MAT.1.1	Uito ti Iesui potmuꞌe Mateu. Miꞌi uimiwan me atimoherep yne Aipotypot Iesui etiat uiꞌakasa hap koꞌi uimikuap koꞌi. Mesuwe saꞌawyꞌi wuaria aipotypot Iesui eꞌaseꞌiꞌin set koꞌi atipehik katupono Iesui ti morekuat Tawi saipepiat sese Iꞌewyte Aparãu saipepiat sese. 
MAT.1.2	Saꞌawyꞌi ti Aparãu imoherep tosaipepiat Isaki hawyi Isaki imoherep tosaipepiat Iako. Miꞌi hawyi Iako imoherep tosaipepiat Iuta iꞌywytꞌin wywo. 
MAT.1.3	Miꞌi hawyi Iuta imoherep tosaipepiat Pere iꞌywyt Seru wywo teharyꞌi Tamare kaipyi. Miꞌi hawyi Pere kaipyi tuwemoherep Esehũ hawyi Esehũ imoherep Arãu. 
MAT.1.4	Miꞌi hawyi Arãu imoherep Aminatapi hawyi Aminatapi kaipyi tuwemoherep Nasũ hawyi Nasũ imoherep Sarumau. 
MAT.1.5	Miꞌi hawyi Sarumau kaipyi tuwemoherep Puasi Iharyꞌi Hapi kaipyi. Miꞌi hawyi Puasi imoherep Opeti teharyꞌi Iruti kaipyi. Miꞌi hawyi Opeti kaipyi tuwemoherep Iese. 
MAT.1.6	Miꞌi hawyi Iese imoherep aiporekuat saꞌawyꞌi wuatnuat Tawi. Miꞌi hawyi morekuat koro Tawi kaipyi tuwemoherep morekuat Sarumau tomimaꞌat tomiꞌauka Uria eharyꞌi kaipyi. 
MAT.1.7	Miꞌi hawyi Sarumau kaipyi tuwemoherep morekuat Hupuãu hawyi Hupuãu imoherep morekuat Apia hawyi Apia kaipyi tuwemoherep morekuat Asa. 
MAT.1.8	Miꞌi hawyi Asa imoherep morekuat Iosawa hawyi Iosawa imoherep morekuat Iurãu. Miꞌi hawyi Iurãu imoherep morekuat Usia. 
MAT.1.9	Miꞌi hawyi Usia imoherep morekuat Iutãu hawyi Iutãu imoherep morekuat Akasi. Miꞌi hawyi Akasi kaipyi tuwemoherep morekuat Esekia. 
MAT.1.10	Miꞌi hawyi Esekia kaipyi tuwemoherep morekuat Manase hawyi Manase imoherep morekuat Amãu. Miꞌi hawyi Amãu kaipyi tuwemoherep morekuat Iusia. 
MAT.1.11	Miꞌi hawyi Iusia kaipyi tuwemoherep morekuat Iekunia iꞌywytꞌin wywo. Morekuat Iekunia toineꞌen turan suraraꞌin yi Papironia kaipyi tõꞌẽ tõꞌẽ kahato aiꞌywania saꞌawyꞌi wuaria moma hamo. Miꞌi hawyi iꞌatuesuraraꞌin teropoꞌok kahato iꞌatueꞌyi pyi yi Papironia kape taꞌatueropat hamo. Miꞌi hawyi tukupteꞌen motꞌi yi Papironia pe. Miꞌi tote teꞌerewepotpap aat kaꞌap yi Papironia ywania emiitꞌin no yt kat saꞌup i iꞌatuewanikaptia mikyꞌesat ewy. 
MAT.1.12	Miꞌi hawyi yi wato Papironia pe mekewat ahaꞌaseꞌi morekuat Iekunia kaipyi tuwemoherep Seatieu. Miꞌi hawyi Seatieu imoherep Surupapeu. 
MAT.1.13	Miꞌi hawyi Surupapeu kaipyi tuwemoherep Apiute hawyi Apiute imoherep Eriakĩ. Miꞌi hawyi Eriakĩ imoherep Asu. 
MAT.1.14	Miꞌi hawyi Asu imoherep Satoki hawyi Satoki kaipyi tuwemoherep Akĩ. Miꞌi hawyi Akĩ imoherep Eriuti. 
MAT.1.15	Miꞌi hawyi Eriuti kaipyi tuwemoherep Ereasa hawyi Ereasa imoherep Matã. Miꞌi hawyi Matã imoherep Iako. 
MAT.1.16	Miꞌi hawyi Iako imoherep Iuse. Miꞌi ti mana Maria eꞌaito wuatnuat toineꞌen. Miꞌi ti mana Maria kaipyi tuwemoherep Iesui mekewat Tupana Mipoꞌoro Wuatꞌi Ywania Porekuatnuat E Hap Het Rakat.
MAT.1.17	Saꞌawyꞌi wuat ahaꞌaseꞌi pot Aparãu eꞌat kaipyi morekuat Tawi eꞌat kape 14 ok tuwemoherep. Aikaꞌiwat Iesui eꞌyian miaria. Miꞌi hawyi morekuat Tawi eꞌat kaipyi yi Papironia pe Isareu ywania tukupteꞌen hap eꞌat pe 14 ok tuwemoherep aikaꞌiwat Iesui eꞌyian miaria.
MAT.1.18	Miꞌi hawyi mesuwe ahenoi teran aipotypot ywãꞌĩ hap etiat. Pyno tawa Nasare pe wẽtup ok Iuse e hap het rakat tat teran teharyꞌi wo yt karãpiat i ihainia wywo ieineꞌen hat mana Maria e hap het rakat. Maꞌato miꞌi yt toꞌopytyk i te turan imepytꞌa rakatno toineꞌen maꞌato yt ihainia kaipyi i maꞌato Tupana Paꞌãu kaipyi imepytꞌa. 
MAT.1.19	Miꞌi hawyi ikyꞌesat hat Iuse tikuap taꞌyn imepytꞌa Maria hap hawyi tuwanetup koꞌi koꞌi kahato -Uimaꞌat rasig Maria e. Wẽtup ok ihainia imepytꞌa nug hat pote yt naku i atat uheharyꞌi wo e. Katupono wuatꞌi wywuat ieineꞌen hat neꞌi Maria e tuwanetup hawe. Pyno waku atipoꞌoro mana Maria wẽtup hy kape migꞌi wo e Iuse tuwanetup hawe katupono waku rakat Iuse pote yt toikyꞌesat i miitꞌin tikuap imepytꞌa hap haype. 
MAT.1.20	Maꞌato aikotã waku Maria poꞌoro wẽtup hy kapiat hap kape tuwanetup turan Tupana emiit atipy kaipywiat tuwemoherep taꞌyn Iuse muꞌetu miꞌi hawyi toꞌe Iuse pe. Miꞌi hawyi toꞌe Iuse muꞌetu -Morekuat Tawi emiariru miariru e -Yt erekenꞌẽ teiꞌo etat Maria eharyꞌi wuat hamo. Katupono ti Tupana Paꞌãu Wakuat e. 
MAT.1.21	Pyno meiũran ti aru mana Maria mepyt tumoherep ihainia hit wakuat sese rakat e. Miꞌi waku ehetꞌok Iesui are. Katupono miꞌi ti temiitꞌin ehakyeraꞌat iꞌatuminug saꞌag pywiat hamo. 
MAT.1.22	Pywo tuwemoherep taꞌyn wyti aru aikotã saꞌawyꞌi wuaria tehay moherep haria po pyi Tupana mienoi ewy. 
MAT.1.23	Mio tã e ti Tupana saꞌawyꞌi miitꞌin me. -Meiũran ti aru wẽtup ok haryporia wakuat makuptia te yt heꞌaito i te rakat pykai imepytꞌa rakatno topyhuꞌat hawyi ti aru imepyt ihainia hit. Miꞌi kape ti aru eiwẽpo wat Emanueu katupono Emanueu e wyti Tupana toineꞌen aiwywo e. Topiat yianmiat Tupana ehay enoi hat Isaia tomiwan 7.14 pe e. 
MAT.1.24	Miꞌi hawyi Iuse tuwehymut raꞌyn hawyi tutunug naꞌyn Tupana potpoꞌoro piat tonapin hap ewy. Totat raꞌyn Maria teharyꞌi wo. 
MAT.1.25	Totat raꞌyn wen maꞌato yt topytyk i. Meiũran ti Maria Imepyt raꞌyn Iuse tum naꞌyn imepyt pe het Iesui e woꞌehakyeraꞌat e topusu puo.
MAT.2.1	Aipotypot Iesui ti tuwemoherep taꞌyn mesuwe mekewat tawa hit Perẽi yi Iuteu pe karãpe Eroti toineꞌen morekuatno itotiat turan. Miꞌi hap eꞌat pe waikiru etiat wemuꞌe haria tõꞌẽ tõꞌẽ taꞌatueꞌyi Urienti kaipywiaria tawa Ierusarẽi kape aikope pyi aat wẽtem hap kaipyi. 
MAT.2.2	Miꞌi hawyi putꞌok iꞌatuꞌe tawa wato Ierusarẽi note hawyi -Aikope som hirokat Aiporekuat pakup muat iꞌywaĩꞌĩ iꞌatuꞌe itotiaria pe. Aikope som tuweꞌywãꞌĩ eiꞌywania Iuteu ywania Potypot pakup iꞌatuꞌe. Katupono haꞌawyte raꞌyn urutaꞌakasa aat wẽtem hap kaipyi hewaikiru iꞌywaĩꞌĩ hap enoi hap urueꞌyi tote iꞌatuꞌe. Miꞌi pote urutõꞌẽ meikowo hewaikiru upi imotypot hamuat iꞌatuꞌe. 
MAT.2.3	Iꞌatuꞌe hap morekuat Eroti tikuap hawyi tuwanetup koꞌi koꞌi kahato iꞌewyte tawa Ierusarẽi miaria wy. 
MAT.2.4	Miꞌi pote morekuat Eroti tiꞌatunug naꞌyn tuwewowi paꞌi kororia akag koꞌi iꞌewyte miwan kuap haria hawyi apo e iꞌatuepe -Mehinꞌin e aikope som tuwemoherep irane Tupana Mipoꞌoro Wuatꞌi Porekuat Koro wuat sese e. 
MAT.2.5	Miꞌi hawyi taꞌatuwesat -Taꞌi tawa hit Perẽi me yi Iuteu pe tuwemoherep Miꞌi Miit iꞌatuꞌe wyti saꞌawyꞌi wuaria Tupana ehay moherep haria miwan iꞌatuꞌe. Katupono saꞌawyꞌi Tupana ehay moherep hat mio tã e miwan me yian mete iꞌatuꞌe. 
MAT.2.6	-Taꞌi ahetawa kurin moityꞌi eweiꞌe tawa Perẽi yi Iuta ywania e. Maꞌato yt eiwemoti teiꞌo ehetawa kurin hap ete katupono ti aru meiũran ehetawa hit Perẽi poꞌog poꞌog miitꞌin mikuap mo topyhuꞌat yi Iuta ywania yne tawa koꞌi kai katupono ehetawa hit Perẽi me tuwemoherep irane Isareu ywania Potypot Koro sese e ti saꞌawyꞌi Tupana ehay moherep hat Mikeia tomiwan me 5.2 pe iꞌatuꞌe morekuat Eroti pe. 
MAT.2.7	Tuwat i raꞌyn inapin haria hawyi morekuat Eroti tiꞌatukay kay aat wẽtem hap kaipywiat õꞌẽ haria waikiru etiat wemuꞌe haria iraꞌyn apo toꞌe migꞌi wo iꞌatuepiat hamo -Karapeĩ eweiꞌakasa saꞌawyꞌi mekewat waikiru e iꞌatuepe. Karapeĩ tuwemoherep saꞌawyꞌi ehewowi mekewat waikiru e. 
MAT.2.8	Miꞌi hawyi taꞌatuhenoi yne morekuat Eroti pe hawyi toꞌe waikiru etiat wemuꞌe haria pe. -Waku eweiwat tawa hit Perẽi kape uhytꞌiꞌin e. Miꞌi tote o apo eweiꞌe kahato Hirokat etiat aikope aikope tuwemoherep hap e. Miꞌi hawyi eweipuẽti hawyi waku ewehenoi uhepe aikope toineꞌen hap katupono areto mono imotypot hamo e. 
MAT.2.9	Miꞌi hawyi waikiru kuap haria tuwat raꞌyn. Teꞌeruwẽtem morekuat yat koro pyi turan teꞌeraꞌakasa i raꞌyn muap upi mekewat waikiru saꞌawyꞌi wuat aat wẽtem hap kaipywiat. Miꞌi hawyi ti toto i raꞌyn iꞌatueꞌyian me teꞌen teꞌen Hirokat ieineꞌen hap kape. Miꞌi hawyi waikiru upi tuwat tawa hit Perẽi kape. Putꞌok e waikiru itote hawyi topyhuꞌat Hirokat ieineꞌen hap apy tote. 
MAT.2.10	Teꞌeraꞌakasa raꞌyn mekewat waikiru kapiat hawyi iꞌatuwepiit kahato raꞌyn. 
MAT.2.11	Miꞌi hawyi tuwehytꞌok taꞌyn iꞌyat pe taꞌatupuẽti taꞌyn hirokat ity Maria wywo. Miꞌi hawyi teꞌeruwepỹꞌãtutuk hirokat motypot hamo. -Waku taꞌatuꞌe hawyi taꞌatumiereto koꞌi taꞌatuꞌapypok taꞌyn imehit rakat uru kawiat hawyi taꞌatuium neꞌen neꞌi hirokat pe ikyꞌe hap. Miꞌi hawyi taꞌatuium ikamhigse rakat miwuk wo ikyꞌe hap. Miꞌi hawyi mohag hy Mira e hap taꞌatuium hirokat motypot haype. 
MAT.2.12	Miꞌi hawyi iꞌatumuꞌetu Tupana tiꞌatumowatetup taꞌyn. Mio tã e -Yt eweiꞌaipok teiꞌo morekuat Eroti puo henoi topiat hamo. Miꞌi pote teꞌeraꞌaipok taꞌatueꞌyi kape wẽtup muap upi.
MAT.2.13	Miꞌi hawyi Tupana mipoꞌoro atipy kaipywiat tuwemoherep Iuse muꞌetu hawyi toꞌe -Epoĩꞌam no Iuse e. Etioto ro hirokat wẽtup yi kape pya meiũpe pyi mekewat yi Esitu kape ity wywo e. Eweipopy ro e katupono ti aru morekuat Eroti tikat raꞌyn hirokat iꞌauka hamo neꞌi e. Waku yi Esitu pe eweikupteꞌen. Meiũran hawyi ahenoi i karãpe waku meikowo eweiꞌaipok iraꞌyn e atipy kaipywiat Iuse muꞌetu. 
MAT.2.14	Miꞌi hawyi Iuse ipoĩꞌam naꞌyn wãtym muo hawyi meremo Iuse tioto hirokat ity wywo teꞌeropopy Esitu kape. 
MAT.2.15	Miꞌi hawyi morekuat Eroti kuꞌuro hap kape tukupteꞌen yi Esitu tote aikotã saꞌawyꞌi Tupana toꞌe miwan me hap ewy -Meiũran ti aru Uhaꞌyru atikay kay yi Esitu kaipyi e saꞌawyꞌi wuat Oseia miwan me 11.1 pe.
MAT.2.16	Maꞌato morekuat Eroti tikuap taꞌyn sehaꞌat haria yt topuo i teꞌereꞌaipok hawyi ipyꞌahak topyhuꞌat. Miꞌi hawyi morekuat Eroti tiꞌatupoꞌoro raꞌyn tesuraraꞌin tawa hit Perẽi kape yne itotiaria hirokaria ihainia hit koꞌi typy anu pyi iꞌywaĩꞌĩ rakaria atuꞌuka yne hamo. Iꞌewyte hirokaria ihainia hitꞌin yt pya hin i Perẽi kawiat ieineꞌen haria typy anu pyi yi kape rakaria toiꞌatuuka hamo. Katupono typy anu waikiru etiat wemuꞌe haria teꞌeraꞌakasa waikiru kapiat pote. 
MAT.2.17	Toiꞌatuuka yne itote aikotã Tupana ehay moherep hat Ieremia mienoi tomiwan miat saꞌawyꞌi sese hap ewy. 
MAT.2.18	-Tawa Perẽi pyi mekewat yi Hama kape ti aru iꞌahay kahato iꞌatuwoꞌokakꞌi hap yt he hin i iꞌatuetiat hap. Miꞌi turan ti Mana Hakeu ywania tawa hit Perẽi miaria toꞌokakꞌi kahato taꞌatumepytꞌin satyꞌu haype. Miꞌi hap koꞌi yt uwe kuap i imoperup i porap. Katupono iꞌatumepytꞌin totat yne raꞌyn pote ti Tupana ehay enoi hat Ieremia miwan pe 31.15 pe yian mete Perẽi miat hirokaria atuuka hamuat hap etiat.
MAT.2.19	Miꞌi hawyi yi Esitu pe Iusueꞌin tukupteꞌen motꞌi maꞌato meiũran morekuat Eroti ikuꞌuro raꞌyn hawyi Tupana tipoꞌoro iraꞌyn temiit atipy kaipyi Iuse kape imuꞌetu yi Esitu piat heineꞌen turan. 
MAT.2.20	-Epoĩꞌam no Iuse e. Etioto ro hirokat ity wywo hawyi eweiꞌaipok i ro Isareu ywania eꞌyi kape katupono ti mio hirokat auka teran hat morekuat Eroti ikuꞌuro raꞌyn e atipy kaipywiat suut hat Iuse muꞌetu. 
MAT.2.21	Miꞌi hawyi Iuse ipoĩꞌam hawyi toꞌe -Pyno waku wataꞌaipok i raꞌyn ahetawa kape e hawyi tuwat iraꞌyn hirokat hawyi ity wywo taꞌatueꞌyi Isareu kape.
MAT.2.22	Putꞌok taꞌatuꞌe itote hawyi Iuse tikuap taꞌyn morekuat Eroti saꞌyru Akeirau e hap het rakat topyhuꞌat toꞌywot saipepiatno heiam note aiũpe pyi saꞌawyꞌi iꞌywot tiꞌatuuka hirokaria hap tote. Miꞌi pote Iuse tokenꞌẽ itotiat toineꞌen hamo. Miꞌi hawyi imuꞌetu Tupana timowatetup Iuse pe -Yt ereineꞌen neiꞌo meiũpe yi Iuteu pe e Tupana Iuse muꞌetu. Miꞌi pote tuwat i raꞌyn mekewat yi Karireia kape iraꞌyn. 
MAT.2.23	Miꞌi hawyi tukupteꞌen mekewat tawa Nasare pe raꞌyn. Miꞌi tã ti tuwemoherep aikotã saꞌyru tehay moherep haria puo pywiat imienoi ewy. Miꞌi pote wyti Iesui Nasare piat iꞌatuꞌe.
MAT.3.1	Mekewat eꞌat pe ti Iuwãu woꞌosetꞌok hat tuut raꞌyn yi Iuteu yahig wato kape. Itote wyti toiꞌatumuꞌe kahato raꞌyn. 
MAT.3.2	Mio tã e toiꞌatumuꞌe -Eweiꞌatoiat ro yne eiminug saꞌag koꞌi e katupono mio tuut ti aru raꞌyn aikaꞌiwat e. 
MAT.3.3	Katupono nimo kahato raꞌyn Tupana ehay moherep hat Isaia henoi tomiwan me Iuwãu etiat. Mio tã e -Wẽtup ok ti aru toineꞌen yahig wato totiat tehay pirik wuat woꞌomuꞌe hat e. Miꞌi ti aru henoi henoi waku eweihywytip ipuꞌap ihuut hap owakai e. Miꞌi pote eweimohãpyk to eiminug yt naku i hap huut hap owakai. Mio tã Isaia henoi tomiwan 40.3 pe e. 
MAT.3.4	Miꞌi turan Iuwãu esokpe ti hũ Kameru sap kawiat. Iꞌewyte iweꞌok kytyt ti hũ pe kawiat. Miꞌi hawyi imiꞌu pohit awiꞌa hy naꞌapy piat tutuꞌu itote. 
MAT.3.5	Mekewat eꞌat pe tuwat kahato miitꞌin Ierusarẽi miaria Iuta totiaria. Iꞌewyte wuatꞌi tawa hit upiaria Iutãu hy popy etiaria Iuwãu ehay kapiat teꞌerewanetup hamo. 
MAT.3.6	I tote ti uito ti yt naku i nug hat pote mesup etiwaure raꞌyn uiminug saꞌag iꞌatuꞌe. Mio tã iꞌatuꞌe taꞌatuhenoi hawyi Iuwãu tiꞌatusetꞌok taꞌyn Iutãu hy pe. 
MAT.3.7	Miꞌi turan Iuwãu tehaꞌat turan tõꞌẽ typyꞌi kahato woꞌomuꞌe haria akag koꞌi Wariseuria hawyi Satuseuria Iuwãu piat taꞌatusetꞌok hamo wen maꞌato mio tã e neꞌi Iuwãu iꞌatuepe -Pyno yt aikotã kuap i te worohoꞌosetꞌok eipe e katupono eipe yt naku i nug haria neꞌi te. Eipe ti moĩ koꞌi ewywuat rẽ haiwot rakaria te neꞌi e. Miꞌi pykai kan hamoĩ eweĩꞌẽ meikowo eiwesetꞌok hamo. Tupana piat eiꞌapiheg hap pupi eweikenꞌẽ haype apo eweiꞌõꞌẽ e iꞌatuepe. 
MAT.3.8	Taꞌi toipoꞌoro aru eiꞌapiheg hap. Pyno eweiꞌatoiat ro yne eiminug saꞌag koꞌi e. Miꞌi hawyi waku nug haria wo eweikupteꞌen wuatꞌi ehamo. Miꞌi hawyi waku nug haria wo eweikupteꞌen wuatꞌi ehamo. 
MAT.3.9	Yt naku i eweiꞌe eiwoꞌope -Aito ti Aparãu emiariruꞌin pote yt aiꞌapiheg kuap i eweiꞌe katupono ehewaku hap yt tuut i eheꞌaseꞌi kaipyi neꞌi e. Taꞌi Tupana tikyꞌesat pote tutunug kuap Aparãu emiariruꞌin piit koꞌi meimuẽwat nu koꞌi kawiat e. 
MAT.3.10	Eiweꞌeg wo o katupono mio Tupana toineꞌen waku pe raꞌyn teꞌywyhap wywo mikoi yp sapo terek hamo. Mekewat ariaꞌyp yt haat kahato i rakat wyti toiterek hawyi toiwuk hamuat aria pe. 
MAT.3.11	Uito ti worohoꞌosetꞌok yꞌy wo neꞌi. Urutoiat yne raꞌyn uruminug saꞌag yt nakuat i hap koꞌi eiꞌe moherep hap. Maꞌato Uhaipe piat tuut rakat wyti aru ehetꞌok Tupana Paꞌãu wakuatno raꞌyn iꞌewyte aria wo raꞌyn. Taꞌi miꞌi miit ri poꞌog poꞌog uikawiat wakuat are e. Uiat uhewaku hap ti yt putꞌok e hin i hemiit ipysei hamo ipy sokpe pag hamo e. 
MAT.3.12	Ipo pe ti toineꞌen awati iãꞌỹi airo hap ypꞌype. Miꞌi hawyi toiporeraꞌat hãꞌỹi hawyi toheiam nug naꞌyn hawyi tohytmoĩ raꞌyn waku puo maꞌato mekewat iꞌape koꞌi ti toiwuk taꞌyn yt karãpiat i hasep takat aria pe.
MAT.3.13	Miꞌi hawyi wẽtup eꞌat pe Iesui toto raꞌyn Iutãu hy kape teꞌyi Karireia kaipyi Iuwãu piat tosetꞌok hamo. 
MAT.3.14	Maꞌato putꞌok e itote hawyi Iuwãu toꞌe Iesui pe -Uikaꞌiwat e eriot apo esetꞌok uhepiat hamo e. Pyno yt naku i uito worosetꞌok Uipotypot neꞌi En tupono. En ni poꞌog uikai e. Miꞌi tupono ti poꞌog waku En uhetꞌok e. 
MAT.3.15	Mio tã e pote Iesui toꞌe Iuwãu me -Miꞌi hawyi Iesui toꞌe maꞌato Iuwãu me -Waku uhetꞌok en mehin e katupono ti Tupana tikyꞌesat uhetꞌok epiat hap e. Mio tã e pote -Pyno worosetꞌok eꞌe hap ewy e Iuwãu Iesui pe. 
MAT.3.16	Miꞌi hawyi tosetꞌok rakirẽ Iesui tuwẽtem yꞌy pyi turan atipy tuweꞌapypok taꞌyn. Miꞌi turan Iesui ihaꞌat ywaipe turan putꞌok e raꞌyn Tupana Paꞌãu pykasu ewywuat hawyi pepokꞌe Iesui ete. 
MAT.3.17	Miꞌi turan toikuap sehay atipy kaipyi -Meiẽ ti Uhaꞌyru sese uimikyꞌe kahato e. Uimowepiit kahato hat e.
MAT.4.1	Miꞌi hawyi Tupana Paꞌãu tioto Iesui yahig wato kape aikope yt uwe i ieineꞌen hap kape. Itote ahiag hãꞌãg kahato. 
MAT.4.2	Itote Iesui toineꞌen 40 eꞌat 40 ewãtym yt kat i hin i tutuꞌu. 
MAT.4.3	Miꞌi turan putꞌok e ahiag itote hãꞌãg hamo. Miꞌi hawyi toꞌe Iesui pe -Mehin e pywo Tupana Saꞌyru sese En mote etunug no meikowat nu koꞌi kawiat man emiꞌu wo e Iesui pe. 
MAT.4.4	Miꞌi hawyi Iesui tiwesat. Mio tã e -Katupono miwan me wyti mio tã e -Taꞌi yt miꞌu kaipyi miitꞌin tukupteꞌen maꞌato Tupana ehay nug hap kaipyi yn tukupteꞌen kuap miitꞌin e. Tupana saꞌawyꞌi miwan me Teturonamia 8.3 pe. 
MAT.4.5	Itote pyi ahiag tioto raꞌyn Iesui tawa wato Ierusarẽi kape raꞌyn hawyi totopag Iesui mekewat Tupana motypot yat koro poꞌog ywaiti kahato rakat tote. 
MAT.4.6	Miꞌi hawyi ahiag toꞌe tope -Mehin e pywo ti Tupana Saꞌyru sese En mote eꞌokhytꞌat ro meiũpe pyi yi kape katupono saꞌawyꞌi ti Tupana toꞌe -Atipoꞌoro aru atipy kaipyi eꞌokhytsat hamo e. Miꞌi pote eꞌokhytꞌat pykai yt ereꞌahyk hin i nu koꞌi ete e. E saꞌawyꞌi Tawi wepy hap 91.11-12 pe. 
MAT.4.7	Maꞌato Iesui tiwesat -Pywo maꞌato wẽtup miwan me toꞌe wy -Yt ehãꞌãg neiꞌo kaꞌiwat Tupana e Teturonamia 6.16 pe. 
MAT.4.8	Miꞌi hawyi ahiag tioto raꞌyn Iesui yityꞌok poꞌog ywaiti rakat kape. Miꞌi hawyi itote pyi ahiag timoherep tope wuatꞌi ywania mesuwat yi totiat sekat koꞌi. Mesuwat mytyyp yne iꞌatuporekuaria iꞌatuwepainug hap koꞌi. Toimoherep yne iwato hap oktan. 
MAT.4.9	Miꞌi hawyi toꞌe -Mehin e pyno mesuwat wyti atum yne teran epe erepỹꞌãtutuk uhewowi uimotypot hamo pote. 
MAT.4.10	Maꞌato Iesui tiwesat -Mutoro meiũpe pyi pya uiꞌyatypepyi e katupono saꞌawyꞌi wuat miwan me toꞌe -Etimotypot ro ekaꞌiwat e Tupana sese yn e. Waku miꞌi yn wateropat e Teturonamia 6.13 miwan me. 
MAT.4.11	Mio tã e hawyi ahiag toto raꞌyn Iesui yatypepyi. Miꞌi pykai Tupana mipoꞌororia tõꞌẽ raꞌyn atipy kaipyi Iesui powyro hamo.
MAT.4.12	Miꞌi hawyi Iesui taꞌaipok i raꞌyn aikope miitꞌin tukupteꞌen hap kape turan toikuap taꞌyn Iuwãu woꞌosetꞌok hat pyhik hap. Toikuap hawyi toto raꞌyn itote pyi yi Karireia kape raꞌyn. 
MAT.4.13	Maꞌato toineꞌen ni tawa Nasare pe maꞌato toto tawa Nasare pyi tawa Kawanaum kape. Putꞌok toꞌe itote hawyi toto tomotag hap tawa Nasare pyi tawa Kawanaum kape mekewat Karireia hyemyiꞌa ẽpe totiat tawa mekewat set Sepurum eꞌyi totiat tote. Iꞌewyte Natari eꞌyi totiat tawa pe toineꞌen. 
MAT.4.14	Pyno miꞌi tã ti tuwemoherep aikotã saꞌawyꞌi wuat Tupana ehay moherep hat Isaia e hap ewy raꞌyn. 
MAT.4.15	Meiũran ti aru Sepurum ywania eꞌyi Natari ywania eꞌyi mekewat yꞌy wato kawiatnuat mekewat Iutãu hy esokpuat Karireia pe tukupteꞌen iraniaꞌin ywania yt heTupana i rakaria tukupteꞌen. 
MAT.4.16	Miꞌi hawyi iꞌypyryp wiat ieineꞌen haria teꞌerehaꞌat raꞌyn hẽtyhot esaika hap kape. Miꞌi hawyi hẽtyhot mehit hap toineꞌen naꞌyn iꞌypyryp we taꞌatukuꞌuro hawe tukupteꞌen mekewat yi totiat turan. Isaia 9.1 pe. 
MAT.4.17	Itote ti Iesui haꞌawynug naꞌyn miitꞌin muꞌe hap. -Eweiwemorem no Tupana kape katupono yt pya hin i Tupana topyhuꞌat Miitꞌin Porekuatno sese hap e.
MAT.4.18	Wẽtup eꞌat pe hawyi Iesui hewyry mekewat yi Karireia hyemyiꞌa ẽpe upi yi kyt upi. Miꞌi hap tote Iesui tehaꞌat typy ok kape mekewat mehin Simau wẽtup het Peteru e hap iꞌewyte iꞌywyt Ãtere kape. Miꞌiria tukupteꞌen taꞌatueꞌyara pe ihyemyiꞌa wato tote taꞌatuesuki wato wuat wemohapap pira pytyk hap etiat haria kape. 
MAT.4.19	Miꞌi hawyi Iesui iwẽpapꞌi iꞌatuewowi -Uiwyriaꞌin e toꞌiro uhupi e. Ahenoi mono miitꞌin pytyk Tupana watnuat hap ehepe e. 
MAT.4.20	Miꞌi hawyi taꞌatuꞌatoiat raꞌyn taꞌatuesuki wato itote hawyi meremo tuwat Iesui upi. 
MAT.4.21	Tuwat porapꞌi i raꞌyn turan Iesui tehaꞌat raꞌyn Sepeteu saꞌyruꞌin kape mehin Tiaku iꞌewyte iꞌywyt Iuwãu kape wesuki wato mog yara piat haria kape. Miꞌiria ti tukupteꞌen taꞌatuꞌywot wywo yara pe hawyi Iesui iwẽpapꞌi iꞌatuewowi -Toꞌiro uhupi mehinꞌin e typyꞌok takaria pe. 
MAT.4.22	Miꞌi hawyi tuwat meremo hupi. Taꞌatuꞌatoiat raꞌyn taꞌatuꞌywot iꞌewyte taꞌatuꞌeyara hawyi tuwat raꞌyn Iesui upi miitꞌin muꞌe hamo.
MAT.4.23	Miꞌi hawyi Iesui toto i itote pyi yi wato Karireia piaria muꞌe hamo i raꞌyn. Toiꞌatumuꞌe kahato sehay wakuatno Tupana motypot yat pe. Iꞌewyte iꞌahuu rakaria toiꞌatumoehãite kahato aikotã aikotã iꞌatuꞌahuu rakaria toiꞌatumoehãite kahato itote. 
MAT.4.24	Miꞌi hawyi yi Siria piaria tikuap taꞌyn Iesui misepap koꞌi. Miꞌi hawyi tõꞌẽ tõꞌẽ pya wuaria. Taꞌatuerut kahato iꞌahuu rakaria torannia hawyi Iesui tiꞌatumoehãite kahato ipiit heg nakaria maꞌãu saꞌag koꞌi mimoesoꞌok koꞌi ipo kĩꞌã rakaria ipy kĩꞌã rakaria ikuꞌuro kuꞌuro rakaria taꞌatuerut hewowi hawyi toiꞌatumoehãite yne raꞌyn. 
MAT.4.25	Miꞌi hawyi miitꞌin sem tuwat tuwat hupi aikopuo aikopuo hewyry hap upi yi Karireia kaipywiaria tawa wato Ierusarẽi kaipywiaria mekewat Iutãu hy sakpuaria mekewat 10 tawa koꞌi kaipywiaria tuwat hupi. Iꞌewyte yi Iuteu kaipywiaria tuwat tuwat Iesui upi.
MAT.5.1	Miꞌi hawyi miitꞌin sem teꞌeruwaꞌatunug Iesui kape. Miꞌi hawyi tehaꞌat iꞌatuewowi hawyi ipotꞌam naꞌyn yityꞌok kape hawyi taꞌapyk itote yityꞌok apypeke. Miꞌi tote ipotmuꞌeria teꞌeruwaꞌatunug iꞌapy pueri wo. 
MAT.5.2	Miꞌi hawyi Iesui haꞌawynug iꞌatumuꞌe hap. 
MAT.5.3	Mio tã toꞌe -Uhekatuwyria uwe uwe Tupana pe toꞌe -Uruto iꞌatuhakyꞌeꞌi rakaria wo pote urutukupteꞌen katupono yt uruikuap i ti En urumikyꞌesat oktan iꞌatuꞌe. Mio tã e haria ti uimipoity wo teꞌeropyhuꞌat. Iwepiit rakaria sese teꞌeropyhuꞌat. 
MAT.5.4	Miꞌi hawyi Iesui toꞌe i -Uiwyriaꞌin e uwe uwe tuwak topyꞌa pe iraniaꞌin satek pote hoꞌopot turan miꞌi haria pe ti Tupana toꞌe -Uito aru worohoꞌomowepiit aru ehatek turan e. 
MAT.5.5	Miꞌi hawyi Iesui toꞌe i -Pyno eiperia ti taꞌi paa e haria eweikupteꞌen pote ti aru putꞌok e Tupana miium ehepiat aipoityro hap. 
MAT.5.6	Miꞌi hawyi toꞌe i -Pyno uwe uwe ipotpap Tupana mikyꞌesat nug hap ete tesyꞌat wywo teꞌytui wywo miꞌi haria ti aru meiũran Tupana mimowepiit wo tukupteꞌen. 
MAT.5.7	Miꞌi hawyi poꞌog Iesui henoi -Iꞌewyte uwe uwe ihakyꞌeꞌi rakaria piat hegyiꞌat rakaria pe ti aru Tupana egyiꞌat hap tuut iꞌatuewowi. 
MAT.5.8	Miꞌi hawyi toꞌe i -Pyno uwe uwe toineꞌen ipyꞌa hãpyk kahato miꞌiria wyti tupana kapiat akasa haria wo tukupteꞌen. 
MAT.5.9	Miꞌi hawyi poꞌog Iesui henoi itotiaria pe -Pyno uwe uwe ipotpap woꞌowese hap wywo yn miꞌiria ti Tupana iꞌatueropat kahato aikotã tomepytꞌin sese eropat hap ewy. 
MAT.5.10	Miꞌi hawyi Iesui toꞌe i -Pyno uwe uwe hoꞌopot kahato tepiat niatpo hap Tupana mikyꞌesat nug turan miꞌi haria pe ti aru tutum toieineꞌen hap. 
MAT.5.11	Iꞌewyte karãpe ehepe teꞌerehay mikyryꞌi kat iꞌatuꞌe kat iꞌatuꞌe ehepe karãpe eweiwat uhepiat pote. Miꞌi tã pote ti aru uimipoityro wo eweikupteꞌen. 
MAT.5.12	Maꞌato miꞌi pykai waku eiweipiit eiwehum yn naꞌyn katupono Tupana kai iwato kahato imiium ehepiatnuat atipy pe. Katupono saꞌawyꞌi wuaria Tupana ehay moherep haria ti eiꞌewyte hoꞌopot haria tukupteꞌen.
MAT.5.13	Pyno eiperia wyti ukyt ewy eweikupteꞌen miitꞌin muꞌe hamo maꞌato ukyt yt hẽꞌẽ rakat i pote yt kat hamo i waku. Maꞌato waku mipun wo toineꞌen hawyi miitꞌin miꞌakit akit wo topyhuꞌat. 
MAT.5.14	Eiperia wyti ariãty ewy miitꞌin me muap Tupana kapiat moherep hamo. Miꞌi pote mekewat tawa yityꞌok totiat minug heremo pya kahato. 
MAT.5.15	Katupono ti yt uwe i ariãty hapyke hawyi ipag yrysakag ywytꞌokpy pe neꞌi. Maꞌato heiam sese pe. Wãtym mote miitꞌin topag ariãty ywaiti heiam sese pe yn waku aiũpe getap moẽtyhot hamo. Miꞌi hawyi yne raꞌyn getap wiaria waku puo iꞌatuewyry e. 
MAT.5.16	Pyno ti aikotã ariãty hẽtyhot kahato hap ewy eipe uimohey haria miitꞌin puꞌap Tupana kapiat moẽtyhot hamo eweikupteꞌen e. Atikyꞌesat yne eiminug wakuap koꞌi heremo wuatꞌi akasa hamo iꞌewyte Aiꞌywot Tupana atipy piat motypot hamuat atikyꞌesat e Iesui temiitꞌin me yityꞌok tote.
MAT.5.17	Uiwyriaꞌin yt eiwanetup teiꞌo ariot mesuwat yi kape Tupana ehay Muisei mimoherep moma hamuat hap kape e. Iꞌewyte yt eiwanetup teiꞌo ariot mesuwat yi kape mekewat saꞌawyꞌi wuaria Tupana ehay enoi haria miwan moma hamuat hap kape maꞌato kat iꞌatuꞌe kat iꞌatuꞌe taꞌatumoherep uhetiat hap koꞌi moherep hotꞌok hamuaria uiwyriaꞌin e. 
MAT.5.18	Pywo pe ti areꞌe mesuwat yi aat waty waikiru koꞌi ikahuro pykai ti aru Tupana ehay moherep haria nimuaria miwan koꞌi tukupteꞌen ne. Yt tuweityk hin i raꞌyn e. Pywo pe ti itig hap iwan hit koꞌi Tupana ehay miwan etiat Muisei miwan Tupana ehay moherep haria miwan topyhuꞌat aru wuatꞌi eꞌat pe. Yt karãpe i aru Tupana ehay miwan miat ikahuro e. Pyno ti yt uwe i ipyhyp kuap Tupana e hap koꞌi -Atunug aru e hap koꞌi taꞌi Tupana tunug kuap yne yne toꞌe hap ewywuat e. 
MAT.5.19	Miꞌi tupono waku watunug yne kahato Tupana piat ainapin hap koꞌi miwan miat e. Maꞌato uwe uwe mekewat Tupana mikyꞌesat miwan miat yt inug neran i ainapin hap koꞌi haype toꞌe iraniaꞌin me -Tupana piat ainapin hap koꞌi miwan miat koꞌi ewy e hat ti aru yt uwe mimotypotno i raꞌyn topyhuꞌat atipy pe e. Maꞌato uwe uwe Tupana mikyꞌesat ewy inug iꞌe hap miwan miat ewywuat miꞌi hat henoi kahato iraniaꞌin me -Taꞌi waku watunug yne torannia ainapin Tupana piat hap koꞌi miwan miat e hat wyti aru Tupana etama atipy piat pe poꞌog topyhuꞌat Tupana mimotypotno e Iesui. 
MAT.5.20	Pyno mesup areꞌe ehepe -Pyno poꞌog waku eiwepytyk heg kahato Tupana mikyꞌesat nug hap ete. Mekewat woꞌonapin haria Wariseuria koꞌi mienoi koꞌi kai pote yn ti aru eiwehytꞌok kuap aikope Tupana toineꞌen morekuatno hap tote.
MAT.5.21	Uiwyriaꞌin nimuat aheꞌaseꞌi ainapin haria ti Tupana ehay moherep haria hãpyk kahato aimuꞌe. -Yt etiꞌauka teiꞌo miit iꞌatuꞌe maꞌato etiꞌauka miit pote waku surara po pe ereineꞌen ekuap hamo e. 
MAT.5.22	Uimohey haria koitywy poꞌog worohoꞌonapin miꞌi hap ete e. Uwe uwe ipyꞌahak aat kaꞌap wẽtup ok miit ete miꞌi hat wyti toineꞌen morekuaria pyꞌasetpe iminug saꞌag enoi hamo iꞌapiheg hamo. Iꞌewyte uwe uwe toꞌe wẽtup ok pe -Yt kan hamo i en e yt iweꞌeg hin i rakat en e. Miꞌi hat pe wyti toto aria wato kape e Iesui temiitꞌin me. 
MAT.5.23	Miꞌi hawyi poꞌog toꞌe iꞌatuepe -Karãpe ewetum neran Tupana motypot hap eimiium mekewat yparakai tote turan hotꞌokꞌe ehepe wẽtup ok eiwy ipyꞌahak ehetiat hap pote 
MAT.5.24	waku etoiat porapꞌi eimiium wuat mekewat yparakai ywytpe hawyi waku meremo ereto woꞌowese hap nug iwywuat hamo hawyi waku eraꞌaipok eimiium ium Tupana piat hamo. 
MAT.5.25	Miꞌi hawyi Iesui toꞌe i yityꞌok totiaria pe -Uiwyriaꞌin e karãpe wẽtup ok ekuasa hawyi ereto morekuat kape pywo sio yt kuap hamo pote muap upi waku etunug naꞌyn ipyꞌahak takat ewyꞌok wo i raꞌyn e maꞌato yt etimowese i yian mete pote yt naku i aru topyhuꞌat eete e katupono ewanikap aru eium morekuat pe yt naku i nug hat en moherep hamo. Yt naku i en e morekuat pote epag aru suraraꞌin akag po pe raꞌyn epyhik woꞌopyhik hawiat wuatꞌi eꞌat pe hamo e. 
MAT.5.26	Miꞌi hawyi woꞌopyhik hawe ereineꞌen motꞌi itote katupono eporenotem hap saꞌup niatpo mipuẽti pote. Ereineꞌen aru woꞌopyhik hawe eporenotem saꞌup puẽti yne hap kape e Iesui temiitꞌin me yityꞌok tote. 
MAT.5.27	-Uipotmuꞌeria eweikuap taꞌyn apo saꞌawyꞌi wuat mienoi ainapin hap -Yt erepehik teiꞌo wẽtup ok eharyꞌi ete. 
MAT.5.28	Maꞌato Uito wẽtup te ahenoi ehepe -Uwe tehaꞌat haryporia kape ikyꞌesat hap wywo tuwanetup hawe pote yt naku i kahato rakatno toineꞌen Tupana wanetup hawe e. Katupono tutunug naꞌyn topyꞌa pe.
MAT.5.29	Miꞌi tupono etunug yt naku i hap eha sese wo pote waku etihep eha hawyi waku etipun pya ekai katupono poꞌog waku etihep kokawiat eha wywo yn ereke kuap atipy pe. Maꞌato torannia eha wywo pote ti ereto kuap aria kape e. 
MAT.5.30	Iꞌewyte epo kokawiat wo etunug yt naku i hap miꞌi pote waku etitek epo kokawiat miꞌi hawyi waku etipun pya ekai katupono waku kokawiat ipo rakat wo yn ereineꞌen pote ereke kuap aikope Tupana toineꞌen hap tote maꞌato torannia epo wywo ereto kuap aria wato kape aikope miitꞌin hoꞌopot kahato hap kape.
MAT.5.31	Miꞌi hawyi poꞌog Iesui toꞌe wy taꞌapypueri haria pe -Pyno mehinꞌin saꞌawyꞌi ti mio tã iꞌatuꞌe nagnia -Etoiat teran eharyꞌi eꞌaito pote waku etunug iwan morekuat kape hawyi waku eiwoꞌoꞌatoiat iꞌatuꞌe saꞌawyꞌi. 
MAT.5.32	Maꞌato Uito mio tã are -Sio wẽtup ok ihainia heharyꞌi toto raꞌyn wẽtup haryporia kape iwywo waire waireꞌe hamo. Mio tã etunug hawyi ereineꞌen aikotã typyꞌok iharyꞌi rakatno toineꞌen Tupana wanetup hawe. Miꞌi tã etunug mote yt naku i etunug Tupana wanetup hawe. Iꞌewyte haryporia wẽtup ok wywo heꞌaito wo wen maꞌato toto raꞌyn wẽtup ok ihainia kape waire waireꞌe hamo. Miꞌi yt naku i tutunug Tupana wanetup hawe katupono miꞌi tã tutunug hawyi aikotã typy heꞌaito wo toineꞌen Tupana wanetup hawe.
MAT.5.33	Watikuap taꞌyn aikotã saꞌawyꞌi nagnia ainapin kahato -Waku etunug yne atunug aru Tupana set upiat uiꞌe hap koꞌi e hap. 
MAT.5.34	Pyno yt naku i atunug aru aikotã atipy piat ewy yt eweiꞌe teiꞌo katupono toineꞌen Tupana toꞌamyap tote atipy pe. 
MAT.5.35	Iꞌewyte atunug aru uiꞌe hap mesuwat mytyyp set upi yt eweiꞌe kuap i katupono mesuwat mytyyp wyti Tupana py aat hap toineꞌen. Iꞌewyte yt eweipehik kuap i tawa Ierusarẽi set upi eiꞌe hap atunug aru eiꞌe hap katupono wyti Ierusarẽi Tupana etawa sese pote. 
MAT.5.36	Yt naku i eweiꞌe yt atunug uiꞌe hap pote aru waku uiꞌasap ikytsig toineꞌen e yt pote iꞌewyte hun toineꞌen e. Maꞌato yt uwe i miꞌi nug kuap. 
MAT.5.37	Pyno waku atunug aru eweiꞌe hawyi waku pywo pe eweiꞌe. Maꞌato yt ewetunug neran i kat koꞌi kat koꞌi eiꞌe hap pote -Atunug aru yt eweiꞌe i. Waku pywuat sehay yn tuwẽtem eiwẽ pyi are. Maꞌato yt pywo piat i eweiꞌe pote sehay saꞌag upiat myhuꞌat haria wo eweipyhuꞌat e Iesui topotmuꞌeria pe toꞌapypueri haria pe.
MAT.5.38	Taꞌi eweikuap kahato ti aikotã saꞌawyꞌi nagnia ainapin hap koꞌi. Mio tã iꞌatuꞌe miwan me -Karãpe wẽtup ok eha apok eꞌahyk hawe miꞌi pote waku erepyk eweihoꞌopok eha apok saꞌup mo e. Iꞌewyte karãpe wẽtup ok eiãi pik eiꞌahyk hawe miꞌi pote iꞌewyte waku eiwepyk ewehãipik miꞌi hat iꞌatuꞌe saꞌawyꞌi nagnia ahepe ainapin hap e. 
MAT.5.39	Maꞌato Uito areꞌe karãpe wẽtup ok tunug saꞌag ehetiat turan o yt eweꞌapyk teiꞌo are. Iꞌewyte karãpe wẽtup ok ewapetek pote o waku kokai uiporan kai uiꞌahyk mehin waku eweiꞌe. 
MAT.5.40	Uito ti worohoꞌonapin yt iraniaꞌin ewy hin i raꞌyn e maꞌato mio tã are e -karãpe ehewanikap eipohari teran ehesokpe ete miꞌi pote yt eipyꞌahak teiꞌo ehewanikap ete. Ehesokpe toikyꞌesat pote waku ewetum ehekamisa toikyꞌesat pote waku ewetum. Maꞌato waku poꞌog ewetum imikyꞌesat kai toihep ehekamisa hawyi iꞌewyte waku esiara ewetum. 
MAT.5.41	Iꞌewyte karãpe surara toꞌe ehepe -Etioto ro uhekareꞌen meremo pya wẽtup miu iãꞌãg tote hap tote myꞌahaktu pote waku mehin waku poꞌog atioto typy iãꞌãg hap kape eweiꞌe. 
MAT.5.42	-Karãpe wẽtup ok hẽtup ehekareꞌen koꞌi miꞌi pote waku ewetum imikyꞌesat ewy Iꞌewyte karãpe wẽtup ok tipuru ehekat pote waku eweipuru tope e.
MAT.5.43	Miꞌi hawyi Iesui toꞌe i itotiaria pe -Pyno eweikuap wyti saꞌawyꞌi wuaria ainapin hap koꞌi -Waku ti aiwyriaꞌin sese yn watiꞌatukyꞌe iꞌatuꞌe hap maꞌato waku ahewanikaptia ete ipyꞌahak takaria wo watoineꞌen iꞌatuꞌe e. 
MAT.5.44	Maꞌato Uito ti areꞌe ehepe Mio tã are -Eweiꞌatukyꞌe ro ehewanikaptia are. Waku ahatyꞌi hatyꞌi haria upi wahẽtup Tupana kape 
MAT.5.45	Miꞌi tã ewetunug mote aru Aiꞌywot atipy piat saꞌyruꞌin sakiꞌytꞌin no eweipyhuꞌat e. Katupono ti miꞌi ti yt nakuaria i ẽtyhot hap iꞌewyte wakuaria kape iꞌewyte toipoꞌoro iꞌaman yt nakuaria i kape iꞌatumikoi moehãite hamo. Taꞌi toiꞌatukyꞌe kahato toꞌoꞌewy ewy wakuaria iꞌewyte yt nakuaria i.
MAT.5.46	Maꞌato mesuwarotiaria eikyꞌe haria yn eweiꞌatukyꞌe pote ti aru yt kat i eipoityro hap Tupana kaipyi. Katupono ti miitꞌin kaipywiat saꞌup sat haria tikyꞌe taꞌatukyꞌe haria yn. Maꞌato ti aikyꞌe haria yn watiꞌatupowyro pote yt aiꞌywot atipy piat yt ewy hin i watoineꞌen. Iꞌewyte aiwese uhetiat iwese rakaria kape yn pote yt kat i haꞌup watipuẽti aru aiꞌywot atipypiat kaipyi. 
MAT.5.47	Iꞌewyte ti waku watuwẽpowat wuatꞌi miitꞌin kape yt naku i watuwẽpowat aiwyriaꞌin sese kape yn katupono mesuwarotiaria yt kat kuap i haria tiꞌatukyꞌe ti taꞌatupyꞌasetpe haria yn. Maꞌato miꞌi haria ewywuaria neꞌi watunug pote yt watuwẽpowat i iraniaꞌin kape. 
MAT.5.48	Pyno waku eweipyhuꞌat hãpyk kahato rakaria wo aikotã Eiꞌywot atipy piat waku kahato rakat ewy ewetunug etopotmuꞌeria yityꞌok tote.
MAT.6.1	Miꞌi hawyi poꞌog Iesui toꞌe miitꞌin sem me yityꞌok tote -Uiwyriaꞌin e pyno yt naku i kahato eiwemotypot Tupana potpap ewetunug turan e. Yt naku i kahato miitꞌin ehamo miitꞌin miat eimotypot hamo neꞌi ewetunug Tupana potpap e. Maꞌato eimotypot miitꞌin kaipywiat hap yn eweikat pote yt kat i eimotypot hap sese eweipuẽti Aiꞌywot atipy piat kaipywiat e. 
MAT.6.2	Miꞌi pote karãpe hatek takat putꞌok e ehete turan waku eweipowyro kahato maꞌato yt miitꞌin piat eimotypot yt hamo i. Yt naku i eiwanetup hawe -Atipowyro miꞌi miit wuatꞌi ehamo pote mio uimotypot kahato miitꞌin mesuwe yt naku i eweiꞌe. Yt naku i ehehay eiwanetup hawe eimowato wuatꞌi ehamo eiminug wakuap koꞌi wo e. Kat pote miꞌiria ti Tupana motypot yat pe tuwehytꞌok kahato Tupana motypot haria ewy teꞌeruwaꞌatunug wen maꞌato yt pywo pe i. Taꞌi miꞌiria wyti getap upi oken upi Tupana motypot hap taꞌatunug wen miitꞌin ehamo maꞌato yt pywo pe e. Miꞌi hap ewy ewetunug mote wyti aru yt kat i ti aru Tupana kaipywiat eimotypot hap atipy pe e.
MAT.6.3	Miꞌi hawyi poꞌog Iesui toꞌe itotiaria pe -Uiwyriaꞌin waku kahato eweipowyro ihakyꞌeꞌi rakaria migꞌi wo yt uwe mikuap mo i. Waku ti yt ehenoi i eimiium miitꞌin powyro hap wuatꞌi pe eimotypot hap pupi. 
MAT.6.4	Yt naku i ewyriaꞌin sese pykai ikuap. Pywo waku ewetum migꞌi wo emiium koꞌi. Maꞌato waku Tupana yn ikuap eminug koꞌi katupono ti aru tupana hum ehepe hãipe piat koꞌi katupono ekaꞌiwat aiꞌywot atipy piat taꞌakasa yne eiminug koꞌi. Miꞌi pote tuwehum ehewowi hap yn eweipuẽti.
MAT.6.5	-Uiwyriaꞌin karãpe ehehay Tupana kapiat turan -Uito poꞌog uhehay se eiꞌe hap wywo iraniaꞌin ewy yt naku i katupono irania ti iꞌam myi ihay Tupana kape Tupana motypot yat pe. Iꞌewyte iꞌatuehay muap koꞌi upi oken koꞌi upi iꞌatuehay se. Iraniaꞌin mono teꞌerehaꞌat hawyi urumotypot taꞌatuehaype. Maꞌato miitꞌin mikuap wo iꞌatuehaype Tupana kape wen maꞌato yt pywo pe i. Maꞌato miitꞌin piat eimotypot hap neꞌi eweikyꞌesat pote topyhuꞌat miꞌi yn ehaꞌup wo. Yt kat i Tupana kaipywiat wehum ehetiat hap. 
MAT.6.6	Pyno karãpe ehehay teran Tupana wywo pote waku ereke eꞌokaꞌapype aikope miitꞌin yt ehamo i migꞌi wo hawyi ereꞌapyhik miꞌi hawyi eiꞌywot yn ikuap ehehay migꞌi wuat eipyꞌa pywiat pote Tupana tuwehum kahato ehewowi hawyi tutum ehepe eimiẽtup koꞌi. 
MAT.6.7	Uiwyriaꞌin karãpe miitꞌin pyꞌasetpiat ehehay Tupana kapiat turan yt naku i ehehay hupi te i hupi te i neꞌi ehehay miitꞌin mimotypot ereineꞌen teran pote. Katupono Tupana tikuap aru ahehay iꞌywop pote yn iꞌatuꞌe. Miitꞌin tikuap taꞌatuehay ikahu kahato rakat hap kyewi. Miꞌi haria tikyꞌesat kahato iraniaꞌin piat taꞌatumotypot hap haype.
MAT.6.8	Waku ahehay Tupana wywo wen maꞌato ti yt naku i hupi te i hupi te i wahuꞌat wahuꞌat sehay Tupana kape are katupono mio tã ehehay Tupana wywo pote iraniaꞌin yt uimohey i haria ewywuat eweikupteꞌen e. Pywo pe ti Aiꞌywot atipy piat tikuap kahato aimiẽtup tewowiat wahẽtup hap eꞌyian mete toikuap taꞌyn kat koꞌi kat koꞌi aimiẽtup koꞌi toikuap. Toikuap sakpo aimikyꞌesat sese koꞌi katupono hewaure kaꞌa kahato ahehay kape aiwanetup hap yt wahẽtup i te pykai e.
MAT.6.9	Uimohey haria worohoꞌomuꞌe teran ehehay hap ete. Pyno waku watoꞌe -Uruꞌywot atipy piat uruikyꞌe kahato En e. Eset ri poꞌog ikahu torannia kai uruipuẽti e. 
MAT.6.10	Papai uruikyꞌesat kahato ereineꞌen wuatꞌi miitꞌin Akag Koro wo mesuwat yi tote aikotã ereineꞌen Wuatꞌi Potypotno atipy pe hap ewy e. 
MAT.6.11	Urupoi o En mesup eꞌat pe urumiꞌu wo urueꞌuꞌi wo e. 
MAT.6.12	Tupana waure wo ereineꞌen uruminug yne yt naku i hap koꞌi kai aikotã uruto urutukupteꞌen waure wo miitꞌin yt naku i nug uruetiat hap kai hap ewy 
MAT.6.13	Yt uruwaure teiꞌo En uruiꞌiãꞌãg hap tet pupi maꞌato urukawiatno to En yt naku i hap kaipyi. Katupono En wyti uruporekuat koro. Ewat esaika hap wyti wuatꞌi eꞌat piatnuat waku. 
MAT.6.14	Karãpe eipe waure wo eweikupteꞌen eimaꞌat iraniaꞌin piat hap koꞌi kai iꞌewyte ti aru aiꞌywot atipy piat waure wo ehepiat tomaꞌat hap kai toineꞌen. 
MAT.6.15	Maꞌato yt karãpe i eweiwaure iraniaꞌin minug eimaꞌat hap koꞌi pote iꞌewyte aiꞌywot atipy piat iꞌewy te yt iwaure kuap eiminug saꞌag koꞌi. 
MAT.6.16	Pyno karãpe eiwemosyꞌat ehehay Tupana wywuat hamuat turan yt naku i ehemoꞌarotꞌi miitꞌin piat ikuap hamo iraniaꞌin uito poꞌog e haria ewy katupono miꞌiria ti inug teꞌeremosyꞌat turan iꞌatuꞌarotꞌi torannia miitꞌin mono ikuap uruwemosyꞌat hap taꞌatuꞌe haype. Maꞌato pywo pe areꞌe ehepe miꞌi haria ti aru ipuẽti miitꞌin piat taꞌatumotypot hap yn. 
MAT.6.17	Maꞌato poꞌog waku eiwemosyꞌat hamo eiweposei hawyi eiwaꞌapin yn. 
MAT.6.18	Miꞌi pote yn iraniaꞌin yt ikuap eiwemosyꞌat hap maꞌato waku eiꞌywot atipy piat yn ikuap migꞌi wuat eiwemosyꞌat hap katupono miꞌi yt iraniaꞌin yt ewywuat i pote tutum ehepe emiẽtup koꞌi wuatꞌi ehamo e Iesui.
MAT.6.19	Uimohey haria yt naku i mesuwat yi totiat yn ahekareꞌen atunug hap kape yn watuwewanetup aat kaꞌap. Maꞌato mesuwat rotiat yn ahekareꞌen pote iytyt tuꞌu yne neꞌi. Iꞌewyte sereꞌok eharia miereꞌok wo neꞌi toineꞌen e. Yt naku i ahekat mo wato hap kape yn watuwanetup aat kaꞌap e. 
MAT.6.20	Maꞌato uito areꞌe tuweupi pywo ti poꞌog waku watiꞌatunug ahekat atipy pe iheg me kahato wuatꞌi eꞌat piat rote. Itote ti yt kat i iꞌu kuap haria. Yt kat i nupiꞌa itote. Sereꞌok eharia yt uwe i itote. Iꞌewyte iꞌytyk hap yt tuꞌu kuap itote. 
MAT.6.21	Ahekareꞌen watopag yne atipy pe Tupana po pe pote ti aipyꞌa piat aiwanetup hap iꞌewyte toineꞌen aru aat kaꞌap Tupana wywo atipy pe e. Maꞌato mesuwarote yn ahekat watiꞌatunug pote iꞌewyte aipyꞌa piat aiwanetup hap mesuwarote yn aru topyhuꞌat aat kaꞌap e Iesui tomimuꞌeria pe mekewat yityꞌok totiaria pe.
MAT.6.22	Uhekatuwyria eheha pytig hap ti aikiotã ariãty ewy eipiit ete heremo kahato. Katupono ehapytig pote ti ehepe waku kahato eipiit moẽtyhot muap upi hamo. 
MAT.6.23	Maꞌato yt ehehapytig i pote ti yt heremo kahato i kat koꞌi kat koꞌi eiꞌakasa hap koꞌi e. Miꞌi pote yne eipiit pe iꞌypyryp sese puo yn ehewyry hap ewy e. Yt eweimohey i pote aikotã iꞌypyryp wato sese puo yn ehewyry hap ewy eweipyhuꞌat eiwanetup hawe e.
MAT.6.24	Pyno yt aikotã kuap i semiit tipotpap nug tekaraiwa typy ok takat toꞌotupuo Maꞌato typy ok toineꞌen hawyi wẽtup ok watikyꞌe poꞌog hawyi wẽtup ok yt watikyꞌe hin i sio wẽtup ok mikyꞌesat ewy watunug neran pote wẽtup ok mikyꞌesat ewy yt watunug kuap i. Pyno yt ewetunug neiꞌo miꞌi hap ewy neꞌi sio Tupana eiwemotypot turan pykai iꞌewyte ehekat eiwemotypot pote yt karãpe i Tupana sese eweikuap.
MAT.6.25	Miꞌi tupono yt naku i eweiwanetup koꞌi koꞌi -Aikope pyi aru aimiꞌu aheꞌuꞌi ahesokpe ahesapo hy eweiꞌe hap kape. Aikope pyi aru aheineꞌen hap eiꞌe hap kape yn yt naku i. Katupono ti eiwepiit hap sese eheineꞌen hap sese yt tuut i eimiꞌu wato hap kaipyi. Taꞌi eiwepiit hap sese yt tuut i eheꞌuꞌi kahato hap kaipyi ehesokpe kahu kahato hap kaipyi e. 
MAT.6.26	Pyno apo aipiit apo poꞌog waku ehesokpe koꞌi kai. Eiwehaꞌat ro weitaria ewowi. Miꞌiria ti yt karãpe i koi iꞌatuꞌe. Miꞌi pote yt taꞌatupirik kuap taꞌatumiꞌu taꞌatuko kaipyi. Yt kat i iꞌatuꞌyat iꞌatumiꞌu eiam maꞌato Tupana miꞌatupoi tukupteꞌen. Pywo pe ti uiwyriaꞌin eiperia ti poꞌog Tupana wanetup hawe weitaria kai. Miꞌi tupono ti ehewowi poꞌog aiꞌywot atipy piat tuwanetup weitaria ewowiat hap kai. 
MAT.6.27	Pyno eiperia ti yt wẽtup ok i iꞌywoporo kuap eheineꞌen motꞌi hap. 
MAT.6.28	Miꞌi tupono yt kat hamo i eiwanetup koꞌi koꞌi aikope pyi aru atipuẽti uhesokpe eweiꞌe hap ete. Yt kat hamo i eweiꞌe -Aikope som uhesokpe atipuẽti aru eiꞌe hap kape yn eiwewanetup koꞌi koꞌi e. Pyno eiwehaꞌat ro ipohyt koꞌi kape aikotã teꞌeruwepainug hap kape. Katupono mohyt koꞌi yt teꞌeruwanetup koꞌi koꞌi hin i aikopepyi aru uhesokpe e hap kape. Iꞌewyte ipohyt yt tuwesokpe piꞌig aat kaꞌap hin i teꞌeruwepainug hamo. 
MAT.6.29	Pywo pe ti areꞌe ehepe saꞌawyꞌi aiporekuat pot Sarumau hekat kahato rakat hesokpe ikahuria kahato wen maꞌato hesokpe yt putꞌok e hin i mesuwarotiat ipohyt koꞌi ikahu hap ete e. 
MAT.6.30	Miꞌi hawyi mekewat yahig upiat gaꞌakyt koran pohyt wap iꞌatuꞌe hawyi mukiꞌite igag naꞌyn hawyi ahemyyp aria wo yn naꞌyn waku. Taꞌi Tupana tiꞌatupainug kahato gaꞌapy koꞌi. Miꞌi hap ewy ti Tupana eipainug kuap kahato hat toineꞌen. Katupono miꞌi hap Tupana mohey ehepiat hap kurin kahato pote. 
MAT.6.31	Pyno yt naku i eheineꞌen hap ete eiwanetup koꞌi koꞌi. Aikope pyi aru ahesokpe watipuẽti eweiꞌe. Aikope pyi aru aimiꞌu watipuẽti eweiꞌe. Aikope aru ahesapo hy watipuẽti eweiꞌe. Yt naku i miꞌi hap kape yn eiwanetup. 
MAT.6.32	Katupono iraniaꞌin yt Tupana mohey i haria ti miꞌi koꞌi kape yn teꞌeruwanetup. Pyno yt naku i miꞌiria ewywuaria eweikupteꞌen katupono ti Aiꞌywot atipy piat tikuap kahato yne kat koꞌi kat koꞌi eipo pe yt kat i eimikyꞌesat koꞌi. Eikawiatno hat eipowyro hatno toineꞌen e. 
MAT.6.33	Waku poꞌog ni eweiwanetup eipyꞌa pe aat kaꞌap aikotã aru ewetunug Tupana uiporekuatno e hap kape yn. Waku ewetunug imikyꞌesat ewy pote yn eheineꞌen kuap hamuat Tupana tum ehepe. 
MAT.6.34	Pyno yt naku i eiwanetup mukiꞌite wuat niatpo aru eiꞌe hap kape neꞌi maꞌato waku eiwanetup koityꞌi wuat raꞌyn niatpo hap kape yn waku. Katupono yt naku i watuwanetup mukiꞌite wuat niatpo hap kape koityꞌi.
MAT.7.1	Miꞌi hawyi poꞌog toꞌe Iesui temiitꞌin me yityꞌok tote -Yt naku i ewehenoi iraniaꞌin etiat iraniaꞌin me Yt naku i miꞌi eꞌe hap. Maꞌato miꞌi tã neꞌi ewetunug mote Tupana toꞌe wy yt naku i en e aru ehepe. 
MAT.7.2	Katupono ti aru ewehenoi iraniaꞌin etiat yt naku i eiꞌe hap miꞌi pote ti aru Tupana iꞌewyte toꞌe ehepe yt naku i eiperia e. Katupono koran eiminug hap oktan ne ti aru Tupana tunug ehepe. 
MAT.7.3	Pyno yt naku i ti eiwehaponik ewy eha piat hu hit toineꞌen hap kape pote waku atihep teran eha piat hu hit yt ereꞌe kuap katupono ewat eha pe toineꞌen poꞌog iwato ariaꞌyp sapen iwat ewy eha piat kai. Miꞌi ewat iwato rakat ri waku etihep hawyi waku etihep ewyꞌok eha piat e. Miꞌi hap ewy ti yt naku i eweikat iraniaꞌin minug saꞌag koꞌi karãpe yt eweihep i te eiminug saꞌag. Waku saꞌawyꞌi etimohãpyk o eminug saꞌag koꞌi hawyi etipowyro kuap ewy iꞌatuminug saꞌag mohãpyk hamo. 
MAT.7.4	Kat hamo ten ereꞌe ewyꞌok pe -Atihep teran eha piat hu hit ereꞌe toineꞌen ne eha piat ariaꞌyp sapen wywo te. 
MAT.7.5	Pyno waku yt toꞌe hap ewywuatꞌi inug haria miꞌiria ti waku ihep taꞌatueha piat ariaꞌyp sapen. Taꞌatuehapytig iraniaꞌin eha piat hep kuap hamo. 
MAT.7.6	Yt ewetum neiꞌo wakuat Tupana ehay awareria ewywuaria haiwot rakaria pe iꞌatumiꞌu wo katupono ewetum mote ti aru teꞌeruwemorem naꞌyn ehekatuꞌu hamo. Iꞌewyte yt eweiporokpun neiꞌo ehewahi ikahu rakat ewywuat Tupana ehay hamuat koꞌi eꞌyian kai katupono ti aru eweiporokpun pote ti aru taꞌatuꞌakit akit hawyi taꞌatumopit pit kahato neꞌi raꞌyn. Katupono ti miꞌiria Tupana ewanikap sese tukupteꞌen mote.
MAT.7.7	Miꞌi hawyi poꞌog tohenoi -Uiwyriaꞌin uheinytꞌin karãpe ewehẽtup kahato Tupana kape eimikyꞌesat koꞌi miꞌi hawyi tutum ehepe yne eimiẽtup koꞌi. Miꞌi tupono waku eweikat kahato aikope aikope toineꞌen imiium ehepiat wat koꞌi. Waku okenꞌypy ete teg teg eweiꞌe eimikyꞌesat ẽtup hamo hawyi aru tuweꞌokenhypꞌok taꞌyn ehewowi emikyꞌesat koꞌi ium hamo. 
MAT.7.8	Katupono uwe uwe hẽtup Tupana kape miꞌi ti tomiẽtup ipuẽti kuap Tupana kaipyi. Iꞌewyte ereineꞌen okenꞌypyhyp tote teg teg ere emikyꞌesat ẽtup hamo pote Tupana hoꞌokenhypꞌok toekenꞌypy emikyꞌesat ium hamo. 
MAT.7.9	Uhemiitꞌin karãpe ehepe eimepyt hẽtup waku rakat turan apo iꞌywot tum neꞌi -Atikyꞌesat uꞌi uiꞌywot e turan pote ewetum uꞌi tope e. Yt ewetum i eimepyt pe nu neꞌi -Atikyꞌesat kahato uꞌi mamai papai e pote ewetum naꞌyn ehaꞌyru ehakiꞌyt pe uꞌi e. 
MAT.7.10	Iꞌewyte karãpe eimepyt hẽtup pira puꞌi pote apo ewetum moĩ neꞌi eimepyt pe. 
MAT.7.11	Pyno miꞌi hap ewy ti eipe yt naku i nug haria wo wote pykai eweikuap kahato waku rakat ium eimepytꞌin piat hap maꞌato ti eiꞌywot atipy piat poꞌog poꞌog wakuat wuatꞌi mesuwarotiat miitꞌin kai miꞌi tupono miitꞌin miẽtup wakuat yn tutum kuap ehepe i Iesui.
MAT.7.12	Pyno waku ewetunug aikotã iraniaꞌin tunug wakuap ehetiat hap ewy te waku ewetunug iraniaꞌin me aikotã mekewat Muisei woꞌonapin hap kaipywiat Tupana ehay moherep haria mienoi ewy e yityꞌok tote.
MAT.7.13	Pyno ti waku eiwehytꞌok kuap muap hit upi yn atipy kape maꞌato mekewat muap iwato rakat upi ti ehewyry yt niatpo hin i wen maꞌato mekewat muap ti ehereto hoꞌopot wuatꞌi eꞌat piat hap kape. Maꞌato ti typyꞌi kahato iꞌatukohyewyry mekewat muap wato upi. 
MAT.7.14	Pyno mekewat okenꞌypy atipy kapiat wyti kurin kahato miꞌi pote mekewat muap upiat ehewyry hamo niatpo kahato eheineꞌen wuatꞌi eꞌat piat puẽti hamo. Miꞌi pote ti yt iꞌatu hin i mekewat muap upiat hewyry rakaria e.
MAT.7.15	Miꞌi hawyi toꞌe Iesui itotiaria pe -Uimimuꞌeria e eiweꞌeg wo o mekewat Tupana ehay moherep yt pywuat piat i haria wywo e. -Uruimohey kahato Tupana iꞌatuꞌe pykai yt Tupana ehay ewy i taꞌatumoherep -Uruto ti Tupana hũria eiꞌewywuaria te iꞌatuꞌe pykai eimaꞌat teran haype neꞌi uimohey ehepiat hap moma teran haype i aikotã awahuru koꞌi tuꞌu teran aihũria hap ewywuaria neꞌi tukupteꞌen eipyꞌasetpe eimuꞌe hamo e. 
MAT.7.16	Iꞌatuminug saꞌag koꞌi ete ti aru miꞌiria eweikuap e. Aikotã mekewat hu yp kaipyi yt tuwẽtem kuap Uwa he rakat hap ewy tukupteꞌen. Iꞌewyte yt karãpe i eweipuẽti kuap mekewat hyri ãpo Wiku Uwa he rakat. 
MAT.7.17	Pyno torannia mikoi yp waku rakaria kaipyi tuwẽtem haat waku rakaria ti raꞌyn maꞌato mikoi yp yt naku i kaipyi ti tuwẽtem haat yt naku i rakaria ti raꞌyn. 
MAT.7.18	Pyno ti mikoi yp wakuat sat wyti yt karãpe i iywa saꞌag neꞌi. Iꞌewyte mikoi yp saꞌag kaipyi ti yt aikotã kuap i tuwẽtem iywa waku rakat. 
MAT.7.19	Maꞌato meimewat torannia mikoi yp yt haat kahato i rakaria ti waku miterek sok wuk wo yn naꞌyn waku e. 
MAT.7.20	Taꞌi eweikuap kahato ti aru Tupana ehay enoi yt pywo pe i haria aikotã iꞌatuminug koꞌi ete eimaꞌat teran hap koꞌi.
MAT.7.21	Katupono ti aru yt torannia i uhet suat haria uikaꞌiwat kahato En uikaꞌiwat kahato En e haria tuwehytꞌok aikope Tupana toineꞌen morekuatno hap tote. 
MAT.7.22	Mekewat wehytꞌok hap eꞌat pe ti aru typyꞌi kahato miitꞌin teꞌeroꞌe uhepe -Uikaꞌiwat waku kahato En miꞌi pote esaikap wywo neke uruhenoi henoi kahato ehay miitꞌin me Tupana iꞌatuꞌe aru. Iꞌewyte teꞌeroꞌe aru eset no neke uruisopo maꞌãu saꞌag miitꞌin piit pyi iꞌatuꞌe. Iꞌewyte urutunug kahato neke yt uwe minug kuap i ewywuat koꞌi iꞌatuꞌe aru. 
MAT.7.23	Maꞌato ti aru miꞌiria pe areꞌe -Uhyt mana yt karãpe hin i ti worohoꞌokuap eipe areꞌe ti aru. Eweiwat ro meiũpepyi pya uiꞌyatypepyi are ti aru miꞌiria pe katupono yt nakuap i nug haria ti eipe are ti aru yt uiꞌe hap nug i haria pe e Iesui.
MAT.7.24	Uiwyriaꞌin pywo ti rat uwe uwe ikuap uiꞌe hap hawyi topyhuꞌat uiꞌe hap nug hat miꞌi Tupana mimoweꞌeg kahato wo topyhuꞌat e Iesui. Pywo ti rat uwe uwe uhehay nug hat miꞌi hat topyhuꞌat aikotã getap nug kuap kahato hat -Pyno sig waku atunug uiꞌyat meiũpe yi heg me nu totiat e hat ewy kahato toineꞌen. 
MAT.7.25	Miꞌi hawyi putꞌok e iꞌaman popit kahato hap hawyi yꞌy mutꞌe kahato iꞌewyte ywytu uato hawyi ihyeput haty wo iꞌyat kape pykai yt taꞌat i hin i. Iheg me toineꞌen nu totiat pote. 
MAT.7.26	Maꞌato uwe uwe uhehay ikuap wen maꞌato yt tutunug i uiꞌe ewy miꞌi hat wyti aikotã wẽtup ok miit wanetup hap yt putꞌok e i tuweꞌyat nug yikyt rotiat neꞌi hamo. 
MAT.7.27	Miꞌi turan iꞌaman popit raꞌyn hawyi yꞌy mutꞌe raꞌyn hawyi ywyt uato raꞌyn mekewat netap meremo iꞌypyputꞌe raꞌyn hawyi iꞌaporokꞌe raꞌyn e Iesui miitꞌin sem me yityꞌok totiaria pe. 
MAT.7.28	Miꞌi hawyi karãpe Iesui ihay kahu raꞌyn itote hawyi miitꞌin sem teꞌeroꞌe -Kat poteĩ meiẽwat miit ainapin yt iraniaꞌin woꞌonapin hap ewy hin i iꞌatuꞌe. 
MAT.7.29	Miꞌi ti aimuꞌe meimewat woꞌomuꞌe koro haria piat ainapin hap yt ewy hin i iꞌatuꞌe maꞌato tuweupi kahato aimuꞌe kuap kahato ihay hãpyk iꞌatuꞌe.
MAT.8.1	Miꞌi hawyi Iesui ipotꞌapyk i raꞌyn yityꞌok tote pyi turan miitꞌin sem tuwat kahato hewatꞌypmo. 
MAT.8.2	Miꞌi turan wẽtup ok hepihi pihi rakat tuut Iesui kape hawyi tuwepỹꞌãtutuk hawyi toꞌe -Uikaꞌiwat e uimoehãite teran pote uimoehãite En e. 
MAT.8.3	Miꞌi hawyi Iesui tuweponug hepihi pihi rakat ete hawyi -Taꞌi woromoehãite teran uhyt. Pyno koitywy ehãite raꞌyn. Mio tã e hawyi meremo tokãꞌã raꞌyn hepihi koꞌi.
MAT.8.4	Miꞌi hawyi Iesui toꞌe -Pyno erewanetup uhehay kape uhyt. Pyno yt uwe pe teiꞌo ehenoi uiminug etiat e maꞌato waku ereto ro paꞌiria kape hawyi waku ehenoi ro paꞌiria kape. Miꞌi kaipyi ti aru ekuap taꞌyn wuatꞌi miitꞌin ehãite raꞌyn hap etiat e. Pyno waku ereto hawyi waku etum Tupana motypot hamuat aikotã Muisei mienoi ewy.
MAT.8.5	Miꞌi hawyi Iesui putꞌok e raꞌyn mekewat tawa Kawanaum totiat turan wẽtup ok Humanu esurara akag toto Iesui kape hawyi toꞌe -Pyno atikyꞌesat uhemiit iꞌahuu rakat moehãite hap uhyt e. 
MAT.8.6	Katupono ti uhemiit toineꞌen uiꞌyat pe iꞌahuu kahato. Yt tuwemokup kuap hin i raꞌyn teꞌyni pe sese raꞌyn tohoꞌopot e. 
MAT.8.7	Pyno areto eupi emiit moehãite hamo e Iesui. 
MAT.8.8	Mio tã e pote surara akag Humanu tiwesat -Yt uikaꞌiwat i katupono wẽtup ehay wo ereꞌe meiũpe pyi hawyi aru ihãite iraꞌyn uhemiit e. 
MAT.8.9	Katupono uito ti wy areineꞌen uhemiitꞌin poꞌoro hat pote tukupteꞌen uhesuraraꞌin uiꞌe hap upiat inug haria. Karãpe areꞌe wẽtup ok pe ereto ro kuepuo are pote toto. Iꞌewyte karãpe wẽtup ok pe areꞌe eriot ro meikowo areꞌe hawyi tuut. Iꞌewyte karãpe areꞌe uhemiit pe etunug no mesuwat areꞌe hawyi tutunug. 
MAT.8.10	Miꞌi hawyi karãpe Iesui tikuap mio tã e hap ihay hawyi tuwanetup kahato hawyi toꞌe toupiaria pe -Atikuap wyti mekewat miit poꞌog eikai uimohey hap ete katupono yt karãpe i miꞌi ewywuat arehaꞌat eiperia Isareu ywania pyꞌasetpe. 
MAT.8.11	Putꞌok iꞌatuꞌe ti aru iraniaꞌin ywania aat wẽtem hap kaipyi iꞌewyte aat minꞌe hap kaipyi. Miꞌiria ti aru teꞌeroꞌapyk mekewat yparakai wuatꞌi eꞌat piat rote Aparãu Isaki hawyi Iakoꞌin wywo. 
MAT.8.12	Maꞌato iraniaꞌin wyti ipoityꞌi kahato teꞌerepiat neꞌi taꞌatuieineꞌen wuatꞌi eꞌat piat hap rakaria ti toipugha hamuat raꞌyn iꞌypyryp hun sese pe hawyi miꞌiria toꞌokakꞌi kahato itote. Taꞌatuiãi ete aru kyryet kyryet iꞌatuꞌe. 
MAT.8.13	Mio tã e hawyi Iesui toꞌe -Mekewat Humanu ywania esurara akag me -Pyno mio waku eraꞌaipok i ro eꞌyat kape katupono emiit iꞌahuu rakat ihãite iraꞌyn mio epiat uimohey hap kaipyi mehin e. Mio tã e Iesui turan Humanu emiit ihãite iraꞌyn.
MAT.8.14	Itote pyi Iesui tote topotmuꞌe Peteru yat kape. Itote Iesui tipuẽti Peteru sakitu iꞌahuu kahato teꞌyni pe. 
MAT.8.15	Miꞌi hawyi Iesui topopytyk hawyi meremo ipiit sakup nik taꞌyn. Miꞌi hawyi ipoĩꞌam naꞌyn hawyi ipotpap taꞌyn Iesui eropat hap ete. 
MAT.8.16	Mekewat ewãtymꞌi turan taꞌatueropoꞌok kahato raꞌyn ahiag ipiit piat rakaria Iesui kape. Miꞌi hawyi miꞌiria kaipyi toiꞌatusopo kahato raꞌyn ahiagnia wẽtup tehay wo yn. Iꞌewyte toiꞌatumoehãite yne raꞌyn iꞌahuu rakaria.
MAT.8.17	Pyno miꞌi tã ti Iesui tunug aikotã saꞌawyꞌi wuat Tupana ehay moherep hat Isaia toꞌe hap ewy toimoherep. Meiũran aru topiit emig hap kaipyi aru toimog yne aiꞌahuu hap koꞌi e hap ewy. Iꞌewyte aipo kĩꞌã hap koꞌi yne totioto pya aru aikai e saꞌawyꞌi Isaia e hap ewy 53.4 pe.
MAT.8.18	Miꞌi turan Iesui tehaꞌat miitꞌin sem tewowiat õꞌẽ haria kape. Miꞌi pote toꞌe topotmuꞌeria kape -Toꞌiro ihyemyiꞌa sakpo watuwat uhytꞌin e. Katupono miitꞌin typyꞌi kahato raꞌyn uiꞌatupueri wo e. 
MAT.8.19	Mio tã e hawyi tuwehytꞌok yara pe turan putꞌok e yẽpeke wẽtup ok miit Muisei miwan kuap kahato hat. Miꞌi ti tuwẽpowat Iesui kape -Woꞌomuꞌe hat e uipap kahato eupi emiitno e. Areto teran aikopuo aikopuo ewyry hap upi e Iesui pe. 
MAT.8.20	Maꞌato Iesui tiwesat -Pyno ereto teran uhupi pote waku saꞌawyꞌi erewanetup kahato katupono ti Awahuru koꞌi ti tukupteꞌen taꞌatukaꞌa puo iꞌewyte weitaria ti tukupteꞌen taꞌatusok puo maꞌato Uito Miitꞌin Ykeꞌet pykai yt kat i uiꞌyat uiwemohy hamuat. 
MAT.8.21	Miꞌi turan wẽtup ok ipotmuꞌe toꞌe Iesui pe -Pywo ti rat uito areto teran eupi wen Uikaꞌiwat e maꞌato uiꞌywot neꞌi atiꞌapykok mesup. Maꞌato uiꞌywot ikuꞌuro hawyi ahyp hawyi areto teran eupi e Iesui pe. 
MAT.8.22	Maꞌato Iesui tiwesat -Toꞌiro uhupi uipotmuꞌe wo e katupono tukupteꞌen nat yt Tupana mohey haria i itote. Miꞌiria raꞌyn aru toꞌope ikuꞌuro rakaria toꞌosyp e.
MAT.8.23	Miꞌi hawyi Iesui teke raꞌyn yara pe temiitꞌin wywo hawyi tuwat raꞌyn ihyemyiꞌa wato upi. 
MAT.8.24	Tuwat turan ywyt uato putꞌok e raꞌyn iꞌatuete. Ihytꞌokmoĩ watoꞌin kahato raꞌyn ihyemyiꞌa wato tote. Miꞌi pote teke teke kahato iꞌatueꞌyara pe. Miꞌi pykai Iesui toket neꞌi yara pe. 
MAT.8.25	Miꞌi pote ipotmuꞌeria tokokaꞌat hewowi hawyi taꞌatuhymut raꞌyn hawyi teꞌeroꞌe -Urukaꞌiwat urupowyro ro En. Watoꞌopytꞌat hamuat iꞌatuꞌe. Miꞌi pote watopap hamuat uhyt iꞌatuꞌe. 
MAT.8.26	Miꞌi hawyi Iesui toꞌe -Kat poteĩ eweikenꞌẽ. Uimohey hit kahato apo eipe. Mio tã toꞌe hawyi ipoĩꞌam naꞌyn hawyi toꞌe haty wo ywyt uato pe -Epoꞌinik to yꞌy epoꞌinik to ywytu e hawyi meremo yꞌy ihy nik taꞌyn. 
MAT.8.27	Miꞌi hawyi hemiitꞌin teꞌeruwanetup kahato iminug kapiat teꞌerehaꞌat hawyi -Uweĩ meiũ miit iꞌatuꞌe toꞌope. Kat pote som ywytu iꞌewyte yꞌy toimoperupꞌi kuap kahato iꞌatuꞌe toꞌope.
MAT.8.28	Miꞌi hawyi karãpe Iesui putꞌok e raꞌyn yi Katarene tote mekewat ihyemyiꞌa Karireia wã tote. Miꞌi turan putꞌok iꞌatuꞌe typyꞌok miit ahiag ipiit piat rakaria Iesui kape. Miꞌiria ti tõꞌẽ woꞌosyp hap kaipyi. Katupono ti itote miꞌiria tukupteꞌen. Miꞌi pote miꞌiria yt naku i sese rakaria pote mekewat muap upi yt uwe kuap i miit tokosap. 
MAT.8.29	Miꞌiria ti iꞌatuehay pirik kahato itote -Uruikuap taꞌyn En Tupana saꞌyru. Kat som etikyꞌesat urukaipyi sio eriot meikowo uruꞌapiheg hamo urukuꞌuro hap yian mete iꞌatuꞌe. 
MAT.8.30	Miꞌi turan tukupteꞌen itote yt pya hin i hamaut sem teꞌerenuk itote. 
MAT.8.31	Miꞌi pote mekewat maꞌãu ipiit piat rakaria teꞌeroꞌe Iesui pe -Pyno urupoꞌorenoꞌẽ teran En pote urupoꞌoro ro mekewat hamaut koꞌi kape iꞌatuꞌe. 
MAT.8.32	Miꞌi pote eꞌe hap ewy urutuwat iꞌatuꞌe. Mio tã iꞌatuꞌe hawyi Iesui toꞌe maꞌãu saꞌag koꞌi pe -Pyno eweiwat ro e hamaut asuwai koꞌi kape e. Miꞌi hawyi tuwehytꞌok taꞌyn hamaut asuwai piit pe maꞌãu saꞌag hawyi iꞌatuesoꞌok taꞌyn hawyi hewo raꞌyn yꞌy pe mekewat yityꞌok akag tote pyi hawyi topap taꞌyn. 
MAT.8.33	Miꞌi turan tukupteꞌen itote miitꞌin hamaut asuwai apykok haria. Miꞌiria ti tuwat meremo mekewat tawa kape. Itote taꞌatuhenoi henoi aikotã tuwemoherep taꞌatuhũria etiat hap. Iꞌewyte taꞌatuhenoi aikotã mekewat typyꞌok maꞌãu saꞌag ipiit piat rakaria etiat. 
MAT.8.34	Miꞌi hawyi meremo mekewat tawa piaria ieineꞌen haria tuwat Iesui kape. Miꞌi hawyi putꞌok iꞌatuꞌe raꞌyn hawyi teꞌeroꞌe Iesui pe -Mehin waku eraꞌaipok i ro meiũwat iꞌatuꞌyi tote pyi meiũpe iꞌatueꞌyi tote pyi iꞌatuꞌe taꞌatuehay pirik wo teꞌerokenꞌẽ popuo.
MAT.9.1	Miꞌi hawyi Iesui teke raꞌyn yara pe hawyi taꞌaipok iraꞌyn yꞌy sakpo tetawa kape iraꞌyn. 
MAT.9.2	Miꞌi turan taꞌatuerut wẽtup ok yt ipoĩꞌam kuap i rakat heꞌyni pe. Miꞌi kape Iesui tehaꞌat hawyi toꞌe -Taꞌi uimohey kahato ti eipe e. Miꞌi hawyi toꞌe yt ipoĩꞌam kuap i rakat pe. -Taꞌi uhaꞌyru e. Yt erekenꞌẽ hin i kat tupono koitywy uimohey hap emowaku raꞌyn. Iꞌewyte eminug saꞌag tuweityk taꞌyn. 
MAT.9.3	Miꞌi turan iraniaꞌin woꞌonapin kuap sese haria teꞌeroꞌe teꞌeruwanetup hawe. -Taꞌi meiẽwat miit wyti ihay saꞌag kahato Tupana ete iꞌatuꞌe taꞌatupyꞌa pe. 
MAT.9.4	Maꞌato Iesui tikuap iꞌatuwanetup hawiat teꞌeroꞌe hap. -Kat poteĩ eiwanetup koꞌi koꞌi neꞌi mesuwat uiminug ete. 
MAT.9.5	Kat are kat are som poꞌog yt niatpo i yt hewyry kuap rakat pe sio eminug saꞌag wyti tuweityk taꞌyn are sio epoĩꞌam no hawyi ewyry ro are. 
MAT.9.6	Pyno atimoherep taꞌyn ehepe uwe uito hap. Uito Miitꞌin Ykeꞌet sese areineꞌen pote atimoherep taꞌyn uhesaika hap mesuwat yi tote miitꞌin minug saꞌag hep hamuat. Mio tã toꞌe hawyi toꞌe raꞌyn yt hewyry kuap i rakat pe -Epoĩꞌam no hawyi etiꞌokpoi ro eꞌyni hawyi ereto ro eꞌyat kape. 
MAT.9.7	Miꞌi hawyi ipoĩꞌam naꞌyn hawyi toto raꞌyn toꞌyat kape. 
MAT.9.8	Miꞌi hawyi karãpe miitꞌin teꞌerehaꞌat raꞌyn iminug kapiat hawyi teꞌerokenꞌẽ kahato raꞌyn. Miꞌi hawyi iꞌatuwepiit kahato raꞌyn Tupana kape. Miꞌi hawyi mio tã iꞌatuꞌe -Taꞌi toineꞌen tuete hesaika kahato hap miitꞌin moehãite hamuat iꞌatuꞌe.
MAT.9.9	Miꞌi hawyi Iesui tuwẽtem iraꞌyn itote pyi hawyi toto muap upi turan toipuẽti wẽtup ok saꞌup poreraꞌat miitꞌin kaipywiat hat mekewat het Mateu e hap. Miꞌi toipuẽti apyk pe aiũpe toiporeraꞌat saꞌup miitꞌin kaipyi hap tote. Miꞌi hawyi Iesui toꞌe Mateu pe -Toꞌiro uhupi Mateu. Mio tã e hawyi meremo ipoĩꞌam hawyi toto raꞌyn hupi. 
MAT.9.10	Wãtymꞌi turan Iesui toto raꞌyn Mateu yat kape tenuk iwywuat hamo. Miꞌi turan itote typyꞌi kahato miitꞌin kaipywiat saꞌup sat haria. Iꞌewyte iraniaꞌin tõꞌẽ yt nakuat i nug haria yt naku i nug hap etiat miitꞌin mikuap kahato koꞌi. Miꞌiria teꞌerenuk Iesui wywo iꞌewyte hemiitꞌin wywo. 
MAT.9.11	Miꞌi turan tukupteꞌen iraniaꞌin woꞌomuꞌe haria itote. Miꞌiria teꞌerehaꞌat miꞌi hap kape hawyi apo iꞌatuꞌe Iesui emiitꞌin me -Kat poteĩ eimuꞌe hat tenuk mekewat saꞌup poreraꞌat haria wywo iꞌatuꞌe. Iꞌewyte iraniaꞌin yt naku i sese rakaria wywo iꞌatuꞌe. 
MAT.9.12	Maꞌato Iesui tikuap apo iꞌatuꞌe hap hawyi toiꞌatuwesat -Taꞌi uwe ihãite rakaria yt ikat kuap i mohag nug haria maꞌato iꞌahuu rakaria tikat kuap mohag nug haria. 
MAT.9.13	Pyno waku eweiwat hawyi eweikatꞌi katꞌi ikuap ehepiat hamuat kat e som mekewat miwan saꞌawyꞌi wuat aimuꞌe hawiat hap e. -Pyno atikyꞌesat wyti miitꞌin woꞌokyꞌe haria wo tukupteꞌen hap katupono eihũria emiium uhepiat hap sese neꞌi yt ehewaku i. Kat pote ariot mesuwe yi kape yt nakuaria i kape. Yt ariot i wyti uito waku rakat e haria kape.
MAT.9.14	Mio tã e turan putꞌok iꞌatuꞌe Iesui kape woꞌosetꞌok hat Iuwãu potmuꞌeria. Miꞌi hawyi apo iꞌatuꞌe -Mehin iꞌatuꞌe kat tupono som uruto iꞌewyte seko moherep haria teꞌeremosyꞌat kahato Tupana motypot hamo iꞌatuꞌe. 
MAT.9.15	Mio tã iꞌatuꞌe pote Iesui tiꞌatuwesat -Pyno eweipuẽti aten waku woꞌokyiꞌat hap kapiat turan iꞌatuꞌarot neꞌi iꞌatupyꞌasetpe raꞌyn woꞌokyiꞌat hanuaria turan pote arewanetup turan yt hin i maꞌato karãpe eꞌat putꞌok e raꞌyn iꞌatuehaytuwy iꞌatupyꞌasetpyi turan ti aru pywo teꞌeremosyꞌat raꞌyn uhemiitꞌin.
MAT.9.16	Pyno yt uwe i ti imog kuap sokpe pakup sepok wo neꞌi tesokpe potꞌi hiotꞌe rakat mog maꞌato sokpe pakup wo neꞌi etimog hiotꞌe rakat sokpe potꞌi pote poꞌog neꞌi hiotꞌe sokpe. 
MAT.9.17	Iꞌewyte yt uwe i ti iwo teran sapo hy pakup heiam ipe kawiat potꞌi pe neꞌi. Maꞌato uwe iwo sapo hy pakup heiam potꞌi pe neꞌi pote meremo heiam iꞌapokꞌe raꞌyn hawyi tuwoꞌopun naꞌyn sapo hy hawyi heiam yt naku i raꞌyn iꞌapokꞌe raꞌyn yt hãpyk i inug hap kaipyi maꞌato waku ti sapo hy pakup watopag heiam ipakup we yn waku. Miꞌi pote yn wyti yt watimosatek kuap i sakpo hy iꞌewyte heiam yt iꞌapokꞌe kuap i.
MAT.9.18	Mio tã e Iesui ihay miitꞌin kapiat turan wẽtup ok Iuteuria akag putꞌok e hawyi tuwepỹꞌãtutuk Iesui motypot hamo hawyi toꞌe -Mehin mio uhakiꞌyt uimikyꞌe kahato ikuꞌuro raꞌyn maꞌato ereto uhupi hawyi ereponug ipiit ete hawyi ti aru uhakiꞌyt tuwehymut iraꞌyn guꞌuro pyi hap atimohey e haty wo Iesui pe. 
MAT.9.19	Miꞌi hawyi Iesui toto raꞌyn hupi maꞌato hemiitꞌin tuwat wy iwywo. 
MAT.9.20	Miꞌi turan haryporia 12 anu raꞌyn huu wato hap toineꞌen tuwete rakat tokosap Iesui ewowi hewatꞌypmo hawyi totemig naꞌyn hesokpe ẽpe ete. 
MAT.9.21	Miꞌi hawyi tuwanetup hawe mio tã e -Are an hesokpe yn atemig pykai apo mesup waku raꞌyn uhete an e. 
MAT.9.22	Temig hawyi Iesui tuwemorem hawyi taꞌakasa raꞌyn haryporia kape hawyi toꞌe -Pyno eremowepiit ro uhakiꞌyt katupono ti ehãite iraꞌyn. Kat pote ti uimohey epiat hap kaipyi wyti ehãite iraꞌyn. Mio tã e turan meremo ihãite iraꞌyn haryporia.
MAT.9.23	Miꞌi hawyi Iesui timoehãite haryporia hawyi toto raꞌyn mekewat woꞌomuꞌe haria akag yat kape. Miꞌi turan Iesui taꞌakasa itote piꞌã potiat pypyꞌe haria akuara py haria kape. Miꞌi hawyi ihaꞌat poꞌog turan miitꞌin sem itote kat iꞌatuꞌe kat iꞌatuꞌe itote toꞌope toꞌope. 
MAT.9.24	Miꞌi hawyi Iesui toꞌe itotiaria pe -Eweinoꞌẽ yne ro meiũpe pyi e. Katupono yt ikuꞌuro i rat piꞌã hin maꞌato toket neꞌi rat e. 
MAT.9.25	Mio tã e Iesui hawyi tuwenoꞌẽ yne raꞌyn itote pyi hawyi Iesui teke raꞌyn mekewat akipy pe piꞌã hin ieineꞌen hap kape hawyi toipopytyk hawyi toimopoĩꞌam iraꞌyn piꞌã hin ikuꞌuro rakat. 
MAT.9.26	Miꞌi tã hap Iesui minug ni taꞌatukuap yne raꞌyn mekewat yi wato hap oktan.
MAT.9.27	Miꞌi hawyi Iesui toto iraꞌyn mekewat woꞌomuꞌe hat akag yat pyi turan muap tote typyꞌok yt ihapytig i rakaria iꞌatuwẽpapꞌi Iesui ewatꞌypmo pyi haty wo Iesui kape -Morekuat Tawi saipepiat erehaꞌat ro uruewowi urukyꞌe hap wywo iꞌatuꞌe. 
MAT.9.28	Miꞌi hawyi Iesui teke wẽtup netap we raꞌyn hawyi ti meimuẽwat yt ihapytig i rakaria tokokaꞌat raꞌyn hewowi. Miꞌi hawyi apo e Iesui iꞌatuepe -Eweimohey apo uhepiat eimoehãite kuap hap e hawyi taꞌatuwesat -Taꞌi uruimohey kahato epiat urumoehãite kuap hap urukaꞌiwat iꞌatuꞌe. 
MAT.9.29	Miꞌi hawyi Iesui timig naꞌyn iꞌatueha koꞌi hawyi toꞌe -Pyno uimohey ehepiat hap ewy ti topyhuꞌat waku raꞌyn eheha koꞌi e. 
MAT.9.30	Miꞌi hawyi meremo iꞌatuehapytig naꞌyn hawyi Iesui tiꞌatunapin -Uhytꞌiꞌin yt uwe pe teiꞌo ewehenoi uiminug eimoehapytig hap e haty wo tomimoehãite koꞌi pe. 
MAT.9.31	Maꞌato tuwat hawyi wuatꞌi puo taꞌatuhenoi mekewat yi wato hap oktan Iesui minug taꞌatuhenoi miitꞌin me.
MAT.9.32	Miꞌi hawyi tuwat iraꞌyn mekewat getap wyi turan iraniaꞌin terut wẽtup ok miit yt ihay kuap i rakat Iesui kape ahiag ipiit piat rakat. 
MAT.9.33	Miꞌi hawyi Iesui tisopo raꞌyn mekewat ahiag miit piit pyi hawyi ihay iraꞌyn. Miꞌi pote itotiaria miitꞌin sem teꞌeruwanetup kahato hawyi teꞌeroꞌe -Taꞌi yt karãpe i ti wataꞌakasa meke tã rakat ewywuat aiꞌywania Isareu etama pe iꞌatuꞌe. 
MAT.9.34	Maꞌato iraniaꞌin Wariseuria ti teꞌeroꞌe toꞌope -Taꞌi ahiagnia akag koro esaika hap wo ti meiẽwat miit tiꞌatusopo ahiagnia iꞌatuꞌe.
MAT.9.35	Miꞌi hawyi Iesui toto wuatꞌi tawa koꞌi kape miitꞌin muꞌe tehay wuat hamo. Iꞌewyte yne Tupana motypot yat pe teke iꞌatumuꞌe hamo. Toiꞌatumuꞌe kahato tehay wakuat ete. Iꞌewyte tohenoi henoi kahato toieineꞌen morekuatno hap yt pya i raꞌyn hap etiat. Iꞌewyte toimoehãite kahato torannia aikotã aikotã iꞌahuu rakaria. 
MAT.9.36	Miꞌi hawyi Iesui haꞌat miitꞌin sem ewowi tepiat iꞌatukyꞌe kahato hap wywo. Tohatyꞌu kahato topyꞌa pe hawyi toꞌe -Taꞌi meimewuaria tukupteꞌen aikotã aihũria Uweiria yt uwe miꞌapykok koꞌi i ewywuaria hoꞌopot pe tukupteꞌen paĩ e. 
MAT.9.37	Miꞌi hawyi toꞌe topotmuꞌeria pe -Typyꞌi kahato te yt watiꞌatumuꞌe i te mesuwat yi totiaria katupono ti mikoi ypia iwato kahato wen maꞌato ipotpap mikoi sat atunug hanuaria ti yt typyꞌi hin i e. 
MAT.9.38	Miꞌi pote uiwyriaꞌin ewehẽtup to haty wo mekewat mikoi ypia wato Kaꞌiwat pe -Etipoꞌoro ro poꞌog emiit ipotpap mikoi ywa atunug hanuaria eweiꞌe ro e.
MAT.10.1	Miꞌi hawyi Iesui tiꞌatukay kay temiitꞌin 12 ok takaria tuwewowi. Miꞌi hawyi Iesui tum iꞌatuepe tesaika hap ahiagnia sytpok wuatꞌi miitꞌin piit pywiat hamuat. Iꞌewyte wuatꞌi iꞌahuu rakaria moehãite hamuat. Toimoꞌẽ kahato tesaika hap temiitꞌin 12 ok takaria pe tomisepap oktan nug hamo. 
MAT.10.2	Pyno mesuwe Iesui potmuꞌeria 12 ok takaria set koi. Saꞌawyꞌi toikay kay Simau e hap het rakat hawyi wẽtup het Peteru e hawyi iꞌywyt Antere hawyi Tiaku iꞌywyt Iuwãu. Miꞌiria ti Sepeteu saꞌyruꞌin 
MAT.10.3	hawyi topotmuꞌe Wiripi hawyi Patorumeu hawyi Mateu mekewat saꞌup poreraꞌat miitꞌin kaipywiat hat. Hawyi Tiaku Auweu saꞌyru hawyi Tateu 
MAT.10.4	hawyi Simau teꞌyi motypot hanuat hawyi Iuta mekewat Iesui maꞌat hanuat.
MAT.10.5	Miꞌiria 12 ok ti Iesui tiꞌatupoꞌoro tehay henoi hamo maꞌato mio tã e iꞌatuepe toiꞌatunapin -Pyno koitywy worohoꞌopoꞌoro raꞌyn uhehay wakuat moherep hamo aiꞌywania Iuteu kape. Maꞌato yt atikyꞌesat i eweiwat iraniaꞌin ywania kape neꞌi. Iꞌewyte yt eweihytꞌok teiꞌo mekewat yi Samaria piat tawa koꞌi kape. 
MAT.10.6	Pyno aiꞌywania tukupteꞌen aikotã aihũria howasat rakaria ewywuaria e. Miꞌi pote waku aiꞌywania Iuteuria eweiꞌatumuꞌe saꞌawyꞌi e. 
MAT.10.7	Putꞌok eweiꞌe aiꞌywania pyꞌasetpe hawyi waku mio tã eweiꞌe eweꞌatumuꞌe -Pywo ti tuut irane Tupana Mipoꞌoro Aiporekuatnuat eweiꞌe. 
MAT.10.8	Iꞌewyte waku eweiꞌatumoehãite hepihi pihi rakaria iꞌewyte iraniaꞌin aikotã aikotã iꞌahuu rakaria. Iꞌewyte eweiꞌatumoehãite o ikuꞌuro rakaria e. Iꞌewyte eweiputsit o maꞌãu saꞌag koꞌi miitꞌin piit pyi yt kat saꞌup i e. 
MAT.10.9	Iꞌewyte yt kat hamo i ewetioto eiwoꞌokytyt hap iꞌewyte uru iꞌewyte parata koꞌi iꞌewyte iꞌape rakaria yt wẽtup i ewetioto e. 
MAT.10.10	Iꞌewyte eweiwat turan yt ewetioto teiꞌo ekuriwu koꞌi maꞌato waku ewetioto eipiit piat yn ehesokpe iꞌewyte eipy sokpe koꞌi. Iꞌewyte eipoꞌyha muap upiat epowyro hap yn ewetioto e. Waku itotiaria ti aru Tupana potpoꞌororia powyro hanuaria wo teꞌeropyhuꞌat. 
MAT.10.11	Miꞌi hawyi karãpe ewehytꞌok wẽtup tawa piat turan sio miitꞌin typyꞌi rakaria pyꞌasetpiat turan waku eweikat iraniaꞌin eikyꞌe haria waku ereke uiꞌyat pe e haria. Miꞌiria yat pe waku eweikupteꞌen eweiꞌaipok teran itote pywiat hap kape.
MAT.10.12	Karãpe ewehytꞌok wẽtup netap wiat turan waku eweiꞌatupoityro o mekewat netawiaria. 
MAT.10.13	Sio mekewat netawiaria eiꞌatuwaku pote waku mekewat iꞌatupoityro hap topyhuꞌat iꞌatuwywo. Maꞌato yt eikyꞌe haria ete yt topyhuꞌat kuap iꞌatupoityro hap e. 
MAT.10.14	Maꞌato iraniaꞌin netawiaria sio tawa piaria waku mehin yt iꞌatuꞌe i yt eikyꞌe i haype pote iꞌewyte yt teꞌeruwanetup teran i eimienoi koꞌi kape pote waku eiwenoꞌẽ mekewat tawa pyi. Maꞌato waku eiwenoꞌẽ turan eiwepitpitꞌok kahato tawa sawiu eipy sokpe pya etiat yi koꞌi iꞌatuehamo. Meiẽwat tawa piaria yt uimohey teran i hamo herep hamuat. 
MAT.10.15	Pywo pe ti areꞌe ehepe taꞌi woꞌoꞌairo sese raꞌyn hap eꞌat pe ti aru poꞌog Tupana miꞌapiheg wo toineꞌen mekewat tawa Sotoma iꞌewyte mekewat tawa Kumura apiheg hap kai.
MAT.10.16	Pyno eiwanetup to uhehay kape. Pyno mesuwe worohoꞌopoꞌoro eipe aikotã aihũ Uweiria koꞌi watipoꞌoro hawyi tukupteꞌen awahuru haiwot rakaria pyꞌasetpe raꞌyn hap ewy. Maꞌato aikotã moĩ iꞌokpipokꞌi kahato toꞌauka tet pupi hap ewy o eweikupteꞌen iꞌewyte waku eweikupteꞌen aikotã pykasu yt ipyꞌahak hin i hap ewy o eweikupteꞌen iꞌatupyꞌasetpiat turan. 
MAT.10.17	Pyno eiweꞌeg wo eweikupteꞌen katupono ti aru ehereto eipyhik hamo. Iꞌewyte ehereto ti aru waku sio yt hap e hap kape eikuap hamo. Iꞌewyte eiꞌapiheg apiheg wyti aru Tupana motypot yat pe e Iesui. 
MAT.10.18	Iꞌewyte yt iwese i epiat rakaria ti aru ehereto morekuaria po piat eipag hamo. Maꞌato morekuaria po piat raꞌyn eweikupteꞌen turan waku ehehay uhehay wo. Waku eweiꞌatumuꞌe yt Iuteuria yn i uhehay wo. 
MAT.10.19	Karãpe ehewanikaptia ehereto morekuaria kape turan o yt eiwanetup koꞌi koꞌi teiꞌo kat are aru atiwesat morekuat paĩ eweiꞌe hap kape. Katupono ti aru mekewat eꞌat Tupana eiwanetup hawe ehepiat iwesat hamuat koꞌi e. 
MAT.10.20	Katupono ti aru ehereto raꞌyn hap eꞌat pe ti aru yt eiwat sehay hin i tuwẽtem eiwẽ pyi maꞌato aiꞌywot atipy piat paꞌãu kaipyi ti aru tuwẽtem eiwẽ pyi ehehay. 
MAT.10.21	Iꞌewyte ti aru mekewat eꞌat pe eheykeꞌetꞌin sese pykai eiꞌauka haria wo tukupteꞌen. Iꞌewyte ywot tiꞌauka ti aru tesaꞌyru iꞌewyte imepytꞌin tiꞌauka ti aru taꞌatuꞌywotꞌin uhehay po pyi. 
MAT.10.22	Yt naku kahato eipe iꞌatuꞌe aru wuatꞌi miitꞌin uimimohey haria eipe pote. Maꞌato uwe uwe uimohey te taꞌatuwanikaptia pyꞌasetpe pykai miꞌiria ti aru uimihakyeraꞌat wuaria sese wo teꞌeropyhuꞌat. 
MAT.10.23	Uipotpoꞌororia karãpe wẽtup tawa piaria eimohan eiꞌatuuka hamo miꞌi hap eꞌat pe waku eweiwat wẽtup tawa kape iraꞌyn iraniaꞌin muꞌe hamo. Maꞌato karãpe eimohan ehewanikaptia eiꞌauka hamo pote waku eweiwat wẽtup tawa kape iraꞌyn. Katupono ti pywo pe areꞌe ehepe miꞌi tã taꞌatunug ehetiat pykai yt eipo hep kuap i Isareu etawa piaria muꞌe hap ete. 
MAT.10.24	Pyno yt wẽtup ok i ti toineꞌen mimuꞌe poꞌog tomuꞌe hap kai. Iꞌewyte yt wẽtup ok i ti toineꞌen poꞌog semiit tekaraiwa kai. 
MAT.10.25	Katupono ti aru mimuꞌe ete taꞌatunug imuꞌe hat etiat ewy ti raꞌyn. Iꞌewyte semiit ete ti aru taꞌatunug aikotã hekaraiwa etiat ewy ti raꞌyn. Iꞌewyte mekewat netawiaria akag toꞌe -Meiẽ ti ahiag Pesepu e hap iꞌatuꞌe. Miꞌi pote ti aru Pesepu e hap iꞌatuꞌe iꞌatuꞌakag me miꞌi pote ti aru iraniaꞌin hemiitꞌin me teꞌeroꞌe wy meimuẽ ti ahiag mepytꞌin kahato iꞌatuꞌe saꞌag wy.
MAT.10.26	Miꞌi tupono yt eweikenꞌẽ teiꞌo iꞌatuminug ehepiat koꞌi pupi. Katupono iꞌatuminug yt heremo pywiat i ti aru Tupana timoherep aru. Iꞌewyte torannia iꞌatumiewyi koꞌi ti aru meiũran wuatꞌi mikuap wo topyhuꞌat. 
MAT.10.27	Pyno are som uhehay yt heremo i miitꞌin me maꞌato yt heremo i rakat waku ewehenoi hotꞌok kahato miitꞌin me. Iꞌewyte kat uiꞌe hap eimikuap koꞌi uhehay yt heremo i miitꞌin piat rakat waku ewehenoi hotꞌok kahato. 
MAT.10.28	Iꞌewyte yt eweikenꞌẽ teiꞌo eiꞌauka hap pupi katupono aipiit taꞌatuꞌauka wen maꞌato ahaꞌum yt taꞌatuꞌauka kuap i. Maꞌato waku watokenꞌẽ Tupana pupi katupono miꞌi ti imoma kuap yne torannia ahaꞌum iꞌewyte aipiit.
MAT.10.29	Pywo pe ti areꞌe watikyiꞌat kuap wyti typy weita hit yt hawoity hin i kurin saꞌup upi yn. Yt iwato hin rakaria pykai Tupana tikuap kahato wẽtup ikuꞌuro weita hap. 
MAT.10.30	Tupana tikuap kahato karania aiꞌasap iꞌatu hap pykai toimorania kuap yne. 
MAT.10.31	Miꞌi tupono yt eweikenꞌẽ teiꞌo iꞌatupupi katupono eiperia wyti poꞌog toiꞌatukyꞌe weitaria koꞌi kai.
MAT.10.32	Karãpe wẽtup ok toꞌe -Pywo pe miitꞌin pyꞌasetpe uito ti atomohey kahato Tupana e miꞌi hat pe uito iꞌewyte woroꞌairo hap eꞌat pe areꞌe pywo ti rat meiẽ uhemiit sese areꞌe uiꞌywot pe. 
MAT.10.33	Maꞌato uwe toꞌe miitꞌin me -Uito ti yt atomohey Tupana e miꞌi hat pe Uito iꞌewyte areꞌe woroꞌairo hap eꞌat pe uiꞌyat pe meiẽ ti yt uimohey hat i are atipy pe.
MAT.10.34	Yt eiwanetup teiꞌo ariot meikowo mesuwarotiat miitꞌin wywuat woꞌowese hap nug hamo hap ete. Maꞌato aterut woꞌowanikap hamuat. 
MAT.10.35	Pyno ariot i ti mekewat tomepytꞌin wywuat toꞌowanikap hamuat. Iꞌewyte tomepyt wywuat toty wywuat iꞌewyte tomimohapyap koꞌi iꞌewyte tosakituꞌin wywuat toꞌowanikap wanikap nug hamuat. 
MAT.10.36	Pyno ti poꞌog wanikaptia ti aru tukupteꞌen wẽtup ok eꞌyat piat sese ieineꞌen hat. 
MAT.10.37	Pyno uwe ikyꞌe poꞌog toꞌywot sio toty uikyꞌe hap kai miꞌi hat wyti yt putꞌok e i uhemiitno. Iꞌewyte uwe ikyꞌe poꞌog tosaꞌyru iꞌewyte tosakiꞌyt poꞌog uikai miꞌi hat yt putꞌok e i uhemiitno. 
MAT.10.38	Pyno uwe toꞌe -Uiꞌauka pykai yt atoiat hin i uhepiat imohey hap miꞌi yn putꞌok e kuap uhemiitno. 
MAT.10.39	Uwe tuwanetup tomikyꞌesat nug hap kape yn miꞌi hat wyti aru yt karãpe i ipuẽti toieineꞌen hap sese. Maꞌato uwe iwaure tomikyꞌesat nug hap Tupana mikyꞌesat nug hamuat miꞌi hat yn ipuẽti kuap toieineꞌen wuatꞌi eꞌat piat hap.
MAT.10.40	Iꞌewyte uwe uwe ereke ro e ehepe miꞌiria ti uhepiat ereke ro e hat. Iꞌewyte uhepiat ereke ro e haria ti uimipoꞌororia piat ereke ro e haria. 
MAT.10.41	Iꞌewyte uwe Tupana ehay moherep hat pe ereke ro e miꞌi hat pe tutum haꞌup Tupana ehay moherep hat piat oktan. Iꞌewyte uwe wẽtup ok miit waku rakat pe ereke ro e miꞌi hat pe tutum haꞌup iꞌoktan e. 
MAT.10.42	Pywo pe ti areꞌe ehepe uwe uwe uipotpoꞌororia powyro hat tutum wẽtup ekuiꞌa yꞌy iꞌewyte mekewat kurin nakaria uhehay moherep haria yt iraniaꞌin mikuap i koꞌi pe miꞌiria ti aru haꞌup sat uikaipyi.
MAT.11.1	Miꞌi hawyi tohenoi henoi yne raꞌyn temiitꞌin 12 ok takaria pe aikotã waku taꞌatunug hamuat hap. Miꞌi hawyi Iesui toto iraꞌyn temiitꞌin wywo mekewat tawa pyi iraniaꞌin muꞌe hamo hawyi tohenoi henoi raꞌyn tehay miitꞌin me mekewat irania tawa koꞌi yt pya i itote pywiat rakaria kape.
MAT.11.2	Miꞌi turan Iuwãu woꞌosetꞌok hat toineꞌen woꞌopyhik hawe maꞌato miꞌi turan toikuap aikotã aikotã aipotypot minug koꞌi hap hawyi toiꞌatupoꞌoro raꞌyn temiitꞌin Iesui kape. 
MAT.11.3	Tuwat hemiitꞌin hawyi apo iꞌatuꞌe raꞌyn -Urukaꞌiwat En apo urumiekatup taꞌyn sio poꞌog uruhekatup wẽtup ok te. Miꞌi hap ti Iuwãu tikuap teran iꞌatuꞌe 
MAT.11.4	Miꞌi hawyi Iesui tiꞌatuwesat -Eweiꞌaipok to Iuwãu hawyi ewehenoi ro miꞌi pe aikotã aikotã eimikuap uhehay wakuat koꞌi iꞌewyte uiminug eiꞌakasa hap koꞌi e. 
MAT.11.5	Miꞌi hawyi ewehenoi ro Iuwãu pe aikotã yt ihapytig i rakaria teꞌereꞌakasa raꞌyn hap koꞌi. Iꞌewyte yt hewyry kuap i rakaria ikohyewyry kuap taꞌyn hap. Iꞌewyte hepihi pihi rakaria iꞌatuehãite iraꞌyn hap. Iꞌewyte yt hewaure kaꞌa rakaria ikuap taꞌyn sehay hap koꞌi. Iꞌewyte ikuꞌuro rakaria teꞌerehymut iraꞌyn hap. Iꞌewyte meimewat ihakyꞌeꞌi rakaria Tupana ehay kuap haria wo teꞌeropyhuꞌat. 
MAT.11.6	Iꞌewyte uwe uwe tepiat hoꞌopot pykai yt uiwaure i. Miꞌi hat wyti uimowepiit kahato hat topyhuꞌat wuatꞌi eꞌat pe e Iesui Iuwãu potpoꞌororia pe.
MAT.11.7	Miꞌi hawyi teꞌeraꞌaipok iraꞌyn Iuwãu potmuꞌeria miꞌi pykai Iesui henoi henoi raꞌyn miitꞌin sem me woꞌosetꞌok hat Iuwãu etiat. Saꞌawyꞌi eweiwat kahato yahig wato kape aimuꞌe hat Iuwãu kapiat eiꞌakasa hamo turan apo aikotã ywytu potiat uiweran ewy apo kowoꞌi kowoꞌi Iuwãu e. 
MAT.11.8	Iraniaꞌin miitꞌin esokpe ikahuria hap ewy apo Iuwãu esokpe toineꞌen. Maꞌato sokpe wakuaria puo ti morekuaria yat pe yn tukupteꞌen kuap e. Maꞌato miꞌiria yt ewy hin i Iuwãu toineꞌen katupono yahig notiat hesokpe iꞌanam nakat wo yn toineꞌen. 
MAT.11.9	Pyno kan hamo eweiwat eiwehaꞌat hamo. Pyno Tupana ehay moherep hat kapiat eiwehaꞌat hamo apo. Taꞌi pywo pe areꞌe eweiꞌakasa kahato raꞌyn ti poꞌog Tupana ehay moherep rakat kape.
MAT.11.10	Katupono saꞌawyꞌi mio tã e Tupana tosaꞌyru pe miwan me. -Uhaꞌyru e meiũran ti aru woropoꞌoro miitꞌin kape maꞌato ti atikyꞌesat wẽtup ok ti atipoꞌoro eꞌyian me. Miꞌi ti aru eto hamuat hap etiat henoi henoi miitꞌin me -Eweimohãpyk o ipuꞌap huut hap eꞌyian me e hat. 
MAT.11.11	Pywo pe ti areꞌe ehepe torannia haryporiaꞌin kaipywiaria wemoherep haria toꞌoran myi ti Iuwãu woꞌosetꞌok poꞌog iwato rakatno katupono Iuwãu henoi henoi kahato raꞌyn Tupana saꞌyru uut hap etiat. Miꞌi pykai iraniaꞌin Tupana toineꞌen aiporekuatno hap eꞌat etiat kuap haria poꞌog Iuwãu kai tukupteꞌen. 
MAT.11.12	Iuwãu henoi raꞌyn aikotã Tupana topyhuꞌat wyti aru aiporekuatno hap etiat. Miꞌi hawyi miꞌi mohey hanuaria taꞌatuhãꞌãg kahato iraniaꞌin porerokosap yt naku i nug hap pywiat Tupana toineꞌen aiporekuatnuat mohey hanuaria wo. 
MAT.11.13	Iuwãu woꞌosetꞌok hat eꞌyian mete ti torannia Tupana ehay moherep haria iꞌewyte Muisei woꞌonapin hat kaipyi taꞌatuhenoi henoi kahato raꞌyn Tupana aikporekuatnuat hap etiat. 
MAT.11.14	Pyno sio eweimohey teran mio wat ihay pote Iuwãu hawyi Eria wyti tuut hamuat e hap aikotã saꞌawyꞌi wuat tohenoi Marakia 4.5 piat. Pywo ti Iuwãu etiat taꞌatuhenoi are. Pyno miꞌi e hap eweimohey kuap pote eweimohey ro are katupono Eria tuut raꞌyn Miꞌi ti Iuwãu e. 
MAT.11.15	Pyno ehewaure kaꞌa pote eweikuap to hawyi eweipyhuꞌat iꞌe hap upi. 
MAT.11.16	Pyno mesuwe atunug hãꞌãg hap koran wuaria miitꞌin ete. Pyno miꞌiria ti aikotã hirokaria tukupteꞌen temahara turan oken note. Miꞌi hawyi iraniaꞌin tewyriaꞌin toꞌowẽpapꞌi toꞌewowi ewowi. 
MAT.11.17	Pywo waku watepy wepy woꞌokyiꞌat turanuat maꞌato yt eweikyꞌesat i. Miꞌi hawyi waku watepy woꞌosyp turan maꞌato yt eweiwak teran hin i hap ewy. Miꞌi hap ewy miitꞌin atiꞌatukay kay uimohey hamuat wen maꞌato yt uimohey teran hin i hap ewy. 
MAT.11.18	Miꞌi turan Iuwãu woꞌosetꞌok hat tuwemosyꞌat kahato itote. Yt tutuꞌu hin i sapo hy miꞌi hap eꞌat pe. Miꞌi pote torannia teꞌeroꞌe -Taꞌi maꞌãu saꞌag wyti meiẽ piit pe iꞌatuꞌe. 
MAT.11.19	Maꞌato Ihainia Saꞌyru tuut hawyi tenuk teꞌyꞌu eweiꞌe. Pyno eiwehaꞌat ro meiẽwat miit ienuk wato kahato hat eweiꞌe. Iꞌewyte mohy u kahato hat eweiꞌe. Iꞌewyte miitꞌin kaipywiat saꞌup poreraꞌat haria wyriaꞌin sese eweiꞌe. Iraniaꞌin yt nakuat i sese meiẽ eweiꞌe. Maꞌato pywo kahato miitꞌin iꞌatuweꞌeg hap kaipyi tuwemoherep iꞌatuminug wakuat kaipyi e.
MAT.11.20	Miꞌi hawyi Iesui tiꞌatukuasa kahato raꞌyn mekewat tawa piaria aiũpe toimoherep kahato raꞌyn tomisepap yt uwe minug ewywuat i pykai yt tomohey i hap upi. Katupono toimoherep taꞌyn iꞌatuehamo pykai yt taꞌatuwaure teran hin i taꞌatuminug saꞌag koꞌi pote. 
MAT.11.21	Miꞌi hawyi Iesui toꞌe tawa Korasĩ piaria pe iꞌewyte tawa Pesaita piaria pe -Kat pote eiperia ti atunug kahato raꞌyn uimisepap ehehamo pykai yt uimohey hin i. Miꞌi hap kaipyi ti aru aikotã tawa Tiro piaria iꞌewyte tawa Sitau piaria ieineꞌen haria miꞌiria ti iwaure raꞌyn taꞌatuminug saꞌag koꞌi hawyi te kahato raꞌyn. Miꞌi hap moherep hap ti taꞌatupag taꞌatuesokpe iꞌanam nakat iꞌewyte taꞌatupag ywyryp taꞌatuꞌakag note paa taꞌatuꞌe hap moherep hamo. 
MAT.11.22	Pywo pe ti areꞌe ehepe mekewat woꞌoꞌairo hap eꞌat pe ti aru poꞌog Tupana miꞌapiheg koꞌi wo eweikupteꞌen tawa Tiro piaria kai iꞌewyte tawa Sitau piaria kai. 
MAT.11.23	Iꞌewyte eipe tawa Kawanaum piaria -Taꞌi uruto ti iwatoꞌin nakaria atipy piaria ewy eweiꞌe maꞌato mio tã e haria ti aru tukupteꞌen guꞌuro hawe. Kat pote ti eipe eiwaꞌakasa raꞌyn uiminug uimisapap pykai yt uimohey i eipe. Maꞌato mio tã hap ewy atunug naꞌyn saꞌawyꞌi tawa Sutuma pe pote mekewat ywania toineꞌen ne mesuwe e. 
MAT.11.24	Karãpe Tupana woꞌoꞌapiheg hap eꞌat putꞌok e raꞌyn turan ti aru poꞌog eipe Tupana miꞌapiheg wuatnuaria wo eweikupteꞌen mekewat tawa Sutuma piaria kai mekewat tawa Tiro piaria kai are e Iesui tehay pun haria pe.
MAT.11.25	Mekewat eꞌat pe Iesui toꞌe -Uiꞌywot En wyti mesuwat yi totiaria iꞌewyte atipy piaria potypot ereineꞌen. Miꞌi pote arehum ewowi katupono tukupteꞌen iraniaꞌin uruto ti yt uruikuap hin i te En iꞌatuꞌe aikotã hirokaria ewywuaria miꞌiria uimohey sese haria. Maꞌato iraniaꞌin uruto ti uruikuap kahato e haria wyti yt uikuap hin i haria teꞌeropyhuꞌat. 
MAT.11.26	Taꞌi Uiꞌywot En ni etunug naꞌyn aikotã paa e haria pe uimoherep kahato raꞌyn en emikyꞌesat ewy. 
MAT.11.27	Pyno Uiꞌywot tum yn raꞌyn uhepe torannia kat koꞌi kat koꞌi. Miꞌi turan yt uwe i kuap uwe Haꞌyru maꞌato Iꞌywot yn ikuap. Iꞌewyte yt uwe i kuap Iꞌywot hap Haꞌyru yn ikuap. Maꞌato uimiꞌairoria pe yn atimoherep kuap uwe Uiꞌywot e. 
MAT.11.28	Pyno eweĩꞌẽ ro uhewowi uwe uwe hoꞌopot haria. Katupono uito ahupit kuap ehetiat epotyi koꞌi hawyi atum ehepe eiwemohy hap. 
MAT.11.29	Pyno torannia uimohey haria eiwemohapap to uhete kat pote uito waku kahato areineꞌen iperupꞌi kahato rakat. Miꞌi hap kaipyi eweipuẽti kuap aru eiwemohy hap sese. 
MAT.11.30	Uimiium eipotpap wuat wyti yt ipotyi hin i katupono eipotpap uhewowi pote worohoꞌopowyro kahato hupit hap ete e Iesui wuatꞌi miitꞌin me.
MAT.12.1	Miꞌi hawyi Iesui toineꞌen porapꞌi itote hawyi Tupana motypot hap eꞌat pe Iesui toto raꞌyn awati ypia pyꞌasetpuo. Miꞌi turan hemiitꞌin iꞌatuesyꞌat kahato pote taꞌatuhoꞌopik taꞌyn awati hawyi teꞌerenuk taꞌyn awati ete. 
MAT.12.2	Miꞌi turan iraniaꞌin Wariseuria tikuap taꞌyn hawyi teꞌeroꞌe raꞌyn Iesui pe -Etikuap apo aikotã emiitꞌin tunug yt hãpyk i mekewat aiwoꞌonapin hawe toꞌe pykai -Yt eipotpap teiꞌo Tupana motypot hap eꞌat pe iꞌatuꞌe. 
MAT.12.3	Miꞌi hawyi Iesui iꞌatuwesat -Yt eiwemuꞌe i apo aikotã morekuat Tawi tunug saꞌawyꞌi temiitꞌin iꞌatuesyꞌat turan hap etiat. 
MAT.12.4	Katupono saꞌawyꞌi morekuat Tawi teke Tupana motypot yat pe torannia temiitꞌin wywo hawyi teꞌerenuk man ete mekewat Tupana motypot hamuat iꞌatumiium ete. 
MAT.12.5	Katupono paꞌi kororia iꞌatupotpap neꞌi Tupana motypot yat pe Tupana motypot hap eꞌat pe pykai yt uwe i waĩꞌe. 
MAT.12.6	Pywo pe ti areꞌe ehepe toineꞌen wyti meiũpe eipyꞌasetpe wẽtup ok poꞌog wakuat Tupana motypot yat kawiat rakat e. 
MAT.12.7	Maꞌato pywo eweikuap Tupana ehay miwan miat iꞌe hap pote eweikupteꞌen woꞌokyꞌe haria wo e. Katupono hũria wuk hap yt uimowepiit hin i e. Maꞌato eweikuap mekewat miwan miat pote yt naku i yt eweiꞌe hin i iraniaꞌin me yt iꞌaparap i haria pe. 
MAT.12.8	Katupono ti Ihainia Saꞌyru toineꞌen Tupana motypot eꞌat kaꞌiwat.
MAT.12.9	Miꞌi hawyi Iesui toto raꞌyn itote pyi Tupana motypot yat kape. 
MAT.12.10	Itote ti toineꞌen wẽtup ok miit ipo kĩꞌã rakat. Miꞌi pote iraniaꞌin apo iꞌatuꞌe Iesui pe ikuasa teran haype. -Waku apo etimoehãinte miit Tupana motypot hap eꞌat pe iꞌatuꞌe. 
MAT.12.11	Miꞌi hawyi Iesui tiꞌatuwesat -Pyno karãpe wẽtup eihũ Uweiria taꞌat Tupana motypot hap Saputu eꞌat pe yi kaꞌa pe pote taꞌi eipotpap neꞌi ihep hap ete. 
MAT.12.12	Maꞌato ti wẽtup ok miit poꞌog waku mekewat Uweiria kai. Miꞌi pote ti aiwoꞌonapin hawe waku watipowyro kuap iraniaꞌin Tupana motypot hap eꞌat pe. 
MAT.12.13	Miꞌi hawyi toꞌe mekewat miit pe -Pyno erepoporok to uhyt e. Miꞌi hawyi toiporok taꞌyn hawyi ipo kokawiat ewy raꞌyn. 
MAT.12.14	Miꞌi hawyi itotiaria Wariseuria tuwenoꞌẽ itote pyi hawyi taꞌatukat raꞌyn aikotã Iesui auka hamo.
MAT.12.15	Miꞌi hawyi Iesui tikuap taꞌyn miꞌi tã iꞌatuminug neran hap hawyi toto raꞌyn itote pyi. Maꞌato miꞌi turan typyꞌi kahato miitꞌin tuwat upi. Miꞌi hap upi toiꞌatumoehãite kahato miitꞌin iꞌahuu rakaria. 
MAT.12.16	Miꞌi hawyi toiꞌatupoꞌoro raꞌyn toran toꞌe iꞌatuepe -Yt uwe pe teiꞌo ewehenoi uwe uito e hap e. 
MAT.12.17	Pyno miꞌi tã ti tutunug aikotã saꞌawyꞌi Tupana ehay moherep hat Isaia e hap ewy. 
MAT.12.18	Mio tã e Isaia miwan me -Meiũ ti uhemiit sese uimiꞌairo uimikyꞌe kahato iꞌewyte uimowepiit kahato uipyꞌa piat hat. Miꞌi pote atum kahato uipaꞌãu uhehay moherep wuatꞌi miitꞌin piat hamo. 
MAT.12.19	Miꞌi ti yt toꞌoehay toꞌoehay hin i miitꞌin nywo kat koꞌi kat koꞌi ete. Yt tehay pirik wo hin i. Muap upi hewyry pykai yt uwe i ihay kuap. 
MAT.12.20	Ihakyꞌeꞌi rakaria wyti tukupteꞌen aikotã ariaꞌyp iaga yt hesaika i rakaria ewywuaria maꞌato miꞌi yt toipik hin i. Iꞌewyte yt hesaika i rakaria ariãty yt hẽtyhot esaika i rakat ewy yt tohasep hin i. Maꞌato miꞌiria wyti tutunug waku pe iꞌatuieineꞌen hap. 
MAT.12.21	Miꞌi wyti aru wuatꞌi ywania miekatup wo topyhuꞌat. Miꞌi hap ewy ti saꞌawyꞌi Tupana ehay moherep hat Isaia e hap ewy.
MAT.12.22	Miꞌi hawyi wẽtup ok miit taꞌatuereto Iesui kape yt iha pytig i rakat iꞌewyte yt ihay kuap i rakat mekewat ahiag ipiit piat rakat hawyi Iesui timoehãite hawyi meremo taꞌakasa iraꞌyn iꞌewyte ihay kuap i raꞌyn. 
MAT.12.23	Miꞌi tã tutunug hawyi miitꞌin sem teꞌerehaꞌat kahato iminug kape hawyi apo iꞌatuꞌe -Meiẽ miit apo Tawi emiariru raꞌyn apo iꞌatuꞌe. 
MAT.12.24	Maꞌato iraniaꞌin Wariseuria tikuap hawyi teꞌeroꞌe -Taꞌi mekewat Pesepu ahiagnia porekuat esaika hap kaipyi meiẽwat miit piit pe ahiag sopo hamuat iꞌatuꞌe. 
MAT.12.25	Maꞌato Iesui tikuap iꞌatuwanetup hap hawyi toꞌe -Taꞌi aikotã iraniaꞌin ywania toꞌopatꞌok patꞌok hawyi tuuka tuuka toꞌope hawyi meremo toꞌomoma hap topyhuꞌat. Iꞌewyte iraniaꞌin tawa piaria iꞌewyte toꞌopatꞌok patꞌok hawyi tuuka tuuka toꞌope hawyi iꞌewyte toꞌomoma raꞌyn wy. 
MAT.12.26	Iꞌewyte ahiag potpoꞌororia tuwepatꞌok patꞌok hawyi tuuka tuuka toꞌope toꞌope hawyi iꞌatumoma hap topyhuꞌat. 
MAT.12.27	Taꞌi uito ti atiputsit kuap ahiag mekewat Pesepu e hap esaika hap kaipyi eweiꞌe wen maꞌato mio tã pote aikotã epotmuꞌeria taꞌatuputsit kuap ahiagnia e. Eiꞌe hap kaipyi eimepytꞌin maꞌat haria wo eweipyhuꞌat. Miꞌi hawyi taꞌatuhenoi kuap eiminug saꞌag hap etiat. 
MAT.12.28	Maꞌato uito ti pywo sese atihep ahiag miitꞌin piit pyi Tupana esaika hap kaipyi pote eweikuap taꞌyn mesup taꞌyn Tupana toineꞌen morekuatno hap putꞌok e raꞌyn ehete. 
MAT.12.29	Pyno yt uwe i ti teke kuap hesaika rakat yat pe hekareꞌen sat hamo maꞌato saꞌawyꞌi teke raꞌyn mekewat yat kaꞌiwat poꞌi poꞌi hamo hawyi totat kuap hekareꞌen iꞌyat pyi. 
MAT.12.30	Miꞌi tupono uwe toineꞌen yt uiꞌe hap upi i miꞌi wyti ipyꞌahak uhetiat rakat. Iꞌewyte uwe yt uipowyro teran i miꞌiria ti miitꞌin sytpok haria wo neꞌi tukupteꞌen. Yt taꞌatukyi hin i miitꞌin uhewowi uimohey hamuat e.
MAT.12.31	Miꞌi pote ti pywo pe areꞌe ehepe -Pyno uwe uwe waure wo toineꞌen kat koꞌi kat koꞌi tominug saꞌag kai miꞌi hat wyti iwaure kuap tominug saꞌag. Maꞌato uwe uwe tuwekyryꞌi Tupana Paꞌãu wakuat ete miꞌi hat minug saꞌag wyti yt karãpe i toimohãpyk kuap i. 
MAT.12.32	Iꞌewyte uwe uwe toineꞌen ihay saꞌag Miitꞌin Saꞌyru ete miꞌi hat wyti toimohãpyk kuap maꞌato uwe uwe ihay saꞌag Tupana Paꞌãu wakuat ete miꞌi hat wyti yt toimohãpyk kuap koran iꞌewyte meiũran e.
MAT.12.33	Pyno toineꞌen eimikoi ywa wakuat kahato. Miꞌi kaipyi tuwẽtem mikoꞌi ywa wakuat sese rakat. Maꞌato toineꞌen eimikoi yp yt naku i rakat eweikuap haat yt naku i hap. Katupono iꞌatusat koꞌi tuweupi weupi. Miꞌi hap ete eweikuap mikoi ywa waku rakat iꞌewyte yt naku i rakat. 
MAT.12.34	Pyno eiperia ti yt naku i nug haria aikotã moĩ satek kahato toineꞌen hap ewywuaria eweikupteꞌen. Yt kat i hin i tuwẽtem eiwẽ pyi waku rakat katupono howopy raꞌyn eipyꞌa yt nakuap i wo pote. Miꞌi kaipyi tuwẽtem eiꞌe hap yt naku i rakat. 
MAT.12.35	Pyno eipyꞌa piat wakuat kaipyi tuwẽtem wakuap ti wen maꞌato yt nakuat i hap eipyꞌa piat kaipyi ti tuwẽtem yt nakuap i ti raꞌyn e. 
MAT.12.36	Pywo pe ti mekewat woꞌoꞌairo hap sese eꞌat pe ti aru eiperia eiꞌe hap saꞌag kat eweiꞌe hap upi Tupana tiꞌapiheg ti aru. Miꞌi hawyi ti aru torannia kat eweiꞌe kat eweiꞌe hap yt naku i rakat upi Tupana tiꞌatuꞌapiheg hamuat. 
MAT.12.37	Katupono mekewat eꞌat pe ti aru kat koꞌi kat koꞌi tuwẽtem eiwẽ pyi Tupana tikuap en waku sio yt hap koꞌi.
MAT.12.38	Miꞌi hawyi iraniaꞌin mekewat woꞌomuꞌe koro haria iꞌewyte mekewat Wariseuria teꞌeroꞌe Iesui pe -Urukaꞌiwat iꞌatuꞌe waku etimoherep uruepe yt uwe minug kuap i wataꞌakasa hamo iꞌatuꞌe. 
MAT.12.39	Miꞌi hawyi Iesui tiꞌatuwesat -Aikotã ten koran eiperia yt uimohey i pykai ewehẽtup uhepe uiminug wakuat e. Maꞌato wẽtup yn Tupana mimoherep hap mekewat Tupana ehay moherep hat Iona etiat. Miꞌi yn atimoherep e. 
MAT.12.40	Kat pote ti miꞌi tã aikotã Iona toineꞌen myẽꞌym eꞌat myẽꞌym ewãtym pira wato ymyẽpe miꞌi hap ewy ti aru Ihainia Saꞌyru topyhuꞌat myẽꞌym eꞌat myẽꞌym ewãtym iꞌasyp hawe. 
MAT.12.41	Mekewat eꞌat pe woꞌoꞌairo hap eꞌat pe ti tawa Niniwe piaria yt nakuaria i eipe iꞌatuꞌe katupono miꞌiria taꞌatuꞌatoiat taꞌatuminug saꞌag koꞌi karãpe taꞌatukuap taꞌyn Iona henoi Tupana ehay hawyi. Maꞌato eweikuap pykai yt eiwemorem hin i Tupana kape. Pywo pe areꞌe ehepe koran ti toineꞌen meiũpe poꞌog Iona kawiat rakat. 
MAT.12.42	Iꞌewyte mekewat woꞌoꞌairo eꞌat pe mekewat morekuat haryporia kawiat tama Sapa piat pe yt naku i rakaria eipe e katupono miꞌi tuut pya pyi kahato Sarumau iweꞌeg kahato rakat ehay kuap hamo. Maꞌato pywo pe areꞌe ehepe mio meiũpe toineꞌen poꞌog wakuat Sarumau kawiat rakat e.
MAT.12.43	Miꞌi hawyi poꞌog Iesui toꞌe -Pyno eiweweꞌeg wo eweikupteꞌen katupono karãpe maꞌãu saꞌag tuwẽtem wẽtup ok piit pyi hawyi toto raꞌyn aikowo aikowo eiam kat hamo. Aiũpe tuwemohy hap kat hamo maꞌato yt toipuẽti kuap i. 
MAT.12.44	Miꞌi hawyi toꞌe -Pyno waku araꞌaipok i raꞌyn saꞌawyꞌi wuat uiꞌyat aiũpe pyi uiwẽtem hap kape. Mio tã toꞌe hawyi taꞌaipok iraꞌyn. Miꞌi turan toineꞌen iꞌyat yt uwe wywo i. Ikahu kahato te waku pe kahato toineꞌen. 
MAT.12.45	Tehaꞌat hawyi taꞌaipok towyriaꞌin wẽka hamo hawyi toterepoꞌok 7 maꞌãu saꞌag koꞌi poꞌog naꞌyn yt naku i saꞌawyꞌi wuat kai hawyi tukupteꞌen itote raꞌyn. Miꞌi hap kaipyi ti aru mekewat miit ete poꞌog naꞌyn yt naku i hap topyhuꞌat saꞌawyꞌi wuat heineꞌen hap kai. Miꞌi tã ti tuwemoherep koran wuaria miitꞌin yt nakuaria i ete.
MAT.12.46	Mio tã e Iesui ihay miitꞌin kapiat turan ity iꞌewyte iꞌywytꞌin tõꞌẽ raꞌyn hawyi tukupteꞌen oken note. Miꞌi hawyi teꞌeroꞌe -Uruehay teran Iesui wywo iꞌatuꞌe. 
MAT.12.47	Mio tã e hawyi wẽtup ok henoi raꞌyn Iesui pe -Pyno waku erewanetup katupono ety iꞌewyte eꞌywytꞌin nuẽpe tukupteꞌen oken note iꞌatuehay ewywo mehin iꞌatuꞌe. 
MAT.12.48	Maꞌato Iesui tiꞌatuwesat -Uweĩ uity sese iꞌewyte uweꞌin uheꞌywytꞌin sese. 
MAT.12.49	Miꞌi hawyi Iesui topoha temiitꞌin kape. Miꞌi hawyi toꞌe -Pyno eweihaꞌat ro meiũpe katupono meiũpe tukupteꞌen uity sese iꞌewyte uheꞌywytꞌin sese 
MAT.12.50	Katupono uwe uwe inug uiꞌywot mikyꞌesat nug haria ti tukupteꞌen uity sese uheꞌywytꞌin sese uheinytꞌin sese e.
MAT.13.1	Mekewat eꞌat pe Iesui toto raꞌyn mekewat tawa pyi hawyi toto raꞌyn yi Karireia ehyemyiꞌa ẽpe kape. Miꞌi hawyi taꞌapyk itote miitꞌin muꞌe hamo. 
MAT.13.2	Miꞌi turan miitꞌin sem tõꞌẽ typyꞌi kahato raꞌyn Iesui kape. Miꞌi hawyi Iesui teke raꞌyn yara pe hawyi taꞌapyk yara pe maꞌato miitꞌin sem tukupteꞌen yi kyt rote yꞌam me. 
MAT.13.3	Miꞌi hawyi Iesui tiꞌatumuꞌe kahato itote tehay iãꞌãkap wo. Miꞌi hawyi mio tã e -Pyno wẽtup mo toto ihainia iãꞌỹi sytpok hamo. 
MAT.13.4	Maꞌato karãpe tohytpok iãꞌỹi turan iraniaꞌin iãꞌỹi hewo muap ẽpe upi. Miꞌi koꞌi ti weitaria koꞌi tuꞌu yne neꞌi. 
MAT.13.5	Maꞌato iraniaꞌin iãꞌỹi hewo mekewat nu totiat yi tote neꞌi. Miꞌi pote mekewat iãꞌỹi hẽtyt meremo wen maꞌato yt yi pit pe i sese. 
MAT.13.6	Miꞌi pote ti karãpe aat hakup putꞌok e hawyi mekewat mikoi igag naꞌyn topyhuꞌat kat pote hapo koꞌi yt teke kuap i yi pit pe pote. 
MAT.13.7	Maꞌato iraniaꞌin hãꞌỹi wyti hewo hu piat neꞌi. Miꞌi ti hẽtyt wen maꞌato meremo iꞌanam tohik hawyi yt tuwenug kuap i raꞌyn. 
MAT.13.8	Maꞌato hãꞌỹi hewo yi wakuat rote rakaria tuwenug kahato pote toipuẽti hãꞌỹi poꞌog 100 wo saꞌawyꞌi wuat tomikoi kai. Iꞌewyte 30 poꞌog tomikoi kai hawyi 60 toipuẽti poꞌog iwato saꞌawyꞌi wuat tomikoi kai e. 
MAT.13.9	Miꞌi hawyi Iesui ihay kahu raꞌyn hawyi toꞌe miitꞌin me -Pyno ehewaure kaꞌa uiꞌe hap kape pote waku eweikuap eiwanetup hawe uiꞌe hap koꞌi e.
MAT.13.10	Mio tã e Iesui hawyi tokokaꞌat hemiitꞌin hewowi hawyi apo iꞌatuꞌe -Kat poteĩ ehay miitꞌin kape sehay iãꞌãkap wo yn mehin iꞌatuꞌe. 
MAT.13.11	Miꞌi hawyi Iesui tiꞌatuwesat -Pyno waku eiperia aikotã Tupana toineꞌen morekuatnuat hap etiat migꞌi wuat koꞌi waku eweikuap wen maꞌato iraniaꞌin me yt heremo i e. 
MAT.13.12	Maꞌato uwe uwe tuwanetup kahato uhehay kape poꞌog ikuap hamo. Miꞌi haria ti aru poꞌog neꞌi taꞌatupuẽti iꞌatumikuap mo. Maꞌato uwe yt ikuap teran i uhehay miꞌi hat kaipyi wyti aru tuweityk taꞌyn imikuap oktan. 
MAT.13.13	Miꞌi pote ti uhehay iãꞌãkap wo yn miitꞌin kape. Kat pote ti miꞌiria hewaure kaꞌa wen maꞌato yt teke i iatuwanetup hawe. Iꞌewyte teꞌerehaꞌat wen maꞌato yt teꞌeraꞌakasa i. 
MAT.13.14	Pyno miꞌi hap ewy ti miitꞌin tukupteꞌen aikotã saꞌawyꞌi Tupana ehay moherep hat Isaia toꞌe hap ewy -Ehewaure kaꞌa wen maꞌato yt eweikuap i. Eiwehaꞌat wen maꞌato yt kat i eiwaꞌakasa. 
MAT.13.15	Pyno miꞌi hap ewy ti miitꞌin wanetup hap yt tuweꞌapypykuap i teꞌerewaure kaꞌa hik neꞌi. Iꞌewyte teꞌerehahik neꞌi. Taꞌatupyꞌa piat iheg kahato raꞌyn topyhuꞌat. Maꞌato uiꞌe hap teke iꞌatupyꞌa pe iꞌewyte tehaꞌat sese uhewowi hawyi teꞌeruwemorem kuap i Tupana ewowi. Mio tã hap ewy pote atiꞌatumog kuap iꞌatuminug saꞌag hap koꞌi upi e Tupana moherep hat tomiwan me. 
MAT.13.16	Miꞌi hawyi poꞌog Iesui toꞌe temiitꞌin me -Maꞌato eiperia ti eiwepiit kahato rakaria wo eweikupteꞌen katupono eweiꞌakasa kuap kahato raꞌyn. Iꞌewyte ehewaure kaꞌa eweituwepypok kahato raꞌyn uimienoi hap kape. 
MAT.13.17	Pywo pe ti areꞌe ehepe saꞌawyꞌi wuaria Tupana ehay moherep haria iꞌatu kahato iꞌewyte iraniaꞌin ywania kaipywiaria Tupana mohey haria ti teꞌerehaꞌat teran kahato koran wuat eiꞌakasa hap koꞌi kape maꞌato yt aikotã kuap i teꞌeraꞌakasa. Iꞌewyte teꞌeruwanetup teran kahato koran wuat eimikuap koꞌi koꞌi kape wen maꞌato yt teꞌeruwanetup kuap i.
MAT.13.18	Miꞌi hawyi poꞌog Iesui toꞌe -Pyno waku eiwemuꞌe kat som sehay iãꞌãkap wo ahenoi iãꞌỹi etiat hap kuap hap ete. 
MAT.13.19	Pyno mekewat iãꞌỹi muap upiat hewo muap ẽpe upiat hewo rakat ewy wuat wyti karãpe miitꞌin teꞌeruwanetup Tupana ehay kape wen maꞌato yt toikuap i. Miꞌi ti aikotã muap ẽpe upiat iãꞌỹi ewy topyhuꞌat katupono miꞌi ti karãpe yt nakuap i putꞌok e raꞌyn hawyi toihep taꞌyn ipyꞌa pyi iãꞌỹi hap ewy e. 
MAT.13.20	Maꞌato mekewat iãꞌỹi misytpok wyti iraniaꞌin hewo nu tote neꞌi. Miꞌi wyti aikotã iraniaꞌin teꞌeruwanetup Tupana ehay kape hawyi meremo toikuap hawyi iwepiit kahato raꞌyn. 
MAT.13.21	Maꞌato miꞌi ti aikotã yt hapo i rakat ewy topyhuꞌat. Karãpe sehay yt naku i hap putꞌok e raꞌyn imosoꞌopot hap miꞌi hap eꞌat pe meremo toiwaure raꞌyn saꞌawyꞌi wuat imohey hap. 
MAT.13.22	Maꞌato iraniaꞌin wyti tukupteꞌen teꞌerepomohepapꞌi mesuwat rotiat taꞌatuekat puẽti hamuat ete yn. Miꞌi haria ti aikotã mikoi iãꞌỹi yt haat i rakaria ewy wuaria tukupteꞌen. 
MAT.13.23	Maꞌato mekewat iãꞌỹi hewo yi wakuat rotiaria ti tukupteꞌen aikotã miitꞌin ikuap Tupana ehay hawyi topyhuꞌat iꞌe hap ewy. Miꞌiria ti aikotã haat kahato rakaria ewy tukupteꞌen. Wẽtup kaipyi 100 toipuẽti hap ewy wẽtup ok kaipyi 60 hap saꞌawyꞌi wuat imikoi kai hap ewy hawyi iraniaꞌin 30 iãꞌỹi hap ewy toipuẽti saꞌawyꞌi wuat imikoi kai. 
MAT.13.24	Miꞌi hawyi Iesui henoi poꞌog wẽtup ok iraꞌyn sehay iãꞌãkap. Miꞌi hawyi toꞌe miitꞌin me -Pyno ahenoi aikotã Tupana topyhuꞌat morekuatno hap etiat. Pyno so wẽtup ok ihainia toto toko kape iãꞌỹi sytpok hamo hawyi tohytpok mekewat teꞌyi wakuat rote. 
MAT.13.25	Maꞌato mekewat ewãtym mo ikoi haria teꞌeroket raꞌyn turan iket kai putꞌok e raꞌyn hewanikap hawyi toikoi raꞌyn mekewat iãꞌỹi Sereai ypia toꞌoran me mekewat iãꞌỹi yt nakuat i rakat gaꞌakyt imikoi moꞌanam hamuat hawyi migꞌi wo toto iraꞌyn. 
MAT.13.26	Miꞌi pote karãpe mekewat imikoi Sereai tuwemotag raꞌyn hawyi Sereai tuwemotag turan iꞌanam wywo toꞌoꞌewy raꞌyn iꞌatutag. 
MAT.13.27	Miꞌi turan mekewat go kaꞌiwat emiitꞌin tuwat raꞌyn ikaꞌiwat piat henoi hamo hawyi teꞌeroꞌe -Urukaꞌiwat iꞌatuꞌe uruikoi raꞌyn iãꞌỹi wakuat eko pe wen maꞌato uweĩ ikoi iꞌanam eko pe urukaꞌiwat iꞌatuꞌe. 
MAT.13.28	Miꞌi hawyi iꞌatukaꞌiwat tiwesat -Taꞌi ahewanikaptia mikoi raꞌyn ti som e toiꞌatuwesat. Mio tã e pote hemiitꞌin -Pyno waku watipuruk taꞌyn emikoi pyꞌasetpiat koꞌi ahewanikaptia mikoi iꞌatuꞌe. 
MAT.13.29	Uruwanetup turan wẽtup ok ahewanikap inug miꞌi tã iꞌatuꞌe. Miꞌi hawyi poꞌog apo iꞌatuꞌe -Maꞌato apo waku raꞌyn uruipuruk iꞌanam koꞌi urukaꞌiwat iꞌatuꞌe. Maꞌato iꞌatukaꞌiwat iꞌatuwesat -yt aikotã kuap i rat e katupono eweiwat hawyi eweipuruk iꞌanam koꞌi pote te ren wakuat aimikoi koꞌi wywuat neꞌi raꞌyn eweipuruk wy e. 
MAT.13.30	Tero iꞌatutag toꞌoꞌewy tiriku iꞌanam koꞌi. Miꞌi hawyi karãpe iterek hap eꞌat putꞌok e hap kape ahenoi Sereai terek haria waku eweipuruk to saꞌawyꞌi iꞌanam koꞌi hawyi eweipeman hawyi eweiwuk taꞌyn areꞌe. Miꞌi hawyi waku eweiterek tiriku koꞌi hawyi waku ewehytmoĩ raꞌyn Tiriku apykok netap we.
MAT.13.31	Miꞌi hawyi Iesui henoi wẽtup iraꞌyn sehay iãꞌãkap wo. Miꞌi hawyi mio tã e -Pyno ahenoi aikotã Tupana toineꞌen morekuatno hap etiat. Miꞌi ti aikotã mekewat iãꞌỹi Mutata iãꞌỹi kurin kahato rakat ewy. Miꞌi ti ihainia tikoi teꞌyi tote. 
MAT.13.32	Maꞌato mekewat iãꞌỹi kurin kahato torannia iãꞌỹi koꞌi kai rakat maꞌato karãpe hẽtyt raꞌyn hawyi tuwemowato kahato raꞌyn hawyi torannia mikoi yp koꞌi kai raꞌyn iꞌyp wato. Ikoran iwato kahato raꞌyn hawyi yne weitaria teꞌeresoknug kuap taꞌyn ikoran upi.
MAT.13.33	Miꞌi hawyi Iesui henoi poꞌog sehay iãꞌãkap wo miitꞌin kape aikotã Tupana topyhuꞌat morekuatno hap etiat. Miꞌi ti aikotã man apopyt haryporia tat hawyi tohãꞌãg myẽꞌym iãꞌãg hap eꞌy tiriku ãkuꞌi hawyi toipykoi kahato hawyi toiꞌapokik kahato hap ewy.
MAT.13.34	Mekewat eꞌat pe toiꞌatumuꞌe yt herep wo hin i. Maꞌato sehay iãꞌãkap wo yn. 
MAT.13.35	Maꞌato miꞌi tã ti toimoherep aikotã saꞌawyꞌi Tupana ehay moherep hat e hap ewy. Miꞌi ti mio tã e -Meiũran ti aru atiꞌatumuꞌe sehay iãꞌãkap wo yn ahenoi henoi kahato ti aru yt iꞌatumikuap sehay puo hin i saꞌawyꞌi wuat uinug turan nuat pyi te yt uwe mikuap i tohenoi Tawi wepy hawe 78.2 pe. 
MAT.13.36	Miꞌi hawyi Iesui hokiwat raꞌyn miitꞌin sem hawyi toꞌaipok iraꞌyn netap kape. Miꞌi turan hemiitꞌin tokokaꞌat hewowi hawyi apo iꞌatuꞌe raꞌyn taꞌatukaꞌiwat pe -Pyno ehenoi uruepe kat som sehay iãꞌãkap wo ehenoi iꞌanam etiat iꞌatuꞌe. 
MAT.13.37	Miꞌi hawyi Iesui tiꞌatuwesat -Pyno mekewat iãꞌỹi wakuat sytpok hat wyti Ihainia Saꞌyru 
MAT.13.38	Maꞌato mekewat yi wyti topyhuꞌat miitꞌin mesuwiaria. Maꞌato iãꞌỹi wakuat koꞌi wyti miitꞌin Tupana miꞌairo koꞌi maꞌato mekewat iꞌanam wyti yt naku i sese nug haria. 
MAT.13.39	Maꞌato mekewat hewanikap mikoi iꞌanam wyti topyhuꞌat ahiag mikoi maꞌato mekewat iterek hap eꞌat putꞌok e turan wyti iterek hanuaria atipy piaria Tupana emiitꞌin. 
MAT.13.40	Iꞌewyte aikotã mekewat iꞌanam koꞌi taꞌatuꞌatunug hawyi taꞌatusok wuk. Miꞌi ti ikahuro raꞌyn hap eꞌat pe topyhuꞌat hamuat. 
MAT.13.41	Pyno ti aru Ihainia Saꞌyru tipoꞌoro ti aru temiitꞌin atipy piaria iꞌatunug hamo hawyi ti aru toipuruk taꞌyn yt nakuaria i yt naku i nug haria iꞌewyte kat koꞌi kat koꞌi saꞌag nug haria. 
MAT.13.42	Miꞌi hawyi Tupana emiitꞌin tipugha raꞌyn mekewat miitꞌin yt naku i nug haria mekewat aria wato hyemyiꞌa pe aiũpe iwoꞌokakꞌi tote. Iꞌewyte taꞌatuiãi ete kyryet kyryet iꞌatuꞌe itote. 
MAT.13.43	Maꞌato Tupana emiitꞌin imohey haria wyti imehit rakaria wo tukupteꞌen aikotã aat ewy tukupteꞌen uiꞌywot etama pe. Maꞌato mio wat uiꞌe hap eweikuap pote eweipyhuꞌat ro uiꞌe hap ewy. 
MAT.13.44	Uiꞌywot etama piat ieineꞌen hanuaria ti aikotã sekat toineꞌen. Aikotã wẽtup ok tipuẽti hekat go yt iwat i rakat pe. Toipuẽti hawyi toterewyi iraꞌyn aikope tomipuẽti hap tote. Miꞌi hawyi meremo toto raꞌyn toꞌyat kape yne tekareꞌen koꞌi weneru hamo hawyi taꞌaipok iraꞌyn mekewat saꞌup wywo mekewat go kyiꞌat hamo. 
MAT.13.45	Tupana toineꞌen morekuatno hap wyti aikotã karaiwa tikat kahato tomikyiꞌat wuat nu ikahu rakat hap ewy Perura e hap. 
MAT.13.46	Miꞌi hawyi karãpe toipuẽti raꞌyn wẽtup nu howoity rakat hawyi toiweneru yne tekareꞌen koꞌi toĩ rakaria hawyi toikyiꞌat raꞌyn mekewat nu ipewiu rakat. 
MAT.13.47	Iꞌewyte Tupana toineꞌen morekuatno atipy piat hap wyti aikotã wẽtup suki watipun ihyemyiꞌa pe pira pytyk hamo hawyi totat kat epira kat epira hap ewy. 
MAT.13.48	Miꞌi hawyi karãpe howopy raꞌyn suki pira wo hawyi mekewat pira pytyk haria tiherep taꞌyn suki yẽpekiat yi kyt kape hawyi teꞌeraꞌapyk itote mekewat pira koꞌi airo hamo kat epira kat epira som waku rakat wyti taꞌatupag yrysakag me maꞌato pira saꞌag koꞌi neꞌi ti taꞌatupugha raꞌyn 
MAT.13.49	Pyno miꞌi hap ewy ti aru ikahuro raꞌyn hap eꞌat pe Tupana emiitꞌin tõꞌẽ hawyi taꞌatuꞌairo raꞌyn miitꞌin wakuaria iꞌewyte yt nakuaria i. 
MAT.13.50	Miꞌi hawyi ti aru taꞌatupugha raꞌyn miitꞌin yt nakuaria i aria ehyemyiꞌa wato pe. Itote ti aru kyn kyn iꞌatuꞌe haty pono iꞌewyte taꞌatuãi ete kyryet kyryet iꞌatuꞌe. 
MAT.13.51	Miꞌi hawyi Iesui apo e temiitꞌin me -Pyno Eweikuap apo mio wat uiꞌe hap koꞌi e. Miꞌi pote -Taꞌi mehin uruikuap taꞌyn iꞌatuꞌe. 
MAT.13.52	Miꞌi hawyi Iesui toꞌe -Pyno uwe uwe mekewaria woꞌonapin hap kuap haria topyhuꞌat wyti aru Tupana toineꞌen morekuatno hap etiat enoi enoi haria wo miꞌiria ti aikotã eiꞌywot tihep tekareꞌen iꞌatunug hap yat kaipyi ipakuptia iꞌewyte ipotꞌi koꞌi hap ewy.
MAT.13.53	Miꞌi hawyi karãpe Iesui ihay kahu raꞌyn sehay iãꞌãkap wo hawyi toto iraꞌyn itote pyi. 
MAT.13.54	Hawyi taꞌaipok iraꞌyn mekewat tawa Nasare kape iraꞌyn aiũpe tuwemotag hap kape iraꞌyn. Miꞌi hawyi itote toiꞌatumuꞌe iraꞌyn Tupana motypot yat piaria. Miꞌi turan mekewat imienoi kuap haria teꞌeruwanetup kahato imienoi ete hawyi apo iꞌatuꞌe toꞌope -Aikope pyi som tuut iweꞌeg hap iꞌatuꞌe. Iꞌewyte hesaika hap koꞌi yt uwe i sepap inug hamuat koꞌi iꞌatuꞌe. 
MAT.13.55	Katupono ti miꞌi toineꞌen mekewat panꞌi panꞌi e hat saꞌyru neꞌi iꞌatuꞌe iꞌewyte Maria mepyt neꞌi rat iꞌatuꞌe iꞌewyte Tiaku ywyt iꞌewyte Iuse iꞌewyte Simau hawyi Iuta iꞌywytꞌin toineꞌen. 
MAT.13.56	Iꞌewyte yne inytꞌin tukupteꞌen meiũpe aipyꞌasetpe iꞌatuꞌe. Pyno aikope pyi som toipuẽti yne imikuap hap oktan iꞌatuꞌe. 
MAT.13.57	Miꞌi hawyi itotiaria tetawa piaria yt taꞌatumotypot hin i. Maꞌato Iesui toꞌe iꞌatuepe -Taꞌi Tupana ehay moherep hat wyti taꞌatumotypot iraniaꞌin etama puo maꞌato hetama sese piaria yt teꞌeropyhuꞌat hin i imohey haria. 
MAT.13.58	Miꞌi pote Iesui kurin toimoherep imisepap hap koꞌi katupono itotiaria yt imohey haria pote.
MAT.14.1	Mekewat eꞌat pe ti Eroti toineꞌen morekuatno Karireia pe. Miꞌi turan toikuap taꞌyn aikotã Iesui minug koꞌi etiat. 
MAT.14.2	Miꞌi hawyi toꞌe temiitꞌin me -Miꞌi ti Iuwãu woꞌosetꞌok hat raꞌyn tuwẽtem guꞌuro pyi. Miꞌi pote ti miꞌi miit hesaika kahato tomisepap moherep hamo. 
MAT.14.3	Saꞌawyꞌi Eroti tiꞌatupoꞌoro raꞌyn Iuwãu pyhik hamo. Taꞌatupopoi hawyi taꞌatupag naꞌyn woꞌopyhik hawe. Miꞌi tã tutunug toꞌywyt Wiripi ehayryꞌi tomisat mikyꞌesat ewy. 
MAT.14.4	Miꞌi hawyi miꞌi etiat Iuwãu woꞌosetꞌok hat toꞌe karania wo neꞌi Eroti pe. Mio tã e -Pyno mekewat ainapin hap hawe tohenoi yt kan hamo i etat eharyꞌi wo Erotia e. 
MAT.14.5	Miꞌi hap kaipyi Eroti tiꞌauka teran Iuwãu woꞌosetꞌok hat maꞌato tokenꞌẽ miitꞌin pupi katupono iꞌatuwanetup hawe taꞌatupuẽti Iuwãu woꞌosetꞌok hatno wyti Tupana ehay moherep hat toineꞌen. 
MAT.14.6	Maꞌato mekewat morekuat Eroti ywãꞌĩ hap mowepiit hap eꞌat pe ti mekewat Erotia mepyt ihairu torannia miitꞌin ehamo. Miꞌi hap ti morekuat tipuẽti ikahu kahato. 
MAT.14.7	Miꞌi Pote toꞌe piꞌã pe -Kat som emikyꞌesat ehẽtup uhepe pote atum epe emikyꞌesat ewy e. 
MAT.14.8	Miꞌi hawyi mio tã e hawyi toto raꞌyn toty kape -Kat som waku ahẽtup toꞌe toty piat hamo. Miꞌi hawyi tohẽtup -Atikyꞌesat wyti Iuwãu woꞌosetꞌok hat akag kuiꞌa pe. 
MAT.14.9	Mio tã toꞌe hap ewy tutunug naꞌyn mekewat piꞌã miẽtup ewy pote morekuat Eroti iꞌarot kahato raꞌyn maꞌato ti toꞌe raꞌyn saꞌawyꞌi torannia tomiwẽka koꞌi ehamo miꞌi hap ewy tutunug naꞌyn mekewat piꞌã mikyꞌesat ewy. 
MAT.14.10	Miꞌi hawyi toipoꞌoro raꞌyn temiit woꞌopyhik hawe Iuwãu woꞌosetꞌok hat akag tek hamo 
MAT.14.11	Hawyi taꞌatuerut raꞌyn Iuwãu woꞌosetꞌok hat akag kuiꞌa pe hawyi taꞌatuium naꞌyn piꞌã pe hawyi totioto raꞌyn toty kape. 
MAT.14.12	Miꞌi hawyi Iuwãu emiitꞌin tõꞌẽ raꞌyn hawyi taꞌatuereto raꞌyn ipiit iꞌasyp hamo hawyi tuwat raꞌyn Iesui piat henoi hamo.
MAT.14.13	Miꞌi hawyi Iesui tikuap taꞌyn Iuwãu etiat hawyi Iesui tuwẽtem iraꞌyn yara puo hawyi toto raꞌyn tuweran aikope miitꞌin yt uwe i hap kape. Maꞌato miitꞌin sem tikuap aiũpe toineꞌen hap hawyi tuwat raꞌyn typyꞌi kahato yi upi Iesui upi. 
MAT.14.14	Maꞌato karãpe Iesui tuwẽtem naꞌyn yara pyi turan taꞌakasa raꞌyn miitꞌin sem õꞌẽ tewowiat haria kape hawyi toiꞌatukyꞌe kahato hawyi toiꞌatumoehãite kahato iꞌatuhuu rakaria itotiaria. 
MAT.14.15	Miꞌi hawyi wãtymꞌi turan hemiitꞌin tõꞌẽ raꞌyn Iesui kape hawyi teꞌeroꞌe -Pyno wãtym naꞌyn mio meiũpe yahig wato tote uhyt iꞌatuꞌe. Miꞌi tupono etiꞌatupoꞌoro i ro miitꞌin meiũpe pyi hawyi waku tuwat taꞌatumiꞌu wuat soꞌokyiꞌat hamo iꞌatuꞌe. 
MAT.14.16	Maꞌato Iesui tiꞌatuwesat -Yt atiꞌatupoꞌoro i miitꞌin katupono waku eipe eweimoꞌẽ ro iꞌatumiꞌu wuat koꞌi e. 
MAT.14.17	Maꞌato teꞌeroꞌe -Maꞌato toineꞌen miꞌu 5 man hawyi typy pira yn urukaꞌiwat iꞌatuꞌe. 
MAT.14.18	Mio tã iꞌatuꞌe pote Iesui toꞌe -Pyno eweterut ro meikowo uhewowi. 
MAT.14.19	Miꞌi hawyi toꞌe miitꞌin sem me -eweiꞌapyk to meiũpe mopep hawe e. Mio tã toꞌe hawyi Iesui tat raꞌyn 5 a man iꞌewyte typy pira hawyi tehaꞌat ywaipe hawyi waku kahato e Tupana pe hawyi toipatꞌok patꞌok taꞌyn man hawyi tutum naꞌyn temiitꞌin me. Pyno eweimoꞌẽ ro miitꞌin. 
MAT.14.20	Miꞌi hawyi torannia teꞌerenuk taꞌyn hawyi iꞌatuꞌok kahato raꞌyn hawyi hemiitꞌin tiporeraꞌat iꞌatumiꞌu ieĩpyt koꞌi 12 eꞌyrysakag howopy te. 
MAT.14.21	Miꞌi hawyi teꞌerenuk 5 miu ihainia maꞌato haryporiaꞌin iꞌewyte hirokaria yt uwe i morania.
MAT.14.22	Miꞌi hawyi Iesui toꞌe temiitꞌin -Eweiwat ro yara puo uheꞌyian me mekewat ihyemyiꞌa ysakpo. Miꞌi hawyi toiꞌatupoꞌoro raꞌyn temiitꞌin hawyi iꞌewyte miitꞌin sem tuwat iraꞌyn wy. 
MAT.14.23	Miꞌi hawyi Iesui tiꞌatupoꞌoro iraꞌyn miitꞌin hawyi Iesui toto raꞌyn yityꞌok kape tuweran tupana wywuat tehay hamo. Wãtym kaꞌap tuweran toineꞌen itote. 
MAT.14.24	Meke turan ni yara toto ihy pyꞌasetpuo raꞌyn turan ihytꞌokmoĩ tipemak pemak kahato haty wo kahato yara kat pote ywytu esaika hap putꞌok e tuete. 
MAT.14.25	Miꞌi turan ihatꞌok kai i myẽꞌym ora pyi 6 ora kapiat turan Iesui toto raꞌyn iꞌatuewowi maꞌato toto yawa upi 
MAT.14.26	Miꞌi turan hemiitꞌin teꞌerehaꞌat turan Iesui tuut yawa tote raꞌyn hawyi toꞌogyt toꞌogyt neꞌi -Uweĩ meiẽ iꞌatuꞌe. Sio miit ehog neꞌi iꞌatuꞌe hawyi toꞌopytitꞌi itote genꞌẽ pono. 
MAT.14.27	Miꞌi turan Iesui tiwẽpowat iꞌatuewowi -Yt eweikenꞌẽ teiꞌo uipupi uito rat e. 
MAT.14.28	Miꞌi Hawyi Peteru toꞌe -Pyno uikaꞌiwat apo en miꞌi pote uikay kay ro ewewowi e hawyi mono areto yawa tote ewowi uikaꞌiwat e. 
MAT.14.29	Miꞌi hawyi Iesui tiwesat -Eriot ro pyno e. Mio tã e hawyi Peteru tuwẽtem yara pyi hawyi hewyry raꞌyn yawa upi toto hãpyk Iesui ewowi. 
MAT.14.30	Maꞌato miꞌi pykai karãpe toto turan toikuap ywytu hesaika hap hawyi tokenꞌẽ kahato hawyi meremo minꞌe neꞌi. Miꞌi pote iwẽpapꞌi tehay pirik wo -Uipowyro en uikaꞌiwat e 
MAT.14.31	Mio tã e hawyi Iesui topoha raꞌyn hawyi toꞌykesat Peteru hawyi toꞌe -Katupono kurin kahato epiat uimohey hap kat poteĩ erewanetup koꞌi koꞌi neꞌi e. 
MAT.14.32	Miꞌi hawyi typyꞌok tuwat raꞌyn yara puo turan ywytu nik taꞌyn. 
MAT.14.33	Miꞌi pote hemiitꞌin timotypot kahato raꞌyn Iesui hawyi teꞌeroꞌe -Taꞌi pywo ti rat en Tupana Saꞌyru mehin iꞌatuꞌe.
MAT.14.34	Miꞌi hawyi Iesui iꞌewyte hemiitꞌin teꞌereꞌysakpo raꞌyn hawyi putꞌok iꞌatuꞌe raꞌyn mekewat yi Kenesare tote raꞌyn. 
MAT.14.35	Miꞌi tote wuatꞌi miitꞌin tikuap taꞌyn Iesui putꞌok e hap hawyi torannia iꞌahuu rakaria mekewat yi tote pywiat yt pya hin i ieineꞌen haria henoi henoi raꞌyn hawyi taꞌatukuap taꞌyn. Miꞌi pote typyꞌi kahato taꞌatuerepoꞌok iꞌahuu rakaria hewowi. 
MAT.14.36	Miꞌi hawyi taꞌatuhẽtup Iesui pe -Pyno mesuwe uruiꞌatuporokpun iꞌahuu rakaria esokpe emig hap kyewi iꞌatuꞌe hawyi mekewat esokpe emig haria torannia iꞌatuehãite raꞌyn.
MAT.15.1	Miꞌi hawyi iraniaꞌin Wariseuria iꞌewyte iraniaꞌin mekewat woꞌomuꞌe koro haria tõꞌẽ Ierusarẽi kaipyi taꞌatuehay Iesui wywuat hamo hawyi apo iꞌatuꞌe Iesui pe. 
MAT.15.2	-Kat pote som ewat emiitꞌin teꞌerenuk yt teꞌereposei rakirẽ i Miꞌi tã neꞌi taꞌatunug pote yt taꞌatumotypot hin i saꞌawyꞌi wuat aimuꞌe hap koꞌi iꞌatuꞌe. 
MAT.15.3	Mio tã iꞌatuꞌe pote Iesui tiꞌatuwesat -Kat pote som pyno eipe yt eweitunug i Tupana woꞌonapin hap koꞌi. Katupono ti eipe ewetunug eiwekaipywiat eiwoꞌomuꞌe hap yn. 
MAT.15.4	Katupono Tupana toꞌe ehepe -Eweimotypot ro eiꞌywotꞌin iꞌewyte eityꞌin. Iꞌewyte toꞌe wy -Iꞌewyte uwe ihay saꞌag toꞌywot toty etiat hat waku iꞌauka wo topyhuꞌat aikotã Tupana toꞌe hap ewy e. 
MAT.15.5	Maꞌato eiperia ti eiwoꞌomuꞌe mio tã eweiꞌe -Waku ti karãpe toineꞌen aimiium aiꞌywot powyro hamuat yt watum i raꞌyn katupono mio tã eweiꞌe eiꞌywotꞌin me -Pywo uimiium epiatnuat epowyro hamuat wyti atum yne raꞌyn Tupana pe eweiꞌe iꞌatuepe. 
MAT.15.6	Miꞌi tã eweitunug mote -Yt uruipowyro kuap i uruꞌywotꞌin eweiꞌe. Miꞌi tã neꞌi ewetunug pote Tupana ehay pun haria wo neꞌi eweikupteꞌen eiwat eiwekaipywiat eiwoꞌomuꞌe hap kaipywiat. 
MAT.15.7	Miꞌi tã nug haria wyti typy ihay rakaria tukupteꞌen. Pywo pe kahato saꞌawyꞌi Isaia henoi raꞌyn ehetiat. 
MAT.15.8	Miꞌiria pe Tupana toꞌe -Meimewuaria miitꞌin wyti taꞌatuwẽ pyi neꞌi uimotypot maꞌato iꞌatupyꞌa wyti pya kahato uikai toineꞌen. 
MAT.15.9	Pyno iꞌatunapin hap koꞌi yt putꞌok e hin i uimotypot hamo katupono miꞌiria woꞌonapin hap wyti mesuwat miitꞌin wanetup hap koꞌi kaipyi maꞌato Tupana woꞌonapin hap eweiꞌe. E ti Tupana ehepiat pe Isaia miwan 29.13 pe e Iesui apo e haria pe.
MAT.15.10	Miꞌi hawyi Iesui tiꞌatukay kay raꞌyn miitꞌin sem hawyi toꞌe iꞌatuepe -Eiwanetup hawyi eweikuap to uiꞌe hap. 
MAT.15.11	Pyno ti mekewat eiwẽ pywiat eimiꞌu wyti yt eimohun kuap i maꞌato mekewat eiwẽ pywiat sehay yt naku i hap wyti topyhuꞌat eimohun hap. 
MAT.15.12	Miꞌi hawyi ipotmuꞌeria tokokaꞌat hewowi hawyi apo iꞌatuꞌe -Etikuap apo mekewat Wariseuria mopyꞌahak neꞌi ehay hap koꞌi iꞌatuꞌe. 
MAT.15.13	Miꞌi hawyi Iesui tiꞌatuwesat -Pyno torannia mikoi koꞌi mekewat uiꞌywot atipy piat yt imikoi koꞌi pote miꞌiria toipuruk yne hamuat e. 
MAT.15.14	Pyno yt arewanetup teran i poꞌog Wariseuria kape katupono miꞌiria ti tukupteꞌen yt iha pytig i rakaria ewy. Miꞌiria ti karãpe yt iha pytig rakaria i toꞌoporereto iraniaꞌin hawyi meremo hewo yne yi kaꞌa pe. 
MAT.15.15	Miꞌi hawyi Peteru toꞌe Iesui pe -Ehenoi ro mekewat saꞌawyꞌi wuat ereꞌe hap koꞌi. 
MAT.15.16	Mio tã e pote Iesui tiwesat -Yt eipe wyti te apo pyno eweikuap e. Miꞌi hawyi Iesui tiꞌatuwesat -Uiwyriaꞌin yt eweikuap i te apo uiꞌe hap e. Pyno iꞌapyryp we te eiwanetup hawe e. 
MAT.15.17	Pyno kat som watuꞌu aiwẽ puo hawyi toto aimeꞌen kape hawyi tuwẽtem aipiit puo yn e. 
MAT.15.18	Maꞌato aipyꞌa pywiat aiwẽ puo tuwẽtem miꞌi wyti topyhuꞌat miitꞌin mohun hamo e. 
MAT.15.19	Kat pote ti aipyꞌa pyi tuwẽtem wanetup saꞌag hap kaipyi. Miit auka hap iꞌewyte yt weꞌeg i hap hawyi yt naku i eiminug eipiit iraniaꞌin wywuat hap etiat rakat. Iꞌewyte sereꞌokꞌe hat Iꞌewyte heso rakaria iꞌewyte ihay tupap kahato rakaria. 
MAT.15.20	Pyno meimewat koꞌi nug hap kaipyi ti miit mohun topyhuꞌat maꞌato mekewat watenuk yt watiposei wywuat hap wyti yt kat i topyhuꞌat imohun hap.
MAT.15.21	Mio tã toꞌe hawyi Iesui toto raꞌyn mekewat wẽtup yi mekewat tawa Tiro iꞌewyte tawa Sitau kawiat yt pya hin i rakat kape. 
MAT.15.22	Miꞌi turan toineꞌen wẽtup ok haryporia Kananeu ywania mekewat yi tote. Miꞌi ti tuut hewowi hawyi iwẽpapꞌi tehay pirik wo itote -Uikaꞌiwat Tawi emiariru erehaꞌat ro uikyꞌe hap wywo uhewowi katupono uimepyt wyti yt naku i kahato toineꞌen ahiag tipun tipun kahato tuereto. 
MAT.15.23	Maꞌato Iesui yt tiwesat hin i miꞌi pote hemiitꞌin tokokaꞌat hewowi hawyi teꞌeroꞌe -Etipoꞌoro ro meiẽwat haryporia katupono ihay pirik kahato raꞌyn iꞌatuꞌe. 
MAT.15.24	Miꞌi hawyi Iesui tiwesat mekewat haryporia -Pyno uito wyti ariot meikowo mekewat Uweiria howosat rakaria ewywuaria Isareu ywania kape yn e. 
MAT.15.25	Maꞌato mio tã e Iesui pykai tokosap haryporia hawyi tuwepỹꞌãtutuk ipy ywytpe hawyi toꞌe -Uikaꞌiwat uipowyro ro en. 
MAT.15.26	Maꞌato mio tã e Iesui iwesat -Yt naku i ti watum aimepytꞌin miꞌu wuat awareria miꞌu wo neꞌi e. 
MAT.15.27	Maꞌato mio tã e pote haryporia tiwesat -Pywo kahato mimi maꞌato kue awareria tuꞌu tokaꞌiwat miꞌu koꞌi hewo rakat yparakai ywytꞌokpypiat an e haryporia. 
MAT.15.28	Miꞌi hawyi Iesui toꞌe -Taꞌi uimohey kahato hat en haryporia. Pyno mio waku raꞌyn atunug kat som emikyꞌesat ewy. Mio tã e turan imepyt waku iraꞌyn. 
MAT.15.29	Miꞌi hawyi Iesui toto iraꞌyn itote pyi mekewat yi Karireia hyemyiꞌa kape hawyi itote pyi ipoĩꞌam naꞌyn yityꞌok kape hawyi taꞌapyk itote. 
MAT.15.30	Miꞌi turan miitꞌin sem tuwat kahato raꞌyn Iesui kape turan taꞌatueropoꞌok kahato ipy kĩꞌã rakaria iꞌewyte ipiit heg nakaria iꞌewyte yt iha pytig i rakaria iꞌewyte yt ihay kuap i rakaria. Iꞌatu kahato taꞌatuereto aikotã aikotã iꞌahuu rakaria. Miꞌi koꞌi taꞌatuporokpun ipy yatype. Miꞌiria toiꞌatumog yne itote. 
MAT.15.31	Miꞌi tã tutunug mote miitꞌin teꞌeruwanetup kahato mekewat yt ihay kuap rakaria iꞌatuehay iraꞌyn pote. Iꞌewyte ipiit heg nakaria toimog naꞌyn pote. Iꞌewyte ipy kĩꞌã rakaria iꞌatuewyry iraꞌyn pote iꞌewyte yt iha pytig i rakaria teꞌereꞌakasa iraꞌyn pote. Miꞌi hawyi itotiaria miitꞌin teꞌerehum kahato -Waku kahato en Isareu eTupana iꞌatuꞌe.
MAT.15.32	Miꞌi hawyi Iesui tiꞌatukay kay temiitꞌin hawyi toꞌe iꞌatuepe -Taꞌi atiꞌatukyꞌe kahato meimewaria miitꞌin kat pote ti myẽꞌym eꞌat naꞌyn tukupteꞌen uiwywo meiũpe maꞌato yt kat i hin i iꞌatumiꞌu wuat koꞌi. Yt atiꞌatupoꞌoro teran hin i iꞌatuesyꞌat wywo katupono iꞌatuesyꞌat wywo neꞌi tuwat pote ti ren teꞌereꞌat iꞌatuperup neꞌi muap upi e. 
MAT.15.33	Mio tã pote hemiitꞌin apo iꞌatuꞌe Iesui pe -Aikotã ten watipuẽti meiũpe yahig wato tote iꞌatupoi hamuat iꞌatuꞌe. 
MAT.15.34	Karania pyno toineꞌen eheman e Iesui apo e. Miꞌi pote taꞌatuwesat -Taꞌi toineꞌen 7 a yn man iꞌewyte toineꞌen pira hit koi yn iꞌatuꞌe. 
MAT.15.35	Miꞌi hawyi Iesui toꞌe miitꞌin me -Eiweꞌapyk to yi upi e. 
MAT.15.36	Mio tã toꞌe hawyi totat 7 man iꞌewyte pira hit koꞌi hawyi waku kahato e Tupana pe. Mio tã toꞌe hawyi toipotꞌok hawyi tutum temiitꞌin me hawyi taꞌatumoꞌẽ raꞌyn miitꞌin me. 
MAT.15.37	Miꞌi hawyi torannia teꞌerenuk itote hawyi iꞌatuꞌok kahato raꞌyn hawyi hemiitꞌin tiporeraꞌat raꞌyn iꞌatumiꞌu ieĩpyt koꞌi. 7 yrysakag ieĩpyt koꞌi taꞌatupuẽti. 
MAT.15.38	Mekewaria ieinuk haria tukupteꞌen 4 miu ihainiaꞌin maꞌato haryporiaꞌin iꞌewyte hirokaria yt uwe i imorania. 
MAT.15.39	Miꞌi hawyi Iesui tiꞌatupoꞌoro iraꞌyn miitꞌin hawyi toto iraꞌyn yara puo mekewat yi Makata e hap kape.
MAT.16.1	Miꞌi hawyi iraniaꞌin Wariseuria iꞌewyte iraniaꞌin Satuseuria tuwat Iesui kape taꞌatuehay hamo katupono taꞌatukyꞌesat taꞌatuꞌe hamuat Iesui tunug tomisepap hap koꞌi ikuasa teran haype. Miꞌi haype teꞌeroꞌe -Waku koran wẽtup etimoherep yt uwe misepap i nug hap pote uruimohey raꞌyn Tupana kaipywiat esaika hap iꞌatuꞌe. 
MAT.16.2	Maꞌato Iesui tiꞌatuwesat -Wãtymꞌi turan wuat wyti eweikuap hawyi eweiꞌe --Taꞌi koitywy ti mukiꞌite aat kahu kahato hamuat katupono atipy ihup pote eweiꞌe. 
MAT.16.3	Pyno mukiꞌite hune ete eiwehaꞌat atipy kape turan ihup hawyi --Yt aat kahu hin i raꞌyn maꞌato iꞌaman hamuat hap eweiꞌe. Miꞌi hap koꞌi eweikuap kahato pykai uimimoherep ehepiat koꞌi yt eweikuap hin i aikotã aru Tupana topyhuꞌat morekuatno hap e. 
MAT.16.4	Miꞌi hap ewy wyti koran miitꞌin yt nakuaria i yt uimohey i haria. Miꞌi kaipyi ti ewehẽtup uhepe yt uwe misepap i moherep ehepiat hap. Maꞌato mekewat Iona etiat yn topyhuꞌat eimikuap aikotã wyti aru uhetiat hap e. Mio tã toꞌe hawyi tuwẽtem iraꞌyn itote pyi hawyi toto raꞌyn.
MAT.16.5	Miꞌi hawyi karãpe hemiitꞌin teꞌereꞌysakpo raꞌyn mekewat hyemyiꞌa mekewat aat wẽtem kawiatno. Miꞌi turan taꞌatuwaure taꞌatueman koꞌi. 
MAT.16.6	Miꞌi hawyi Iesui toꞌe temiitꞌin me -Pyno waku eiweꞌeg wo eweikupteꞌen mekewat aikotã man apopyt ewywuaria Wariseuria iꞌewyte Satuseuria pupi e. 
MAT.16.7	Mio tã e pote hemiitꞌin teꞌeroꞌe toꞌope toꞌope -Mio tã e yt waterut i aheman hap pote iꞌatuꞌe toꞌope. 
MAT.16.8	Maꞌato Iesui tikuap mio tã iꞌatuꞌe hawyi apo e -Kat poteĩ ehehay yt waterut i aheman hap mio tã e eweiꞌe. Kat pote uimohey hap kurin kahato toineꞌen eikai e. 
MAT.16.9	Maꞌato yt eweikuap te apo mekewat 5 man atimowato 5 miu ihainia poi hamuat hap. Miꞌi kaipyi karania yrysakag ieĩpyt eweipuẽti. 
MAT.16.10	Iꞌewyte mekewat 7 a man kaipyi 4 miu ihainiaꞌin teꞌerenuk miꞌi kaipyi apo karania yrysakag me heĩpyt eweipuẽti e. 
MAT.16.11	Miꞌi tupono apo yt uwe kuap i apo yt man ete i uhehay hap e. Mio tã are eiweꞌeg wo o mekewat Wariseuria iꞌewyte Satuseuria tukupteꞌen man apopyt ewywuaria hap pupi are. 
MAT.16.12	Mio tã e hawyi hemiitꞌin tikuap taꞌyn yt mekewat man sese apopyt yt ete i ihay hap maꞌato taꞌatukuap taꞌyn mekewat aikotã Wariseuria iꞌewyte Satuseuria tukupteꞌen hap etiat tohenoi hap.
MAT.16.13	Miꞌi hawyi Iesui toto raꞌyn mekewat yi yt pya hin i mekewat tawa Sesareia Wiripi ieineꞌen hap kape. Itote apo e temiitꞌin me -Uweꞌin som teꞌeroꞌe meiẽ ti Tupana Saꞌyru iꞌatuꞌe uhepe. 
MAT.16.14	Mio tã e pote taꞌatuwesat -Taꞌi En wyti iraniaꞌin me Iuwãu woꞌosetꞌok meiẽ iꞌatuꞌe maꞌato iraniaꞌin wyti meiẽ ti Eria iꞌatuꞌe maꞌato iraniaꞌin wyti meiẽ ti Ieremia iꞌatuꞌe iꞌewyte iraniaꞌin wyti meiẽ ti wẽtup ok saꞌawyꞌi wuat Tupana ehay moherep hat iꞌatuꞌe. 
MAT.16.15	Maꞌato ehepe apo uweĩ uito e Iesui apo e. 
MAT.16.16	Mio tã e pote mekewat Simau e hap wẽtup het Peteru tiwesat -Taꞌi En wyti urukaꞌiwat Nesia e hap Tupana wuatꞌi eꞌat piat ieineꞌen hat Saꞌyru e. 
MAT.16.17	Miꞌi hawyi Iesui tiwesat -Pywo kahato e hawyi toꞌe -Simau Iuwãu saꞌyru e en wyti iwepiit sese rakat kat pote pywo en yt mesuwat rotiaria i yt mimuꞌe hin i maꞌato ti tuut emuꞌe hap uiꞌywot atipy piat kaipyi. 
MAT.16.18	Miꞌi tupono areꞌe ehepe eset wyti Peteru Iuwãu saꞌyru nu hit e hap. Meiũwat uito areineꞌen nu wato kawiat netap ãkukag ewy. Miꞌi tote ti aru atunug kahato uimohey haria uimohey iheg miat haria. Miꞌi pote ahiag esaika hap putꞌok e iꞌatuete pykai yt toimoma kuap uimohey iꞌatuepiat hap. 
MAT.16.19	Miꞌi tupono atum naꞌyn epe miitꞌin porerokosap Tupana toineꞌen morekuatno hap kapiat hanuat. Mesuwat yi totiaria miitꞌin airo hatno ereineꞌen pote iꞌewyte atipy kapiat miitꞌin aro hatno ereineꞌen e. 
MAT.16.20	Miꞌi hawyi Iesui toꞌe temiitꞌin me -Yt uwe pe teiꞌo ewehenoi miꞌi ti Nesia aimiekatup taꞌyn aipotypot wuat yt eweiꞌe teiꞌo.
MAT.16.21	Miꞌi turan eꞌyian mete Iesui henoi raꞌyn aikotã aru topyhuꞌat tetiat hap koꞌi temiitꞌin me -Pyno waku areto Ierusarẽi kape maꞌato itote ti aru Iuteuria akagnia iꞌewyte paꞌi koro koꞌi akag koꞌi iꞌewyte mekewat Muisei miwan kuap kahato haria ti aru uimosoꞌopot kahato itote hawyi ti aru uiꞌauka raꞌyn. Maꞌato ti aru myẽꞌym eꞌat hap ete arẽtem iraꞌyn guꞌuro pyi. 
MAT.16.22	Miꞌi hawyi Peteru tikay kay tuwatꞌi te miꞌi hawyi mio tã e -Taꞌi Tupana yt ti aro i miꞌi tã hap pote. Yt karãpe i taꞌatunug kuap miꞌi tã hap eete. 
MAT.16.23	Mio tã e pote Iesui tuwemorem Peteru kape hawyi toꞌe -Erẽtem no uikaipyi ahiag e katupono en wyti aikotã nu toineꞌen muap tote aipysatpun hanuat ewy neꞌi. Miꞌi tupono ti ewat ewanetup hap mesuwat rotiaria miitꞌin wanetup hap ewy neꞌi. Yt Tupana woꞌonapin hap ewy hin i. 
MAT.16.24	Mio tã toꞌe hawyi Iesui toꞌe temiitꞌin me -Pyno uwe uwe toto teran uhupi miꞌi haria waku iꞌatoiat yne towat tomikyꞌesat koꞌi e hawyi waku eꞌauka hap topyhuꞌat uimohey upi. Taꞌi uiꞌauka pote waku uiꞌauka katupono iheg me areineꞌen Tupana imohey hamuat hap upi waku eweiꞌe. 
MAT.16.25	Maꞌato uwe uwe poꞌog inug teran tomikyꞌesat yn miꞌi hat yt karãpe i ipuẽti kuap toieineꞌen sese hap. Maꞌato uwe iwaure tomikyꞌesat nug hap uimikyꞌesat nug hamuat miꞌi hat yn ipuẽti kuap toieineꞌen hap sese e. 
MAT.16.26	Maꞌato uwe tuwehamanaꞌi mesuwat rotiat tekat puẽti hamuat kape yn tuwanetup pote miꞌi hat ipun neꞌi toieineꞌen hap sese. Katupono ti yt kat i mesuwat rotiat putꞌok e kuap eieineꞌen saꞌup nug hamo. 
MAT.16.27	Katupono ti aru Ihainia Saꞌyru taꞌaipok meremo toꞌywot esaika wywo iꞌewyte temiitꞌin atipy piaria nywo. Miꞌi hap eꞌat pe ti aru torannia imoherep taꞌatuminug koꞌi mekewat eꞌat pe. 
MAT.16.28	Pywo pe ti areꞌe ehepe mesuwat uiꞌe hap wyti pywuat sese rakat tukupteꞌen wyti aru iraniaꞌin mesuwat rote yt ikuꞌuro i te rakaria Iesui yt kuꞌuro i te turanuat haria ti aru teꞌeraꞌakasa te Ihainia Saꞌyru tuut morekuatno hap kape.
MAT.17.1	Miꞌi hawyi 6 eꞌat tokosap hawyi Iesui toto raꞌyn yityꞌok ywaiti kahato rakat kape. Miꞌi turan tuwewywo totioto Peteru hawyi toꞌywytꞌin Tiaku hawyi Iuwãu. 
MAT.17.2	Itote ti teꞌereꞌakasa Iesui kape tuweupi kahato hewa imohit kahato aikotã aat ewy. Hesokpe ikytsig kahato aikotã ariãtyhot ewy 
MAT.17.3	Hawyi temiitꞌin teꞌereꞌakasa Muisei hawyi Eria kape iꞌatuehay Iesui wywo. 
MAT.17.4	Miꞌi pote Peteru toꞌe Iesui pe -Pyno waku kahato meiũpe watoineꞌen. Miꞌi pote etikyꞌesat pote urutunug kuap myẽꞌym eheꞌog meiũpe e wẽtup ewatno wẽtup Muisei watno hawyi wẽtup Eria watno e Peteru. 
MAT.17.5	Mio tã e Peteru ihay turan ywyhig putꞌok e imohit kahato rakat putꞌok e hawyi yt heremo i tukupteꞌen itote. Miꞌi kaipyi tuut sehay mio tã e hap -Meiẽ ti Uhaꞌyru uimikyꞌe kahato uimowepiit sese hat. Pyno waku eweiwanetup kahato o kat e som iꞌe hap kape 
MAT.17.6	Maꞌato karãpe hemiitꞌin tikuap taꞌyn sehay hawyi teꞌerokenꞌẽ kahato raꞌyn itote hawyi teꞌerepỹꞌãtutuk hawyi porag iꞌatuꞌe taꞌatuewa wo yi tote. 
MAT.17.7	Miꞌi turan Iesui tokosap iꞌatuewowi hawyi toiꞌatuemig hawyi toꞌe -Eipoĩꞌam no. Yt eweikenꞌẽ teiꞌo e. 
MAT.17.8	Miꞌi hawyi teꞌerehaꞌat taꞌatusaipe pe turan yt uwe i raꞌyn iraniaꞌin itote. Maꞌato Iesui yn naꞌyn toineꞌen. 
MAT.17.9	Miꞌi hawyi tõꞌẽ iraꞌyn yityꞌok kaipyi turan muap upi toꞌe temiitꞌin me -Yt uwe pe teiꞌo ewehenoi eiꞌakasa hap koꞌi e. Maꞌato karãpe Ihainia Saꞌyru tuwẽtem iraꞌyn guꞌuro pyi hawyi waku raꞌyn ewehenoi. 
MAT.17.10	Mio tã e pote hemiitꞌin apo iꞌatuꞌe -Kat pote som mekewat woꞌomuꞌe koro haria teꞌeroꞌe -Taꞌi saꞌawyꞌi te ti Eria ti hamuat putꞌok e Tupana saꞌyru uut hap eꞌyian mete iꞌatuꞌe apo iꞌatuꞌe tope 
MAT.17.11	Miꞌi hawyi toiꞌatuwesat -Pywo pe ti areꞌe taꞌi tuut hamuat wyti Eria torannia piat muap mohãpyk hamuat. 
MAT.17.12	Miꞌi pote pywo pe areꞌe ehepe taꞌi pywo ti rat Eria tuut hamuat maꞌato yt uwe i ikuap. Maꞌato taꞌatumosoꞌopot kahato taꞌatumikyꞌesat ewy aikotã Ihainia Saꞌyru mosoꞌopot hap ewy. 
MAT.17.13	Taꞌi uruikuap taꞌyn koitywy kat eꞌe hap iꞌatuꞌe. Taꞌi mekewat woꞌosetꞌok hat Iuwãu wyti saꞌawyꞌi wuat Tupana ehay moherep hat Eria ereꞌe hawe ti iꞌatuꞌe.
MAT.17.14	Miꞌi hawyi karãpe putꞌok iꞌatuꞌe raꞌyn mekewat miitꞌin sem ete turan tokosap wẽtup ok ihainia Iesui kape hawyi tuwepỹꞌãtutuk hewowi 
MAT.17.15	Hawyi toꞌe -Uikaꞌiwat e waku erewanetup uimepyt kyꞌe hap ete. Katupono miꞌi ti ikuꞌuro kuꞌuro tuereto rakat haty wo. Karania wo neꞌi raꞌyn taꞌat aria pe iꞌewyte yꞌy pe. 
MAT.17.16	Miꞌi ti aterut epotmuꞌeria kape imoehãite hamo wen maꞌato yt taꞌatumoehãite kuap i. 
MAT.17.17	Miꞌi hawyi Iesui itotiaria pe toꞌe -Pyno eiperia miitꞌin yt uimohey haria i. Areineꞌen motꞌi apo eiwywo pykai yt uimohey i te. Miꞌi hawyi toꞌe -Eterut ro meikowo kurum hin e. 
MAT.17.18	Miꞌi hawyi toꞌe wẽtup tehay wo yn hiag me hawyi meremo tuwẽtem naꞌyn ahiag hawyi meremo kurum hin waku iraꞌyn. 
MAT.17.19	Miꞌi tã tutunug hawyi meremo hemiitꞌin tokokaꞌat Iesui kape teꞌeruweran hawyi apo iꞌatuꞌe -Kat pote som uruto yt uruiputsit kuap i mekewat ahiag iꞌatuꞌe. 
MAT.17.20	Mio tã iꞌatuꞌe pote Iesui tiꞌatuwesat -Taꞌi kat pote ti eiperia yt uimohey kahato i pote. Pywo pe ti areꞌe ehepe uimohey ehepiat aikotã mekewat mikoi Mutata iãꞌỹi kurin kat ewywuaria eweikupteꞌen pote karãpe eweiꞌe -Ereto ro meiũpe pyi eweiꞌe mekewat yityꞌok pe pote meremo toto raꞌyn e. Pyno miꞌi tã uimohey ehepiat hap pote pywo ehesaika hap putꞌok e yne nug hamo e. 
MAT.17.21	Maꞌato meiũwat ahiag putsit hamo pote ti waku saꞌawyꞌi ehẽtup kahato ewemosyꞌat wywo pote yn.
MAT.17.22	Wẽtup eꞌat pe Iesui potmuꞌeria teꞌeraꞌatunug mekewat yi Karireia pe. Miꞌi turan Iesui toꞌe iꞌatuepe -Pyno Ihainia Saꞌyru ti aru taꞌatuium naꞌyn suraraꞌin po pe. 
MAT.17.23	Hawyi ti aru taꞌatuꞌauka raꞌyn maꞌato ti aru myẽꞌym eꞌat hap ete tuwehymut iraꞌyn. Mio tã e pote ipotmuꞌeria iꞌatuꞌarot kahato raꞌyn. 
MAT.17.24	Miꞌi hawyi karãpe Iesui putꞌok e raꞌyn temiitꞌin wywo mekewat tawa Kawanaum pe. Miꞌi turan mekewat Tupana motypot yat piat saꞌup atunug hat apo e tuweran turan Peteru pe. Miꞌi tã e -Eiwat eimuꞌe hat apo yt haꞌupnug hin i Tupana motypot yat pe. 
MAT.17.25	Mio tã e pote Peteru -Taꞌi tohaꞌup nug nat mehin e. Mio tã toꞌe hawyi Peteru teke raꞌyn netap maꞌato yian mete Iesui henoi ti raꞌyn aikotã hamuat hap. Mio tã toꞌe Simau me -Aikotã etipuẽti en uweĩ haꞌup nug kuap mesuwat yi totiat morekuat pe sio iraniaꞌin ywania sio itotiaria yn e. 
MAT.17.26	Miꞌi pote Peteru toꞌe -Iraniaꞌin yt mesuwat yi ieineꞌen haria kaipyi taꞌatusat e. Miꞌi hawyi Iesui toꞌe -Pyno miꞌi pote mesuwat tawa totiaria yt taꞌatuhaꞌup nug i. 
MAT.17.27	Maꞌato aito yt watiꞌaparap teran i mesuwaria eꞌe hap ete. Miꞌi pote waku ereto ro ihyemyiꞌa kape hawyi etipun epina yꞌy pe hawyi waku saꞌawyꞌi etekyi pira hawyi etat miꞌi turan aru etipuẽti iwẽ pe wẽtup saꞌup iꞌape rakat hawyi waku ereto miꞌi wywo hawyi ehaꞌup nug aiweupi.
MAT.18.1	Meke turan ipotmuꞌeria tõꞌẽ Iesui kape hawyi apo iꞌatuꞌe -Uwe aru poꞌog iwato rakatno toineꞌen aikope Tupana toineꞌen morekuatno hap tote. 
MAT.18.2	Mio tã iꞌatuꞌe hawyi Iesui tikay kay wẽtup hirokat hawyi toiporokpun iꞌatupyꞌasetpe 
MAT.18.3	Hawyi toꞌe -Pywo pe ti areꞌe ehepe. Pyno waku eiwemorem eiminug saꞌag kaipyi hawyi eweikupteꞌen aikotã hirokaria tukupteꞌen yt teꞌeruwanetup hin i yt naku i aru hap koꞌi kape. Maꞌato yt miꞌi tã eweikupteꞌen pote yt karãpe eiwehytꞌok kuap i Tupana ieineꞌen morekuatno hap tote. 
MAT.18.4	Pyno uwe teke teran Tupana toineꞌen morekuatno hap tote rakat wyti tuwemohit kahato hat yt tuwemowato hin i rakatno toineꞌen. Uito poꞌog yt e hin i hat. Waku hirokat ewywuat yt tuwepe wanetup hat ewy. 
MAT.18.5	Pyno uwe meiũ hirokat piat ereke ro e hat wyti uhepiat ereke ro e hat.
MAT.18.6	Pywo pe ti tukupteꞌen meimuẽwaria hirokaria uimohey haria iꞌatumaꞌat uimohey hap iꞌatuepiat hap atoiat hamo pote poꞌog waku miꞌiria nu wato hutꞌypy ete hawyi waku mipugha raꞌyn ihy pya piat pe. 
MAT.18.7	Tukupteꞌen miitꞌin mesuwat rotiaria miitꞌin yt naku i nug haria. Miitꞌin maꞌat uimohey hap atoiat hap kyewi rakaria. Miꞌi hat wyti poꞌog topyhuꞌat yt naku i sese rakatno. 
MAT.18.8	Pyno toineꞌen typy epo iꞌewyte typy epy. Wẽtup epo wo sio wẽtup epy wo emaꞌat saꞌag nug hamo mote waku miꞌi wẽtup etitek hawyi etipun. Katupono poꞌog waku ereke aikope Tupana toineꞌen morekuatno wuatꞌi eꞌat piat ieineꞌen hap tote wẽtup epo wywo yn sio wẽtup epy wywo yn. Maꞌato typy epo wẽtup emaꞌat hatno hawyi typy epy wẽtup emaꞌat hatno wywo ereke aria wato wuatꞌi eꞌat piat hap kape hoꞌopot hawe e. 
MAT.18.9	Iꞌewyte wẽtup eha emaꞌat hawyi waku etihep eha hawyi etipun. Poꞌog waku ereke wuatꞌi eꞌat piat Tupana ieineꞌen hap tote wẽtup eha wywo yn. Maꞌato typy eha wẽtup emaꞌat hatno ereke aria wato wuatꞌi eꞌat piat hap kape.
MAT.18.10	Miꞌi tupono eiweꞌeg wo eweikupteꞌen. Yt naku i ereineꞌen wẽtup ok hirokaria maꞌat hatno. Pywo pe ti areꞌe ehepe wuatꞌi eꞌat tukupteꞌen atipy piaria iꞌatuꞌapykok haria tukupteꞌen uiꞌywot pyꞌasetpe atipy pe. 
MAT.18.11	Kat pote ti Ihainia Saꞌyru tuut howosat rakaria ehakyeraꞌat hamo. 
MAT.18.12	Aikotã ten eweipuẽti koran pe wẽtup ok ihainia hũ toineꞌen 100 Uweiria maꞌato wẽtup ok howosat sio aten waku raꞌyn 99 yn terenuk mopep yityꞌok tote yt toikat i aten tohũ Uweiria howosat rakat. 
MAT.18.13	Pywo pe ti areꞌe ehepe pyno miꞌi hap ewy ti karãpe ikaꞌiwat tipuẽti iraꞌyn howosat rakat hawyi iwepiit kahato raꞌyn saꞌawyꞌi wuat 99 yn toineꞌen rakaria etiat hap kai. 
MAT.18.14	Miꞌi hap ewy kahato ti uiꞌywot atipy piat yt toikyꞌesat i wẽtup ok hirokat howosat rakat topyhuꞌat. 
MAT.18.15	Pyno karãpe ewyꞌok tunug yt naku i hap epe miꞌi pote waku ereto hawyi waku etimoherep kat som iminug yt naku i hap. Maꞌato waku miꞌi tã etunug migꞌi wo. Waku eiwoꞌope yn waku eweimohãpyk maꞌato miꞌi tã hap epiat tonapin hap kape tuwanetup mekewat miit hawyi pywo e hawyi toineꞌen ewyꞌok wo iraꞌyn. 
MAT.18.16	Maꞌato yt tuwanetup teran i epiat tonapin hap kape pote waku etioto ewewywo wẽtup sio typy ok inapin hamo kat e som miwan miat e hap ewy. Katupono mekewat miwan me toꞌe -Pyno karãpe wẽtup ok taꞌatukuasa miꞌi pote waku typy ok akasa sese haria wẽ piat waku etimohey. 
MAT.18.17	Maꞌato mekewat miit iꞌaparap hat yt tuwanetup teran i ehehay kape miꞌi pote waku ehenoi torannia Iesui mohey haria pe. Maꞌato miꞌi pykai yt tuwanetup teran i Iesui mohey haria ehay kape miꞌi hat wyti toineꞌen aikotã wẽtup ok yt hetupana rakat i ewy. Iꞌewyte aikotã wẽtup ok saꞌup sat iraniaꞌin ywania kaipywiat hat ewy. 
MAT.18.18	Pywo pe ti areꞌe ehepe -Pyno eiperia miitꞌin pyhyp haria wo eweikupteꞌen mesuwat yi tote miꞌi pote iꞌewyte miitꞌin pyhyp atipy kapiat haria eweikupteꞌen. Maꞌato mesuwat yi totiaria miitꞌin aro haria wo eweikupteꞌen pote iꞌewyte atipy kapiat miitꞌin aro haria wo eweikupteꞌen. 
MAT.18.19	Pywo pe ti areꞌe ehepe pyno karãpe ewehẽtup eiwoꞌotypy ok takaria mesuwat yi tote turan eweihẽtup eipyꞌa pyi kahato uiꞌywot atipy piat set upi hawyi tutunug kahato eimiẽtup ewy. 
MAT.18.20	Katupono aiũpe eiwaꞌatunug sio typy ok sio myẽꞌym ok uhet upi miꞌi haria wywo areineꞌen.
MAT.18.21	Miꞌi hawyi Peteru tokosap Iesui kape hawyi apo e -Uikaꞌiwat e karania wo som waku uiwy minug saꞌag uhetiat atimohãpyk sio 7 wo waku e. 
MAT.18.22	Yt rat poꞌog poꞌog 7 wo hap kape maꞌato 490 wo hap kape etimohãpyk wẽtup ok piat emaꞌat hap koꞌi e. 
MAT.18.23	Kat pote ti mekewat Tupana toineꞌen morekuatno hap wyti aikotã mesuwat rotiat motpap haria iꞌatukaꞌiwat imohãpyk yne temiitꞌin mipuru koꞌi hap ewy. 
MAT.18.24	Miꞌi turan wẽtup ok taꞌatuerut kaꞌiwat kape turan iweteweru hap iwato kahato raꞌyn karania ape parata kat piat neꞌi. 
MAT.18.25	Maꞌato wyti mekewat ipotpap nug hat yt haꞌup kuap i raꞌyn. Yt kat i raꞌyn hesaꞌup tokaꞌiwat piat teweteweru hap saꞌup nug hamuat. Miꞌi hawyi ikaꞌiwat tipoꞌoro raꞌyn mekewat temiitꞌin ipotpap nug yt kat saꞌup etiat i haria weneru hamo. Torannia hemiitꞌin iꞌewyte iharyꞌi iꞌewyte imepytꞌin iꞌewyte torannia hekat iꞌyat piat toiweneru teweteweru saꞌup mo. 
MAT.18.26	Maꞌato mekewat ipotpap nug hat tuwepỹꞌãtutuk tekaꞌiwat kape hawyi mio tã e -Pyno yt atikyꞌesat i epyꞌahak uhete katupono ahaꞌup nug yne aru epe uiweteweru hap uikaꞌiwat e. 
MAT.18.27	Mio tã e hawyi ikaꞌiwat tehaꞌat hawyi toikyꞌe kahato hawyi toimohãpyk taꞌyn iweteweru hap koꞌi hawyi waku ereto raꞌyn yt kat i eweterut hap wywo e. 
MAT.18.28	Miꞌi tã e hawyi mekewat ipotpap nug hat toto raꞌyn hawyi teke tetereropat haria kape. Miꞌi turan wẽtup ok toineꞌen weteweru hat 100 iꞌape parata kawiat hawyi totat temiit hutꞌypy ete hawyi toꞌe -Ehaꞌup nug no eweterut uhepiat hap e. 
MAT.18.29	Miꞌi tã tutunug hawyi mekewat weteweru hat tuwepỹꞌãtutuk hawyi toꞌe -Yt epyꞌahak teiꞌo uhete katupono ahaꞌup nug yne aru uiweteweru hap koꞌi e. 
MAT.18.30	Maꞌato yt toimohey hin i haype toipoꞌoro woꞌopyhik hap kape raꞌyn karamuo iweteweru hap saꞌup nug yne hap kape. 
MAT.18.31	Miꞌi turan iraniaꞌin teꞌeropat haria motpap haria teꞌerehaꞌat raꞌyn miꞌi tã hap iminug koꞌi kape hawyi iꞌatupyꞌahak kahato raꞌyn taꞌatupoꞌoro hat ete hawyi tuwat raꞌyn taꞌatukaꞌiwat kape yne taꞌatupoꞌoro hat minug enoi hamuat. 
MAT.18.32	Miꞌi hawyi meremo iꞌatukaꞌiwat tikay kay raꞌyn mekewat topotpap nug hat hawyi toꞌe -En wyti uipotpap nug hat pykai yt naku i kahato etunug e. Katupono saꞌawyꞌi ehẽtup uhepe miꞌi hap atiwaure yne raꞌyn eweterut hap koꞌi. 
MAT.18.33	Miꞌi tupono waku etikyꞌe mekewat ewat epiat weteweru hat aikotã uito worokyꞌe kahato hap ewy. 
MAT.18.34	Maꞌato ikaꞌiwat ipyꞌahak kahato raꞌyn hawyi toipoꞌoro raꞌyn topotpap nug hat woꞌopyhik hap kape toimosoꞌopot itote koran muo iweteweru hap saꞌup nug yne hap kape. 
MAT.18.35	Miꞌi hawyi Iesui ihay kahu raꞌyn hawyi toꞌe -Pyno miꞌi tã ti uiꞌywot atipy piat tunug torannia ehete yt eweimohãpyk i eiminug yt naku i hap eiwyꞌok wywo pote.
MAT.19.1	Miꞌi hawyi Iesui henoi yne raꞌyn miꞌi hap etiat hawyi toto raꞌyn yi Karireia pyi mekewat Iuteu eꞌyi kape mekewat aat wẽtem hap kawiatnuat Iutãu hy kape. 
MAT.19.2	Miꞌi turan miitꞌin sem tuwat upi hawyi itote toiꞌatumoehãite kahato iꞌahuu rakaria. 
MAT.19.3	Miꞌi turan iraniaꞌin Wariseuria tokokaꞌat Iesui kape katupono taꞌatukat kahato aikotã miat Iesui iꞌaparap hap Miꞌi haype apo iꞌatuꞌe -Pywo apo ainapin hap Muisei miwan me tohenoi karãpe ihainia toiat teran pote waku toipoꞌoro kuap apo pya teharyꞌi iꞌatuꞌe. 
MAT.19.4	Maꞌato Iesui tiꞌatuwesat -Pyno miꞌi hap etiat apo yt uwe i imowẽpapꞌi mekewat miwan miat kat e som hap koꞌi e. Katupono saꞌawyꞌi Tupana tunug ihainia iꞌewyte haryporia. 
MAT.19.5	Miꞌi tupono ti Tupana toꞌe -Miꞌi tupono waku ihainia toiat toꞌywot hawyi toty hawyi wẽtup miit yn naꞌyn toineꞌen teharyꞌi wywo toꞌotypyꞌok pykai tukupteꞌen wẽtup yn naꞌyn e. Miꞌi hawyi wẽtup miit ewy yn naꞌyn topyhuꞌat wẽtup ihainia wẽtup haryporia typy miit pykai e Iesui. 
MAT.19.6	Katupono Tupana tunug miꞌiria wẽtup miit ewywuat e. Pyno ti toineꞌen yt typyꞌok miit hin i tukupteꞌen maꞌato wẽtup miit yn. Miꞌi tupono wyti yt uwe kuap i ipatꞌok aikotã Tupana mipehik koꞌi. 
MAT.19.7	Miꞌi hawyi poꞌog Wariseuria apo iꞌatuꞌe -Kat pote som pyno mekewat Muisei miwan me tohenoi -Waku ihainia toiat teran teharyꞌi hap eꞌat pe waku tutunug miwan morekuat kape iꞌatuꞌe. 
MAT.19.8	Mio tã iꞌatuꞌe pote Iesui tiꞌatuwesat -Katupono Muisei miwan me mio tã e eipyꞌaheg kahato pote. Maꞌato saꞌawyꞌi sese wyti haꞌawynug turan yt miꞌi tã hin i e. 
MAT.19.9	Miꞌi tupono mio tã are ehepe Pyno karãpe ihainia toiat teran teharyꞌi yt kat i saꞌag tunug pykai maꞌato toineꞌen yt i weꞌeg rakatno hawyi totat wẽtup iraꞌyn teharyꞌi wo Miꞌi hat wyti aikotã waire waire nug hatno toineꞌen. 
MAT.19.10	Miꞌi pote ipotmuꞌeria -Urumuꞌe hat iꞌatuꞌe pyno yt karãpe i waku uruiꞌatoiat urueharyꞌi hawyi poꞌog waku yt iharyꞌi i rakatno urutukupteꞌen sio yt iꞌatuꞌe. 
MAT.19.11	-Maꞌato tukupteꞌen iharyꞌi kahato rakaria iꞌewyte tukupteꞌen yt iharyꞌi i rakanuat i mesuwat yi tote e. Yt yne tukupteꞌen kuap i yt kat i iharyꞌi wo yt kat i heꞌaito wo e. 
MAT.19.12	Tukupteꞌen wyti ihainiaꞌin yt iharyꞌi rakat nuat i katupono taꞌatuhire pyi te yt iꞌatuꞌyp i rakaria e. Iꞌewyte ti tukupteꞌen miitꞌin minug misoꞌohep takat ewywuat koꞌi e. Iꞌewyte yt yne i maꞌato tukupteꞌen tuereto -Uito yt atikyꞌesat i uheharyꞌi katupono poꞌog waku yt iharyꞌi rakatno i areineꞌen neran Tupana ieineꞌen morekuatno hap etiat yn enoi hamo yn. Yt yne i wen maꞌato hoꞌokup mio tã e haria e. Aikotã eweiꞌe eiwanetup eipyꞌa pe ewy waku miꞌi tã hap ewy eweikupteꞌen e.
MAT.19.13	Miꞌi hawyi miitꞌin teꞌeropoꞌok teran hirokaria Iesui kape -Mehin iꞌatuꞌe ereponug no urumepytꞌin ete hawyi ehẽtup Tupana pe urumepytꞌin poityro hap iꞌatuꞌe. Miꞌi hawyi maꞌato ipotmuꞌeria tiꞌatupyhyp kahato hirokaria hewowi -Waĩ iꞌatuꞌe. 
MAT.19.14	Miꞌi hawyi Iesui toꞌe -Yt eweiꞌatupyhyp teiꞌo hirokaria uhewowi paĩ e topotmuꞌeria pe. Katupono karãpe Tupana topyhuꞌat morekuatno mesuwe miꞌi hap eꞌat pe hirokaria ewywuaria yn teꞌeropyhuꞌat itote iꞌatuieineꞌen hap sese wo e Iesui temiitꞌin me. 
MAT.19.15	Miꞌi hawyi tuweponug hirokaria ete hawyi toto i raꞌyn Iesui itote pyi.
MAT.19.16	Miꞌi turan wẽtup ok kurum putꞌok e hawyi toꞌe Iesui pe -Woꞌomuꞌe hat waku sese ti En e. Uimuꞌe ro kat som waku atunug uheineꞌen wuatꞌi eꞌat piat hap puẽti hamo e. 
MAT.19.17	-Kan hamo ten ehẽtup uhewowi wakuat hap etiat katupono Tupana yn ni wakuat sese kurum e Iesui wuatꞌi eꞌat piat ieineꞌen hap kyꞌesat hat pe. Maꞌato ereineꞌen hap wuatꞌi eꞌat piat etikyꞌesat pote etunug no yne Tupana mikyꞌesat miwan miat koꞌi hawyi waku pe ereineꞌen e. 
MAT.19.18	-Pyno etimoherep to uhepe Uhyt kat imikyꞌesat koꞌi waku atunug hap e. -Taꞌi yt erepotꞌauka teiꞌo e yt ewary wary teiꞌo e yt seroꞌok ere teiꞌo yt etomaꞌat teiꞌo wẽtup ok ehay wo e. 
MAT.19.19	Etomotypot ro eꞌywot ety e. Iꞌewyte etiꞌatukyꞌe ro iraniaꞌin aikotã ewekyꞌe hap oktan e. Etunug miꞌi tã pote waku pe ereineꞌen e. 
MAT.19.20	-Maꞌato Uhyt e uihire pyi te ti mio tã e hap miwan miat atunug yne e. Kat e hap pyno miꞌi hawyi waku atunug uheineꞌen wuatꞌi eꞌat piat puẽti hamo e. 
MAT.19.21	-Taꞌi maꞌato waku wẽtup te etunug e. Pyno ereto hawyi etum yne ekareꞌen ahyt hatek takaria pe hawyi ekat sese toineꞌen aru atipy pe e. Miꞌi tã etunug hawyi waku eraꞌaipok uhewowi ereto uhupi uhemiitno e. 
MAT.19.22	Mio tã e hap toikuap hawyi ti tohatyꞌu raꞌyn topyꞌa pe hawyi toto raꞌyn katupono hekat kahato rakat toineꞌen maꞌato yt toimoꞌẽ teran i tekareꞌen sok yt hekat i rakaria pe haype. 
MAT.19.23	Miꞌi hawyi Iesui toꞌe topotmuꞌeria pe -Are paĩ niatpo sese ti wekareꞌen kyꞌe haria tuwehytꞌok atipy pe aikope Tupana toineꞌen morekuatno hawe e. 
MAT.19.24	Pywo ti niatpo kahato aikotã aihũ iwato rakat Kameru teke awi ehapo kaꞌa puo hap ewy e. Miꞌi hap ewy ti maꞌato poꞌog poꞌog niatpo hekat rakaria teꞌeruwehytꞌok Tupana etama pe e. 
MAT.19.25	Mio tã e hawyi ipotmuꞌeria teꞌeruwanetup kahato uwe aru pyno iꞌatuehakyeraꞌat kuap mehin iꞌatuꞌe. 
MAT.19.26	Miꞌi pote tehaꞌat kahato topotmuꞌeria kape hawyi toꞌe -Yt uwe i tuwehakyeraꞌat kuap e. Tupana yn ni miitꞌin ehakyeraꞌat kuap hat e. Yt kat i hin i ti niatpo inug kuap hamuat e. 
MAT.19.27	Miꞌi hawyi Peteru toꞌe -Urumuꞌe hat e saꞌawyꞌi uruiꞌatoiat yne raꞌyn uruekat eupiat urutuwat hamo e. Pyno kat aru haꞌup etum uruepe e. 
MAT.19.28	Miꞌi pote Iesui tiwesat -Karãpe yi ipakup turan karãpe Uito Eheykeꞌet araꞌapyk Morekuat eꞌamyap tote wuatꞌi miitꞌin miat uimotypot hamo miꞌi turan ti aru pywo eweikupteꞌen uiꞌyatype 12 morekuat eꞌamyap tote uiwywo aiꞌywania Isareu ywania tok pe wẽtup ywania wẽtup ywania porekuatno aru eweikupteꞌen uwe yt naku i uwe waku e hamo e. 
MAT.19.29	Pywo ti rat uwe uwe uhehay upi uhupiat toto uhupiat haype iꞌatoiat toꞌyat toꞌywytꞌin tokywytꞌin toinytꞌin tosakiꞌytꞌin toꞌywotꞌin totyꞌin tomepytꞌin toko koꞌi tomikoi uimikyꞌesat nug hamo miꞌi hat ti aru poꞌog ipuẽti meimuẽwat tomiꞌatoiat koꞌi saꞌawyꞌi wuat kai. Taꞌi tomiꞌatoiat wẽtup kaipyi toipuẽti 100 raꞌyn mesuwe iꞌewyte ti aru toipuẽti wuatꞌi eꞌat piat toineꞌen hamuat e. 
MAT.19.30	Iꞌewyte ti aru koran wuat uimohey haria -Uito poꞌog e haria poꞌog kurin nakaria wo teꞌeropyhuꞌat atipy pe maꞌato uhemiit wuatꞌi miitꞌin eropat hat wo koran te miꞌi haria miitꞌin akag wo aru tukupteꞌen atipy pe e Iesui Peteru pe iꞌewyte temiitꞌin me.
MAT.20.1	Miꞌi hawyi Iesui toꞌe temiitꞌin me wẽtup te hãꞌãkap wo -Koitywy ahenoi teran ehepe aikotã Tupana topyhuꞌat wuatꞌi miitꞌin porekuatno mesuwe iꞌewyte atipy pe hap ewy ete e. Saꞌawyꞌi so toto wẽtup ok hunete toꞌyat pyi miitꞌin puẽti hamo motpap nug haria toko piat Uwa ypia etiat iꞌatupotpap hamo e. 
MAT.20.2	Miitꞌin toipuẽti hawyi toꞌe iꞌatuepe -Eipotpap aat pote ti aru atum wẽtup eꞌat saꞌup ehepe e. Miꞌi pote -Hẽ iꞌatuꞌe. Miꞌi hawyi toiꞌatupoꞌoro tomikoi ypia kape. 
MAT.20.3	Meiũran ihatꞌok poꞌog hawyi toto aikope miitꞌin tikyiꞌat wuatꞌi hap kape. Miꞌi turan itote toiꞌatupuẽti yt kat nug i haria motpap ekatup eharia. 
MAT.20.4	Miꞌiria pe toꞌe -Eweiwat ro uiko kape hawyi mono meiũran wãtymꞌi turan aru atum haꞌup wakuat ehepe e. 
MAT.20.5	Miꞌi hawyi tuwat raꞌyn iko kape. Miꞌi hawyi atposake turan iꞌewyte atposake tokosap hap hawyi toiꞌatupuẽti poꞌog miitꞌin muap upi hawyi iꞌewyte toiꞌatupoꞌoro toko kape saꞌawyꞌi wuaria ewy toiꞌatupoꞌoro. 
MAT.20.6	Miꞌi hawyi porap wãtymꞌi turan poꞌog toiꞌatupuẽti toto hap upi yt ipotpap i rakaria. Miꞌi hawyi miꞌiria pe -Kat poteĩ yt eipotpap hin i e. Yt kat i apo eiminug wuat motpap e. 
MAT.20.7	Miꞌi hawyi taꞌatuwesat -Yt uwe i rat urupoꞌoro motpap nug hamo iꞌatuꞌe tope. 
MAT.20.8	Miꞌi hawyi wãtym naꞌyn hawyi ipotpap takaria toiꞌatunug naꞌyn tuwewowi iꞌatupotpap saꞌup nug hamo. Miꞌi hawyi temiitꞌin akag pe toꞌe -Pyno koitywy waku etum iꞌatupotpap saꞌup e. Saꞌawyꞌi waku etum watꞌypmuat ipotpap takaria pe miꞌi rakirẽ etum saꞌup ipotpap aat rakaria pe e. 
MAT.20.9	Miꞌi hawyi hemiit tikay kay tuwewowi watꞌypmuat ipotpap takaria. Iꞌatupotpap porap yn wen maꞌato tutum wẽtup eꞌat saꞌup iꞌatuepe e. 
MAT.20.10	Meiũran putꞌok iꞌatuꞌe yian miat ipotpap takaria. Miꞌiria teꞌeruwanetup teꞌeruwepe -Ahepe ti aru poꞌog tutum katupono aito poꞌog aipotpap aat pote iꞌatuꞌe. Maꞌato tutum saꞌup aikotã iraniaꞌin me tutum hap oktan ne neꞌi. 
MAT.20.11	Miꞌi pote ipotpap aat rakaria iꞌatuehay saꞌag neꞌi raꞌyn mekewat Uwa ypia kaꞌiwat pe. 
MAT.20.12	-Meimuẽwat pe etum uruwat saꞌup oktan ne neꞌi wẽtup ora hap ewy iꞌatupotpap pykai iꞌatuꞌe. Uruto kue aat hakup we kahato mesuwe urupotpap aat kaꞌap iꞌatuꞌe. 
MAT.20.13	Miꞌi pote go kaꞌiwat toꞌe mio tã e hat pe -Pyno yt kat i ti atunug saꞌag ehepe e. Yt atiꞌaparap hin i ti ehepe. Katupono saꞌawyꞌi mio tã are -Atum aru ehepe wẽtup eꞌat saꞌup are e. Miꞌi hap ewy ti atum naꞌyn ehepe. 
MAT.20.14	Eipo pe raꞌyn eheꞌat saꞌup e. Koitywy ti waku raꞌyn eweiꞌaipok eiꞌyat kape. Katupono eheꞌat saꞌup toineꞌen eipo pe uiꞌe hap ewy atum e. Atum naꞌyn watꞌyp koꞌi motpap haria wat ewy wẽtup eꞌat saꞌup e. 
MAT.20.15	Waku uhekat wywo atunug uimikyꞌesat ewy uhegyiꞌat hap oktan e. Ehaꞌywyi uhegyiꞌat uhekat wywo pote e ipotpap aat rakaria pe e. 
MAT.20.16	Miꞌi hap ewy ti aru Tupana tum temiitꞌin me saꞌup watꞌypmuaria pe tutum yianmiaria pe iꞌewyte te. Maꞌato aru yian miaria pe tutum watꞌypmo hap ewy e Iesui hãꞌãkap wuo temiitꞌin me.
MAT.20.17	Miꞌi hawyi Iesui toto i raꞌyn tawa wato Ierusarẽi kape muap wato upi. Tuwat turan toiꞌatukay kay topotmuꞌeria muap ẽpe kape miitꞌin tok pyi iꞌatuwatꞌi te hawyi tohenoi aikotã wyti aru hetiat hap etiat 
MAT.20.18	Iꞌatuweran turan hawyi toꞌe -Eiwanetup to uhehay kape e. Koitywy watuwat raꞌyn tawa Ierusarẽi kape mehinꞌin e. Putꞌok watoꞌe itote hawyi ti aru Miitꞌin ykeꞌet taꞌatupag paꞌi kororia waĩꞌe hap enoi haria po pe raꞌyn uiꞌauka hamo e. 
MAT.20.19	Miꞌi hawyi ti aru uhum wẽtup ywania wanikaptia po pe iꞌatumikyryꞌi uhetiat hamo uiꞌahyk ahyk hamo e. Miꞌi hawyi ti aru uiꞌauka raꞌyn itotiaria ariaꞌyp posak ete e. Miꞌi hawyi uikuꞌuro sese aru itote e. Myẽꞌym eꞌat aru uisyp hawe uipiit topyhuꞌat. Maꞌato miꞌi hawyi ti aru areineꞌen ne i raꞌyn guꞌuro pyi e.
MAT.20.20	Miꞌi turan putꞌok e wẽtup ok haryporia Sepeteu eharyꞌi typyꞌok tomepytꞌin wywo Iesui ewowi. Pyno miꞌiria imepytꞌin Iesui potmuꞌeria sese. Miꞌi mana tuwepỹꞌãtutuk hawyi toꞌe -Mimi e ahẽtup teran epe uimikyꞌesat kahato e. 
MAT.20.21	Kan etikyꞌesat mana e hawyi toiwesat -Karãpe morekuatno erepyhuꞌat turan atikyꞌesat uimepytꞌin epo sese kai epo ran kai hap atikyꞌesat kahato e. 
MAT.20.22	Miꞌi pote -Mana e yt etikuap i kahato kat som emiẽtup uhepiat e. Miꞌi hawyi toꞌe imepytꞌin Iuwãu Tiaku pe -Are paĩ eiweꞌyꞌu irane uhekuiꞌa pyi sapo hy wo e. -Taꞌi uruteꞌyꞌu kuap ekuiꞌa pyi urukaꞌiwat iꞌatuꞌe. 
MAT.20.23	Miꞌi hawyi -Pywo ti uhemiitꞌin eiweꞌyꞌu aru uhekuiꞌa pyi sapo hy wo e. Uhatek hap ewywuat ewehãꞌãg aru e. Maꞌato morekuaria ewy uipo sese kai uiporan kai hamuat yt atum kuap i ehepe. Katupono Tupana yn ikuap uwe uiꞌyatypiat apyk hanuaria e Iesui Iuwãu Tiaku pe. 
MAT.20.24	Mio tã taꞌatuẽtup pote iraniaꞌin hemiitꞌin iꞌatupyꞌahak typyꞌok taꞌatuwyriaꞌin ete. 
MAT.20.25	Miꞌi turan Iesui tiꞌatukay kay i raꞌyn tuwewowi -Uiwyriaꞌin e mesuwarote morekuaria teꞌeruwemiitꞌin poꞌoro kahato haty wo e. -Uruto ti poꞌog iwatoꞌin nakaria wuatꞌi kai iꞌatuꞌe kahato e. 
MAT.20.26	Maꞌato yt atikyꞌesat i eipe mesuwarotiat morekuaria ewywuaria eweikupteꞌen eiwoꞌope e. Miꞌi pote uwe uwe topyhuꞌat teran akag wo eipyꞌasetpe miꞌi hat waku tuwenug semiit yne miitꞌin eropat hatno e. 
MAT.20.27	Uimohey haria wuatꞌi eropat kahato haria yn ni waku akag wo tukupteꞌen Tupana wanetup hawe e. 
MAT.20.28	Uito Eheykeꞌet wuatꞌi miitꞌin eropat hat kahato areineꞌen wuatꞌi miitꞌin powyro hat e. Uito Eiporekuat koro areineꞌen wen maꞌato yt iraniaꞌin morekuaria ewywuat i. Iꞌewyte atum irane uheineꞌen hap saꞌup miitꞌin kyiꞌat Tupana watnuat hamo e Iesui topotmuꞌeria pe. 
MAT.20.29	Miꞌi hawyi tuwat raꞌyn tawa Ieriko pyi. Miꞌi turan miitꞌin sem kahato tuwat itote pyi Iesui upi. 
MAT.20.30	Tuwat porapꞌi turan typy ok yt ihapytig i rakaria tukupteꞌen muap ẽpe upi apyk pe. Miꞌiria tikuap taꞌyn Iesui uut hap hawyi teꞌeruwẽpowat -Urukaꞌiwat Tawi saipepiat. Erehaꞌat ro uruewowi ehegyiꞌat hap wywo. 
MAT.20.31	Mio tã iꞌatuꞌe pote meimuẽwat miitꞌin sem -Waĩ ehehay pirik poityꞌi iꞌatuꞌe. Eiwẽpohep to iꞌatuꞌe maꞌato yt iꞌatuwẽpohep hin i. Poꞌog neꞌi teꞌeruwẽpowat -Uruehakyeraꞌat En urukaꞌiwat Tawi Saꞌyru iꞌatuꞌe. 
MAT.20.32	Miꞌi hawyi Iesui topyhuꞌat itote hawyi tuwẽpowat -Eweĩꞌẽ ro pyno meikowo uhewowi uhytꞌiꞌin e. Mio tã e pote tokokaꞌat raꞌyn hewowi hawyi toꞌe -Kat som waku atunug eimikyꞌesat ehepe e. 
MAT.20.33	Miꞌi hawyi taꞌatuwesat -Uruꞌakasa pakup i hap nug hap ti uruikyꞌesat etunug Mehin iꞌatuꞌe. 
MAT.20.34	Miꞌi hawyi Iesui tiꞌatukyꞌe kahato hawyi tuweponug naꞌyn iꞌatueha ete hawyi meremo iꞌatuehapytig teꞌeraꞌakasa pakup i iraꞌyn. Miꞌi hawyi tuwat raꞌyn Iesui upi.
MAT.21.1	Miꞌi hap tote pyi Iesui toto i raꞌyn tawa wato Ierusarẽi kape towyriaꞌin wywo. Putꞌok taꞌatuꞌe raꞌyn tawa Pewake tote hawyi tuwat mekewat yityꞌok kape Uriweiria ypia e hap kape. Itote pyi Iesui tipoꞌoro typy ok temiit tawa hit kape. 
MAT.21.2	-Uhytꞌiꞌin e eweiwat ro mekewat tawa hit kape aiꞌakasa hap kape e. Putꞌok eweiꞌe itote turan ti aru eweipuẽti iꞌatuhũ Iumentu toꞌasaity nug me tomepyt wywo e. Miꞌi koꞌi o eweiꞌatuꞌasaitypok hawyi eweteropoꞌok raꞌyn uhewowi e. 
MAT.21.3	Maꞌato -Kan hamo ewetioto uruhũ iꞌatuꞌe pote o -Taꞌi Aikaꞌiwat wyti ipuru porapꞌi eihũ koꞌi eweiꞌe o miꞌi pote aru meremo -Hẽto pyno eweitioto ro iꞌatuꞌe aru ehepe e. Miꞌi hap ewy yne ti aru eweipuẽti itote e Iesui typy ok takaria tomipoꞌororia pe. 
MAT.21.4	Saꞌawyꞌi wuat Tupana ehay enoi hat mio tã e tomiwan me Iesui etiat 
MAT.21.5	-Tuut wyti aru Aipotypot sese aihũ Iumentu tote ahewowi eweiꞌe ro tawa Ierusarẽi miaria pe e. Yt morekuat ewy hin i tuut maꞌato paa e hat aihũ Iumentu mepyt hit tote e ti saꞌawyꞌi te wuat miwan me Isaia 62.11 pe Iesui etiat tohenoi. 
MAT.21.6	Miꞌi hawyi tuwat raꞌyn ipotmuꞌeria typy ok hawyi aikotã Iesui henoi hap ewy raꞌyn taꞌatunug. 
MAT.21.7	Miꞌi hawyi taꞌatuerut raꞌyn iꞌatuhũ Iumentu imepyt wywo Iesui kape. Miꞌi hawyi taꞌatuesokpe koꞌi taꞌatuporokpun Iumentu ok tote hawyi Iesui taꞌam naꞌyn apyk pe iꞌok tote. 
MAT.21.8	Miꞌi hawyi iraniaꞌin miitꞌin typyꞌi rakaria tiporokpun taꞌatuesokpe koꞌi muap tote. Iraniaꞌin iporokpun muap upi ariaꞌyp iaga koꞌi imotypot hap. 
MAT.21.9	Miꞌi hawyi typyꞌi rakaria watꞌypmo iꞌewyte yian miaria morekuat Tawi saipepiat iꞌatuꞌe taꞌatuehay pirik wo. Waku kahato En atipy kaipywiat iꞌatuꞌe. Taꞌi Tupana mimotypot kahato En iꞌatuꞌe. Waku sese waku sese Tupana iꞌatuꞌe. 
MAT.21.10	Miꞌi hawyi putꞌok e Iesui tawa wato Ierusarẽi me hawyi itotiaria iraniaꞌin ikohyeputꞌi kohyeputꞌi kowoꞌi kowoꞌi -Uwe som Miꞌi Miit iꞌatuꞌe toꞌope. 
MAT.21.11	-Taꞌi Miꞌi Miit ti mekewat Tupana ehay moherep hat yi Karireia tawa Nasare kaipywiat iꞌatuꞌe.
MAT.21.12	Miꞌi hawyi Iesui teke raꞌyn Tupana motypot yat koro pe hawyi toiꞌatusopo kahato kat koꞌi kat koꞌi weneru itotiat haria hawyi toiꞌatupugha kahato yparakai koꞌi. Toiꞌatuꞌãpeꞌokpun yne tineiru patꞌok patꞌok hap yparakai koꞌi. Iꞌewyte pykasu koꞌi weneru hap amyap koꞌi toiꞌatuꞌãpeꞌokpun iꞌatuepykasu koꞌi wywo. 
MAT.21.13	Miꞌi waku hawyi Iesui toꞌe haty wo iꞌatuepe -Mio tã toꞌe Tupana saꞌawyꞌi miwan me --Uiꞌyat wyti meiũ e. Miꞌi ti atikyꞌesat miitꞌin uhewowiat iꞌatuehay hamuat e ti Tupana miwan me e. Maꞌato mesup ti Tupana motypot yat koro topyhuꞌat seroꞌok e haria yat koro wo neꞌi raꞌyn e. 
MAT.21.14	Toiꞌatusopo Tupana motypot yat pyi hawyi yt ihapytig i rakaria yt ipoĩꞌam kuap i rakaria tõꞌẽ tõꞌẽ hewowi hawyi toiꞌatumoehãite raꞌyn ihakyꞌeꞌi rakaria itote. 
MAT.21.15	Miꞌi pote paꞌi kororia waĩꞌe hap enoi haria teꞌerahaꞌat kahato iminug wakuap kape. Iꞌewyte taꞌatukuap hirokaria piat -Waku kahato En morekuat Tawi saipepiat iꞌatuꞌe hap. Miꞌi pote iꞌatupyꞌahak kahato raꞌyn paꞌi koro koꞌi 
MAT.21.16	-Yt etikuap i apo hirokaria kat iꞌatuꞌe kat iꞌatuꞌe ewowiat hap iꞌatuꞌe Iesui pe. Miꞌi hawyi toiꞌatuwesat -Yt eiwemuꞌe i te apo Tupana miwan saꞌawyꞌi wuat ete aikotã toꞌe -Hirokaria hit koꞌi Tupana mimuꞌeria wo teꞌeropyhuꞌat imotypot hamuat. 
MAT.21.17	Mio tã toꞌe hawyi toto raꞌyn tawa Ierusarẽi myi tawa hit Petania kape. Miꞌi hawyi toket itote.
MAT.21.18	Itote pyi mukiꞌite hunete taꞌaipok i raꞌyn tawa wato Ierusarẽi kape. Miꞌi turan muap upi Iesui hesyꞌat kahato raꞌyn. 
MAT.21.19	Miꞌi turan taꞌakasa Wiku yp muap ẽpeke hawyi toto haat kyewi maꞌato iꞌyhop yn toipuẽti. Miꞌi pote toꞌe Wiku yp we -Pyno koitywy ti aru yt sake i raꞌyn esat e. Mio tã e hap hawyi meremo iꞌyp gag naꞌyn. 
MAT.21.20	Miꞌi hap kape ipotmuꞌeria teꞌerahaꞌat hawyi ikuꞌuro raꞌyn pote teꞌeroꞌe -Urumuꞌe hat iꞌatuꞌe emisatyꞌi satyꞌi ikuꞌuro raꞌyn iꞌatuꞌe. 
MAT.21.21	-Uiwyriaꞌin e eweimohey ro Tupana haty wo yt kat i eweimohey saꞌag neꞌi wywo uiminug ewywuat ewetunug kuap hamo e. Maꞌato poꞌog iwato uiminug kai ewetunug kuap e. Taꞌi uwe uwe meiũwat yityꞌok pe toꞌe -Ereto ro meiũpe pyi yꞌy wato kape hawyi minꞌere ro yꞌy pe eweiꞌe Tupana mohey hap yn nywo miꞌi pote ti aru toto raꞌyn meremo eiꞌe hap ewy imohey hap ewy e. 
MAT.21.22	Miꞌi tupono kat eweiꞌe ehẽtup Tupana kape imohey sese hap wywo miꞌi eiꞌe hap ewy kahato ti aru topyhuꞌat e Iesui.
MAT.21.23	Miꞌi hawyi putꞌok e i raꞌyn Iesui Tupana motypot hap yat koro pe hawyi toiꞌatumuꞌe i raꞌyn. Miꞌi turan tõꞌẽ tõꞌẽ paꞌi akag koꞌi Iuteu ywania akag koꞌi apo iꞌatuꞌe hamo -Uwe kahu epoꞌoro hat toineꞌen. Uwe kahu hum miꞌi nug hamo. 
MAT.21.24	-Pyno apo are ehepe ewehenoi mono uwe eipoꞌoro hat toineꞌen. Ehenoi pote Uito iꞌewyte ahenoi uwe uipoꞌoro hap e. 
MAT.21.25	Uwe pyno woꞌosetꞌok hat Iuwãu poꞌoro hat sio Tupana ipoꞌoro sio miitꞌin ipoꞌoro haria e. Mio tã pote teꞌeruwanetup toꞌoꞌewowi -Taꞌi Tupana mipoꞌoro Iuwãu aiꞌe pote aru kat poteĩ pyno yt eweimohey i e aru iꞌatuꞌe. 
MAT.21.26	Maꞌato miitꞌin mipoꞌoro ti Iuwãu aiꞌe pote ti aru miitꞌin iꞌatupyꞌahak kahato ahete katupono iraniaꞌin Iuwãu ti Tupana ehay moherep hat e haria tukupteꞌen iꞌatuꞌe. 
MAT.21.27	Miꞌi hawyi -U paĩ uhyt yt uruikuap i sese wyti uwe mipoꞌoro Iuwãu iꞌatuꞌe. -Pyno yt uiwesat i pote Uito iꞌewyte yt worohoꞌowesat kuap i uwe ehay pyi miꞌi tã atunug hap e. 
MAT.21.28	Maꞌato waku eiwanetup uimienoi kape e. Saꞌawyꞌi so wẽtup ok miit typy ok haꞌyru rakat toineꞌen. Miꞌi hawyi wẽtup eꞌat pe so toꞌe tosaꞌyru yian me -Uhaꞌyru e atikyꞌesat wyti koitywy epotpap uimikoi ypia pe e. 
MAT.21.29	Maꞌato so -Yt uipopap i rat papai e. Maꞌato meiũran tuwanetup hawyi paa e toꞌywot ehay pun hap ete. Miꞌi pote yt uipopap i rat toꞌe pykai toto raꞌyn toꞌywot mikoi ypia kape. 
MAT.21.30	Miꞌi hawyi so iꞌywyt pe -Uhaꞌyru e atikyꞌesat wyti koitywy epotpap uimikoi ypia pe e. Miꞌi hawyi -Taꞌi papai areto meremo e maꞌato yt toto hin i mio tã toꞌe pykai e. 
MAT.21.31	Miꞌi pote apo are ehepe uwe som pyno toꞌywot mikyꞌesat nug hat sio watꞌyp sio yian e Iesui Tupana motypot yat piaria akag koꞌi pe. Miꞌi hawyi taꞌatuwesat -Taꞌi yian yn inug toꞌywot mikyꞌesat iꞌatuꞌe. -Pywo pe ti miꞌi tã e Iesui. Pywo pe ti miitꞌin morekuat saꞌup sat haria iꞌewyte haryporia yt iweꞌeg i rakaria teꞌeruwehytꞌok Tupana etama pe eiꞌowokai te e. 
MAT.21.32	Ahetꞌok hat Iuwãu putꞌok toꞌe hawyi eimuꞌe kahato Tupana kapiat muap ete e. Miꞌi hawyi ti yt nakuaria i -Pywo iꞌatuꞌe raꞌyn hawyi tuwat kahato Tupana kape e. Maꞌato eiperia ti yt eweiwat hin i Tupana kape Iuwãu mienoi upi e. Maꞌato iraniaꞌin meimuẽwat haryporiaꞌin yt iweꞌeg i rakaria paa iꞌatuꞌe iꞌewyte mekewat ahewanikaptia saꞌup poreraꞌat haria paa iꞌatuꞌe. Miꞌi haria kape eweiꞌakasa yne raꞌyn pykai yt paa eweiꞌe hin i eipyꞌa pe.
MAT.21.33	Miꞌi hawyi -Pyno wẽtup sehay ahenoi ehepe hãꞌãkap wuat e paꞌi kororia pe toꞌywania akag koꞌi pe. Saꞌawyꞌi so toineꞌen wẽtup ok miit yi wato kaꞌiwat e. Miꞌi hawyi so ihay raꞌyn Uwa ypia nug hap ete e. Miꞌi hawyi so toikoi hawyi toipyhyp yne raꞌyn heꞌeroꞌok haria pupi tutunug nu kaꞌa Uwa tok hamo Uwa hy nug hamo e. Miꞌi hawyi so iꞌypia pyꞌasetpe Uwa iꞌapykok haria yat ywaiti rakat tutunug teꞌerehaꞌat mikoi eroꞌok haria piat waĩꞌe hamo. Hãpyk yne hawyi so toipuru toꞌywania pe Uwa ypia iꞌapykok kuap haria pe hawyi so toto raꞌyn iꞌypia wato kaꞌiwat wẽtup setama kape raꞌyn toto. 
MAT.21.34	Miꞌi pote iꞌypia sat hap eꞌat putꞌok e raꞌyn hawyi toiꞌatupoꞌoro temiitꞌin tomikoi ypia apykok haria kape tomikoi saꞌup patꞌok sat hamo e. 
MAT.21.35	Maꞌato so iꞌapykok haria yt hoꞌoium neran hin i raꞌyn. Miꞌi hawyi so imipoꞌororia taꞌatupytyk hawyi taꞌatuꞌahyk ahyk neꞌi e. Wẽtup ok taꞌatuꞌauka wẽtup ok kape ti nu koꞌi wo mak mak iꞌatuꞌe. 
MAT.21.36	Maꞌato poꞌog toiꞌatupoꞌoro temiitꞌin saꞌup sat hamo maꞌato so iꞌewyte taꞌatunug iꞌatuete e. 
MAT.21.37	-Pyno watꞌypmo atipoꞌoro uhaꞌyru sese e. Uhaꞌyru sese tupono ti aru taꞌatumotypot rat paĩ e so tuwanetup hawe e. 
MAT.21.38	Miꞌi hawyi so putꞌok e raꞌyn watꞌypmuat hawyi yi wato imipuru apykok haria teꞌerahaꞌat hewowi hawyi teꞌeroꞌe toꞌope -Meiẽ raꞌyn ti tuut yi kaꞌiwat saipepiat iꞌatuꞌe. Pyno waku watiꞌauka meiẽwat haꞌyru hawyi iꞌywot mikoi ypia aiwatno topyhuꞌat iꞌatuꞌe toꞌope. 
MAT.21.39	Mio tã iꞌatuꞌe turan putꞌok e haꞌyru hawyi taꞌatupytyk hawyi taꞌatupun iꞌywot eꞌyi ekuekai hawyi taꞌatuꞌauka raꞌyn haꞌyru imipoꞌoro e Iesui. 
MAT.21.40	Pyno apo are ehepe aikotã aru ikaꞌiwat tunug meimuẽwat tosaꞌyru auka haria ete taꞌaipok i raꞌyn tomikoi ypia kape hawyi e. 
MAT.21.41	Miꞌi pote paꞌi kororia tiwesat -Taꞌi tuut hawyi ti aru toiꞌatuꞌatuuka meimuẽwat yt naku i nug haria iꞌatuꞌe. Miꞌi hawyi ti aru wẽtup ywania pe haat hap eꞌat piat haꞌup ium kuap haria pe raꞌyn tutum i teꞌyi tomikoi ypia iꞌatuꞌe. 
MAT.21.42	-Taꞌi pywo kahato ti uiwesat. Eiꞌe hap ewy ti aru topyhuꞌat ehete are aikotã saꞌawyꞌi Tupana toꞌe hap ewy -Nu poꞌog waku rakat uiꞌyat nug hanuaria aru taꞌatupun. Miꞌi pote miꞌi Nu iꞌatumipun wo ti aru ahaꞌawynug uiꞌyat poꞌog ikahu sese rakat e Tupana. Miꞌi ti iminug waku sese topyhuꞌat aru e. Yt karamuo i apo eiwemuꞌe miꞌi e hap miwan me Isaia 28.16 pe e. 
MAT.21.43	Miꞌi e hap ewy kahato ti aru topyhuꞌat mesuwe katupono Tupana tihep aru eipo pyi morekuatno toineꞌen hap hawyi ti aru tutum wẽtup ywania kape raꞌyn tomikoi ypia hawyi tuwenug kahato haat koꞌi e. 
MAT.21.44	Uwe uwe taꞌat mekewat Nu miitꞌin mipun ete miꞌiria ti aru wepik pik sese haria wo teꞌeropyhuꞌat. Uwe uwe pe mekewat Nu taꞌat itotiaria pe miꞌi haria ti aru ikuꞌi kuꞌi wo teꞌeropyhuꞌat e. 
MAT.21.45	Mio tã e pote paꞌi kororia -Yt naku i ihay iꞌatuꞌe. Katupono ahete aimohit hap mio hãꞌãkap tohenoi iꞌatuꞌe. 
MAT.21.46	Miꞌi pote taꞌatupyhyp teran Iesui wen maꞌato typyꞌi kahato miitꞌin Iesui apypueri wo tukupteꞌen pote teꞌerokenꞌẽ neꞌi ipyhyp hamo -Iesui ti Tupana ehay moherep hat sese toineꞌen iꞌatuꞌe iꞌapypueri haria pote teꞌerokenꞌẽ miꞌiria mopyꞌahak hap pupi.
MAT.22.1	Miꞌi hawyi wẽtup hãꞌãkap wuo Iesui tiꞌatumuꞌe itotiaria -Pyno ahenoi teran ehepe aikotã Tupana aikay kay temiitno hap e. 
MAT.22.2	Pyno so wẽtup eꞌat pe wẽtup ok morekuat koro toꞌe teropat haria pe -Atunug neran ienuk hap iwato kahato uhaꞌyru motypot hamo katupono uhaꞌyru iharyꞌi hap eꞌat putꞌok e raꞌyn e. 
MAT.22.3	Pyno worohoꞌopoꞌoro uhetama kape itotiaria napin hamo mio tã eweiꞌe -Waku eweiõꞌẽ ienuk iwato hap kape e temiitꞌin me. Tohenoi hawyi tuwat raꞌyn hemiitꞌin iꞌatunapin hamo. Maꞌato so imikay kay koꞌi yt tuwat teran i. 
MAT.22.4	Miꞌi pote so iraniaꞌin teropat haria toiꞌatupoꞌoro iraꞌyn iꞌatunapin hamo. -Waku yne raꞌyn wyti aimiꞌu eweiꞌe ro iꞌatuepe. Ikahu kahato ti ienuk hap tutunug eweiꞌe o e. Ihũ Wewato ahup koꞌi ikap takaria iwyp taꞌyn imepyt hit koꞌi ikãꞌã koꞌi wo raꞌyn eweiꞌe o e. 
MAT.22.5	Mio tã e hawyi tuwat maꞌato iꞌewyte -Yt urutuwat kuap i iꞌatuꞌe neꞌi. Iraniaꞌin toꞌokyryꞌi neꞌi imipoꞌororia ete. Wẽtup ok toto toko kape wẽtup ok kyiꞌat toꞌe hamo neꞌi toto. 
MAT.22.6	Maꞌato iraniaꞌin tawa piaria toꞌokyryꞌi imipoꞌororia ete. Wẽtup ok wẽtup ok taꞌatuꞌauka raꞌyn imipoꞌoro. 
MAT.22.7	Miꞌi hap morekuat koro tikuap hawyi ipyꞌahak kahato. Miꞌi hawyi toiꞌatupoꞌoro tesuraraꞌin topotpoꞌororia etiat mikyryꞌi haria auka hamo. Iꞌewyte iꞌatuetawa wuk hamo. 
MAT.22.8	Miꞌi hawyi toꞌe tomiꞌatupoꞌororia pe -Taꞌi waku raꞌyn ti aimiꞌu e maꞌato saꞌawyꞌi wuaria uimiꞌatukay kay koꞌi yt nakuaria i e. Iꞌatuewaku hap ti yt putꞌok e i uhaꞌyru wywuat teꞌerenuk hamo e. 
MAT.22.9	Miꞌi tupono eweiwat yne ro muap upiaria koꞌi kape e. Miꞌiria ro eweiꞌatukay kay yne meikowo uhaꞌyru eharyꞌi hap eꞌat kape e. 
MAT.22.10	Miꞌi hawyi tuwat yne muap upiat kape wuatꞌi miitꞌin atukay kay hamo. Taꞌatukay kay wakuaria iꞌewyte yt nakuaria i. Howopy kahato morekuat enuk hap eiam getap koro miitꞌin wo yt toꞌoꞌewy ewywuaria i wo. 
MAT.22.11	Meiũran morekuat koro teke iꞌatuwywo hawyi toipuẽti wẽtup ok iꞌatupyꞌasetpe hesokpe yt naku i teke hamuat ienuk wato woꞌokyiꞌat hap rakat pe. Yt iraniaꞌin ewywuat i. 
MAT.22.12	Miꞌi pote morekuat toꞌe miꞌi hat pe -Mehin aikotã ereke kuap meikowo yt kat i esokpe waku rakat woꞌokyiꞌat hap pe e. Maꞌato mekewat yt hesokpe waku rakat i yt iwesat i. 
MAT.22.13	Miꞌi hawyi morekuat tiꞌatukay kay tesuraraꞌin -Eweipopoꞌi ro meiẽwat miit ipo ete ipy ete e. Miꞌi hawyi ewetioto ro meiũpe pyi hawyi eweipun no iꞌypyryp wato pe aikope kyryet kyryet iꞌatuꞌe taꞌatuwak popuat hap kape e. 
MAT.22.14	Toiꞌatukay kay miitꞌin iꞌatu rakaria woꞌokyiꞌat eꞌat pe ienuk hap kape wen maꞌato yt yne imiꞌairo wo tukupteꞌen e Iesui toꞌywania pe Iuteuria pe.
MAT.22.15	Miꞌi hawyi woꞌomuꞌe haria yt iꞌatuwese i Iesui ete -Tupana tiꞌatukay kay wyti aru iraniaꞌin ywania e Iesui pote. Miꞌi hawyi tuwat raꞌyn Iesui yatypepyi hawyi teꞌeruwaꞌatunug iꞌatuꞌakag koro koꞌi Iesui maꞌat hap etiat toꞌoehay hamo. Miꞌi hawyi taꞌatuehay kat ehay wo kat ehay wo waku Iesui ehay aparap taꞌatuꞌauka teran haype. 
MAT.22.16	Miꞌi hawyi taꞌatupoꞌoro taꞌatuemiitꞌin morekuat Eroti emiitꞌin wywo Iesui maꞌat teran haype. Miꞌi hawyi teꞌeroꞌe -Urumuꞌe hat taꞌi uruikuap taꞌyn wyti ehay hãpyk hap iꞌatuꞌe. Taꞌi etiꞌatumuꞌe hãpyk kahato ti miitꞌin Tupana mikyꞌesat ewy iꞌatuꞌe. Iꞌewyte ti yt erekenꞌẽ hin i miitꞌin mupi iꞌatuꞌe. Iꞌewyte uruikuap ti aikotã miitꞌin etiꞌatumotypot toꞌoꞌewyꞌewy iꞌatuꞌe iwatoꞌin nakaria iꞌewyte kurin nakaria iꞌatuꞌe hap uruikuap taꞌyn uruto iꞌatuꞌe. 
MAT.22.17	Miꞌi tupono etomoherep to ewanetup hap uruepe sio waku apo iꞌatuporekuat Sesa pe wahaꞌupnug iꞌatuꞌe sio yt tomikyꞌesat ewy imiẽtup ahepiat iꞌatuꞌe. 
MAT.22.18	Maꞌato mio tã iꞌatuꞌe iꞌatuehay hap Iesui tikuap tuwanetup hawe tomaꞌat hamuat hap etiat toikuap. Miꞌi hawyi toiꞌatuwesat -Typy ihay rakaria sese ti eipe katupono uimaꞌat reran neꞌi are uhãꞌãg neran haype hap atikuap taꞌyn e. 
MAT.22.19	Pyno eweimoherep to uhepe iꞌape rakat iꞌatuetineiru e. Taꞌatuium hawyi Iesui toꞌe 
MAT.22.20	-Uwe iãꞌãkap meiũ iꞌape tote toineꞌen e. 
MAT.22.21	Miꞌi pote -Taꞌi morekuat wato Sesa iãꞌãkap iꞌatuꞌe. -Pyno iwat hãꞌãkap wywuat pywuat tupono tope ro ewetum are maꞌato Tupana watnuat waku ewetum no Tupana pe e. 
MAT.22.22	Mio tã ihay taꞌatukuap taꞌyn hawyi iꞌatuperup kahato raꞌyn teꞌeruwanetup kahato iweꞌeg hap ete. Miꞌi hawyi tuwat imaꞌat reran haria.
MAT.22.23	Miꞌi hawyi meimuẽwaria miitꞌin ikuꞌuro hawyi yt teꞌeruwehymut hin i e haria teꞌeroꞌe Iesui pe 
MAT.22.24	-Urumuꞌe hat saꞌawyꞌi Muisei toꞌe uruepe -Karãpe eiwyꞌok eheykeꞌet ikuꞌuro yt imepyt i te turan miꞌi pote waku hehiwu iꞌywyt po pe i raꞌyn topyhuꞌat ikuꞌuro rakat mepyt nug hamo e Muisei saꞌawyꞌi iꞌatuꞌe. Mio tã e tupono ti uruhenoi teran epe wẽtup sehay uhyt iꞌatuꞌe. 
MAT.22.25	Pyno saꞌawyꞌi so ihainia so haꞌyruꞌin sok 7 ok takaria. Miꞌiria so iꞌatueykeꞌet iharyꞌi raꞌyn maꞌato so yt tomepyt i te turan ikuꞌuro raꞌyn iꞌatueykeꞌet. 
MAT.22.26	Miꞌi hawyi so iꞌywyt wywo i raꞌyn imiꞌatoiat hehiwu iꞌatuꞌe. Miꞌi so iꞌewyte ikuꞌuro raꞌyn yt tomepyt i te turan. Miꞌi tã me so wẽtup i wẽtup i wywo toineꞌen sake so topap yne. 
MAT.22.27	Miꞌi hawyi yt uwe i imepyt rakirẽ ikuꞌuro raꞌyn haryporia iꞌatuꞌe. 
MAT.22.28	Miꞌi tupono karãpe tuwenoꞌẽ guꞌuro pyi hawyi apuru uwe wary wo meiẽ haryporia iꞌatuꞌe 7 ok heꞌaito rakat ieineꞌen hat iꞌatuꞌe. 
MAT.22.29	Pyno eipe eweiꞌaparap kahato e Iesui iꞌatuepe. Yt eweikuap i Tupana ehay miwan miat pote e. Katupono yt eweikuap hin i Tupana hesaika hap yne nug kuap hamuat. 
MAT.22.30	Pywo pe ti guꞌuro pyi miitꞌin tuwẽtem hawyi yt kat i raꞌyn iꞌatueharyꞌi hamuat itote. Maꞌato ti tukupteꞌen aikotã atipy pe yt iwary i rakaria ewy i raꞌyn tukupteꞌen irane e. Katupono Tupana emiitꞌin atipy piat ewywuat tukupteꞌen. Miꞌi Iesui toꞌe miitꞌin ikuꞌuro hawyi yt teꞌeruwehymut hin i raꞌyn e haria pe 
MAT.22.31	-Pyno ahenoi ehepe aikotã miitꞌin guꞌuro pywiat wẽtem hap e. Yt karamuo i apo eiwemuꞌe Tupana ehay miwan ete aikotã saꞌawyꞌi Tupana toꞌe 
MAT.22.32	-Uito ti Aparãu eTupana Isaki eTupana. Uito ti Iako eTupana e. Taꞌi Tupana ti yt map haria eTupana i. Taꞌi ihãite rakaria eTupana yn e Iesui. 
MAT.22.33	Mio tã e pote meimuẽwat miitꞌin typyꞌi rakaria teꞌeruwanetup hawyi iꞌatuperup taꞌyn. -Pyno yt uwe i wyti aimuꞌe meiũwat ewywuat aimuꞌe poꞌog iꞌatuꞌe.
MAT.22.34	Miꞌi hawyi paꞌi akag koro koꞌi tikuap taꞌyn aikotã wani wani haria ehay wo taꞌatuꞌakit teran Iesui maꞌato Iesui tiꞌatumohit akit neran haria. Miꞌi pote paꞌi akag koro koꞌi teꞌeruwaꞌatunug -Aikotã som watunug meimewat miit ete ihay moma hamo iꞌatuꞌe. 
MAT.22.35	Iꞌewyte iꞌatupyꞌasetpe toineꞌen wẽtup ok woꞌonapin kuap hat apo apo toꞌe Iesui piat hamo. Iesui wehay aparap hap kyewi. 
MAT.22.36	Wẽtup ok -Woꞌomuꞌe hat e kat e hap kat e hap som poꞌog iwato Tupana ainapin hap wuatꞌi kai apo e Iesui pe. 
MAT.22.37	-Pyno ahenoi poꞌog hesaika rakat piat ainapin hap e. -Waku watikyꞌe kahato Aikaꞌiwat Tupana yne aipyꞌa pe yne aiwanetup hawe yne aiweꞌeg hawe e miwan me. 
MAT.22.38	Miꞌi ti poꞌog iwato Tupana woꞌonapin hap torannia kai e. 
MAT.22.39	Maꞌato wẽtup te woꞌonapin hap saꞌawyꞌi wuat ewy waku watunug. Mio tã e -Eweikyꞌe ro iraniaꞌin. Waku watiꞌatukyꞌe kahato iraniaꞌin aikotã aiwekyꞌe hap ewy e miwan me. 
MAT.22.40	Meimuẽwat typy rakat kaipyi ti watikuap yne raꞌyn woꞌonapin hap. Miꞌi hap watunug miꞌi pote ti yne saꞌawyꞌi wuat Tupana ehay enoi haria woꞌonapin hap ewy raꞌyn watunug e Iesui woꞌonapin hat kuap hat pe mekewat woꞌomuꞌe hat pyꞌasetpiat.
MAT.22.41	Miꞌi pote Iesui apo e iraniaꞌin waꞌatunug haria pe woꞌomuꞌe haria pe 
MAT.22.42	-Atikuap teran ti aikotã eweiwanetup mekewat Tupana Mipoꞌoro Aiporekuat hap etiat e. Miꞌi tupono uiwesat ro eipe uwe Saꞌyru Miꞌi e. Miꞌi hawyi teꞌeroꞌe -Taꞌi morekuat Tawi saꞌyru iꞌatuꞌe. 
MAT.22.43	Miꞌi hawyi Iesui toꞌe -Maꞌato ti saꞌawyꞌi morekuat Tawi ti toꞌe -Uhetupana toꞌe Uikaꞌiwat pe. 
MAT.22.44	-Eraꞌapyk o meiũpe uipo sese kai e ti. Taꞌi meiũran ti aru epy ywytꞌokpype yne atunug ewanikaptia e ti Tupana e morekuat Tawi Tupana Paꞌãu kaipyi wepy 110.1 pe e. 
MAT.22.45	Morekuat Tawi Uikaꞌiwat e Tupana Mipoꞌoro Aiporekuatnuat kape. Miꞌi tupono aikotã som toineꞌen Tawi saipepiatno apo e. 
MAT.22.46	Mio tã e pote yt taꞌatuwesat kuap i raꞌyn. Miꞌi hawyi iꞌatuwẽpohep yne raꞌyn Iesui iãꞌãg i iãꞌãg i hap ete. Katupono yt kat i iꞌatuꞌe kuap i raꞌyn imaꞌat reran haria are.
MAT.23.1	Miꞌi hawyi Iesui toꞌe miitꞌin sem me iꞌewyte topotmuꞌeria pe 
MAT.23.2	-Uiwyriaꞌin meimuẽwat Tupana ehay miwan miat kuap haria ti woꞌomuꞌe haria te teꞌeropyhuꞌat Muisei ehay wuat aimuꞌe haria. 
MAT.23.3	Miꞌi tupono waku watunug o kat e kat e iꞌatuꞌe ainapin hap Muisei kaipywiat hap ewy e. Maꞌato o yt iꞌatueko ewy neꞌi teiꞌo eweikupteꞌen e. Katupono iꞌatuwẽ pywiat mienoi ti hãpyk takat maꞌato iꞌatueko ti iꞌatuminug koꞌi yt hãpyk hin i e. 
MAT.23.4	Katupono yrysakag ipotyi rakat miitꞌin okpe tote hap ewy taꞌatunug maꞌato ti miitꞌin yt taꞌatuhupit kuap i ipotyi poityꞌi iꞌatuꞌakit hap ewy neꞌi wen maꞌato miꞌiria yt miitꞌin powyro hin i hupit hamo. Yt wẽtup puiꞌiã wo te wy miitꞌin powyro haria teꞌeropyhuꞌat. 
MAT.23.5	Taꞌi miꞌiria ti ikat miitꞌin upi wuatꞌi piat -En wyti waku kahato uhyt e hap taꞌatukyꞌesat. Miitꞌin ehamo yn wakuap nug hap taꞌatumoherep taꞌatumotypot hamuat e. Taꞌatuesokpe iꞌywop takat ete taꞌatupag ikahu rakat koꞌi tuwemotypot hamo. Miꞌiria ti ikytyt Tupana ehay taꞌatuewatuꞌa ete iꞌewyte taꞌatupo ete. Yne miꞌi taꞌatunug miitꞌin mimotypot haria wo taꞌatukyꞌesat. 
MAT.23.6	Miꞌiria ti ikyꞌesat ienuk turan teꞌeraꞌapyk poꞌog taꞌatuꞌe hawe iraniaꞌin kai morekuat eꞌamyap ewywuat tote. Iꞌewyte Tupana motypot hawe taꞌatukyꞌesat aikotã morekuat eiam ewywuat tote poꞌog iraniaꞌin kai hap enoi hamo hap yn taꞌatukyꞌesat. 
MAT.23.7	Miꞌi hawyi taꞌatuewyry turan -Ihatꞌok urumuꞌe hat koro iꞌatuꞌe iraniaꞌin hap taꞌatukyꞌesat miitꞌin kaipyi. -Hẽ aimuꞌe sese hat tuut raꞌyn e hap taꞌatukyꞌesat.
MAT.23.8	Miꞌi pote yt ewetunug neiꞌo miꞌi tã hap iꞌatuꞌewy e Iesui temiitꞌin me. Katupono -Meiẽ aimuꞌe hat sese yt eweiꞌe teiꞌo eiwoꞌope neꞌi e. Katupono wẽtup ok yn ni toineꞌen eimuꞌe hat sese. Waku eweipyhuꞌat eipe eiwoꞌowyriaꞌin wo yn naꞌyn. 
MAT.23.9	Katupono wẽtup yn Aiꞌywot waku eweiꞌe eiwoꞌope. Miꞌi ti eheTupana sese eweiꞌe o. Miꞌi pote yt karãpe i wẽtup ok pe -En ni uiꞌywot uipaꞌãu muꞌe hamo yt eweiꞌe i wẽtup ok pe. 
MAT.23.10	Iꞌewyte yt naku i wẽtup ok pe -En uimuꞌe hat sese aikotã waku yne uheineꞌen hap etiat enoi hamo yt eweiꞌe wẽtup ok pe katupono Tupana Mipoꞌoro eiporekuatno yn eimuꞌe hat sese aikotã waku eimoieineꞌen hamuat hap enoi hamo are. 
MAT.23.11	Pyno uwe uwe toineꞌen eipyꞌasetpe miitꞌin eheropat haria wo poꞌog poꞌog eipowyro iraniaꞌin kai miꞌiria ti poꞌog poꞌog iraniaꞌin kai toineꞌen Tupana wanetup hawe e. Miitꞌin eropat haria wo eweikupteꞌen hap kaipyi eimowato hap sese topyhuꞌat Tupana wywo e. 
MAT.23.12	Maꞌato uwe -Uito poꞌog eikai e hat ti aru Tupana mimohit wo topyhuꞌat. Maꞌato uwe wẽtup ok tuwemohit hat ti aru iwato rakatno topyhuꞌat Tupana mimowato wo.
MAT.23.13	Miꞌi hawyi Iesui toꞌe miwan kuap haria pe iꞌewyte woꞌomuꞌe haria pe -Taꞌi heso rakaria ti eipe typy hẽku rakaria e Tupana ehay kuap ran haria pe. Yt eweikyꞌesat i ti miitꞌin tuwat aikope Tupana toineꞌen Morekuatno hap kape e. Taꞌi eweiꞌatupyhyp kahato ti miitꞌin ipap Tupana etawa kapiat rakaria e. Iꞌewyte ti eipe yt eweiwat teran hin i. Miꞌi pote ti iraniaꞌin yt tuwat i eiꞌewy e. 
MAT.23.14	-Taꞌi eiperia Tupana etiat miitꞌin woꞌonapin haria wen maꞌato typy hẽku rakaria eiperia. Katupono -Waku kahato uruto eweiꞌe. Ehehay kahato Tupana kape wen maꞌato yt eipyꞌa pyi. Eiperia waku e hap eweikyꞌesat miitꞌin kaipyi wehaꞌat haria kaipyi. Iꞌewyte hiwu koꞌi maꞌat haria wo eiperia. Eweiꞌatusat kahato iꞌatuekat heso hap upi. Miꞌi pote eweipyhuꞌat Tupana miꞌapiheg haria wo. 
MAT.23.15	Taꞌi Tupana miꞌapiheg wuatꞌi eꞌat piaria ti eipe katupono typy hẽku rakaria woꞌomuꞌe haria mienoi kuap haria heso rakaria eipe pote e. Taꞌi eikohyewyry kahato ti miitꞌin muꞌe hamo. Ysakpo iꞌewyte yi upi yne muap upi eweikat kahato wẽtup miit wẽtup miit ehay upiat myhuꞌat hat wyti e. Miꞌi hawyi eimimuꞌe haria teꞌeropyhuꞌat poꞌog poꞌog naꞌyn saꞌag saꞌawyꞌi wuat yt ehehay kuap i te turanuat kai e. Miꞌi hawyi miꞌiria eimimuꞌe hap kaipyi poꞌog poꞌog eikai Tupana miꞌapiheg haria wo teꞌeropyhuꞌat e Iesui typy sehay upi enoi haria pe. 
MAT.23.16	Pywo pe ti eiminapin hap koꞌi yt hãpyk hin i maꞌato ti yt ihapytig i rakaria ewywuat eipe. Eiperia eweiꞌatumuꞌe miitꞌin me -Pyno Tupana motypot yat iheg me hap upi uito atunug wyti aru uiꞌe hap ewy eweiꞌe pykai waku yt etunug i eꞌe hap pote waku eweiꞌe. Maꞌato Tupana motypot kat koꞌi kat koꞌi uru kawiat hap upi atunug wyti aru uiꞌe hap ewy eweiꞌe pote waku etunug eꞌe hap ewy eweiꞌe Eweimoheg eꞌe hap uru upi Tupana motypot piat koꞌi upi hawyi yt naku i yt etunug i eꞌe hap pote eweiꞌe. 
MAT.23.17	Yt eiweꞌeg hin i eiꞌe hap upi kat e hap kat e hap ete. Katupono Tupana motypot yat topyhuꞌat uru kawiat koꞌi mowaku hap. 
MAT.23.18	Iꞌewyte mio tã eweiꞌe eimimuꞌeria pe iꞌatuꞌe hap moheg hamuat hap etiat -Pyno pe ti miitꞌin ehamo yparakai uimiium Tupana pe imotypot hamo hap upi atunug aru uiꞌe hap ewy toꞌe pote yt tutunug i iꞌe hap ewy pote waku eweiꞌe. Maꞌato iꞌewyte eweiꞌe miitꞌin me -Atimoheg atunug aru uiꞌe hap mekewat uimiium uihũ Tupana piat hap upi eweiꞌe pote yt etunug pote yt naku i eweiꞌe. Emiium Tupana piat hap upi e pote etunug no eweiꞌe. 
MAT.23.19	Eiperia yt ehehapytig hin i rakaria ewy eweikupteꞌen. Kat som poꞌog waku eimiium ehũ yparakai sio yparakai poꞌog waku eimiium kai. Yt eweikuap apo yparakai eimiium koꞌi mowaku hap toineꞌen are e. Yparakai poꞌog waku eimiium koꞌi kai are e. 
MAT.23.20	Miꞌi pote Tupana yparakai wakuat upi ehay moheg hamuat pote iꞌewyte kat som itotiat emiium kape hap wakuat wy toineꞌen are e. Katupono yparakai wakuat Tupana wanetup hawe pote iꞌewyte eihũ eimiium wakuat wy toineꞌen are e. 
MAT.23.21	Iꞌewyte karãpe eweiꞌe wuatꞌi ehamo -Atunug aru uiꞌe hap ewy Tupana motypot yat iheg nakat upi eweiꞌe. Maꞌato miꞌi tã eweiꞌe pote yt Tupana yat yn ni katupono miꞌi ti Tupana ieineꞌen hap sese toineꞌen. Miꞌi pote Tupana yat iꞌewyte Tupana sese wy eiꞌe moheg hamuat hap topyhuꞌat. 
MAT.23.22	Pywo pe ti karãpe eweiꞌe wuatꞌi ehamo -Pywo atunug aru uiꞌe hap ewy atipy piat toineꞌen sese hap upi eweiꞌe miitꞌin ehamo. Miꞌi tã eweiꞌe pote yt eiweꞌeg hin i rakaria wo eiperia katupono atipy piat hap upi eweiꞌe pote Tupana sese teamyꞌap tote toineꞌen hap atipy piat e.
MAT.23.23	Taꞌi eipe ti woꞌomuꞌe haria wanꞌi wanꞌi eharia Tupana kuasa haria typy hẽku rakaria -Taꞌi atum kahato ti wuatꞌi Tupana kape e haria ti eipe. Pywo eimiꞌu mosẽꞌẽ hap koꞌi wyti eweipatꞌok kahato Tupana watnuat iꞌewyte ti Kumiu iꞌewyte eimiꞌu apopyt koꞌi e. Miꞌi hap ti waku wen maꞌato ti mekewat poꞌog iwato rakat eimuꞌe hap eweiwaure kahato e. Aikotã aru eiminug koꞌi Tupana tomoherep waku hap sio yt naku i hap eiꞌe hap ti eweiwaure raꞌyn e. Iꞌewyte aikotã Tupana iwese yt nakuaria i ete hap eweiwaure raꞌyn e. Miꞌi pote Tupana woꞌonapin hap poꞌog waku ewetunug e. 
MAT.23.24	Pywo pe ti yt ihapytig i rakaria ewy eiperia. Eiweꞌeg kahato yne Tupana napin kurin hap koꞌi ete nug hamuat. Aikotã Win hit ehesapo hy ewywuat hawyi meremo etihep yt ewetohon i. Yt eweiꞌaparap neran i mekewat kurin koꞌi ete. Maꞌato kat koꞌi kat koꞌi woꞌonapin hap yt hãpyk i rakat aikotã Kameru yt naku i eimiꞌu wo pykai meremo ewetohon. 
MAT.23.25	Eipe ti yt nakuaria i kahato iwan miat Tupana ehay enoi haria woꞌomuꞌe haria e. Katupono yt ewetunug i ti miitꞌin napin ehepiat hap eiwẽ pywiat hap eimienoi koꞌi yt ewetunug hin i e. Eiperia aikotã kuiꞌa eweikoho iwa pe neꞌi maꞌato hãꞌũmpype ipit pit sese. Miꞌi hap ewy ti eiwa pe eipainug hap waku kahato maꞌato ehãꞌũmpype ti yt nakuap i yn topyhuꞌat e. Miitꞌin maꞌat haria wo eiperia eimikyꞌesat ewy sat hamo. Miitꞌin mosoꞌopot hanuaria wo eweikupteꞌen wy e. 
MAT.23.26	Pyno miitꞌin woꞌonapin haria yt ehehapytig hin rakaria e. Taꞌi kuiꞌa ihaꞌumpype ipit pit hap ewy topyhuꞌat ehewa ikahu wen. Pyno waku saꞌawyꞌi eipyꞌa eweikoho yt naku i nug hap koꞌi moweityk hamo e. Miꞌi hawyi ten eiminug hap koꞌi iꞌewyte waku raꞌyn topyhuꞌat e. 
MAT.23.27	Pyno eiperia miitꞌin woꞌomuꞌe haria iꞌewyte Tupana ehay moherep hanuaria typy hẽku rakaria eweikupteꞌen aikotã miitꞌin woꞌosyp hawe katupono woꞌosyp hawe eweipen hawyi watehaꞌat hawyi ikytsig kahato teꞌeropyhuꞌat. Maꞌato hãꞌũmpype nem yn. Ikuꞌuro rakaria kag koꞌi yn topyhuꞌat. Yt ikahu hin i ipuo. 
MAT.23.28	Miꞌi hap ewy eweikupteꞌen katupono eipiit ete ikytsig wen maꞌato eipyꞌa pe ipit pit hap neꞌi e. Ehãꞌũmpype wyti miitꞌin maꞌat haria wo eiperia heso rakaria. 
MAT.23.29	Taꞌi hoꞌopot haria wo eweikupteꞌen aru e Iesui waĩꞌe haria pe woꞌomuꞌe haria pe typy hẽku rakaria. Saꞌawyꞌi wuaria Tupana ehay moherep haria syp hap ewetunug ikahu kahato e. Wakuaria syp hap eweipen kahato ipainug hap imokahu hap.
MAT.23.30	Eweikuap taꞌyn aikotã saꞌawyꞌi wuaria nagnia aiꞌywania miꞌatuuka koꞌi ti miꞌiria wen maꞌato mio miꞌi tã eweiꞌe -Pywo pe ti aito ten koran miꞌiria tukupteꞌen turan yt watiꞌatuuka i raꞌyn eweiꞌe ti e. 
MAT.23.31	-Taꞌi aiꞌywotꞌin miꞌatuuka ti miꞌiria maꞌato aito ti koran yt raꞌyn eweiꞌe eiwoꞌope. Mio tã eiꞌe hap kaipyi uruikuap taꞌyn mekewat mipoꞌororia saꞌawyꞌi wuaria atuuka haria saꞌyruꞌin ne eipe hap katupono eiꞌywotꞌin woꞌoꞌatuuka haria eiꞌe hap kaipyi. 
MAT.23.32	Miꞌi hawyi eiwemotag eiꞌywotꞌin minug saꞌag koꞌi ewy e. Katupono Tupana mipoꞌororia saꞌawyꞌi wuaria atuuka haria saipepiaria sese te eipe. 
MAT.23.33	Moĩ satek mepytꞌin ewywuaria ti eipe eweikupteꞌen e. Miꞌi tupono ti eipe torannia aria miꞌu wo eweipyhuꞌat. Yt sake i wyti aru eiwenoꞌẽ kuap e Iesui. 
MAT.23.34	Pywo ti aru atiꞌatupoꞌoro ehewowi uhehay moherep haria weꞌeg haria Tupana ehay kuap haria woꞌomuꞌe haria maꞌato ti aru ipatꞌok eweiꞌatuuka neꞌi e. Ipatꞌok ti aru ariaꞌyp posak ete eweiꞌauka e. Ipatꞌok ti aru eweiꞌahyk ahyk Tupana motypot hawe e. Ipatꞌok ti aru eweiꞌatumohan mohan tawa koꞌi kape iꞌatuuka teran haype e miwan me. 
MAT.23.35	Taꞌi saꞌawyꞌi wuat Tupana miꞌatupoꞌororia suu ti topyhuꞌat kahato eiꞌywotꞌin po ete. Miꞌi pote mesup eipe iꞌewyte eweikupteꞌen aikotã saꞌawyꞌi te Kaĩ tiꞌauka toꞌywyt Apeu wakuat pykai toiꞌatuuka e. Yne saꞌawyꞌi wuat Tupana miꞌatupoꞌororia atuuka haria te ti eipe e. Saꞌawyꞌi wuat Tupana ehay enoi hat Sakaria mekewat Parakia saꞌyru eweiꞌauka Tupana motypot koro wywuat aihũ wuk hawe e. Pywo ti torannia miꞌiria suu topyhuꞌat eipo ete te e. 
MAT.23.36	Pywo pe ti yt uheso i Tupana miꞌapiheg wuaria eweipyhuꞌat e eiꞌywotꞌin apiheg hap ahyt topyhuꞌat ehepe.
MAT.23.37	Ierusarẽi miaria Tupana mipoꞌororia atuuka haria kahato ti eipe e. Atiꞌatupoꞌoro kahato ti uhemiitꞌin eimuꞌe hamo maꞌato ti yne miꞌiria eweiꞌatuuka nu wo e Iesui. Miꞌi rẽ Uito iraꞌyn meiũ iꞌatusaipe kai areineꞌen eipyꞌasetpe e. Aikotã waipaka ty tomepytꞌin atukay kay tepiat iꞌatukyꞌe haype hap ewy Uito worohoꞌokay kay maꞌato yt eweikokaꞌat teran i uhewowi. Uipopesap ywytꞌokpype ro eweikupteꞌen are maꞌato yt eweĩꞌẽ teran i e. 
MAT.23.38	Miꞌi tupono ti aru yt uwe i topyhuꞌat aru eiꞌyat pe e. 
MAT.23.39	Miꞌi hawyi yt karamuo i eiwaꞌakasa uhewowi. Arẽtem naꞌyn eipyꞌasetpyi Ierusarẽi miaria. Maꞌato meiũran ariot kuap iraꞌyn karãpe eiperia -Wakuat kahato En eweiꞌe. Pywo urueTupana wo En urukaꞌiwat sese eweiꞌe turan araꞌaipok ehewowi are e.
MAT.24.1	Iesui tuwẽtem Tupana motypot yat pyi hawyi ipotmuꞌeria tokokaꞌat hewowi teꞌeroꞌe hamo -Mehin uruimoherep teran meiẽwat Tupana motypot yat nu kawiat iwato rakat iꞌatuꞌe. 
MAT.24.2	Miꞌi hawyi Iesui tiꞌatuwesat -Taꞌi iwato kahato ti nu kawiat toꞌotote tote. Maꞌato areꞌe ehepe pywo pe ti meiũran ti aru meimuẽwat toꞌotiat toꞌotiat rakaria yt wẽtup i topyhuꞌat e. Meiũran ti aru wanikaptia hytpok yne nu wato koꞌi e.
MAT.24.3	Miꞌi hawyi tuwat Uriweiria ypia eꞌyityꞌok kape. Miꞌi tote taꞌapyk hawyi ipotmuꞌeria tokokaꞌat hewowi 12 ok takaria. Miꞌi hawyi apo iꞌatuꞌe Iesui pe -Karãpe aru taꞌatupugha meiẽwat Tupana motypot yat iꞌatuꞌe. Karamuo aru putꞌok e eꞌaipok mesuwat yi kapiat hap eꞌat iꞌatuꞌe. Karãpe aru yi kahuro hap putꞌok e iꞌatuꞌe. Kat koꞌi kat koꞌi aru tuwemoherep mesuwe putꞌok e hap eꞌyian mete iꞌatuꞌe. 
MAT.24.4	-Pyno eiweꞌeg wo o uiwyriaꞌin katupono tõꞌẽ tõꞌẽ kahato ti aru eimaꞌat teran haria e. 
MAT.24.5	Uhet eroꞌok hap kaipyi ti aru mio tã iꞌatuꞌe -Uito ti Tupana mipoꞌoro eiporekuat nuat iꞌatuꞌe. 
MAT.24.6	Heꞌat ete i ti aru aikotã aikotã neꞌi eweikuap wuatꞌi kaipyi woꞌoꞌauka hap wuꞌuka hap ti aru eweikuap yne tama kaipyi e. Pyno mekewat sehay eweikuap hawyi o yt eiwanetup teiꞌo gyt eiꞌe hap kape neꞌi e. Katupono pywo ti aru putꞌok e heꞌat miꞌi tã hamuat hap e. Taꞌi miꞌi hap ti aru eipyꞌasetpe eweikuap yne hamo e. Maꞌato ti aru yt heꞌat ete i te e. 
MAT.24.7	Miꞌi turan ti aru wẽtup ok wẽtup ok morekuaria emiitꞌin tuꞌuka tuꞌuka toꞌope toꞌope yi wato hap oktan e. Mekewat eꞌat pe ti aru yt kat i hin i miꞌu topyhuꞌat mesuwarote e. Iꞌewyte ti aru yi tyryꞌe kahato mekewat eꞌat pe aikope aikope wẽtup tama pe wẽtup tama pe e. Miꞌi hawyi aru yt kat i miꞌu topyhuꞌat e. 
MAT.24.8	Miꞌi hap koꞌi ti aru pyno haꞌawynug hap taꞌyn miꞌi tã taꞌatunug e. Maꞌato ti aru yt hoꞌopot hap sese i te e. 
MAT.24.9	Miꞌi hawyi ti aru eimaꞌat haria ehum naꞌyn hoꞌopot hamuat hawe eiꞌauka hamuat kape e. Mekewat eꞌat pe ti aru yne iꞌatupyꞌahak ehete. Yt iꞌatuwese i ehete are katupono eipe uimohey haria pote e. 
MAT.24.10	Taꞌi mekewat eꞌat pe ti aru ipoityꞌi kahato saꞌawyꞌi wuat uimohey haria ete maꞌato wemoti uipupiat haria ti aru waureꞌe uimohey hap ete e. Miꞌi hawyi ti aru woꞌomaꞌatꞌi maꞌatꞌi haria wo teꞌeropyhuꞌat iꞌatuwoꞌope mekewat eꞌat pe. 
MAT.24.11	Miꞌi hawyi ti aru wẽtup ok wẽtup ok tuwemowato -Uito ti meiũ Tupana mipoꞌoro tehay enoi hanuat iꞌatuꞌe aikowo aikowo tuwemowato maꞌato ti aru yt pywo pe ti e. Iꞌatu rakaria maꞌat haria wo teꞌeropyhuꞌat. Ipotmuꞌeria ti aru iꞌatu kahato e. 
MAT.24.12	Miꞌi hawyi ti aru poꞌog naꞌyn yt naku i nug hap koꞌi topyhuꞌat mesuwarote. Miꞌi kai pun aru iraniaꞌin uimohey haria saꞌawyꞌi wuat uikyꞌe haria woꞌowese haria iraꞌak takaria wo taꞌatupyꞌa piat pe. Iperup takaria wo teꞌeropyhuꞌat. 
MAT.24.13	Maꞌato uwe uwe yt ipun i uikyꞌe hap aat kaꞌap mekewat eꞌat kape miꞌi haria ti aru teꞌeropyhuꞌat Tupana miehakyeraꞌat koꞌi wuat e. 
MAT.24.14	Mekewat eꞌat pe owokai uhehay wakuat aikotã Tupana topyhuꞌat Morekuatno wuatꞌi miitꞌin muo yi wato hap oktan hap tuwemoherep. Miꞌi hap kaipyi ti aru yne ywania tikuap taꞌyn uhetiat e. Miꞌi hap koꞌi toran naꞌyn hawyi ti miꞌi ti aru ikahuro hap eꞌat sese putꞌok e raꞌyn e Iesui.
MAT.24.15	Aikotã saꞌawyꞌi wuat Tupana ehay moherep hat Tanieu e hap ewy aru putꞌok e mio tã e -Meiũran ti aru tuwemopoĩꞌam Tupana motypot yat wato pe poꞌog yt nakuat i wuatꞌi kawiat rakat. Yne Tupana sese etiat mohit hamuat -Uito ti Tupana e hat e. Waku eweikuap kat som Tupana ihay mesuwat iwan me hap e. 
MAT.24.16	Mekewat yt nakuat i sese wemopoĩꞌam hat eweiꞌakasa raꞌyn hawyi o eikohyeput raꞌyn yi Iuteu pyi yityꞌok koꞌi kape e. 
MAT.24.17	Eihyha wo o. Aikope aikope ereineꞌen eꞌyat pe meremo erẽtem no. Yt eraꞌaipok iraꞌyn o kat kat koꞌi sat hamo e. 
MAT.24.18	Taꞌi eipotpap eiko etiat turan wuat pykai pote o yt eweiꞌaipok iraꞌyn eiꞌyat kape eiwesokpe sat hamo e. 
MAT.24.19	Taꞌi mekewat eꞌat pe ti aru niatpo kahato haryporia mepytꞌa rakaria ete iꞌewyte haryporiaꞌin iꞌatumepytꞌin mi ete te rakaria e. 
MAT.24.20	Pyno o ewehẽtup Tupana pe -Yt etipoꞌoro teiꞌo uruepiat hoꞌopot hap eꞌat iꞌaman mot eꞌat pe eweiꞌe e. Iꞌewyte yt etipoꞌoro teiꞌo uruepiat hoꞌopot hap eꞌat emotypot hap eꞌat pe aiwemohey hap eꞌat pe e. 
MAT.24.21	Miꞌi hawyi ti aru poꞌog poꞌog topyhuꞌat hoꞌopot hap wuatꞌi eꞌat piat kai e. Taꞌi mekewat eꞌat pe ti aru Tupana piat yi nug saꞌawyꞌi te hap turan wuat eꞌat yt ewywuat i wataꞌakasa hoꞌopot hap e. 
MAT.24.22	Pyno mekewat eꞌat pe ti aru iwato kahato hoꞌopot hap topyhuꞌat e. Miꞌi hap ti aru maꞌato Tupana timopytuꞌu e. Maꞌato yt toimopytuꞌu i mekewat pote ti ten topap yne miitꞌin e. Miꞌi tupono tomikyꞌe tomiꞌairoria etiatno yn toimopytuꞌu e. 
MAT.24.23	Mekewat eꞌat tokosap taꞌyn hawyi ti aru teꞌeroꞌe iraniaꞌin ehepe -Iuẽ putꞌok e raꞌyn Tupana mipoꞌoro aiporekuat nuat iꞌatuꞌe ti aru maꞌato o yt eweiꞌatumohey teiꞌo eimaꞌat hap e. 
MAT.24.24	Taꞌi -Eheso i rat eweiꞌe yn o are katupono Tupana mipoꞌoro eiporekuat nuat raꞌyn uruto e haria iꞌatuꞌe ti aru teꞌeruwemoherep e. -Uruto Tupana mipoꞌoro tehay enoi hanuat iꞌatuꞌe yt pywo pe i e. Miꞌiria ti aru taꞌatumisepap iwato kahato inug wy miitꞌin miat taꞌatuehay mohey hamuat e. Maꞌato miꞌiria miitꞌin maꞌat hamuat neꞌi e. Iꞌewyte ti Tupana miꞌairoria imohey sese haria maꞌat reran haype e. 
MAT.24.25	Pyno eiweꞌeg wo o miꞌiria pupi katupono ahenoi raꞌyn yian mete iꞌatuetiat e. 
MAT.24.26	Mio tã iꞌatuꞌe ti aru -Yahig kape iuẽpe raꞌyn ti tuwemoherep Tupana mipoꞌoro aiporekuat nuat iꞌatuꞌe ehepe pote o yt eweiwat reiꞌo miꞌiria eimaꞌat teran haria upi areꞌe. -Taꞌi migꞌi wo toineꞌen itote iꞌatuꞌe pykai yt eweiwat e Iesui temiitꞌin me. 
MAT.24.27	Katupono Uito Eheykeꞌet sese ti aru ariot turan wuatꞌi miitꞌin teꞌeraꞌakasa e. Miꞌi ti aru aikotã merepꞌe hap ewy aremoherep wuatꞌi puo e. Miꞌi ti aru heremo yne aat wẽtem hap tote pyi yne aat minꞌe hap kape e. Taꞌi miꞌi hap ewy ti aru araꞌaipok e. 
MAT.24.28	Eweikuap Eheykeꞌet putꞌok e aru e hap aikotã eweikuap uruwu putꞌok iꞌatuꞌe hap toineꞌen iꞌokpuk hap pote e.
MAT.24.29	Miꞌi hawyi mekewat eꞌat tokosap taꞌyn hoꞌopot hap hawyi ti aru aat iꞌypyryp taꞌyn iꞌewyte waty iꞌypyryp taꞌyn iꞌewyte ti aru waikiru hewo hewo taꞌatueiam myi e. Iꞌewyte atipy ti aru miꞌi turan yt iheg i raꞌyn hurukꞌe raꞌyn e. 
MAT.24.30	Miꞌi hawyi ti aru yne ywania miitꞌin toꞌokakꞌi katupono Eheykeꞌet uut hap eꞌat pe heremo kahato ywyhig muo meremo tuut e. Yne ti aru teꞌeraꞌakasa miꞌi tesaika hap wuat ẽtyhot hap wuat huut hap kape e. 
MAT.24.31	Miꞌi hawyi ti aru temiitꞌin atipy piaria toiꞌatupoꞌoro hu hu iꞌatuꞌe hamo e. Miꞌi hawyi ti aru taꞌatuꞌatunug hewowi imiꞌairoria e. Taꞌatuꞌatunug ni aru aikope pyi aikope pyi wasere tuut hap kaipyi aat wẽtem hap kaipyi aat minꞌe hap kaipyi yne yne kaipyi taꞌatuꞌatunug imiꞌairoria hewowi yi sasat hap kaipyi aikope aikope miitꞌin tukupteꞌen hap kaipyi.
MAT.24.32	Pyno eweikuap taꞌyn Wiku yp ete. Wiku iꞌyhop kyt hap kaipyi eweikuap taꞌyn merep hamuat raꞌyn aat hakup hamuat hap eꞌat yt pya hin i raꞌyn. 
MAT.24.33	Miꞌi hap ewy ti aru karãpe eweiꞌakasa yne raꞌyn uiꞌe hap koꞌi hawyi eweikuap taꞌyn yt pya i raꞌyn. Aikotã okenꞌypy ete toineꞌen e. 
MAT.24.34	Tukupteꞌen ne miitꞌin mekewat eꞌat piat yne uimoherep hap koꞌi akasa haria yt ikuꞌuro i te turan.
MAT.24.35	Pyno waikiru aat yi tuweityk yne hamuat maꞌato uiat uimienoi uhehay yt sake i tuweityk e Iesui. 
MAT.24.36	Yt uwe i ti uhuut hap eꞌat kuap hat. Taꞌi Uito yt atikuap i wy iꞌewyte atipy piaria iꞌewyte yt taꞌatukuap i. Maꞌato wẽtup yn ikuap hat. Uiꞌywot atipy piat yn ikuap karãpe aru araꞌaipok meikowo hap eꞌat e Iesui.
MAT.24.37	Saꞌawyꞌi te ahaꞌaseꞌi Nuꞌe eꞌat pe hap ewywuat tukupteꞌen aru miitꞌin uhuut hap eꞌat turan e. 
MAT.24.38	Miꞌi hap eꞌat pe iwato kahato ienuk hap itote. Sapo u haria wo teꞌeropyhuꞌat. Toꞌokyiꞌat kyiꞌat hap koꞌi itote e. Mekewat eꞌat Nuꞌe teke raꞌyn towyriaꞌin wywo yara wato pe turan miitꞌin saꞌag nug haria wo te teꞌeropyhuꞌat. 
MAT.24.39	Miitꞌin yt taꞌatukuap hin i mekewat Tupana minug hap etiat yi minꞌe hap ete. Taꞌi mekewat turan wuat ewy te aru Eheykeꞌet uut hap eꞌat turan e. 
MAT.24.40	Miꞌi turan ti aru typyꞌok Tupana tipuẽti taꞌatuko tote. Miꞌiria ti aru wẽtup ok totioto hawyi wẽtup ok topyhuꞌat e. 
MAT.24.41	Iꞌewyte ti aru haryporiaꞌin typyꞌok mani pe wat haria miꞌiria toiꞌatupuẽti. Miꞌiria ti aru wẽtup ok totioto maꞌato wẽtup ok tuweran topyhuꞌat aru paĩ e. 
MAT.24.42	Miꞌi tupono eiweꞌeg wo o katupono yt eweikuap i kat eꞌat putꞌok e Eheykeꞌet hap e. Sehaꞌat uhuut hap kapiat hap ewy o eweikupteꞌen e. 
MAT.24.43	Pyno eweikuap o hãꞌãkap e. Saꞌawyꞌi so toineꞌen hekat rakat toꞌyat ikahu rakat pe maꞌato so meiũran wãtym muo putꞌok e seroꞌok e hat hawyi toteroꞌok yne hekareꞌen iket kai e. Maꞌato toikuap huut hap pote teneke yt toket i e. Miꞌi hap ewy ti areꞌe ehepe. 
MAT.24.44	Miꞌi tupono eiweꞌeg wo o uhuut hap eꞌat kape e. Katupono ti seroꞌok e hat ewy aru Eheykeꞌet tuut e. Yt uwe mikuap mo i putꞌok e Eheykeꞌet aikotã seroꞌok e hanuat putꞌok e hap ewy. 
MAT.24.45	Pywo watikuap taꞌyn uwe uwe som topyhuꞌat tekaꞌiwat ekatup hap eꞌat miꞌi ti hemiitꞌin apykok hamuat topyhuꞌat. -Tuut ti aru uikaꞌiwat e yn hat ewy. -Miꞌi pote waku atiꞌatupoi wuatꞌi eꞌat pe hemiitꞌin miꞌu wo e. Pyno waku pe yn iꞌyat huut turan uikaꞌiwat uut hap eꞌat pe turan e. 
MAT.24.46	Miꞌi tã nug hat wyti aru iwepiit kahato tokaꞌiwat putꞌok e turan katupono wakuap nug turan ikaꞌiwat tipuẽti pote e. Miꞌi pote tokaꞌiwat wakuat tutunug wyti aru mekewat waku nug hat ete. 
MAT.24.47	Miꞌi hat pe ti aru -Pyno woronug en yne uhekareꞌen koꞌi apykok hamo e waku nug hat pe. 
MAT.24.48	Maꞌato wẽtup ok wyti aru -Taꞌi motꞌi hap ewy pya toineꞌen uikaꞌiwat e tuwepe. Yt meremo i taꞌaipok meikowo toꞌyat kape e. 
MAT.24.49	Miꞌi haype ti aru toiꞌahyk ahyk neꞌi taꞌatukaꞌiwat emiitꞌin. Miꞌi haype ti aru mio tã e hat ienuk hap tutunug tewyriaꞌin wywo. Iꞌewyte mahy u kahato hawyi imopẽꞌã rakat topyhuꞌat. 
MAT.24.50	Miꞌi ti aru yt iweꞌeg wuat turan hin i putꞌok e e ekaꞌiwat. 
MAT.24.51	Miꞌi hawyi tekaꞌiwat putꞌok e hawyi haiwot kahato topyhuꞌat temiit ete. Miꞌi hawyi toimosoꞌopot sehay wo hawyi ti aru toipoꞌoro raꞌyn aikope tukupteꞌen miitꞌin typy iwẽ piat sehay rakaria eiam me e. Aikope miitꞌin teꞌeruwak kyryet kyryet iꞌatuꞌe taꞌatuiãi ete hap kape raꞌyn e Iesui.
MAT.25.1	Miꞌi hawyi poꞌog Iesui henoi aikotã Tupana topyhuꞌat aru Aiporekuatno hap. -Miꞌi hap ewy ti aru topyhuꞌat e Iesui aikotã ahetama puo haryporiaꞌin 10 ok yt heꞌaito i te rakaria tuwat taꞌatueꞌariãty wywo wãtym muo taꞌatuwyꞌok eꞌaito wuat puẽti hamo e. 
MAT.25.2	Ipatꞌok 5 ok takaria hepap takaria katupono miꞌiria iꞌatueꞌariãty ipytꞌat kahato rakaria tuwat maꞌato ipatꞌok yt hepap haria i e. 
MAT.25.3	Maꞌato iraniaꞌin 5 ok takaria eꞌariãty ti yt ipytꞌat kahato rakaria i e. Yt taꞌatuereto poꞌog ihy meiũran wuat ikahuro hap kape. 
MAT.25.4	Maꞌato ipatꞌok iweꞌeg nakaria iꞌatueꞌariãty eiam howopy taꞌatueroto maꞌato iraniaꞌin yt. 
MAT.25.5	Yt tuut i te iꞌatuwyꞌok eꞌaito te pote iꞌatuket aat raꞌyn. 
MAT.25.6	Miꞌi turan wãtym hake miitꞌin teꞌeruwatka raꞌyn taꞌatuehay pirik wo -Meipe raꞌyn tuut raꞌyn seꞌaito iꞌatuꞌe. Eweiwat ro ipuẽti hamo iꞌatuꞌe. 
MAT.25.7	Miꞌi pote piꞌã hin koꞌi ti teꞌerehymut iꞌatupoĩꞌam 10 ok takaria seꞌaito wuat ekatup haria. Miꞌi hawyi taꞌatunug hãpyk kahato yne taꞌatueꞌariãty iun koꞌi. 
MAT.25.8	Maꞌato iraniaꞌin -Ewehoꞌopuru uruepe eheꞌariãty hy iꞌatuꞌe kat pote sio uruket kai hasep taꞌyn urueꞌariãty hy porap ikahuro raꞌyn pote iꞌatuꞌe. 
MAT.25.9	Maꞌato so -U an yt raꞌyn iꞌatuꞌe neꞌi raꞌyn iꞌatuꞌe maꞌato uruhoꞌoium uruwat urueꞌariãty hy pote taren uruwat muap upiat hamo yt putꞌok e i raꞌyn iꞌatuꞌe. Eweiwat ro ihy weneru haria kape miꞌi hawyi eweikyiꞌat ro eiwatno eheꞌariãty hy wo iꞌatuꞌe 5 ok takaria hẽtup haria pe. 
MAT.25.10	Miꞌi hawyi tuwat raꞌyn ariãty hy kyiꞌat hamo maꞌato miꞌi pykai ti iraniaꞌin tuwat raꞌyn seꞌaito wywuat kape. Miꞌi hawyi tuwehytꞌok taꞌyn woꞌokyiꞌat hap yat pe hawyi taꞌatuokenhyp taꞌyn. 
MAT.25.11	Meiũran hawyi putꞌok iꞌatuꞌe iraniaꞌin 5 ok takaria ariãty hy soꞌokyiꞌat hamuat aipok haria. Maꞌato taꞌatuꞌokenhyp taꞌyn pote teꞌeruwẽpowat -Mimi mimi ehoꞌokenhypꞌok to eꞌyat uruepe iꞌatuꞌe. 
MAT.25.12	Maꞌato Seꞌaito -Pywo yt worohoꞌokuap i eipe e. 
MAT.25.13	Pyno miꞌi hap ewy o eiweꞌeg wo eweikupteꞌen uhuut hap ekatup haype. Katupono yt eweikuap i Eheykeꞌet uut hamuat kat eꞌat pe sio kat eꞌora pe putꞌok e.
MAT.25.14	Miꞌi hawyi wẽtup sehay iãꞌãkap i raꞌyn tohenoi. -Saꞌawyꞌi so wẽtup ok miit toto teran pya wuat setama kape e. Maꞌato so toto hap owakai te toiꞌatukay kay tuwewowi toterepat haria. Miꞌi hawyi so toiꞌatupuru porapꞌi tetineiru iꞌatuepe. 
MAT.25.15	Wẽtup ok pe so tutum 500 iꞌa rakaria uru kawiat. Miꞌi hawyi wẽtup ok pe tutum 200 iꞌa rakaria uru kawiat. Miꞌi hawyi wẽtup ok pe ti tutum 100 iꞌa rakaria uru kawiat. Miꞌi hawyi iꞌatukaꞌiwat tuwat raꞌyn ewyry hap upi. 
MAT.25.16	Miꞌi hawyi mekewat 500 iꞌa rakaria topo piat tuweꞌeg hap ewy tutunug. Miꞌi ti imowato kahato tokaꞌiwat etineiru iꞌoktan ne toiwyꞌinug. Miꞌi hawyi 1 miu iꞌa rakaria tuwemowato raꞌyn. 
MAT.25.17	Miꞌi hawyi iꞌewyte wẽtup ok 200 iꞌa rakaria ipo pe 400 iꞌa rakaria teꞌeropyhuꞌat tuwemowato. 
MAT.25.18	Maꞌato mekewat 100 iꞌa rakat topo pe yt toimowato i tokaꞌiwat miium maꞌato toiꞌasyp yi pe. Toterowyi neꞌi. 
MAT.25.19	Miꞌi hawyi ti iꞌatukaꞌiwat potꞌi tewyry hawyi tuut i raꞌyn. Putꞌok toꞌe hawyi temiitꞌin myẽꞌym ok takaria toiꞌatukay kay i raꞌyn tuwewowi mekewat tetineiru wywuat haria. 
MAT.25.20	Saꞌawyꞌi wuat 500 iꞌa rakaria ipo piat toꞌe tokaꞌiwat pe -Uhyt e poꞌog naꞌyn ti mekewat emiium 500 iꞌa rakaria kaipyi atipuẽti 1 miu iꞌa rakaria raꞌyn uikaꞌiwat e. 
MAT.25.21	-Pyno waku kahato en. Ehepap kahato ti e. Pyno en wakuat kahato. Miꞌi tupono meiũran ti aru poꞌog uhekareꞌen apykok hamo raꞌyn woroporokpun e. Miꞌi tupono koitywy uhekareꞌen epo pe e. Pyno koitywy toꞌiro watuwemowepiit raꞌyn e. 
MAT.25.22	Miꞌi hawyi wẽtup ok i 200 iꞌa topo piat putꞌok e hawyi toꞌe -Uikaꞌiwat e saꞌawyꞌi kue etum 200 iꞌa rakaria etineiru uhepe e. Pyno koitywy ti maꞌato poꞌog naꞌyn emiium 200 rakaria kaipyi ti 400 iꞌa rakaria raꞌyn toineꞌen e. 
MAT.25.23	Miꞌi hat pe ikaꞌiwat toꞌe -Pyno waku kahato en e. Pyno en ipotpap kahato rakat e. Yt uimaꞌat hin hat i e. Katupono uimiꞌatoiat epo piat etimowato kahato raꞌyn. Miꞌi tupono poꞌog atum epe uhetineiru imowato hamuat e. Koitywy waku watuwemowepiit hamuat e. 
MAT.25.24	Miꞌi hawyi mekewat 100 iꞌa rakaria wywuat myhuꞌat hat putꞌok e raꞌyn hawyi toꞌe -Uikaꞌiwat taꞌi epo potyi hap ewy toineꞌen emotpap hap ete. Worokuap kahato en yt ewat i emikoi terek hat ewy ereineꞌen. Ehoꞌohep meketã yt emikoi koꞌi kaipyi e. 
MAT.25.25	Miꞌi tupono arekenꞌẽ kahato raꞌyn epupi e. Miꞌi pote ti mekewat etineiru 100 iꞌa rakaria atiꞌasyp neꞌi yi pe e. Meiũ raꞌyn etineiru emiium uhepiat hap oktan ne e. 
MAT.25.26	Miꞌi hawyi ipyꞌahak ikaꞌiwat hawyi toꞌe haty wo -Yt naku i kahato en. Eperup kahato rasig motpap nug hamo e. Pyno etikuap taꞌyn uito atiterek yt uimikoi wuat i aikope yt atikoi koꞌi i kaipyi atitetek etikuap taꞌyn. 
MAT.25.27	Kat poteĩ uhetineiru yt etipuru i iraniaꞌin me imowato hamuat e. 
MAT.25.28	Miꞌi hawyi iraniaꞌin temiitꞌin me -Pyno eweihep to mekewat yt weꞌeg i hat po pyi imisyp hawyi ewetum no mekewat 1 miu iꞌa rakat pe e. 
MAT.25.29	Pywo pe ti miꞌi hap ewy ti aru topyhuꞌat. Katupono uwe uwe ipo piat tokaꞌiwat miium koꞌi tuwemowato raꞌyn miꞌi pe poꞌog poꞌog towatnuat topyhuꞌat maꞌato uwe uwe yt iweꞌeg i rakat ewy topyhuꞌat miꞌi kat som kurin kat topo piat tokaꞌiwat tihep wyti aru e. 
MAT.25.30	Miꞌi tokaꞌiwat toꞌe terepat hat pe. -Waku pyno mekewat uimiium syp hat yt weꞌeg i hat etipun iꞌypyryp kape aikope iꞌatuwoꞌokakꞌi hap kape aikope taꞌatuiãi ete kyryet kyryet iꞌatuꞌe hap kape e.
MAT.25.31	Meiũran ti aru putꞌok e Eheykeꞌet Morekuat koro torannia atipy piaria wywo mesuwat yi tote woꞌomotypot kahato hawe. Miꞌi turan taꞌapyk morekuat eiam note hẽtyhot kahato rakatno e. 
MAT.25.32	Miꞌi hawyi ti aru miꞌi seiam tote pyi toiꞌatukay kay raꞌyn uhewowi torannia ywania. Miꞌiria ti aru aikotã ihũria toꞌopype pype tukupteꞌen hap ewy. Maꞌato imohey haria toiꞌatuhep iraniaꞌin kaipyi mekewaria yt imohey pyꞌasetpyi. Aikotã Uweiria apykok hat toihep Uweiria koꞌi mekewaria Poti pyꞌasetpyi hap ewy e. 
MAT.25.33	Miꞌi hawyi ti aru ipo sese kawiatno wakuaria raꞌyn e. Maꞌato mekewat yt nakuaria i ti aru kowo ipo ran kai raꞌyn toiꞌatunug e. 
MAT.25.34	Miꞌi hawyi ti aru itote uipo sese kawiaria pe Morekuat koro toꞌe ipo ran koꞌi kape -Eweĩꞌẽ ro meikowo Uiꞌywot miꞌatukyꞌe koꞌi e. Atum neran ti Tupana etama ehepe e. Katupono yi nug hawyi te ti mekewat atum teran kahato ehepe are e. 
MAT.25.35	Katupono saꞌawyꞌi uhesyꞌat kahato turan ti ewetum eimiꞌu uhepe e. Iꞌewyte areꞌyꞌutui kahato turan ewetum uhepe yꞌy uiweꞌyꞌu hamo e. Iꞌewyte yt uikuap pykai i ti -Ereke ro ereineꞌen mesuwe Uhyt Mimi eweiꞌe uhepe e. 
MAT.25.36	Iꞌewyte yt uhesokpe hin i turan kue ewehoꞌoium uhepe ehesokpe e. Iꞌewyte kue uiꞌahuu turan uipowyro eipe e. Iꞌewyte kue uipyhik piat areineꞌen turan eipe ehehay uiwywuat hamo eweĩꞌẽ uhewowi e. Taꞌi mio tã e ti aru ipo sese koꞌi kawiat pe e. 
MAT.25.37	Mio tã e pote aru ipo sese kawiaria teꞌeroꞌe -Karapeĩ esyꞌat turan uruipuẽti hawyi uruipoi En iꞌatuꞌe aru. Karapeĩ ereꞌyꞌutui turan uruipuẽti hawyi uruhoꞌoium epe Uhyt Mimi iꞌatuꞌe irane. 
MAT.25.38	-Karapeĩ ereke o urutoꞌe epe yt ekuap i pykai sio yt esokpe i ereineꞌen turan uruhoꞌoium sokpe epe iꞌatuꞌe morekuat pe. 
MAT.25.39	Iꞌewyte urutuwat woꞌopyhik hap kape epyhik piat eꞌahuu ereineꞌen turan epowyro hamo yt urutaꞌakasa hin i En iꞌatuꞌe irane morekuat pe ipo sese kawiaria. 
MAT.25.40	Miꞌi hawyi iꞌatuporekuat tiꞌatuwesat -Yt uhepe i maꞌato uhemiitꞌin ihakyꞌeꞌi rakaria yt iwy rakaria i powyro haria ti eipe. Miꞌi kaipyi iꞌewyte uipowyro haria eipe yt eweikuap i pykai e aru iꞌatuepe. 
MAT.25.41	Maꞌato iraniaꞌin uipo ran kawiaria pe ti aru toꞌe -Eweiwat ro uiꞌyatypepyi Tupana miꞌuhu koꞌi eipe are e. Eiwehytꞌok to aikope aria yt hasep i rakat pe Tupana minug hoꞌopot hamuat hap kape ahiag toineꞌen hap kape. Iꞌewyte ahiag powyro haria haiwot rakaria tukupteꞌen hap kape are ti aru uipo ran kawiaria pe. 
MAT.25.42	Katupono saꞌawyꞌi areineꞌen eipyꞌasetpiat turan uhesyꞌat kahato hap wywo areineꞌen maꞌato yt uipoi hin i eipe eimiꞌu wo e. Uiweꞌyꞌutui kahato turan eipe yt uimueyꞌu hin i e. 
MAT.25.43	Iꞌewyte yt uwe piat i uikuap turan -Ereke ro Mimi Uhyt yt eweiꞌe hin i uhepe. Iꞌewyte areineꞌen eitokpe yt uhesokpe hin wywo i. Miꞌi turan yt ewetum hin i uhepe sokpe. Uiꞌahuu turan uipyhik piat turan yt eweĩꞌẽ hin i uimowepiit hamo uipowyro hamo e. 
MAT.25.44	Miꞌi hawyi ti aru pyno apo iꞌatuꞌe miꞌiria -Karapeĩ miꞌi tã Mimi Uhyt iꞌatuꞌe. Karapeĩ ereineꞌen uruwywo hesyꞌat hawyi yt urupoi i en. Karapeĩ yt esokpe i rakatno iꞌahuu rakatno epyhik pe iꞌatuꞌe. Karapeĩ yt kat i uruipomeꞌeg epe apo iꞌatuꞌe aru Morekuat koro pe. 
MAT.25.45	Miꞌi hawyi ti aru toiꞌatuwesat -Taꞌi haꞌawyte ti uimohey haria yt iꞌatuꞌyat i eipyꞌasetpiat turan iꞌewyte iꞌatupyhik piat turan iꞌatuweꞌyꞌutui turan iꞌatuesyꞌat turan iꞌatuꞌahuu turan yt eweiꞌatupowyro hin i miꞌiria uimohey haria ihakyꞌeꞌi rakaria e. 
MAT.25.46	Pyno miꞌiria wyti aru tuwehytꞌok taꞌyn hoꞌopot aat kaꞌap hap kape. Iraniaꞌin waku nug uhepiat haria uhemiitꞌin piat pomeꞌeg eharia tuwehytꞌok aru wuatꞌi eꞌat piat ieineꞌen hap sese kape e Iesui ahepe topotmuꞌeria pe Uriweiria ypia yityꞌok tote.
MAT.26.1	Iesui tiꞌatumuꞌe kahu raꞌyn hawyi toꞌe topotmuꞌeria pe 
MAT.26.2	-Pyno mukiꞌite eꞌihatꞌok hawyi ti aru aiꞌywania tuwat yne raꞌyn ienuk hap nug hamo mekewat ahewanikaptia saꞌawyꞌi wuat Esituꞌin po pywiat hoꞌopot hap kaipywiat ahenoꞌẽ hap kapiat watetup hap eꞌat nug hamo e. Miꞌi turan Uito Eheykeꞌet ewanikaptia po pe areineꞌen uiꞌauka ariaꞌyp posak etiat hamuat e Iesui. 
MAT.26.3	Miꞌi turan paꞌi koꞌi gagnia wywo teꞌeruwaꞌatunug naꞌyn. Wẽtup ok paꞌi poꞌog iwato rakat Kaꞌiwasi e hap het rakat yat pe. Itote yne yne tõꞌẽ tõꞌẽ paꞌi kororia iraniaꞌin wywo. 
MAT.26.4	Miꞌi hap tote toꞌoehay toꞌope toꞌope aikotã waku Iesui taꞌatupytyk hawyi taꞌatuꞌauka yt uwe mikuap mo i e hap ete toꞌoehay toꞌoehay. 
MAT.26.5	Maꞌato yt naku i som watopytyk ahenuk koro hap eꞌat pe iꞌatuꞌe. Katupono mio tã watunug pote miitꞌin iꞌatupyꞌahak taꞌyn teꞌeropyhuꞌat tukupteꞌen ikyꞌe haria miitꞌin pyꞌasetpe.
MAT.26.6	Miꞌi hawyi Iesui putꞌok e tawa Petania pe temiitꞌin wywo. Miꞌi hawyi tuwehytꞌok Simau yat pe saꞌawyꞌi te wuat hepihi pihi rakat yat pe. 
MAT.26.7	Itotiat iꞌatuenuk turan wẽtup ok haryporia tuut mohag hy ikap takat hekat rakat mohag hy wywo. Heiam nu Arapatu kawiat wywo ikahu kahato rakat iꞌewyte ihy ikamhig se kahato rakat wywo. Putꞌok toꞌe hawyi toiꞌokpun yne Iesui asap ete henuk turan. 
MAT.26.8	Miꞌi tã haryporia tunug pote hemiitꞌin yt iꞌatuwese i haryporia minug hap ete. -Kan hamo ten toiꞌokpun mesuwat ikamhig se rakat hekat kahato rakat iꞌatuꞌe. 
MAT.26.9	-Waku poꞌog miꞌi watiweneru hawyi watum haꞌup yt hekat i rakaria pe iꞌatuꞌe. Yt kat hamo hin i wyti toiꞌokpun howoity rakat iꞌatuꞌe toꞌope hemiitꞌin. 
MAT.26.10	Mio tã iꞌatuꞌe hap hawyi Iesui toꞌe iꞌatuepe -Yt eipyꞌahak teiꞌo mana ete katupono wakuap ti uhepe tutunug e. Yt eiwemohit i haryporia minug hap ete e katupono ti ikahu kahato iminug atipuẽti e. 
MAT.26.11	-Katupono yt hekat i rakaria ti aru tukupteꞌen wuatꞌi eꞌat pe mesuwat yi tote eiwywo eimipowyro koꞌi wuat maꞌato Uito yt motꞌi i areineꞌen eipyꞌasetpe e temiitꞌin me. 
MAT.26.12	Meiũwat haryporia tunug uhete uikuꞌuro hap eꞌyian mete e. 
MAT.26.13	Miꞌi tupono areꞌe pywo ti aru meiũran aikowo aikowo mesuwat rotiat miitꞌin wakuat sehay taꞌatuhenoi henoi uheineꞌen hap etiat iꞌewyte taꞌatuhenoi wyti aru aikotã haryporia minug waku uhetiat hap etiat e.
MAT.26.14	Miꞌi hawyi ti wẽtup ok hemiit 12 ok hap Iuta Ikarioti saꞌyru toto raꞌyn paꞌi kororia kape henoi hamo. 
MAT.26.15	-Kat aru Iesui puẽti hap saꞌup ewetum uhepe ahenoi ehepiat ipytyk hamo pote e. Miꞌi hawyi Iuta pe taꞌatuium 30 ape Iesui enoi hap saꞌup mo. 
MAT.26.16	Miꞌi hawyi Iuta tuwanetup aikotã waku tutunug imaꞌat hamuat hap ete. Toikat kahato aikotã miat ipytyk hamuat.
MAT.26.17	Miꞌi turan man teneg u hap owakai te iraniaꞌin hemiitꞌin apo iꞌatuꞌe -Aikope som waku watunug meiũ aheman teneg u hap iꞌatuꞌe. Aikope aru watenuk iꞌatuꞌe. 
MAT.26.18	Miꞌi hawyi Iesui toꞌe -Pyno eweiwat ro tawa wato kape e. Putꞌok eiꞌe hawyi ti aru eweipuẽti wẽtup ok miit itote e. Miꞌi pe ewehenoi -Urukaꞌiwat eꞌat ti putꞌok e raꞌyn eweiꞌe o e. Uikuꞌuro hamuat eꞌat yt pya hin i raꞌyn wyti e ti Aikaꞌiwat eweiꞌe e. Miꞌi pote ti tenuk teran temiitꞌin wywo eꞌyat pe eweiꞌe o mekewat man u hamo getap kaꞌiwat pe e. 
MAT.26.19	Miꞌi hawyi tuwat raꞌyn Iesui ehay wywo tuwat hawyi aikotã Iesui mienoi ewy yne raꞌyn taꞌatupuẽti. Miꞌi hawyi taꞌatuporokpun itote ienuk hap imikyꞌesat ewy raꞌyn.
MAT.26.20	Miꞌi hawyi wãtym i turan Iesui toineꞌen apyk pe mesa ypyke towyriaꞌin 12 ok takaria wywo teꞌerenuk hamo. 
MAT.26.21	Miꞌi hawyi iꞌatuenuk turan Iesui toꞌe -Pywo pe ti areꞌe wẽtup ok ti meiũpe aiwywuat hat uimaꞌat hat uiꞌauka hanuat e. 
MAT.26.22	Mio tã e pote ipotmuꞌeria teꞌeruwanetup kahato hawyi atunik kahato raꞌyn haty kahato iꞌatuete mio tã e hap ihay. Miꞌi hawyi apo iꞌatuꞌe -Pyno uito apo e wẽtup ok i uito i apo e iꞌatuꞌe. 
MAT.26.23	Miꞌi hawyi Iesui toꞌe -Taꞌi mekewat uiwywuat man puka miꞌu moĩ miat hat wyti aru uiꞌauka kary hat e iraniaꞌin me Iuta etiat. 
MAT.26.24	Taꞌi tohenoi yne ti raꞌyn saꞌawyꞌi miwan me aikotã aru Eheykeꞌet auka hamuat etiat e. Maꞌato ti aru mekewat uimaꞌat hat Tupana tiꞌuhu kahato e. Poꞌog yt naku i pe aru topyhuꞌat e. Taꞌi poꞌog teneke yt karãpe i tuwemoherep mesuwat yi totiat e. Poꞌog waku yt karãpe i toineꞌen e. 
MAT.26.25	Miꞌi hawyi tokosap taꞌyn Iuta iraniaꞌin saipepe toꞌe hamo -Uito apo emaꞌat hanuat uikaꞌiwat e. Miꞌi hawyi Iesui tiwesat -Taꞌi eꞌe hap ewy mehin e Iesui.
MAT.26.26	Miꞌi hawyi Iesui tat man hawyi waku e Tupana pe hawyi toipik pik taꞌyn. Miꞌi hawyi tutum temiitꞌin me hawyi toꞌe -Ewetat ro mesuwat man mehinꞌin e. Ewetuꞌu ro miꞌi ti uipiit e. 
MAT.26.27	Miꞌi hawyi totat ihy kuiꞌa piat hawyi waku e Tupana pe. Miꞌi hawyi toimoꞌẽ temiitꞌin me hawyi toꞌe iꞌatuepe -Eiweꞌyꞌu ro e. 
MAT.26.28	Miꞌi ti uhuu aat hap miitꞌin mowehik Tupana etiat hamuat yn iꞌatuminug saꞌag moweityk Tupana piat hamuat e. 
MAT.26.29	Miꞌi hawyi ti aru yt karamuo i raꞌyn aresapohyꞌu eiwywo mesuwe maꞌato meiũran aru karãpe Uiꞌywot topyhuꞌat Morekuat nuat turan aresapohyꞌu iraꞌyn eiwywo e. 
MAT.26.30	Miꞌi hawyi Teꞌeruwepy hawyi tuwat raꞌyn Uriweiria ypia eꞌyityꞌok kape.
MAT.26.31	Miꞌi hawyi putꞌok iꞌatuꞌe itote hawyi toꞌe Iesui iꞌatuepe -Taꞌi mesuwat ewãtym ti aru uiꞌatoiat yne eipe. Eiwesytpok ti aru aikowo aikowo aikotã miwan me toꞌe hap ewy -Atiꞌahyk hawyi ikuꞌuro iꞌatukaꞌiwat hawyi ihũria tuwesytpok yne kowoꞌi kowoꞌi e. Mio tã e hap ewy ti aru mesup ewãtym uiꞌatoiat yne raꞌyn eipe e. 
MAT.26.32	Maꞌato areineꞌen i raꞌyn guꞌuro pyi hawyi ti aru worohoꞌopuẽti i raꞌyn yi Karireia pe e. Eheꞌyian me areto. Miꞌi hawyi ti aru itote raꞌyn watoꞌopuẽti e. 
MAT.26.33	Miꞌi pote Peteru toꞌe -Uito aru yt karamuo hin i aremoti epupi e. Yne iraniaꞌin eꞌatoiat pykai uito yt karamuo hin i aru woroꞌatoiat En e Peteru. 
MAT.26.34	Miꞌi pote Iesui toꞌe -U paĩ mesuwat ewãtym ti aru -Yt atikuap i raꞌyn Iesui ere e myẽꞌym muat waipaka ehay eꞌyian mete. 
MAT.26.35	-Taꞌi yt hin i aru e maꞌato uiꞌauka ti aru ewywo ekai te areineꞌen e. Iꞌewyte iraniaꞌin hemiitꞌin Peteru ehay ewy te teꞌeroꞌe Iesui pe.
MAT.26.36	Miꞌi hawyi putꞌok taꞌatuꞌe mikoi ypia Kesemani e hap tote hawyi toꞌe topotmuꞌeria pe -Eweiꞌapyk to meiũpe. Uito kuepuo areto Tupana wywuat uhehay hamo e. 
MAT.26.37	Miꞌi hawyi totioto Peteru iꞌewyte typyꞌok Sepeteu saꞌyruꞌin yt pya i iraniaꞌin kai. Itote hawyi tohatyꞌu kahato topyꞌa pe. Tuwanetup hoꞌopot hap kape yn. 
MAT.26.38	Itote iwanetup hap yt he hin i raꞌyn. Iꞌarot yn toineꞌen. Miꞌi hawyi toꞌe topotmuꞌeria myẽꞌym ok takaria pe -Taꞌi ahatyꞌu hap porap uiꞌauka e. Paa uiꞌe hap e. Miꞌi tupono o ewehẽtup Tupana kape e. Waku ewehehaꞌat ro e Iesui myẽꞌym ok takaria pe. 
MAT.26.39	Miꞌi hawyi toto porapꞌi hawyi poragꞌe yi tote tewapuo hawyi toꞌe -Uiꞌywot e etat kuap meikowat kuiꞌa uipo pyi pote waku wen maꞌato yt pote atuꞌu emikyꞌesat ewy e Iesui Toꞌywot pe. 
MAT.26.40	Miꞌi hawyi taꞌaipok i raꞌyn temiitꞌin myẽꞌym ok takaria kape. Miꞌi hawyi toiꞌatupuẽti iꞌatuket turan neꞌi raꞌyn. Miꞌi hawyi toꞌe Peteru pe -Yt ehẽtup kuap i apo wẽtup eꞌora i wyti e. 
MAT.26.41	Eweꞌeg wo o. Ehẽtup o Tupana kape emoesaika kahato o eiãꞌãg hap pupi Taꞌi atikuap ti etikyꞌesat kahato Tupana mikyꞌesat nug hap maꞌato ti yt putꞌok e i esaika hap inug hamo e 
MAT.26.42	Miꞌi hawyi taꞌaipok Toꞌywot kapiat tehay hamo hawyi toꞌe -Uiꞌywot yt etihep kuap i pya uikai meikowat kuiꞌa uipo pyi hoꞌopot hap pote waku atuꞌu emikyꞌesat ewy e. 
MAT.26.43	Miꞌi hawyi taꞌaipok i raꞌyn temiitꞌin kape. Miꞌi turan teꞌeroket i raꞌyn. Yt mehit iꞌatuꞌe kuap i sese raꞌyn yt teꞌeroket teran i pykai. 
MAT.26.44	Miꞌi hawyi taꞌaipok i raꞌyn myẽꞌym mo raꞌyn tehay Tupana kapiat hamo. Miꞌi hawyi iꞌewyte te toꞌe toꞌywot pe. 
MAT.26.45	Miꞌi hawyi taꞌaipok i temiitꞌin kape. Miꞌi turan iwyriaꞌin teꞌeroket i raꞌyn. Miꞌi hawyi toꞌe -Uiwyriaꞌin pyno eweiket rẽ apo e. Putꞌok e raꞌyn ti koitywy uimaꞌat hat. Eheykeꞌet ti koitywy yt nakuaria i po pe raꞌyn topyhuꞌat. 
MAT.26.46	Eiꞌãpeꞌokꞌam no katupono ti uimaꞌat hat tuut raꞌyn e temiitꞌin me.
MAT.26.47	Mio tã e turan Iuta putꞌok e raꞌyn. Tõꞌẽ tõꞌẽ Iuta upi typyꞌi kahato ariaꞌyp akun koꞌi wywo kyseꞌyp koꞌi wywo Iesui kape ipok pok hamo. Miꞌiria Paꞌi kororia nagnia akag koꞌi miꞌatupoꞌororia Iesui sat hamo tõꞌẽ Iuta wywo. 
MAT.26.48	Katupono saꞌawyꞌi ti Iuta tiꞌatumuꞌe muꞌe suraraꞌin yian mete -Putꞌok uiꞌe hawyi ti aru Iesui raꞌyn atiꞌãpysig e iꞌatuepe. Miꞌi turan o ewetopytyk taꞌyn e. 
MAT.26.49	Miꞌi hawyi putꞌok toꞌe hawyi tokosap Iesui kape hawyi toꞌe -Wãtym Uimuꞌe hat e. Miꞌi hawyi ti toiꞌãpysig naꞌyn. 
MAT.26.50	Miꞌi pote Iesui -Pyno etunug o aikotã saꞌawyꞌi wuat emienoi hap ewy paꞌi kororia pe e. Miꞌi hawyi taꞌatupytyk taꞌyn Iesui. 
MAT.26.51	Miꞌi pote wẽtup ok ipotmuꞌe iꞌyatypiat hat tekyseꞌyp towape pyi totekyi hawyi wẽtup ok paꞌi emiit toiꞌahape hep taꞌyn. 
MAT.26.52	Miꞌi pote Iesui toꞌe -Etopag i ro ekyseꞌyp ewope pe mehin e temiit Peteru pe. Katupono uwe uwe tuwepyk miꞌi hat wyti miitꞌin mipoepyk wo hawyi ikuꞌuro rakatno topyhuꞌat e. Uwe uwe tiꞌauka miit miꞌi miit miitꞌin miꞌauka wo aru topyhuꞌat e. 
MAT.26.53	Katupono atikyꞌesat pote ti yt niatpo hin i ahẽtup Uiꞌywot kape uipowyro hamuat. Miꞌi hawyi meremo tõꞌẽ uipowyro hamo poꞌog typyꞌi atipy piaria uiꞌapykok hamuat e. 
MAT.26.54	Katupono saꞌawyꞌi te uiꞌauka hamuat yn taꞌatuhenoi miwan me. Miꞌi pote yt ahẽtup i atipy kape uipowyro hamuat atipy piaria sem e. 
MAT.26.55	Miꞌi hawyi Iesui toꞌe õꞌẽ haria pe -Kat hamoĩ eweĩꞌẽ uhewowi kyseꞌyp koꞌi wywo ariaꞌyp akun koꞌi wywo. Pyno seroꞌok e hat apo Uito. Miꞌi pote apo eweĩꞌẽ uhewowi. Saꞌawyꞌi te kue areineꞌen wuatꞌi eꞌat pe Tupana motypot yat pe eimuꞌe hamo maꞌato kue eipe yt kat eweiꞌe hin i. Yt uipytyk i eipe paĩ e. 
MAT.26.56	Maꞌato eweikuap katupono uipyhik taꞌyn eipe mesup e. Pyno ahenoi ehepe. Taꞌi saꞌawyꞌi te wuaria Tupana ehay enoi haria henoi henoi meikotã hamuat hap yn. Miꞌi hawyi iꞌatuꞌe taꞌatumiwan me hap ewy raꞌyn meiũ e. Miꞌi hawyi ti ipotmuꞌeria ikohyeput raꞌyn Iesui yatypepyi taꞌatuꞌatoiat yne.
MAT.26.57	Miꞌi hawyi ipytyk haria tioto raꞌyn Iesui paꞌi koro sese Kaꞌiwasi e hap yat kape. Aikope tukupteꞌen iwan miat Tupana ehay enoi haria kape nagnia ehay enoi haria teꞌeruwaꞌatunug hap kape. 
MAT.26.58	Peteru toto hewatꞌypmo wen maꞌato pya iꞌatukai yt heremo i. Miꞌi hawyi putꞌok e mekewat paꞌi wato yat ete hawyi tokosap iꞌyat pyhyp hap surara eꞌokenꞌypy kape. Miꞌi hawyi taꞌapyk itote paꞌi kororia emiitꞌin ywytpe. Taꞌakasa teran aikotã taꞌatunug Iesui ete hap kape. 
MAT.26.59	Miꞌi hawyi itote paꞌi kororia tikat kahato sehay saꞌag yne kaipyi nagnia woꞌonapin haria wywo. Miꞌi hawyi yt pywo pe hin i taꞌatukuasa saꞌag iꞌauka hamuat hap. 
MAT.26.60	Maꞌato yt aikotã me hin i taꞌatupuẽti sehay saꞌag Iesui etiat. Katupono taꞌatuhenoi yt toꞌoꞌewyꞌewy i. Miꞌi pote yt toꞌosatꞌi iꞌatuwanetup hap koꞌi. Miꞌi turan ni maꞌato putꞌok iꞌatuꞌe typy ok henoi hanuaria hawyi teꞌeroꞌe 
MAT.26.61	-Taꞌi meiẽwat Miit wyti ihay uruehamo -Atipugha ti aru meiẽwat Tupana motypot yat e ti iꞌatuꞌe. Miꞌi hawyi myẽꞌym eꞌat pe yn hawyi atimopoĩꞌam i e iꞌatuꞌe. 
MAT.26.62	Mio tã iꞌatuꞌe pote paꞌi koro ipoĩꞌam naꞌyn hawyi toꞌe Iesui pe -Yt etiꞌatuwesat i apo mio tã iꞌatuꞌe pykai e. 
MAT.26.63	Maꞌato yt kat e hin i. Miꞌi hawyi paꞌi koro toꞌe i -Ehenoi ro Tupana Saꞌyru En hap Miitꞌin Porekuat nuat hap sio apo yt e. 
MAT.26.64	Miꞌi hawyi toꞌe Iesui paꞌi koro pe -Mio tã eweiꞌe mehin e. Taꞌi meiũran ti aru eiwaꞌakasa Miitꞌin Ykeꞌet Tupana po sese kai mekewat poꞌog hesaika rakat po sese kai hawyi tuut atipy kaipyi ywyhig me e. 
MAT.26.65	Mio tã e pote paꞌi koro tuwekamisa wato hiot hawyi toꞌe i -Taꞌi heso kahato ti Tupana ete tuwepehik pehik topyꞌahak haype e. Pyno koitywy watikuap kahato raꞌyn sese heso hap. Taꞌi tuwekuasa kahato raꞌyn ti tehay wo. Ahehamo kahato raꞌyn tuwemaꞌat sese raꞌyn. Pyno watikuap taꞌyn koitywy. Toran naꞌyn ahehay e paꞌi koro iraniaꞌin me. 
MAT.26.66	Mio tã toꞌe hawyi apo e iraniaꞌin me -Pyno aikotã watoꞌe aru koitywy meiũwat Miit ete e. Miꞌi hawyi taꞌatuwesat -Taꞌi mio tã e hat auka potiat neꞌi waku iꞌatuꞌe. 
MAT.26.67	Miꞌi hawyi kuitu iꞌatuꞌe Iesui owa ete. Taꞌatuꞌahyk taꞌatupo wo. Iraniaꞌin howapetek taꞌatupopep mo. 
MAT.26.68	-Pyno koitywy pywuat Tupana Mipoꞌoro En pote ehenoi ro uwe uwe piat ewapetek haria set koꞌi iꞌatuꞌe.
MAT.26.69	Miꞌi turan Peteru taꞌapyk mekewat getap eꞌokenypyke. Miꞌi hawyi wẽtup ok makuptia paꞌi koro eropat hat putꞌok e Peteru ete -An e worokuap kahato en. Iesui emiit yi Karireia piat e. 
MAT.26.70	Miꞌi pote Peteru tiwesat -Yt uito i rat e. Yt atikuap i ehay e. 
MAT.26.71	Miꞌi hawyi Peteru toto mekewat okenꞌypy wato kawiatnuat og kape mekewat haryporia hit yatypepyi. Miꞌi hawyi itote wẽtup ok i raꞌyn iꞌatueropat hat rẽ haryporia toꞌe towyriaꞌin me -Atikuap ti uito meiẽwat e. Mekewat tawa Nasare piat turan wuat Iesui wywuat ieineꞌen hat wyti e. 
MAT.26.72	Miꞌi hawyi Peteru toꞌe itotiaria pe -Yt rat e yt atikuap i ti uito Miꞌi Miit e. 
MAT.26.73	Miꞌi hawyi iraniaꞌin tokokaꞌat Peteru kape hawyi teꞌeroꞌe -Taꞌi uruikuap ti en. En ni wyti wẽtup ok Iesui potmuꞌe iꞌatuꞌe katupono yi Karireia piaria ehay ewy ehay iꞌatuꞌe. 
MAT.26.74	Mio tã iꞌatuꞌe pote toiꞌatuwesat saꞌag neꞌi raꞌyn -Yt atikuap i ti uito Miꞌi Miit e. Uheso pote aru waku raꞌyn Tupana uiꞌapiheg e. Maꞌato meremo yt uheso i rat toꞌe hawyi waipaka ihay raꞌyn. 
MAT.26.75	Miꞌi pote so hotꞌokꞌe raꞌyn Iesui ehay kape -Waipaka ehay eꞌyian mete ti aru -Yt atikuap i Miꞌi Miit ere raꞌyn uhepiat pe myẽꞌym mo e Iesui hap kape iwatetup taꞌyn. Miꞌi hawyi tuwepik taꞌyn itote pyi tuwak kahato raꞌyn Peteru tominug saꞌag hap upi.
MAT.27.1	Miꞌi hawyi hunete teꞌeruwaꞌatunug paꞌi kororia nagnia koꞌi wywo aikotã waku Iesui taꞌatuꞌauka hap kat hamo torannia akagnia koꞌi wywo. 
MAT.27.2	Miꞌi hawyi taꞌatupoꞌi poꞌi raꞌyn Iesui haity wo. Miꞌi hawyi taꞌatuereto raꞌyn wanikaptia porekuat Piratu e hap kape. 
MAT.27.3	Miꞌi hawyi tuwanetup hawyi Iuta Iesui maꞌat hat taꞌaipok paꞌi kororia kape toꞌe hamo -Ahatyꞌu raꞌyn uipyꞌa pe uiminug saꞌag Uikaꞌiwat etiat hap paĩ e iꞌatuepe. Ewetat i ro mesuwat saꞌup saꞌag uipo pyi e. 
MAT.27.4	Taꞌi atiꞌaparap kahato ti uito. Atum Uikaꞌiwat ehepe yt kat upiat hin i iꞌaparap hat atiweneru e. Miꞌi hawyi taꞌatuwesat Iuta -Pyno koitywy yt urutuwanetup teran hin i raꞌyn ti eminug kape iꞌatuꞌe. Eminug saꞌag ni epe topyhuꞌat uhyt iꞌatuꞌe. 
MAT.27.5	Miꞌi hawyi Iuta tiporokpun naꞌyn mekewat saꞌup 30 ape rakat Tupana motypot yat koro pe. Miꞌi hawyi totoiat haꞌup itote hawyi toto tuweꞌauka hamo. Miꞌi hawyi haity wywo tuweꞌutꞌyp kytyt ywaiti hawyi ikuꞌuro. 
MAT.27.6	Miꞌi hawyi paꞌi kororia teꞌeroꞌe -Aikotã som mesuwat miit suu saꞌup ete watunug iꞌatuꞌe. Ainapin hap yt naku i watopag miꞌi Tupana motypot yat piat heiam me e iꞌatuꞌe. 
MAT.27.7	Teꞌeruwanetup hawyi teꞌeroꞌe -Pyno waku ti watikyiꞌat mekewat yi kamuti nug hat kaipyi miitꞌin yt uwe mikuap i koꞌi syp hamuat iꞌatuꞌe. Miꞌi hawyi taꞌatukyiꞌat mekewat 30 ape rakat saꞌup mo. 
MAT.27.8	Miꞌi hawyi miꞌi yi taꞌatusetnug -Miꞌauka suu saꞌup muat mikyiꞌat iꞌatuꞌe. Pyno mesup te miꞌi set topyhuꞌat itote. 
MAT.27.9	Pyno aikotã Tupana ehay enoi saꞌawyꞌi wuat hat Ieremia toꞌe hap ewy -Meiũran ti aru ipiit saꞌup taꞌatukat karania upi iꞌauka hap saꞌup hawyi 30 ape waku iꞌatuꞌe ti aru Isareu ywaniaria e. 
MAT.27.10	Miꞌi saꞌup mo ti aru taꞌatukyiꞌat mekewat kamuti nug hat eꞌyi Ieremia saꞌawyꞌi miwan me hap etiat tohenoi.
MAT.27.11	Miꞌi hawyi Iesui putꞌok e morekuat yat pe hawyi morekuat tikay kay tuwewowi apo toꞌe hamo -En apo Iuteuria ywania Porekuat sio yt e. Miꞌi pote Iesui toꞌe -En mio tã ere. 
MAT.27.12	Miꞌi hawyi morekuat pe teꞌeroꞌe paꞌi kororia nagnia -Meiũ Miit yt naku i kahato rakat iꞌatuꞌe. Maꞌato Iesui yt tiꞌatuwesat hin i raꞌyn mio tã iꞌatuꞌe iꞌatueso tepiat pykai. 
MAT.27.13	Miꞌi hawyi morekuat toꞌe Iesui pe -Mio tã iꞌatuꞌe ti epe Uhyt ewanikaptia e. Etikuap apo yt naku i iꞌatuꞌe ti epiat pe Uhyt e. 
MAT.27.14	Maꞌato Iesui ipoꞌinik neꞌi. Yt kat e hin i toiꞌatuwesat mio tã e haria. Miꞌi hawyi morekuat tuwanetup kahato kat pote yt toiꞌatuwesat i hap kape.
MAT.27.15	Pyno yne anu pe mekewat ienuk wato hap turan morekuat tiporenotem wẽtup ok woꞌopyhik hawyi miitꞌin mowepiit hamo taꞌatumikyꞌesat ewy. 
MAT.27.16	Mekewat eꞌat pe toineꞌen woꞌopyhik hawe yt nakuat i sese rakat Parapa e hap. 
MAT.27.17	Miꞌi hawyi morekuat tiꞌatukay kay miitꞌin hawyi toꞌe -Uweĩ waku mesuwat anu atiputsit wẽtup ok aimipyhik e. Uweĩ eweikyꞌesat apo e. Pyno waku apo atiporenotem mekewat Iesui Tupana mipoꞌoro eiporekuatno e hap sio mekewat Parapa e hap e. 
MAT.27.18	Katupono Piratu tikuap iꞌatuwemoehayꞌywyi hap tuwanetup hawe Iuteuria akag yt tikyꞌesat i miitꞌin tuwat Iesui kape hap. 
MAT.27.19	Miꞌi hawyi Piratu taꞌapyk teꞌamyap tote aikope morekuaria toꞌe hap miitꞌin wakuat sio yt hap kuap hap tote. Miꞌi turan iharyꞌi tuwehay poꞌoro teꞌaito kape -Yt etunug saꞌag neiꞌo mekewat Iesui wakuat ete toꞌe hap. Ahatyꞌu kahato uimuꞌetu wuat miꞌi hap e. Pyno uheꞌaito epohep to merep Miꞌi Miit ete e. 
MAT.27.20	Miꞌi hawyi paꞌi kororia nagniaꞌin teꞌeroꞌe miitꞌin me -Pyno waku watiputsit Parapa hawyi waku watiꞌauka Iesui eweiꞌe ro morekuat pe iꞌatuꞌe miitꞌin pyꞌasetpe. -Mio tã eweiꞌe ro morekuat pe iꞌatuꞌe. 
MAT.27.21	Miꞌi hawyi morekuat Piratu toꞌe iꞌatuepe -Pyno ewehenoi ro uwe waku atiputsit woꞌopyhik hawiat e. Miꞌi hawyi -Waku Parapa iꞌatuꞌe. 
MAT.27.22	Miꞌi hawyi toꞌe i -Aikotã are aru atunug mekewat Eiporekuat nuat Tupana Mipoꞌoro ete e. Mio tã e pote iꞌatuehay pirik wo -Etiꞌauka ro ariaꞌyp posak etiat hamo iꞌatuꞌe. 
MAT.27.23	Mio tã iꞌatuꞌe pote -Kat hamo kat iminug saꞌag poꞌypyi ten atiꞌauka e morekuat. Miꞌi hawyi taꞌatuehay haty wo -Erehay ium no epiat iꞌauka ariaꞌyp posak etiat hap iꞌatuꞌe. 
MAT.27.24	Miꞌi hawyi Piratu tuwanetup hawe toꞌe -Tuꞌuka irane apo paĩ e. Miꞌi hawyi morekuat toꞌe temiitꞌin me -Eweheꞌerut yꞌy uiweposei miitꞌin ehamuat hamo e. Taꞌatuheꞌerut hawyi tuweposei wuatꞌi miitꞌin ehamo. Tuweposei haype toꞌe -Areposei meiũ meiũwat Miit wakuat auka hap suu yt atikyꞌesat i uipo ete pote e. Iꞌauka hap eipo piat toineꞌen e. 
MAT.27.25	Miꞌi hawyi teꞌeroꞌe -Yt eete i ti aru uhyt iꞌatuꞌe uruete urumepytꞌin ete aru iꞌatuꞌe. Taꞌi Iesui auka hap ti aru uruete uhyt iꞌatuꞌe. 
MAT.27.26	Miꞌi hawyi Parapa toiputsit woꞌopyhik hawyi tutum iꞌatuepe. Miꞌi hawyi toipoꞌoro tesuraraꞌin Iesui pok pok hamo. Taꞌatupok pok hawyi morekuat toiat raꞌyn Iesui tesuraraꞌin po pe iꞌauka ariaꞌyp posak etiat hamo.
MAT.27.27	Miꞌi hawyi hesuraraꞌin tioto raꞌyn Iesui morekuat koro yat kape. Miꞌi hawyi taꞌatuꞌatukay kay yne morekuat esuraraꞌin temiitꞌin sese Iesui kape. 
MAT.27.28	Miꞌi hawyi Iesui esokpe taꞌatuhep yne hawyi morekuat esokpe wato ihup takat ipiit pe taꞌatupag.
MAT.27.29	Miꞌi hawyi taꞌatupiꞌig morekuat eꞌamatap ewywuat morekuat painug hap ewy hehu rakat maꞌato taꞌatumikyryꞌi hap neꞌi miꞌi tã taꞌatunug. Taꞌatupag Iesui akag me haty rakat. Iꞌewyte wy taꞌatupag ariaꞌyp ipo pe. Miꞌi hawyi teꞌeruwepỹꞌãtutuk taꞌatuwekyryꞌi haype. -Ereineꞌen motꞌi ro mesuwat yi tote uruporekuatno Iuteuria Porekuatno iꞌatuꞌe taꞌatuehay mikyryꞌi hap. 
MAT.27.30	Kuitu kuitu iꞌatuꞌe Iesui ete. Miꞌi hawyi ipo piat ariaꞌyp taꞌatusat hawyi miꞌi wo taꞌatuꞌahyk ahyk iꞌakag ete. 
MAT.27.31	Taꞌatumikyryꞌi kahu raꞌyn hawyi taꞌatuhep i raꞌyn taꞌatumipag morekuat esokpe ihup takat. Miꞌi hawyi taꞌatupag iwat hesokpe sese i raꞌyn. Miꞌi hawyi itote pyi taꞌatueroto iꞌauka hamuat kape raꞌyn.
MAT.27.32	Miꞌi turan wẽtup ok miit taꞌatupuẽti muap tote tawa Sireneu kaipywiat Simau e hap het rakat. Miꞌi pe teꞌeroꞌe -Eheꞌereto ro meiũwat Miit eꞌariaꞌyp posak iꞌatuꞌe tope. 
MAT.27.33	Miꞌi hawyi putꞌok iꞌatuꞌe yityꞌok tote Iesui wywo yityꞌok Miit Akag Kag ewywuat iꞌatuꞌe hap het rakat tote maꞌato iꞌatupusu puat Koukota e hap het rakat tote. 
MAT.27.34	Miꞌi hawyi itote taꞌatuium Iesui pe sapo hy puo mohag haty monik hamuat hap nop takat. Toterep hawyi toikuap hawyi yt tutuꞌu i poꞌog neran. 
MAT.27.35	Miꞌi hawyi taꞌatuhep hesokpe koꞌi ipiit pyi. Miꞌi hawyi taꞌatuꞌateg ipo ete ipy ete ariaꞌyp posak ete. Miꞌi hawyi hesokpe taꞌatumoꞌẽ teran hawyi teꞌeruwemahara aikotã waku hesokpe taꞌatumoꞌẽ hamuat haype. 
MAT.27.36	Miꞌi hawyi apyk iꞌatuꞌe suraraꞌin yt taꞌatukyꞌesat i iraniaꞌin neꞌi ihep ariaꞌyp posak pyi Iesui hap haype. Miꞌi pote suraraꞌin tiꞌapykok kahato teꞌerahaꞌat kahato. 
MAT.27.37	Miꞌi hawyi taꞌatumiwan taꞌatupehik Iesui apy tote ikuasa haria ehay wywuat -Meiũ ti Iesui Aiporekuat koro. Meiũ ti Iesui Iuteuria Porekuat koro e hap. 
MAT.27.38	Miꞌi hawyi iꞌewyte taꞌatupehik iꞌatuꞌariaꞌyp posak ete typyꞌok seroꞌok e haria wẽtup ok ipo ran kai wẽtup ok ipo sese kai tukupteꞌen taꞌatupehik. 
MAT.27.39	Miꞌi hawyi hepiok haria iꞌatuehay mikyryꞌi kahato. 
MAT.27.40	-Erehakyeraꞌat ro erehakyeraꞌat ro meiẽpe pyi iꞌatuꞌe. Tupana motypot yat atomoma hawyi atunug myẽꞌym eꞌat yn e hat meiẽ iꞌatuꞌe. Pywuat Tupana Saꞌyru sese pote ti aru eraꞌapyk meiẽpe pyi ewewi ariaꞌyp posak pyi iꞌatuꞌe. 
MAT.27.41	Iꞌewyte paꞌi kororia nagnia ehay enoi haria teꞌeruwemokoꞌi mokoꞌi hewowi. 
MAT.27.42	-Iraniaꞌin ti toiꞌatuehakyeraꞌat kuap iꞌatuꞌe maꞌato tuwewi ti yt tuwehakyeraꞌat kuap hin i iꞌatuꞌe. Maꞌato iraniaꞌin teꞌeroꞌe -Pywuat eꞌapyk ariaꞌyp posak tote pywiat pote ti ren meremo pywo rasig Isareu ywania Porekuat nuat watoꞌe iꞌatuꞌe. 
MAT.27.43	Taꞌi heso kahato ti --Tupana atimohey e maꞌato pywo Tupana Saꞌyru pote ti ren tuut Tupana ariaꞌyp posak pywiat ihakyeraꞌat hamo iꞌatuꞌe taꞌatuehay mikyryꞌi hap. 
MAT.27.44	Iꞌewyte mipehik iꞌywyt piat seroꞌok e haria teꞌeroꞌe wy taꞌatuehay mikyryꞌi hap.
MAT.27.45	Miꞌi hawyi atposake pyi iꞌypyryp hap putꞌok e wãtym i kape. 
MAT.27.46	Miꞌi hawyi iꞌypyryp we Iesui tuwatka haty wo atpo sake ran turan -Uhetupana kat poteĩ uiꞌatoiat En e. Maꞌato towat topusu puo -Erui Erui irama sapatani e. 
MAT.27.47	Mio tã e pote meimuẽ puaria teꞌeroꞌe -Mio ti Eria saꞌawyꞌi wuat Tupana ehay enoi hat raꞌyn toikay kay topowyro hamo iꞌatuꞌe. 
MAT.27.48	Miꞌi hawyi ariaꞌyp hit ãpo ete taꞌatupoꞌi amukiusuꞌap ewywuat hawyi taꞌatupuka ihy haiug nakat pe miꞌi hawyi taꞌatuium teran Iesui kape. 
MAT.27.49	-Waku wahekatup mio apuru tuut Eria ipowyro hamo sio yt iꞌatuꞌe. 
MAT.27.50	Miꞌi hawyi Iesui kak e tokuꞌuro haype hawyi ipyhu tekꞌe raꞌyn hawyi ikuꞌuro sese raꞌyn. Tutum naꞌyn toieineꞌen hap. 
MAT.27.51	Miꞌi hawyi Tupana motypot yat pe mekewat sokpe Tupana eꞌokipy ete hiotꞌe raꞌyn ywaiti pyi yi kape. Iꞌewyte wy yi hurukꞌe itote. Miꞌi turan nu koꞌi itotiat iꞌapak pakꞌe raꞌyn. 
MAT.27.52	Iꞌewyte woꞌosyp hap iꞌahiotꞌe raꞌyn yi tyryꞌe pote Iesui ikuꞌuro turan. Miꞌi hawyi tukupteꞌen i raꞌyn guꞌuro pyi saꞌawyꞌi wuat Tupana mohey sese rakaria. 
MAT.27.53	Miꞌi hawyi miꞌiria Iesui ewy tukupteꞌen i raꞌyn guꞌuro pywiat hawyi tuwat tuwat Tupana etawa Ierusarẽi kape teꞌerumoherep itotiaria miitꞌin kapiat hamo. 
MAT.27.54	Iesui ikuꞌuro turan wẽtup ok suraraꞌin akag tesuraraꞌin nywo teꞌeraꞌakasa yne aikotã aikotã ikuꞌuro hap kape yi tyryꞌe hap kape. Miꞌi hawyi teꞌerokenꞌẽ kahato hawyi teꞌeroꞌe -Taꞌi meiũ ti Tupana Saꞌyru sese iꞌatuꞌe. 
MAT.27.55	Miꞌi turan tukupteꞌen haryporiaꞌin iwywuat hewyry rakaria ikuꞌuro hap kapiat akasa haria pya pywiat sehaꞌat haria. Miꞌiria ti saꞌawyꞌi tõꞌẽ Iesui upi yi Karireia kaipyi Iesui powyro hamo hewyry te turan. 
MAT.27.56	Itote toineꞌen mekewat yi Matarena kaipywiat Maria e hap het rakat. Iꞌewyte wẽtup ok Maria Sepeteu saꞌyruꞌin Tiaku hawyi Iuse ty toineꞌen iꞌatuwywo.
MAT.27.57	Miꞌi turan aat minꞌe irane raꞌyn turan mekewat Iesui potmuꞌe hekat rakat putꞌok e mekewat tawa Arimateia kaipywiat Iuse e hap. Miꞌi ti Iesui mohey hat toineꞌen 
MAT.27.58	Iuse putꞌok e itote morekuat Piratu wywo ihay hamo. Mio tã toꞌe -Atiꞌasyp irane raꞌyn ti Iesui piit e. Atikyꞌesat Iesui piit etum uhepe isyp hamo e. Miꞌi pote Piratu temiitꞌin suraraꞌin me toꞌe -Ewetum soke meiẽwat ipiit mekewat miit pe e. 
MAT.27.59	Miꞌi hawyi toto hewowi hawyi toihep taꞌyn mekewat ariaꞌyp posak ete pyi Iesui piit hawyi toipoꞌi poꞌi sokpe pakup ikytsig nakatno. 
MAT.27.60	Miꞌi hawyi totopag ipiit mekewat towat woꞌosyp hap nu kaꞌa pe ipakup takat pe. Miꞌi hawyi tohewahik nu wato wo. Miꞌi hawyi waku yne raꞌyn iheg me raꞌyn hawyi toto iraꞌyn. 
MAT.27.61	Itote ti Maria Matarena iꞌewyte mekewat wẽtup Maria tukupteꞌen. Teꞌeraꞌakasa yne katupono miꞌiria teꞌeraꞌapyk yt pya i ipuꞌẽ kai. 
MAT.27.62	Miꞌi hawyi Saputu eꞌat eꞌihatꞌok pe teꞌeruwaꞌatunug paꞌi kororia woꞌomuꞌe haria morekuat Piratu wywo. 
MAT.27.63	Mio tã iꞌatuꞌe -Mekewat gaꞌatpuat urumiꞌauka heso rakat wytig toineꞌen ne turan mio tã e -Myẽꞌym eꞌat areineꞌen guꞌuro pe hawyi ti aru areineꞌen i raꞌyn e iꞌatuꞌe. 
MAT.27.64	Miꞌi hap uruikuap pote uruhenoi kahato teran epe iꞌatuꞌe. Pyno waku etimoheg kahato mekewat iꞌasyp hap suraraꞌin wywo myẽꞌym eꞌat kape suraraꞌin tiꞌapykok kahato iꞌatuꞌe. Maꞌato yt kat i iꞌapykok haria pote ti ren meiũran wãtym muo tõꞌẽ ipotmuꞌeria hereto hamo taꞌatuꞌe haype. Miꞌi pote ti ren iwẽtem naꞌyn hawyi teꞌeroꞌe miitꞌin me -Meiẽ tuwẽtem naꞌyn guꞌuro pyi iꞌatuꞌe. Maꞌato miꞌi tã raꞌyn taꞌatunug hawyi ti ren poꞌog heso hap topyhuꞌat ahepe saꞌawyꞌi wuat heso hap kai iꞌatuꞌe. 
MAT.27.65	-Pyno waku suraraꞌin koꞌi etiꞌatupoꞌoro mekewat misyp apykok hamo e. Waku eweimoheg eimikyꞌesat oktan e Piratu paꞌi kororia pe. 
MAT.27.66	Miꞌi hawyi okenhyp iheg nakat nu wo toineꞌen wen maꞌato miꞌi pykai yi og hap iheg nakat ewy taꞌatunug nu wato ete.
MAT.28.1	Miꞌi hawyi Sapatu eꞌat tokosap hawyi mukiꞌite mytuꞌu eꞌat pe hunete ihatꞌok turan tuwat Maria Matarena hawyi wẽtup Maria Iesui syp hap kapiat teꞌerahaꞌat hamo. 
MAT.28.2	Miꞌi hawyi putꞌok iꞌatuꞌe turan yi hurukꞌe kahato katupono Tupana mipoꞌoro atipy kaipywiat raꞌyn putꞌok e nu wato kawiat okenhypꞌok hamo. Toimorem mekewat heꞌokenhyp hap hawyi taꞌapyk heꞌokenhyp hap tote nu wato tote. 
MAT.28.3	Imehit kahato hẽtyhot kahato aikotã merepꞌe hap ewy. Hesokpe ti ikytsig kahato nukara kytsig hap ewy. 
MAT.28.4	Miꞌi pote suraraꞌin itotiaria teꞌerokenꞌẽ kahato ipupi toꞌotyryꞌi kahato ipupi genꞌẽ pono. Miꞌi hawyi hewo yi upi map haria ewy.
MAT.28.5	Miꞌi pote toꞌe Tupana mipoꞌoro Mariaꞌin me -Yt eweikenꞌẽ teiꞌo e. Worohoꞌokuap eipe Iesui piit kat haria ariaꞌyp posak etiat miꞌauka kat haria ti eipe e. 
MAT.28.6	Maꞌato yt uwe i raꞌyn meiũpe topũꞌẽ pe e. Tuwẽtem naꞌyn guꞌuro pyi Iesui aikotã yian mete tohenoi hap ewy raꞌyn toineꞌen i raꞌyn paĩ e. Miꞌi pote eweĩꞌẽ ro meikowo ipuꞌẽ kape eiwehaꞌat hamo e atipy kaipywiat suut hat manaꞌin me. 
MAT.28.7	Miꞌi hawyi toꞌe i iꞌatuepe -Koitywy eweiwat ro meremo ipotmuꞌeria piat henoi hamo. Iwẽtem iraꞌyn guꞌuro pywiat hap enoi iꞌatuepiat hamo. Toto raꞌyn tetama Karireia kape. Miꞌi tote ti eweipuẽti aru eweiꞌe ro ipotmuꞌeria pe Yt eweiwaure o uiꞌe hap e atipy kaipywiat Tupana mipoꞌoro manaꞌin me. 
MAT.28.8	Mio tã e hawyi tuwat raꞌyn meremo Mariaꞌin. Ikohyeput raꞌyn teꞌerokenꞌẽ popuo maꞌato iꞌewyte taꞌatuwepiit kahato wywo tuwat meremo ipotmuꞌeria piat henoi hamo. 
MAT.28.9	Miꞌi turan iꞌatukohyeput nuat iwat turan Iesui tiꞌatupuẽti muap tote -Manaꞌin ariot iraꞌyn e. -Mimi iꞌatuꞌe hawyi iꞌatuporokaꞌat ipy ete imotypot hap wywo. 
MAT.28.10	-Manaꞌin yt eweikenꞌẽ teiꞌo e maꞌato eweiwat ro uiwyriaꞌin eikywytꞌin me henoi hamo -Waku eweiꞌaipok aheꞌyi Karireia kape iraꞌyn. Miꞌi tote watoꞌopuẽti e. Waku uiꞌe hap ewy eweiꞌe ewehenoi uhemiitꞌin me. Miꞌi hawyi tuwat i ikohyeput i raꞌyn taꞌatuhenoi hamo.
MAT.28.11	Miꞌi turan suraraꞌin ikohyeput raꞌyn tawa wato Ierusarẽi kape. Miꞌi hawyi taꞌatuhenoi raꞌyn yne yne itote taꞌatukosap hap aikotã aikotã hap paꞌi kororia pe. 
MAT.28.12	Miꞌi hawyi teꞌeruwaꞌatunug naꞌyn paꞌi kororia nagnia woꞌonapin haria wywo aikotã watoꞌe aru watunug taꞌatuꞌe hamo. Miꞌi hawyi suraraꞌin me teꞌeroꞌe -Pyno waku ewetunug uruꞌe hap ewy hawyi watum saꞌup iwato kahato ehepe iꞌatuꞌe suraraꞌin me. 
MAT.28.13	Waku mio tã eweiꞌe -Wãtym muo urutoket kai te ipotmuꞌeria teroꞌok neꞌi Iesui piit eweiꞌe o iraniaꞌin me. Miꞌi pote aru saꞌup watum iwato kahato ehepe iꞌatuꞌe nagnia suraraꞌin me. 
MAT.28.14	Maꞌato morekuat tikuap hawyi uruto urutukupteꞌen eiꞌe hap mopywuat hamuat. Miꞌi hawyi yt ipyꞌahak neꞌi ehete iꞌatuꞌe. 
MAT.28.15	Miꞌi hawyi waku iꞌatuꞌe suraraꞌin hawyi haꞌup taꞌatusat raꞌyn. Miꞌi hawyi ti taꞌatumaꞌat raꞌyn miitꞌin -Taꞌi ipotmuꞌeria teroꞌok ti Iesui piit uruket kai iꞌatuꞌe torannia pe. Mio tã e hap ti mesup te topyhuꞌat koran te mio tã iꞌatuꞌe Iuteuria toꞌope.
MAT.28.16	Miꞌi hawyi ti ipotmuꞌeria 11 ok takaria tuwat raꞌyn yi Karireia kape mekewat saꞌawyꞌi wuat yityꞌok kape aikope saꞌawyꞌi Iesui toꞌe -Meiũran ti aru waku eweĩꞌẽ i mesuwe uiwẽtem iraꞌyn guꞌuro pywiat hawyi e hap kape. 
MAT.28.17	Miꞌi hawyi putꞌok taꞌatuꞌe itote i raꞌyn hawyi teꞌeraꞌakasa i raꞌyn taꞌatukaꞌiwat Iesui kape. Miꞌi hawyi teꞌeruwehum kahato taꞌatumotypot kahato Iesui. Taꞌatumohey kahato maꞌato wẽtup ok wẽtup ok imohey ran.
MAT.28.18	Miꞌi hawyi Iesui tuut iꞌatuewowi hawyi iꞌatupyꞌasetpe toineꞌen heremo kahato. Miꞌi hawyi toꞌe itotiaria pe -Koitywy Tupana tum yne raꞌyn tesaika hap uhepe e. Miꞌi hawyi Wuatꞌi Miitꞌin Porekuat koro wo areineꞌen atipy pe iꞌewyte mesuwat yi tote e. 
MAT.28.19	Miꞌi pote koitywy worohoꞌopoꞌoro eipe wuatꞌi ywania muꞌe hamo e. Miꞌi pote koitywy atimoꞌẽ raꞌyn ehepe uhesaika hap uhemiitꞌin pakup nug uhepiat hamo e. Eweiꞌatumuꞌe ro miꞌiria uiꞌe yne hap nug hamo iꞌewyte eweiꞌatusetꞌok uimohey pakup i haria Uiꞌywot set upi uhet upi Tupana Paꞌãu set upi e. 
MAT.28.20	Waku yne saꞌawyꞌi wuat ahenoi ehepiat hap ewy miitꞌin muꞌe hamuat e. Miꞌi hawyi eimimuꞌeria uimohey haria atikyꞌesat yne uhehay nug haria wo teꞌeropyhuꞌat e. Miꞌi tupono eweiwat ro iraniaꞌin ywania yne muꞌe hamo areꞌe wen maꞌato miꞌi turan ti aru yt eiweran i eweiwat. Katupono Uito ti aru areto wy eiwywo aikope aikope eweiwat hap upi eipowyro hatno wuatꞌi eꞌat pe ikahuro hap putꞌok e hap kape. Areineꞌen eiwywo wuatꞌi eꞌat pe e Iesui ahepe temiitꞌin me.
MRK.1.1	Mesup mienoi wakuat ti Aipotypot Iesui etiat Tupana saꞌyru etiat aikotã saꞌawyꞌi te Tupana tipoꞌoro tosaꞌyru meiko wo mesuwat mytyyp kape miitꞌin ehakyeraꞌat hamo. 
MRK.1.2	-Uhaꞌyru e woropoꞌoro aru En miitꞌin ehakyeraꞌat hamo e maꞌato saꞌawyꞌi atipoꞌoro teran wẽtup ok eꞌuut hap enoi hamo e. Epuꞌap mowaku hamuat e Tupana miwan me Marakia 3.1 pe. 
MRK.1.3	Atipoꞌoro wyti aru miitꞌin me epuꞌap ywytip hamuat. Mio tã e wyti aru epiat pe uhaꞌyru e. Ewehywytip Tupana saꞌyru muap upi e. Miꞌi hawyi ewetoiat ro eiminug saꞌag koꞌi eiwanetup saꞌag hap koꞌi hawyi toineꞌen muap Tupana kapiat eimimohey wuat e aru e Isaia 40.3 miwan me hap ewy. 
MRK.1.4	Miꞌi hap ewy raꞌyn Iuwãu putꞌok e raꞌyn Tupana saꞌyru uut hap etiat enoi hamo miitꞌin woꞌosetꞌok hamuat Tupana toꞌe hap ewy. Miꞌi ti yahig note tohenoi henoi kahato miitꞌin me -Eweitotiat eiminug yt naku i hap koꞌi e. Miꞌi hawyi Tupana timoweityk taꞌyn eiminug saꞌag hap koꞌi e. Mio tã ewetunug hawyi worohoꞌosetꞌok e Iuwãu miitꞌin me. 
MRK.1.5	Miꞌi hawyi miitꞌin tawa Ierusarẽi kaipywiaria yi Iuteu kaipywiaria tõꞌẽ tõꞌẽ yahig kape Iuwãu mienoi kuap hamo. Miꞌi hawyi ti õꞌẽ haria henoi raꞌyn wuatꞌi aikotã taꞌatunug yt naku i hap koꞌi toꞌope. Waku hawyi Iuwãu tiꞌatusetꞌok Iutãu hy pe.
MRK.1.6	Miꞌi hap Iuwãu esokpe ti ihũ Kameru sap kawiat. Imiꞌu wyti pohit iꞌewyte awiꞌa hy imiꞌu wo. Iweꞌok kytyt hap ti miat pe kawiat. 
MRK.1.7	Miꞌi hawyi ti tohenoi henoi miitꞌin me -Meiũran ti aru tuut wẽtup ok poꞌog poꞌog wakuat uikawiat rakat e. Uiat uhewaku hap yt putꞌok e i ipysei hamo ipy sokpe saity pok hamo e. 
MRK.1.8	-Uito ti worohoꞌosetꞌok yꞌy wo maꞌato miꞌi ti aru Tupana Paꞌãu wakuatno raꞌyn ehetꞌok e Iuwãu miitꞌin me.
MRK.1.9	Miꞌi hawyi wẽtup eꞌat pe tuut raꞌyn Iesui tawa Nasare kaipyi tomotag hap tama Karireia kaipyi Iuwãu kape tosetꞌok Iutãu hy piat hamo tuut. 
MRK.1.10	Miꞌi hawyi Iesui tuwẽtem yꞌy pyi hawyi tehaꞌat raꞌyn atipy kape. Miꞌi hawyi taꞌakasa raꞌyn okenꞌypy ewy raꞌyn. Miꞌi tote pyi tuut raꞌyn Tupana Paꞌãu hawyi putꞌok e raꞌyn pykasu ewywuat Iesui ete. 
MRK.1.11	Miꞌi hawyi sehay tuut Iesui kape atipy kaipyi -Taꞌi uimikyꞌe kahato En Uhaꞌyru e. Miꞌi tupono arehum kahato ete e.
MRK.1.12	Miꞌi hawyi meremo Tupana Paꞌãu wakuat tioto raꞌyn yahig wato kape. 
MRK.1.13	Miꞌi tote toineꞌen 40 eꞌat hap kape itote miat koi pyꞌasetpe. Miꞌi hap tote ahiag hãꞌãg naꞌyn Iesui maꞌato Tupana emiitꞌin timoesaika kahato itote.
MRK.1.14	Wẽtup eꞌat pe miitꞌin tipyhik woꞌosetꞌok hat Iuwãu. Miꞌi hawyi Iesui toto i raꞌyn yi Karireia kape Tupana ehay wakuat enoi enoi hamo. 
MRK.1.15	Miꞌi hawyi toꞌe -Koitywy ti porap putꞌok e raꞌyn Tupana Morekuat nuat ieineꞌen hamuat. Miꞌi tupono eweitoiat ro eiminug yt naku i hap koꞌi hawyi eweimohey ro Tupana ehay wakuat e Iesui tetama piaria pe.
MRK.1.16	Wẽtup eꞌat pe so hewyry Iesui yi Karireia hyemyiꞌa eꞌyi kyt upi. Miꞌi turan taꞌakasa pira pytyk haria kape uhyt Simau iꞌywyt Ãtere kape. Miꞌi turan kowoꞌi kowoꞌi suki wato wo taꞌatukat pira yꞌy pe. 
MRK.1.17	Miꞌi hawyi Iesui tiꞌatukay kay raꞌyn -Toꞌiro uhupi uhytꞌiꞌin e. Mesup te ti pira pytyk haria wo eipe maꞌato meiũran ti aru ahenoi miitꞌin pytyk Tupana watnuat hap ehepe e Iesui Simau iꞌewyte Ãtere pe. 
MRK.1.18	Mio tã e Iesui hawyi meremo taꞌatuꞌatoiat taꞌatuesuki wato hawyi tuwat raꞌyn Iesui upi. 
MRK.1.19	Miꞌi hawyi Iesui toto porapꞌi ywykuꞌi upi. Miꞌi turan taꞌakasa i Sepeteu saꞌyruꞌin kape Tiaku Iuwãu kape wesuki wato mog yara piat haria kape. 
MRK.1.20	Miꞌi hawyi toiꞌatukay kay meremo miꞌiria hawyi tuwat raꞌyn hupi yara pyi taꞌatuꞌywot wywuat pyi. Miꞌi hawyi Sepeteu topyhuꞌat temiitꞌin wywo yara pe.
MRK.1.21	Miꞌi hawyi toto i raꞌyn Iesui temiitꞌin wywo tawa Kawanaum kape. Tupana motypot hap eꞌat pe hawyi Iesui teke Tupana motypot yat pe itotiaria muꞌe hamo. 
MRK.1.22	Miꞌi hawyi teꞌeruwewanetup kahato hawyi teꞌeroꞌe toꞌope -Kat poteĩ Iesui aimuꞌe yt miwan enoi haria ewy i raꞌyn iꞌatuꞌe. Miꞌi ti morekuat ewy raꞌyn wen iꞌatuꞌe. 
MRK.1.23	Miꞌi turan wẽtup ok miit toineꞌen woꞌomuꞌe hap yat pe ahiag paꞌãu ipiit piat rakat. Miꞌi so toꞌe tehay pirik wo 
MRK.1.24	Kat ere teran som uruete. Taꞌi uruikuap ti en tawa Nasare kaipywiat en ni Tupana wakuat saꞌyru e tehay pirik wo. Uruꞌatuuka hamo apo eriot iꞌatuꞌe. 
MRK.1.25	Miꞌi pote Iesui waĩꞌe haty wo -Epoꞌinik to ahiag e. Erẽtem no meiẽwat miit piit pyi e. 
MRK.1.26	Miꞌi pote meiẽwat miit ahiag tihuruk tuwẽtem tehay pirik wuat haype. 
MRK.1.27	Miꞌi pote iraniaꞌin teꞌeruwanetup kahato hawyi apo iꞌatuꞌe toꞌope -Uweĩ meiẽ woꞌomuꞌe hat iꞌatuꞌe. Yt wataꞌakasa i meiẽwat ewywuat tehay esaika wuat ahiag sopo hat iꞌatuꞌe. 
MRK.1.28	Miꞌi hawyi wuatꞌi pe raꞌyn taꞌatuhenoi henoi Iesui etiat hawyi iraniaꞌin yi Karireia piaria ikuap taꞌyn Iesui piat wakuap nug hap etiat.
MRK.1.29	Miꞌi hawyi ti Iesui tuwẽtem naꞌyn Tupana motypot yat pyi. Miꞌi hawyi toto i raꞌyn towyriaꞌin Iuwãu Tiaku wywo temiitꞌin Ãtere Simau yat kape. 
MRK.1.30	Miꞌi hawyi Simau sakitu iꞌahuu rakat yni pe taꞌatupuẽti. Miꞌi hawyi ti mekewat iꞌahuu hap taꞌatuhenoi Iesui pe. 
MRK.1.31	Miꞌi hawyi toto raꞌyn hewowi. Putꞌok toꞌe hawyi toipopytyk taꞌyn hawyi meremo tokosap iꞌahuu hap. Tehãite meremo hawyi toteropat raꞌyn Iesuiꞌin.
MRK.1.32	Miꞌi hawyi aat minꞌe turan taꞌatuerut Iesui kape wuatꞌi iꞌahuu rakaria wuatꞌi ahiag ipiit piat rakaria. 
MRK.1.33	Miꞌi hawyi ti yne tawa piaria teꞌeruwaꞌatunug okenꞌypyke. 
MRK.1.34	Miꞌi hawyi itote Iesui tiꞌatumoehãite iꞌatu kahato iꞌahuu rakaria. Iꞌewyte ahiagnia toiꞌatusopo kahato miitꞌin piit pyi. Miꞌi hawyi toꞌe i ahiagnia pe -Eipoꞌinik to ahiagnia e. Iesui yt tero i ahiagnia iꞌatuehay hamo katupono taꞌatukuap taꞌyn uwe Iesui.
MRK.1.35	Miꞌi hawyi Iesui ipoĩꞌam hunete iꞌypyryp te turan hawyi toto yahig wato kape hawyi ihay itote toꞌywot wywo. 
MRK.1.36	Meiũran ti Simauꞌin tuwat hupi ikat hamo. 
MRK.1.37	Taꞌatupuẽti hawyi teꞌeroꞌe tope -Urumuꞌe hat iꞌatuꞌe mio ti ekat haria typyꞌi kahato Mehin iꞌatuꞌe. 
MRK.1.38	Maꞌato toiꞌatuwesat -Toꞌiro iraniaꞌin tawa kape e. Wuatꞌi tawa pe ahenoi teran e. Yt wẽtup tawa pe yn i ahenoi teran e. Wuatꞌi tawa piat henoi hamo ariot mesuwat yi kape e. 
MRK.1.39	Miꞌi hawyi toto i raꞌyn Iesui yi Karireia piat Tupana motypot yat piaria enoi hamo. Iꞌewyte itote turan toiꞌatusopo ahiagnia miitꞌin piit pyi.
MRK.1.40	Wẽtup eꞌat pe Iesui ewyry hap tote hepihi pihi rakat tuut Iesui kape. Miꞌi hawyi tuwepỹꞌãtutuk haype toꞌe -Uhyt e uimoehãite teran mote uimoehãite kuap e. 
MRK.1.41	Miꞌi hawyi Iesui tikyꞌe hawyi tuweponug hawyi toꞌe -Taꞌi worokyꞌe kahato woromoehãite teran uhyt e. 
MRK.1.42	Mio tã e hawyi meremo raꞌyn ipiit kahu raꞌyn tuweityk taꞌyn hepihi. 
MRK.1.43	Miꞌi hawyi Iesui tinapin hatywo -Pyno waku raꞌyn epe etiat uhyt e. Miꞌi pote areꞌe epe ereto ro paꞌi koꞌi kape hawyi epiit kahu hap etomoherep to iꞌatuepe e. Miꞌi hawyi etum o emiium Muisei napin hap e. Maꞌato iraniaꞌin me o yt etomoherep teiꞌo emoehãite hap muap upiaria pe e. 
MRK.1.44	Waku ereto ro paꞌiria kape hawyi etomoherep to iꞌatuepe emog uhepiat hap. Miꞌi hawyi aikotã ahaꞌaseꞌi Muisei ainapin hap ewy etum emiium hawyi iraniaꞌin emoehãite hap taꞌatukuap taꞌyn e. 
MRK.1.45	Maꞌato yt Iesui mikyꞌesat ewy i tohenoi Iesui piat tomoehãite hap yne pe. Miꞌi pote ti Iesui yt teke kuap i tawa pe katupono ti typyꞌi kahato akasa teran haria tõꞌẽ tõꞌẽ hewowi wuatꞌi kaipyi. Miꞌi pote yahig note toineꞌen yt teke kuap i tawa pe pote. Maꞌato miꞌi pykai tõꞌẽ kahato miitꞌin yahig kape Iesui kapiat teꞌeraꞌakasa hamo.
MRK.2.1	Meiũran Iesui taꞌaipok i raꞌyn tawa Kawanaum kape. Putꞌok toꞌe itotiat hawyi teke wẽtup netap we. Toineꞌen porapꞌi itotiat hap hawyi miitꞌin tikuap taꞌyn aikope Iesui ieineꞌen hap. 
MRK.2.2	Miꞌi hawyi meremo tõꞌẽ tõꞌẽ i raꞌyn hewowi typyꞌi kahato raꞌyn hawyi iraniaꞌin miitꞌin sem oken upi neꞌi raꞌyn tukupteꞌen. Miꞌi hawyi Iesui tiꞌatumuꞌe Tupana ehay wo õꞌẽ tewowiat haria. 
MRK.2.3	Miꞌi turan taꞌatuerut Iesui kape yt ipoĩꞌam kuap i rakat yni pe 4 ok herut haria. 
MRK.2.4	Maꞌato yt aikopuo kuap i taꞌatuerekosap Iesui kape katupono typyꞌi kahato miitꞌin netap wiat pote hawyi taꞌatuꞌok hot netap Iesui apy tote. Miꞌi hawyi iꞌokhotꞌe hawuo taꞌatumoꞌapyk yt hewyry kuap i rakat yni pe. 
MRK.2.5	Miꞌi hawyi taꞌakasa yne hawyi Iesui tikuap taꞌyn tomohey iꞌatuepiat hap koꞌi. Miꞌi hawyi toꞌe iꞌahuu rakat pe -Uiwy e koitywy ti yt naku i eminug saꞌag epyꞌa piat atimoweityk raꞌyn e. 
MRK.2.6	Miꞌi pote apyk puaria miwan enoi haria teꞌeruwanetup hawe teꞌeroꞌe -Kat pote mio tã e Iesui iꞌatuꞌe teꞌeruwanetup hawe. 
MRK.2.7	Kat poteĩ Iesui mio tã e iꞌatuꞌe. Ihay saꞌag kahato ti iꞌatuꞌe katupono ti Tupana yn imoweityk kuap aiminug saꞌag iꞌatuꞌe. 
MRK.2.8	Maꞌato meremo Iesui tikuap topyꞌa pe iꞌatuwanetup hap. Miꞌi hawyi Iesui toꞌe iꞌatuepe -Kat poteĩ yt eweikyꞌesat i uiꞌe iꞌahuu rakat piat hap e. 
MRK.2.9	Kat areꞌe som pyno poꞌog yt niatpo i yt hewyry kuap i rakat pe sio apo koitywy ti yt nakuap i eminug atimoweityk taꞌyn areꞌe sio erepoĩꞌam no hawyi etiꞌokpoꞌi ro eꞌyni hawyi ereto ro eꞌyat kape areꞌe. 
MRK.2.10	Miꞌi hawyi toꞌe i -Taꞌi Miitꞌin Ykeꞌet ti yt nakuap i moweityk kuap hat wuatꞌi yt naku i hep kuap hat wyti Uito e. Miꞌi tupono atimoherep mesup ehepe uhesaika hap yt nakuap i moweityk hamuat e. 
MRK.2.11	Miꞌi hawyi Iesui toꞌe i yt hewyry kuap i rakat pe -Epoĩꞌam no hawyi etiꞌokpoꞌi ro eꞌyni hawyi ereto ro eꞌyat kape e. 
MRK.2.12	Miꞌi hawyi meremo raꞌyn iꞌahuu rakat ipoĩꞌam hawyi toiꞌokpoꞌi teꞌyni hawyi toto raꞌyn wuatꞌi ehamo. Miꞌi hawyi teꞌerahaꞌat kahato hawyi teꞌeruwehum kahato Tupana ete. Miꞌi hawyi teꞌeroꞌe toꞌope -Aito yt karãpe i wataꞌakasa meikotã hap ewy iꞌatuꞌe raꞌyn.
MRK.2.13	Miꞌi hawyi toto raꞌyn Iesui tawa pyi yi Karireia hyemyiꞌa hy ẽpe kape. Miꞌi hawyi yi kyt upi tõꞌẽ tõꞌẽ miitꞌin typyꞌi kahato hewowi. Miꞌi hawyi tohenoi henoi iꞌatuepe. 
MRK.2.14	Miꞌi hawyi tewyry hap tote Iesui taꞌakasa uhyt Irewi mekewat Auweu saꞌyru apyk pe ipotpap netap wiat rakat. Miꞌi ipotpap muap pyhyp hap ete. Wuatꞌi muap kareꞌen koꞌi toipyhyp. Toiporeraꞌat saꞌup toꞌywania kaipyi wanikaptia porekuat pe. Miꞌi hawyi Iesui tuwẽpowat hewowi -Toꞌiro uiwywo Irewi e. Miꞌi hawyi ipoĩꞌam naꞌyn hawyi toto Iesui upi.
MRK.2.15	Wẽtup eꞌat pe Iesui toto Irewi yat kape topotmuꞌeria wywo teꞌerenuk hamo. Miꞌi hap tote typyꞌi kahato Irewi wyriaꞌin teꞌeruwaꞌatunug ienuk hap tote. Iꞌewyte Iesui wywo tukupteꞌen yt nakuaria i saꞌup poreraꞌat haria teꞌerenuk hamo. 
MRK.2.16	Miꞌi hawyi iraniaꞌin nagnia ehay enoi haria teꞌerahaꞌat ienuk hap kape iꞌewyte miwan enoi haria teꞌerahaꞌat. Miꞌi hawyi apo iꞌatuꞌe Iesui potmuꞌeria pe -Kat poteĩ eimuꞌe hat yt nakuaria i wywo iꞌewyte saꞌup poreraꞌat haria wywo tenuk iꞌatuꞌe. 
MRK.2.17	Miꞌi e hap Iesui tikuap hawyi toiꞌatuwesat -Uhytꞌiꞌin yt ariot i ihãite rakaria kape e -Uruto yt uruꞌahuu i e haria kape. Maꞌato Uito ariot iꞌahuu rakaria kape iꞌatumoehãite hamuat e. Yt ariot i wakuaria kape maꞌato yt naku i nug haria iꞌahuu rakaria ewy kape ariot e.
MRK.2.18	Miꞌi hawyi mekewat iꞌatuwemosyꞌat hap eꞌat pe miitꞌin teꞌeroꞌe Iesui pe -Woꞌosetꞌok hat Iuwãu potmuꞌeria koitywy teꞌeruwemosyꞌat kahato raꞌyn iꞌatuꞌe. Iꞌewyte ti nagnia ehay enoi haria teꞌeruwemosyꞌat kahato raꞌyn iꞌatuꞌe. Maꞌato ewat epotmuꞌeria yt teꞌeruwemosyꞌat hin i iꞌatuꞌe. Kat poteĩ miꞌi tã epotmuꞌeria iꞌatuꞌe. 
MRK.2.19	Miꞌi hawyi Iesui tiꞌatuwesat -Katupono uipotmuꞌeria iꞌatuwepiit kahato aikotã ienuk hap woꞌokyiꞌat hap eꞌat piat seꞌaito hap eꞌat piat ienuk hap ewy uipotmuꞌeria tukupteꞌen e. Ienuk hap eꞌat pe yt uwe i tuwemosyꞌat seꞌaito toineꞌen iꞌatuwywo turan ne ienuk ete iꞌatuwepiit hap eꞌat pote e. 
MRK.2.20	Maꞌato karãpe iraniaꞌin tioto seꞌaito pya toꞌoꞌyatypepyi miꞌi hawyi teꞌeruwemosyꞌat e Iesui wemosyꞌat haria pe. 
MRK.2.21	-Iꞌewyte ti wẽtup sehay ahenoi teran ehepe e. Ahesokpe potꞌi iꞌewyte hiotꞌe pote yt naku i watomog sokpe pakup wo neꞌi e. Katupono ti ahepiat imog hap tuweꞌatuk hawyi toihiot neꞌi raꞌyn ahesokpe potꞌi e. Miꞌi hawyi ahesokpe hiotꞌe rakat topyhuꞌat poꞌog naꞌyn saꞌag e. 
MRK.2.22	Iꞌewyte ahetama pe watopag Uwa hy heiam iꞌape pakup we e. Maꞌato heiam iꞌape potꞌi pe iteneg moityꞌi pote yt naku i miꞌi tã katupono ti henãpuk hawyi heiam iꞌape teneg hawyi pokꞌe i raꞌyn e. Pokꞌe hawyi yt kat i Uwa hy iꞌewyte yt kat i heiam pokꞌe hawyi. Maꞌato iꞌape pakup wote yt pokꞌe i torokꞌe pote.
MRK.2.23	Miꞌi hawyi yt iꞌatupotpap i hap eꞌat pe Iesui tokosap taꞌyn go sakpo awati ypia wywuat sakpo. Miꞌi hawyi iwyriaꞌin hoꞌopik taꞌyn awati tokokaꞌatno. 
MRK.2.24	Miꞌi hawyi maꞌato iraniaꞌin nagnia ehay enoi haria teꞌerehaꞌat kahato iꞌatupotpap hap kape. Miꞌi hawyi putꞌok iꞌatuꞌe Iesui ete waĩ taꞌatuꞌe Iesui piat hamo -Yt naku i ti taꞌatuhoꞌopik awati yt aipotpap i hap eꞌat pe iꞌatuꞌe. 
MRK.2.25	Maꞌato Iesui tiꞌatuwesat -U paĩ yt eweikuap i apo miwan me aikotã saꞌawyꞌi Tupana mikyꞌe morekuat Tawi teke Tupana motypot hawe tesyꞌat wywuat hawyi toimoꞌẽ mekewat Tupana motypot haria eman tesuraraꞌin me hap e. 
MRK.2.26	Miꞌi hawyi tutuꞌu tesuraraꞌin wywo paꞌi wato miꞌu wuat neꞌi. Miꞌi aikotã aiporekuat saꞌawyꞌi wuat Tawi tunug mekewat paꞌi Apiata ieineꞌen hap eꞌat pe turan e. Pyno morekuat Tawi tunug yt einapin hap ewy katupono tutuꞌu mekewat man paꞌi wuat yn waku. Iꞌewyte tutum naꞌyn temiitꞌin me. 
MRK.2.27	-Uhytꞌiꞌin saꞌawyꞌi Tupana tunug tomotypot hap eꞌat hawyi tutum miitꞌin me iꞌatumowepiit hamo tomohey hamuat e. Miꞌi pote mio heꞌat toineꞌen miitꞌin po pe aimowepiit hamo e. Maꞌato yt naku i Tupana motypot eꞌat neꞌi topyhuꞌat aiꞌakag wo waĩꞌe hatno e. Kat pote Tupana tum ahepe teꞌat aimowepiit hamo e. 
MRK.2.28	Miꞌi pote Uito Miitꞌin Ykeꞌet Tupana motypot hap eꞌat kaꞌiwatno areineꞌen e Iesui nagnia waĩꞌe hap enoi haria pe.
MRK.3.1	Miꞌi hawyi Tupana motypot hap eꞌat pe Iesui teke i Tupana ehay enoi hawe. Miꞌi hawyi itotiaria wywo toineꞌen ipo kĩꞌã rakat. 
MRK.3.2	Miꞌi hawyi teꞌeruwanetup -Iesui timoehãite apo ipo kĩꞌã rakat yt aipotpap i hap eꞌat pe. Miꞌiria teꞌerahaꞌat kahato Iesui kape ikuasa te hamo. 
MRK.3.3	Miꞌi hawyi Iesui tikay kay tuwewowi ipo kag motꞌi rakat -Uhytꞌi eriot ro meikowo e. Epoĩꞌam no meiũpe miitꞌin pyꞌasetpe e. 
MRK.3.4	Miꞌi hawyi toꞌe Iesui itotiaria pe -Koran wyti Tupana motypot hap eꞌat e. Miꞌi pote apo are ehepe waku som mesuwat eꞌat pe wakuap watunug sio apo yt naku i e. Waku apo mesup eꞌat pe watunug miitꞌin kyꞌe hap sio miitꞌin atuuka hap watunug e. Miꞌi hawyi maꞌato yt taꞌatuwesat hin i Iesui atunik neꞌi raꞌyn. 
MRK.3.5	Miꞌi pote Iesui ipyꞌahak iꞌatupyꞌa heg nakaria ete maꞌato paa e hap wywo katupono yt imohey haria hin i tukupteꞌen. Miꞌi hawyi toꞌe i ipo kĩꞌã rakat pe -Erepotorok to uhyt e. Miꞌi hawyi toitorok taꞌyn hawyi ipo kokawiat ewy raꞌyn. 
MRK.3.6	Miꞌi hawyi nagnia ehay enoi haria tuwat raꞌyn Iesui yatype pyi. Miꞌi hawyi tuwat raꞌyn morekuat Eroti esuraraꞌin kape. Miꞌi hawyi miꞌiria wywo taꞌatukat aikotã waku Iesui auka hamuat hap.
MRK.3.7	Miꞌi hawyi Iesui toto raꞌyn topotmuꞌeria wywo tawa Karireia hyemyiꞌa kape. Miꞌi hap upi typyꞌi kahato miitꞌin tuwat hupi tawa Karireia kaipywiaria. 
MRK.3.8	Miitꞌin tawa Iuteu kaipywiaria Itumeiꞌa kaipywiaria iꞌewyte Ierusarẽi kaipywiaria iꞌewyte Iutãu hy sakpo puaria tuwat Iesui kape. Iꞌewyte iraniaꞌin Tawa Tiro kaipywiaria hawyi tawa Sitau kaipywiaria putꞌok iꞌatuꞌe Iesui ete. Taꞌatukuap yne raꞌyn iminug koꞌi etiat pote. 
MRK.3.9	Miꞌi hawyi miitꞌin iꞌatu pote Iesui toꞌe temiitꞌin me -Eweterut ro meikowo yara katupono ti miitꞌin uiꞌakit kuap neꞌi raꞌyn e. 
MRK.3.10	Iesui toiꞌatumoehãite raꞌyn iꞌatu rakaria pote putꞌok iꞌatuꞌe poꞌog kahato raꞌyn wuatꞌi miitꞌin iꞌahuu rakaria. Miꞌi pote miitꞌin typyꞌi kahato raꞌyn hemig teran haria. 
MRK.3.11	Iꞌewyte maꞌãu saꞌag koꞌi ipiit piat rakaria tõꞌẽ Iesui ewowi. Miꞌi hawyi teꞌerehaꞌat Iesui kape hawyi ahiag koꞌi kak iꞌatuꞌe. Taꞌatuewo yi kape raꞌyn Iesui yatype hawyi taꞌatuehay pirik wo -Tupana saꞌyru ti en iꞌatuꞌe. 
MRK.3.12	Miꞌi pote Iesui waĩꞌe ahiagnia pe -Eipoꞌinik to e. Yt ewehenoi teiꞌo eimikuap uwe Uito hap e Iesui ahiagnia pe.
MRK.3.13	Miꞌi tote pyi Iesui taꞌam naꞌyn yityꞌok tote. Miꞌi tote pyi toiꞌatukay kay temiitꞌin towywuat ieineꞌen haria 
MRK.3.14	Miꞌi hawyi 12 ok takaria toiꞌatuꞌairo temiitꞌin sese wo tehay moherep wuatꞌi puat hamo. 
MRK.3.15	Miꞌi hawyi toꞌe 12 ok takaria pe -Eweikupteꞌen miitꞌin muꞌe hamo uhehay henoi hamo. Iꞌewyte atum ehepe ehesaika hap ahiag miit piit pywiat sopo hamo e. 
MRK.3.16	Saꞌawyꞌi toiꞌairo Simau. Miꞌi hawyi tutum het pakup Simau me Peteru Nu e. 
MRK.3.17	Miꞌi hawyi toiꞌairo Tiaku hawyi Iuwãu Sepeteu saꞌyruꞌin Miꞌi hawyi miꞌiria pe Iesui tum iꞌatuset pakup Ipuehay rakaria huru huruꞌe e hap ewy e maꞌato Iesui pusu puo Puaneke e. 
MRK.3.18	Miꞌi hawyi toiꞌatuꞌairo temiitꞌin Ãtere hawyi Wiripi hawyi Patorumeu. Miꞌi hawyi toiꞌairo Mateu hawyi Tume. Miꞌi hawyi toiꞌairo Tiaku Auweu saꞌyru hawyi Tateu hawyi Simau. Miꞌi ti toineꞌen hesaika rakat kat kat koꞌi nug hamuat ete. 
MRK.3.19	Miꞌi hawyi wẽtup te Iesui tiꞌairo Iuta Ikarioti. Miꞌi ti meiũran Iesui maꞌat hatno topyhuꞌat.
MRK.3.20	Miꞌi hawyi Iesui taꞌaipok i raꞌyn yityꞌok kaipyi netap kape towyriaꞌin wywo. Miꞌi hawyi teꞌeruwaꞌatunug kahato i raꞌyn hewowi typyꞌi kahato. Miꞌi pote yt teꞌerenuk kuap i. 
MRK.3.21	Miꞌi hap ti iꞌywytꞌin tikuap taꞌyn hawyi teꞌeroꞌe toꞌope -Meiẽ Aheykeꞌet Iesui wyti hesoꞌok taꞌyn yt tenuk i pote iꞌatuꞌe toꞌope. Miꞌi hawyi tuwat raꞌyn Taꞌatuykeꞌet Iesui enotem hamo. Waku watioto i aiꞌyat kape kat pote ti hesoꞌok taꞌyn iꞌatuꞌe. 
MRK.3.22	Iꞌewyte miwan enoi haria Ierusarẽi kaipywiaria toꞌoehay toꞌope -Taꞌi watikuap taꞌyn Iesui hepap ahiag porenotem miitꞌin pywiat hap iꞌatuꞌe. Taꞌi ahiagnia porekuat aipusu puo Pesepu toineꞌen Iesui piit pe pote toiꞌatupoꞌoro kuap ahiagnia saꞌag iꞌatuꞌe toꞌope. 
MRK.3.23	Miꞌi pote Iesui tiꞌatukay kay miitꞌin tuwewowi hawyi iꞌãꞌãkap wuo toꞌe iꞌatuepe -Aikotã som ahiag porekuat tiꞌatusopo kuap ahiagnia temiitꞌin sese miitꞌin piit pyi e. 
MRK.3.24	Yt aikotã kuap i wyti ren e. Katupono yt karãpe i tuwesopo kuap miit piit pyi ahiag e. Katupono karãpe wẽtup setama pe miitꞌin tuꞌuka tuꞌuka toꞌope meiũran ti mekewat setama pe yt uwe i raꞌyn topyhuꞌat e. Kat pote toꞌoꞌatoiat yne yne e yt kat i woꞌowese hap itote pote e. 
MRK.3.25	Iꞌewyte ti karãpe miitꞌin wẽtup yat pe tuꞌuka tuꞌuka toꞌope meiũran ti yt uwe i raꞌyn topyhuꞌat mekewat yat pe toꞌoꞌatuꞌuka pote e. 
MRK.3.26	Miꞌi hap ewy kahato karãpe ahiag tuꞌuka toꞌope hawyi meiũran toꞌomoma yne raꞌyn e. 
MRK.3.27	Iꞌewyte seroꞌok e hat yt teke kuap i wẽtup ok hesaika rakat yat pe hekareꞌen eroꞌok hamo e. Maꞌato saꞌawyꞌi toipoꞌi poꞌi hesaika rakat miꞌi hawyi ti toteroꞌok kuap hekareꞌen e. 
MRK.3.28	Pywo ti areꞌe ehepe yne miitꞌin iꞌatuehay saꞌag yt nakuat i sese Tupana tomohãpyk kuap e. 
MRK.3.29	Maꞌato miitꞌin iꞌatuehay saꞌag Tupana Paꞌãu uhetiat tohenoi pote miꞌi iꞌatuehay hap Tupana yt timohãpyk kuap i. Miitꞌin iꞌatuehay saꞌag Tupana Paꞌãu kape yt karãpe i Tupana timoweityk kuap e. Miꞌi e hat wuatꞌi eꞌat piat Tupana miꞌapiheg wuatnuat topyhuꞌat e Iesui. 
MRK.3.30	Iesui toꞌe mio tã e katupono Iesui ete teꞌeroꞌe -Paꞌãu saꞌag toineꞌen Iesui piit pe iꞌatuꞌe pote.
MRK.3.31	Miꞌi turan putꞌok iꞌatuꞌe Iesui ywytꞌin ity wywo Taꞌatuykeꞌet ereto tawa Nasare kapiat hamo. Miꞌi hawyi typyꞌi kahato Iesui apypueri wo pote ityꞌin yt tuwehytꞌok kuap i Iesui ewowi. Miꞌi pote sehay taꞌatupoꞌoro Iesui kay kay hamo oken kape ipotmuꞌeria pyꞌasetpyi. 
MRK.3.32	Miꞌi hawyi Iesui apypueri haria henoi tope -Urumuꞌe hat ety eꞌywytꞌin eiywytꞌin ekay kay oken kape iꞌatuꞌe. 
MRK.3.33	Miꞌi hawyi Iesui tiꞌatuwesat -Uweĩ uity e uweĩ uheꞌywytꞌin e uweĩ uheinytꞌin e. 
MRK.3.34	Miꞌi hawyi tehaꞌat taꞌapypueri haria kape tomohey haria kape hawyi toꞌe 
MRK.3.35	-Meiũpe ti uity uheꞌywytꞌin uheinytꞌin e. Katupono Tupana ehay pe pywo e haria wyti uheꞌywytꞌin uheinytꞌin uityꞌin e. Uiꞌywot mikyꞌesat nug haria eipe pote Uheꞌywytꞌin uheinytꞌin uityꞌin wo eweipyhuꞌat e Iesui taꞌapypueri haria pe.
MRK.4.1	Miꞌi hawyi Iesui toto i raꞌyn yi Karireia hyemyiꞌa eꞌyikytꞌok upi miitꞌin atumuꞌe hamo. Miꞌi hap tote typyꞌi rakaria teꞌeruwaꞌatunug hewowi. Miꞌi hawyi Iesui teke yara pe hawyi taꞌapyk yara pe yowa tote pywiat miitꞌin atumuꞌe hamo. Miꞌi pykai miitꞌin yi kyt upi tukupteꞌen. 
MRK.4.2	Miꞌi hawyi tohenoi henoi sehay iãꞌãkap wuo iꞌatuepe. 
MRK.4.3	-Eweiwanetup kahato o e. Wẽtup eꞌat pe so hãꞌỹi sytpok hat toto toko kape hãꞌỹi sytpok hamo e. 
MRK.4.4	Putꞌok toꞌe raꞌyn go totiat hawyi tohytpok taꞌyn hãꞌỹi toko pe maꞌato yt yne i hãꞌỹi hewo go sese tote. Iraniaꞌin so hãꞌỹi hewo go puꞌap upi. Miꞌi koꞌi ti weitaria tuꞌu neꞌi e. 
MRK.4.5	Maꞌato iraniaꞌin hãꞌỹi ti hewo yi hit nu totiat rote. Miꞌiria hẽtyt porapꞌi hap ewy. Yi yt pya hin i pote. 
MRK.4.6	Miꞌi ti meremo hẽtyt maꞌato meiũran aat hakup hawyi ti ikuꞌuro raꞌyn itotiat hapo yt toto kuap i yi piit kapiat pote e. 
MRK.4.7	Miꞌi hawyi so iraniaꞌin hãꞌỹi hewo tuereto iꞌanam me e. Miꞌi koꞌi so hẽtyt wen maꞌato iꞌanam wywo toꞌoꞌewy neꞌi. Miꞌi pote meiũran iꞌanam tohik neꞌi raꞌyn hawyi yt tuwenug i raꞌyn e. 
MRK.4.8	Maꞌato iraniaꞌin hãꞌỹi yi wakuat rote go sese tote hewo e. Miꞌiria ti hẽtyt meremo hawyi ihãite kahato hawyi haat kahato e. Miꞌi koꞌi kaipyi toimorania haat koran koran iãꞌỹi hawyi toipuẽti 30 saka. Wẽtup sat kaipyi toipuẽti 60 saka. Wẽtup kaipyi 100 saka hap ewy e. 
MRK.4.9	Uhytꞌiꞌin Manaꞌin ehewaure kaꞌa pote eweikuap to kat som areꞌe teran eimuꞌe hap uhehay iãꞌãkap wuo hap e Iesui yẽpe upiaria pe.
MRK.4.10	Tuwat porap i raꞌyn yne miitꞌin hawyi iwyriaꞌin 12 ok takaria apo iꞌatuꞌe Iesui pe -Urumuꞌe hat kat som ehenoi teran mekewat iãꞌãkap wua iꞌatuꞌe Iesui pe. 
MRK.4.11	Miꞌi hawyi Iesui tiꞌatuwesat -Taꞌi uiwyriaꞌin ahenoi teran ehepe wuatꞌi mikuap yt heremo i aikotã Tupana topyhuꞌat irane Miitꞌin Porekuatno hap etiat e. Maꞌato iraniaꞌin me pya aikawiat haria pe yt uimohey teran i haria pe ahenoi teran sehay iãꞌãkap wuo e. 
MRK.4.12	Miꞌi tupono uhehamo maꞌato yt taꞌatukuap i kat areꞌe sese hap miꞌiria e. Teꞌeraꞌakasa yne maꞌato yt heremo i rakat e. Miꞌi pote yt karãpe i teꞌeraꞌaipok Tupana kape taꞌatumohãpyk Tupana piat hamo e. 
MRK.4.13	Pyno yt eweikuap apo mesuwat sehay iãꞌãkap wuo iꞌewyte yt eweikuap iraniaꞌin uimienoi iãꞌãkap ewywuaria apo e topotmuꞌeria pe. 
MRK.4.14	Pyno mekewat iãꞌỹi sytpok hat ti Tupana ehay moherep hat e. 
MRK.4.15	Miꞌi hawyi mekewat go puꞌap ẽpe upiat ti hewo. Miꞌiria tote hawyi Tupana ehay hewo mikoi hãꞌỹi ewy maꞌato taꞌatukuap saꞌag hawyi meremo ahiag tihep teꞌen teꞌen iꞌatupyꞌa pyi Tupana ehay e. 
MRK.4.16	Iꞌewyte ti mekewat iãꞌỹi nu totiat ti taꞌatuwanetup hawyi meremo iꞌatuwepiit waku kahato taꞌatupuẽti e. 
MRK.4.17	Maꞌato yt taꞌatusopo i pote yt toineꞌen motꞌi e. Meiũran iraniaꞌin miat taꞌatusatyꞌi satyꞌi Tupana ehay mohey iꞌatuꞌe piat pote sio yt naku i hap koꞌi putꞌok iꞌatuete pote meremo taꞌatuꞌatoiat Tupana ehay e. Saꞌawyꞌi iꞌatuwepiit kahato maꞌato iraniaꞌin toꞌokyryꞌi e i hawyi meremo taꞌatuwaure raꞌyn e. 
MRK.4.18	Iꞌewyte ti mekewat hu ypia piat ewy toineꞌen e. Miꞌiria teꞌeruwanetup Tupana ehay kape. 
MRK.4.19	Maꞌato meiũran hawyi teꞌeruwanetup taꞌatupotpap iwato hap kape taꞌatuekareꞌen iwato hap kape. Taꞌatumikyꞌesat wuatꞌi hap kape yn teꞌeruwanetup hawyi Tupana ehay wehik hamuat topyhuꞌat hu koꞌi ewy. 
MRK.4.20	Miꞌi pote Tupana ehay yt tuwenug i e. Maꞌato mekewat yi wakuat upiat ti wẽtup ok wẽtup ok wanetup haria ewy e. Saꞌawyꞌi taꞌatuwanetup Tupana ehay kapiat hawyi taꞌatukyꞌesat kahato. Miꞌiria tuwenug naꞌyn e. Taꞌi aikotã wẽtup ok 30 saka hap ewy saꞌawyꞌi wuat wẽtup saka ewy toikoi hawyi. Miꞌi hawyi wẽtup ok 60 saka hap ewy tomikoi kaipyi toipuẽti hawyi wẽtup ok 100 saka hap ewy raꞌyn toipuẽti. Miꞌiria Tupana ehay pywo iꞌatuꞌe pote tuwenug kahato raꞌyn iꞌatuieineꞌen hap tote e Iesui topotmuꞌeria pe.
MRK.4.21	Miꞌi hawyi Iesui henoi wẽtup iãꞌãkap sehay tekatuwyriaꞌin me -Wãtym mote wyti miitꞌin topag ariãty ywaiti heiam note taꞌatupag hẽtyhot hamo e. Maꞌato yt uwe i ariãty ipag neran yrysakag ywytꞌokpype e. Yt naku i miꞌi tã. Iwat heiam me yn waku ariãty e. Heiam me hawyi yne heremo raꞌyn. 
MRK.4.22	Katupono meiũran imierewyi tuwemoherep e iꞌewyte huwy piat meiũran heremo aikotã ariãty timoherep yne hap ewy. 
MRK.4.23	Ehewaure kaꞌa pote eweikuap to uiwyriaꞌin e Iesui tomohey haria pe. 
MRK.4.24	Eweiwanetup to sehay kape e. Katupono eweikuap kahato hawyi poꞌog naꞌyn eiwatno topyhuꞌat eimikuap wo e. 
MRK.4.25	Uwe uwe uhehay kape teꞌeruwanetup kahato pote miꞌiria kape poꞌog taꞌatukuap. Maꞌato mekewaria yt teꞌeruwanetup teran i uhehay kape pote kat som iꞌatumikuap koꞌi tuweityk taꞌyn e.
MRK.4.26	-Taꞌi miꞌi tã ti Tupana topyhuꞌat irane Miitꞌin Porekuat no aikotã hãꞌỹi koi hat ewy ti aru e. 
MRK.4.27	Saꞌawyꞌi toikoi hawyi tuwewi hẽtyt raꞌyn maꞌato ikoi hat toineꞌen toꞌyat pe turan miꞌi hẽtyt raꞌyn e. Miꞌi hawyi itag naꞌyn miꞌi hawyi haat raꞌyn maꞌato ikoi hat yt uwe i itote pykai iꞌewyte yt taꞌakasa hin i aikotã itag hap kape pykai e. 
MRK.4.28	Taꞌi mekewat aat esaika hap upi mekewat iãꞌỹi tuwemoehãite raꞌyn tuwewi e. Mekewat go koi hat yt uwe i turan hẽtyt raꞌyn tuwemotag naꞌyn haat raꞌyn tuwewi e. 
MRK.4.29	Waku yne hawyi toiterek kyseꞌyp wo e. Pywo waku raꞌyn hawyi go terek hap eꞌat putꞌok e raꞌyn e.
MRK.4.30	Miꞌi hawyi Iesui henoi poꞌog naꞌyn wẽtup iãꞌãkap sehay towyriaꞌin me -Are paĩ aikotã Tupana topyhuꞌat Miitꞌin Porekuatno. Miꞌi hap ete ahenoi teran ehepe sehay iãꞌãkap wuo e. 
MRK.4.31	Taꞌi eimikoi iãꞌỹi kurin kat Mutata poꞌog kurin yne iãꞌỹi kai miꞌi e. 
MRK.4.32	Eweikoi yi pe hawyi hẽtyt hawyi meremo topyhuꞌat itag iꞌyp e. Ywaiti raꞌyn hawyi weitaria teꞌeruwesoknug naꞌyn haga tote iꞌyhop og me. 
MRK.4.33	Miitꞌin me Iesui henoi henoi kahato sehay hãꞌãkap wuo yn tohenoi yt iꞌatumikuap wuo i. 
MRK.4.34	Yne Iesui miitꞌin muꞌe hap koꞌi iãꞌãkap wuo yn tohenoi maꞌato tuweran hawyi topotmuꞌeria sese pe tohenoi sese kat e kat e tohenoi hãꞌãkap wuo hap.
MRK.4.35	Mekewat eꞌat pe aat minꞌe turan Iesui toꞌe -Toꞌiro ysakpo uhytꞌiꞌin mesuwat yara puo e. 
MRK.4.36	Miꞌi hawyi toto raꞌyn topotmuꞌeria wywo ysakpo yara puo maꞌato ipatꞌok iraniaꞌin tuwat hupi hewatꞌypmo yara koꞌi puo. 
MRK.4.37	Miꞌi hawyi tuwat turan ywytu kahato raꞌyn ywytu uato kahato raꞌyn. Miꞌi hawyi yꞌy teke teke raꞌyn iꞌatueꞌyara pe. 
MRK.4.38	Miꞌi turan Iesui toket neꞌi raꞌyn yara etuꞌa pe toꞌakag pysop tote. Miꞌi hawyi hemiitꞌin toꞌokakꞌi teꞌeraꞌapyꞌat irane ihy wato taꞌatueꞌyara piat pote. Miꞌi hawyi meremo teꞌeruwẽpowat taꞌatuehay pirik wo Iesui kape -Urumuꞌe hat erehymut ro iꞌatuꞌe. Yt urukyꞌe i apo En iꞌatuꞌe. Urutopap hamuat raꞌyn wyti iꞌatuꞌe min watoꞌe Uhyt iꞌatuꞌe Iesui pe. 
MRK.4.39	Miꞌi hawyi Iesui ipoĩꞌam naꞌyn hawyi toꞌe ywytu uato pe ihy esaika rakat pe -Epoꞌinik to yꞌy e epohep to wasere e. Miꞌi hawyi meremo wasere ipohep hawyi yꞌy iꞌewyte ipoꞌinik taꞌyn. Miꞌi hawyi ihy nik kahato raꞌyn. 
MRK.4.40	Miꞌi hawyi toꞌe towyriaꞌin me -Uhytꞌiꞌin e kat poteĩ eweikenꞌẽ uimohey haria eipe pykai e. 
MRK.4.41	Miꞌi hawyi teꞌerokenꞌẽ poꞌog neꞌi hawyi apo iꞌatuꞌe toꞌope -Uweĩ miꞌi iꞌatuꞌe. Yt uwe i mesuwat yi tote Miꞌi Miit Iesui ewywuat iꞌatuꞌe. Taꞌi ywytu yꞌy tunug kahato Aimuꞌe hat Iesui mipoꞌoro ewy iꞌatuꞌe.
MRK.5.1	Miꞌi hawyi Iesui hakpo temiitꞌin wywo yi Karireia hyemyiꞌa. Miꞌi hawyi putꞌok iꞌatuꞌe yi Kerasa wã tote teꞌeruwehik taꞌyn. 
MRK.5.2	Miꞌi hawyi Iesui tuwẽtem yara pyi yi kape. Miꞌi hawyi putꞌok e hewowi ihainia ahiag ipiit piat rakat. 
MRK.5.3	Miꞌi so nimo raꞌyn toineꞌen woꞌosyp hawe yt uwe i ipyhik kuap. Korente wo taꞌatuhãꞌãg ipyhik hamo wen maꞌato meremo toitek tek topoꞌi poꞌi hap. 
MRK.5.4	Haꞌawyte raꞌyn karania wo neꞌi raꞌyn taꞌatupyhik woꞌopyhik hawe wen maꞌato so toipirik neꞌi topyhik hap koꞌi. Taꞌi korente wo topo koꞌi ete topy koꞌi ete taꞌatupyhik maꞌato toitek tek neꞌi. Miꞌi hawyi yt uwe i imoperupꞌi hamo topyhuꞌat. 
MRK.5.5	Miꞌi tã ti mekewat ahiag ipiit piat rakat wãtym muo ihatꞌok puo miit syp hawe yityꞌok tote toineꞌen. Kak e kak e yityꞌok upi tuwewitwit nu koꞌi wo hawyi haty kahato raꞌyn tuwete. 
MRK.5.6	Miꞌi turan so taꞌakasa Iesui kape pya pyi hawyi so teput raꞌyn. Miꞌi hawyi putꞌok e Iesui ete hawyi tuwepỹꞌãtutuk howa kape. 
MRK.5.7	Miꞌi hawyi Iesui pe toꞌe tehay pirik wo -Kat som etunug neran uhete Iesui Tupana ywaiti piat Saꞌyru e. Yt atikyꞌesat uhatyꞌi uhatyꞌi hap e. 
MRK.5.8	Miꞌi tã e katupono Iesui toꞌe raꞌyn paꞌãu saꞌag me -Erẽtem no meiũwat miit piit pyi e. 
MRK.5.9	Miꞌi hawyi Iesui apo e mekewat miit piit piat ahiag me -Kat eĩ pyno ehet e Iesui ahiag me. 
MRK.5.10	Mio tã e hawyi taꞌatuwesat -Isem e uruwat uruset Uhyt iꞌatuꞌe katupono urutypyi kahato uruto pote. Pyno yt urupoꞌoro teiꞌo pya meiũpe pyi Uhyt iꞌatuꞌe mekewat miit ahiagnia ipiit piat rakat wẽ pyi. 
MRK.5.11	Miꞌi turan hamaut koꞌi typyꞌi rakaria tukupteꞌen mekewat yityꞌok tote teꞌerenuk hap tote. 
MRK.5.12	Miꞌi hawyi ahiagnia hẽtup Iesui pe -Meimuẽwat hamaut asuwai koꞌi kape ro urupoꞌoro iꞌatuꞌe. Miꞌiria pe mono urutuwehytꞌok iꞌatuꞌe raꞌyn. 
MRK.5.13	Miꞌi hawyi Iesui toꞌe -Eweiwat ro pyno e. Mio tã e hawyi tuwenoꞌẽ raꞌyn ahiagnia mekewat miit piit pyi hawyi tuwehytꞌok taꞌyn hamaut asuwai koꞌi 2 miu rakaria piit pe raꞌyn tuwehytꞌok. Miꞌi hawyi hamaut koꞌi ikohyeputꞌi kohyeputꞌi yityꞌok tote pyi hawyi tuwehytꞌok yꞌy pe hawyi topap yne raꞌyn. 
MRK.5.14	Miꞌi hawyi hamaut sem apykok haria ikohyeput raꞌyn tawa kape henoi hamo. Iꞌewyte aikowo aikowo taꞌatukosap hap upi taꞌatuhenoi raꞌyn aikotã Iesui tunug hap etiat. Katarenu etawa koꞌi upi go koꞌi upi iraniaꞌin miat henoi hamo. Miꞌi hawyi so tuwat yne miitꞌin Iesui kapiat teꞌeraꞌakasa hamo.
MRK.5.15	Miꞌi hawyi teꞌeraꞌakasa mekewat miit Iesui yatype apyk pe raꞌyn waku i raꞌyn tuwepainug me raꞌyn toineꞌen yt kat i raꞌyn ahiagnia ipiit pe. 
MRK.5.16	Miꞌi hawyi ti mekewat õꞌẽ haria pe akasa haria henoi yne raꞌyn aikotã aikotã mekewat ahiagnia ipiit piat rakat etiat hamaut asuwai koꞌi topap yne hap etiat. 
MRK.5.17	Miꞌi hawyi teꞌerokenꞌẽ Iesui pupi pote taꞌatuhẽtup hẽtup i Iesui pe -Uhyt Mimi iꞌatuꞌe motoro meiũwat uruetama pyi iꞌatuꞌe. 
MRK.5.18	Miꞌi hawyi Iesui teke yara pe turan mekewat saꞌawyꞌi wuat ahiagnia ipiit piat rakat imimoehãite tuwẽpowat Iesui kape -Uipap kahato eupi Mehin e. 
MRK.5.19	Maꞌato Iesui tiwesat -Yt wyti waku poꞌog ni eraꞌaipok i raꞌyn eꞌyat kape hawyi ehenoi henoi mesuwarotiaria pe aikotã Uito Ekaꞌiwat pakup ekyꞌe hap aikotã enug waku hap ewyriaꞌin miat hap ti atikyꞌesat uhaꞌyru e Iesui. 
MRK.5.20	Miꞌi hawyi ti toto raꞌyn Iesui yatypepyi hawyi wuatꞌi 10 tawa puaria piat henoi henoi aikotã wakuap Iesui tunug tetiat hap. Miꞌi hawyi ikuap haria teꞌeruwanetup kahato Iesui etiat iminug hap etiat.
MRK.5.21	Miꞌi hawyi Iesui toto i raꞌyn temiitꞌin nywo yara puo yi Karireia hyemyiꞌa wato sakpo. Miꞌi hawyi putꞌok iꞌatuꞌe hawyi miitꞌin tõꞌẽ tõꞌẽ hewowi yẽpeke yi kyt hap upi. 
MRK.5.22	Miꞌi hawyi miitꞌin sem raꞌyn tukupteꞌen yẽpeke. Miꞌi hawyi Tupana motypot yat kaꞌiwat wẽtup ok Tupana motypot yat akag uhyt Iairu tuut Iesui kape. 
MRK.5.23	Miꞌi hawyi tuwepỹꞌãtutuk Iesui Ewa kape hawyi tohẽtup Iesui pe haty wo -Mehin e uhakiꞌyt ikuꞌuro irane Uhyt e. Pyno toꞌiro meremo imoehãite hamo e. Ereponug itote hawyi mono ihãite hawyi uhakiꞌyt yt ikuꞌuro i e. 
MRK.5.24	Miꞌi hawyi toto Iesui Iairu upi. Maꞌato mekewat typyꞌi rakaria tuwat yne hupi. Miꞌi hawyi muap upi taꞌatupyhuhik neꞌi Iesui. 
MRK.5.25	Miꞌi hawyi tuwat turan ti wẽtup ok haryporia huu wato rakat toineꞌen iꞌatuwywo. Miꞌi wyti nimo kahato raꞌyn iꞌahuu. Miꞌi wyti 12 anu raꞌyn tohoꞌopot mekewat toꞌahu hap. 
MRK.5.26	Miꞌi so hewyry mohag nug haria upi. Tutum yne raꞌyn tekareꞌen mohag nug haria pe. Tohoꞌopot kahato taꞌatuminug hap upi hawyi poꞌog yt naku i neꞌi tuwete. 
MRK.5.27	Miꞌi wyti toikuap taꞌyn Iesui etiat hawyi ti tuut raꞌyn hawyi teke raꞌyn hupi hawyi totemig naꞌyn hesokpe. 
MRK.5.28	Miꞌi hawyi toꞌe -Hesokpe yn atemig pykai waku raꞌyn uhete an e. Miꞌi hawyi totemig naꞌyn hesokpe ete. 
MRK.5.29	Miꞌi hawyi meremo waku tuwete hawyi mekewat haryporia tikuap taꞌyn tehãite hap. Toikuap tetiat yt tosuu wato i raꞌyn hap. 
MRK.5.30	Miꞌi hawyi maꞌato meremo tuwewi Iesui tikuap tesaika wẽtem topiit pywiat miitꞌin moehãite hamuat hap koꞌi. Miꞌi pote tuwemorem naꞌyn hawyi apo e topyhuhik haria pe -Uwe kahu uhesokpe emig e. 
MRK.5.31	Mio tã e pote ipotmuꞌeria teꞌeroꞌe -Urumuꞌe hat meiũpe ti miitꞌin sem me watukupteꞌen typyꞌi poityꞌi emig haria iꞌatuꞌe. Kat poteĩ -Uwe uhesokpe emig ere iꞌatuꞌe. 
MRK.5.32	Maꞌato Iesui tehaꞌat yne iꞌatuewa pe. Toikat temig hat uwe hap. 
MRK.5.33	Miꞌi hawyi haryporia tikuap taꞌyn tomoehãite hap pote tuut i raꞌyn hawyi tuwepỹꞌãtutuk howa kape tyry toꞌe wywo hawyi tohenoi raꞌyn Iesui piat tomoehãite hap. 
MRK.5.34	Miꞌi hawyi Iesui toꞌe -Uheinyt ewat uimohey hap emoehãite raꞌyn e. Miꞌi hawyi ti aru ehãite raꞌyn e. Miꞌi tupono ewepiit ro katupono yt kat i raꞌyn ehoꞌopat hap.
MRK.5.35	Miꞌi turan Tupana motypot yat akag uhyt Iairu emiitꞌin tõꞌẽ raꞌyn iꞌyat kaipyi. Miꞌi hawyi taꞌatuhenoi Iairu pe -Urukaꞌiwat iꞌatuꞌe yt naku i kahato raꞌyn. Yt kat hamo i raꞌyn wyti Woꞌomuꞌe hat etikyꞌesat katupono ti esakiꞌyt wyti ikuꞌuro sese raꞌyn iꞌatuꞌe iꞌywot Iairu pe. 
MRK.5.36	Maꞌato Iesui tikuap hawyi toꞌe iꞌywot pe -Yt erekenꞌẽ teiꞌo e. Eremohey ro e. 
MRK.5.37	Miꞌi hawyi typyꞌi rakaria iraniaꞌin Iesui yt tikyꞌesat i tuwat yne hap. Temiitꞌin yn Peteru Tiaku iꞌywyt Iuwãu wywo yn toikyꞌesat tuwat hap. 
MRK.5.38	Miꞌi hawyi putꞌok iꞌatuꞌe raꞌyn Iairu yat kape. Miꞌi tote taꞌatupuẽti miitꞌin typyꞌi poityꞌi wak haria. 
MRK.5.39	Teꞌeruwak ihay pirik kahato piꞌã hin ikuꞌuro pote. Iesui teke hawyi toꞌe wak haria pe -Kat poteĩ eweiwak e. Kat poteĩ ehehay pirik e. Yt ikuꞌuro i ti piꞌã maꞌato toket neꞌi ti e. 
MRK.5.40	Mio tã e pote wak haria toꞌokyryꞌi Iesui ete. Miꞌi pote wak haria Iesui tiꞌatusopo raꞌyn iꞌyat pyi. Miꞌi hawyi tokokaꞌat ity iꞌywot Iuwãu Tiaku Peteru wywo yn naꞌyn piꞌã eꞌokipy kape. 
MRK.5.41	Miꞌi hawyi Iesui piꞌã topopytyk hawyi toꞌe -Tarita Kumi e. Mio tã piꞌã pusu puo -Piꞌã epoĩꞌam no e. 
MRK.5.42	Miꞌi hawyi meremo piꞌã hin 12 anu rakat ipoĩꞌam naꞌyn hewyry i raꞌyn. Miꞌi pote teꞌerahaꞌat kahato teꞌeruwanetup kahato raꞌyn. 
MRK.5.43	Miꞌi hawyi Iesui tiꞌatunapin -Pyno ewetopoi ro eimepyt e. Maꞌato o yt ewehenoi teiꞌo piꞌã hin ieineꞌen i hap iraniaꞌin me e iꞌatuepe.
MRK.6.1	Miꞌi hawyi Iesui toto i raꞌyn uhyt Iairu etawa kaipyi towyriaꞌin wywo tomotag hap tawa hit Nasare kape. 
MRK.6.2	Miꞌi hawyi Tupana motypot hap eꞌat pe Iesui henoi henoi tetawa Nasare piaria pe Tupana motypot yat pe. Miꞌi pote itotiaria teꞌeruwanetup kahato hawyi teꞌeroꞌe -Aikope pyi meiẽwat tuut iꞌatuꞌe. Aikope pyi so tohepap wakuap nug topowuat hap koꞌi iꞌatuꞌe. Aikope pyi iweꞌeg kahato hap aimuꞌe hamo iꞌatuꞌe. Uweĩ hum iꞌatuꞌe. 
MRK.6.3	Miꞌi hawyi teꞌeroꞌe toꞌope -Yt saꞌawyꞌi wuat meiũpiat panꞌi panꞌi e hat i apo meiẽ iꞌatuꞌe. Yt mana Maria mepyt i apo miꞌi Miit iꞌatuꞌe. Yt Tiaku Iuse Iuta Simau ykeꞌet i apo miꞌi Miit Iesui iꞌatuꞌe. Iꞌewyte iwat yt Iesui inytꞌin i apo tukupteꞌen meiũpe iꞌatuꞌe toꞌope. Miꞌi hawyi yt taꞌatumohey hin i Iesui haype. Miꞌi pote yt teꞌeruwanetup teran i Iesui kape. -Yt toimoherep kuap i wakuap Tupana etiat iꞌatuꞌe toꞌope. 
MRK.6.4	Miꞌi hawyi Iesui toꞌe -Tupana ehay moherep hat toꞌyat pe yn yt taꞌatumotypot i e. Maꞌato iraniaꞌin etawa pe miitꞌin imotypot haria wo teꞌeropyhuꞌat e. 
MRK.6.5	Miꞌi pote kurin kurin tutunug tesaika wo tawa Nasare pe. Wẽtup ok wẽtup ok yn toimoehãite topo wo iꞌahuu rakaria. Katupono toꞌyat piaria yt imohey hin i haria wo miꞌiria. 
MRK.6.6	Iesui tuwanetup kahato yt tomohey i haria kape. Tetama piaria toꞌyat piaria pykai yt imohey hin i haria wo tukupteꞌen.
MRK.6.7	Miꞌi turan Iesui tikay kay temiitꞌin tuwewowi. Miꞌi hawyi tutum naꞌyn tesaika hap ahiag sopo hamuat towyriaꞌin me 12 ok takaria pe. Miꞌi hawyi typy ok tuereto toiꞌatupoꞌoro iraniaꞌin tawa koꞌi upi Tupana ehay enoi hamuat. 
MRK.6.8	Saꞌawyꞌi toiꞌatupoꞌoro hap owokai toiꞌatunapin. Mio tã e iꞌatuepe -Yt kat reiꞌo ewetioto eiwewywo muap upi. Yt ewetioto i eipoyha wyti iꞌewyte yt ehesokpe eiam i wyti iꞌewyte yt eimiꞌu i wyti iꞌewyte yt saꞌup i wyti ewetioto e toiꞌatunapin topotmuꞌeria toiꞌatupoꞌoro hap owokai te. 
MRK.6.9	Waku epy sokpe epy etiat yn eweitioto. Iꞌewyte ehesokpe epiit ete wẽtup yn ehekamisa wato eweitioto e. 
MRK.6.10	Miꞌi hawyi putꞌok eweiꞌe wẽtup tawa pe hawyi waku wuatꞌi eꞌat pe wẽtup netap we yn waku ewehenuk iꞌewyte eweiket e. Waku miꞌi pe eweikupteꞌen eito hap kape e. 
MRK.6.11	Maꞌato tawa piaria yt iꞌatuwese i ehete yt teꞌeruwanetup teran i eimienoi uhetiat kape miꞌi pote eweiwat i raꞌyn iꞌatuetawa pyi e. Eiwenoꞌẽ hamo waku meiẽwat tawa sawiu eipy etiat koꞌi eiwepypitpitꞌok kahato iꞌatuehamo. Miꞌi tã ewetunug hawyi ti aru taꞌatukuap taꞌyn Tupana etiat yt taꞌatuwese i hap e Iesui topotpoꞌororia 12 ok takaria pe. Miꞌi hawyi tuwat raꞌyn typyꞌok tuereto tawa koꞌi upi Iesui yatypepyi ihay enoi hamo. 
MRK.6.12	Putꞌok taꞌatuꞌe miitꞌin muꞌe hamo tawa koꞌi pe hawyi mio tã iꞌatuꞌe miitꞌin me -Koitywy eweiꞌatoiat ro yt nakuap i eiminug koꞌi hawyi eweiꞌaipok to Tupana etiat kuap hamo iꞌatuꞌe miitꞌin me. 
MRK.6.13	Miꞌi hawyi iꞌewyte ahiag koꞌi taꞌatuꞌatusopo miitꞌin piit pyi. Iꞌewyte ikap takat wo taꞌatupen iꞌahuu rakaria akag hawyi iꞌatuehãite raꞌyn.
MRK.6.14	Miꞌi hawyi miitꞌin tikuap taꞌyn Iesui etiat. Iꞌewyte mio tã hap morekuat Eroti tikuap Iesui etiat. Miꞌi hawyi iraniaꞌin -Iuwãu taꞌaipok taꞌyn guꞌuro pyi e. Iesui wyti woꞌosetꞌok hat Iuwãu toineꞌen i raꞌyn guꞌuro pyi e. Miꞌi tupono ti totereko hesaika hap iraniaꞌin iꞌatuꞌe. 
MRK.6.15	Miꞌi hawyi wẽtup ok wẽtup ok toꞌe -Iesui wyti Tupana ehay moherep nimuat hat Eria iꞌatuꞌe. Maꞌato iraniaꞌin -Taꞌi Iesui wẽtup ok Tupana ehay moherep hat saꞌawyꞌi wuat toineꞌen iraꞌyn iꞌatuꞌe. 
MRK.6.16	Maꞌato morekuat Eroti tikuap yne miꞌi e hap hawyi toꞌe -Are paĩ atikuap wyti uwe sese hap e. Taꞌi Iuwãu uimiꞌakag tek wyti toineꞌen i raꞌyn guꞌuro pyi e.
MRK.6.17	Morekuat Eroti toꞌywyt Wiripi eharyꞌi wywo mana Erotia e hap het rakat wywo toineꞌen. Iuwãu iminug saꞌag hap toimoherep hawyi morekuat Eroti tipytyk Iuwãu hawyi toipyhik taꞌyn. 
MRK.6.18	Miꞌi tã tutunug pote karania wo ahetꞌok hat Iuwãu toꞌe morekuat pe -Waĩꞌe yt naku i ti ereineꞌen eꞌywyt eharyꞌi wywo neꞌi e tope. 
MRK.6.19	Miꞌi hawyi morekuat eharyꞌi pakup Erotia yt iwese hin i Iuwãu ete. Toiꞌauka teran maꞌato yt toiꞌauka kuap i katupono Iuwãu pupi heꞌaito tokenꞌẽ kahato. 
MRK.6.20	Morekuat Eroti tikuap taꞌyn Iuwãu wakuat kahato hap. Miꞌi hawyi toikawiatno Iuwãu katupono morekuat tikuap teran Iuwãu ehay aikotã kahato hap. Toikuap hawyi ikenmuꞌe kahato tuwete. 
MRK.6.21	Miꞌi hawyi wẽtup eꞌat pe morekuat Eroti ywãꞌĩ hap kapiat waꞌatunug hap eꞌat pe tõꞌẽ tõꞌẽ hesuraraꞌin akagnia teꞌerenuk hamo. Teꞌeruwaꞌatunug tuꞌisaria yne yi Karireia kaipywiaria tõꞌẽ tõꞌẽ. Mekewat eꞌat Erotia morekuat haryporia kawiat tipuẽti raꞌyn muap Iuwãu auka hamo. 
MRK.6.22	Miꞌi hawyi iꞌatuwaꞌatunug hawe teke iharyꞌi hit Erotia mepyt ikahu rakat tehairu tuweran hamo. Miꞌi hawyi tehairu waku raꞌyn hawyi morekuat Eroti iwepiit kahato ienuk haria wywo. Miꞌi hawyi toꞌe piꞌã makuptia pe -Ehairu hap ikahu kahato piꞌã e. Pyno ehẽtup to kat som etikyꞌesat e. Kat emiẽtup atum epe e piꞌã pe. 
MRK.6.23	Pywo pe ti uhehay moheg hamuat atum aru emiẽtup hamuat hap e. Taꞌi etikyꞌesat pote uheꞌyi ipatꞌok atum epe piꞌã e morekuat ihairu rakat pe. 
MRK.6.24	Miꞌi hawyi piꞌã toto toty kape ihay kuap hamo hawyi toꞌe -Mamai e kat som waku ahẽtup morekuat pe e. Miꞌi pote ity toꞌe e -Pyno waku pyno ehẽtup to miitꞌin setꞌok hat Iuwãu akag e mana Erotia tomepyt pe. 
MRK.6.25	Miꞌi hawyi piꞌã taꞌaipok meremo raꞌyn morekuat piat henoi hamo. Putꞌok toꞌe hawyi piꞌã toꞌe -Pyno mesup uito atikyꞌesat warupy hit piat Iuwãu akag e. 
MRK.6.26	Mio tã e pote morekuat iperup taꞌyn yt iwepiit hin i raꞌyn. Yt toiꞌauka teran i Iuwãu haype maꞌato saꞌawyꞌi mio tã e piꞌã piat hap iwywuat ienuk haria tikuap taꞌyn kat e hap. 
MRK.6.27	Miꞌi pote toipoꞌoro raꞌyn wẽtup ok surara Iuwãu auka hamo hawyi waku toterut Iuwãu akag hewowi warupy hit pe. Miꞌi surara toto raꞌyn woꞌopyhik hap kape iꞌauka hamo. 
MRK.6.28	Toiꞌauka hawyi toterut warupy hit pe imiẽtup Iuwãu akag hawyi tutum naꞌyn piꞌã pe. Miꞌi hawyi piꞌã tioto toty kape. 
MRK.6.29	Miꞌi hawyi Iuwãu potmuꞌeria tikuap taꞌyn iꞌauka hap hawyi tõꞌẽ raꞌyn hyp nu kaꞌa piat hamo.
MRK.6.30	Miꞌi hawyi imipoꞌororia 12 ok takaria teꞌeraꞌaipok i raꞌyn Iesui ewowi woꞌopotmuꞌe haria wuatꞌi tawa kaipyi. Miꞌi hawyi taꞌatuhenoi henoi Iesui pe aikotã taꞌatuminug koꞌi iꞌewyte taꞌatumienoi wuatꞌi tawa puat koꞌi. 
MRK.6.31	Miꞌi hawyi typyꞌi kahato õꞌẽ haria tukupteꞌen itote miꞌi pote yt teꞌerenuk kuap i raꞌyn typyꞌi poityꞌi pote. Miꞌi pote Iesui toꞌe topotmuꞌeria pe -Toꞌiro uhupi eiweran aikope yt uwe i miitꞌin hap kape eiwemohy hamo e. 
MRK.6.32	Miꞌi hawyi typyꞌi rakaria kaipyi Iesui toto raꞌyn temiitꞌin wywo yara puo yt uwe i hap kape teꞌerewemohy hamo. 
MRK.6.33	Maꞌato iraniaꞌin tikuap taꞌyn iwat hap hawyi yi upi wuatꞌi kaipyi miitꞌin teꞌeruwaꞌatunug aikowo Iesui toto hap kape. Putꞌok iꞌatuꞌe Iesui uut hap owokai te. 
MRK.6.34	Miꞌi hawyi Iesui tuwehik hawyi tuwẽtem yara pyi. Miꞌi turan yahig note yẽpeke toiꞌatupuẽti miitꞌin typyꞌi kahato hawyi toiꞌatukyꞌe kahato katupono toiꞌatupuẽti aikotã hũria Uweiria koꞌi ewy aikotã yt ikaꞌiwat rakaria i ewy toiꞌatupuẽti. Miꞌi hawyi Iesui tiꞌatumuꞌe. 
MRK.6.35	Wãtym irane raꞌyn hawyi Iesui potmuꞌeria tõꞌẽ Iesui kape teꞌeroꞌe hamo -Wãtym irane raꞌyn wyti Uhyt iꞌatuꞌe. 
MRK.6.36	Yahig note neꞌi ti watukupteꞌen miꞌi pote waku etiꞌatupoꞌoro i ro iꞌatuetawa koꞌi kape miꞌu puẽti hamo iꞌatuꞌe. 
MRK.6.37	Maꞌato Iesui tiꞌatuwesat -Pyno waku eipe eweiꞌatupoi o e. Miꞌi hawyi taꞌatuwesat -Aikotã etikyꞌesat Mehin miitꞌin sem poi hap iꞌatuꞌe. Etikyꞌesat man iwato watikyiꞌat miitꞌin miꞌu wo iꞌatuꞌe. Katupono 200 a ahetineiru yn waku iꞌatupoi saꞌup mo iꞌatuꞌe. Karania ewaty motpap hap upi miꞌi tã hap ewy puẽti hamo iꞌatuꞌe. 
MRK.6.38	Miꞌi hawyi Iesui toꞌe temiitꞌin me -Karania a pyno aheman e. Eweiꞌakasa ro pyno e. Taꞌatukuap hawyi taꞌatuhenoi -5 man typy pira yn Uhyt iꞌatuꞌe. 
MRK.6.39	Miꞌi hawyi Iesui toꞌe temiitꞌin me -Eweiꞌapyk to mopep hyp tote eweiꞌe ro miitꞌin me e. 
MRK.6.40	Miꞌi hawyi teꞌeraꞌapyk taꞌyn kowo 50 ok kowo 50 ok kowo 100 ok kowo 100 ok mopep hyp tote. 
MRK.6.41	Waku hawyi Iesui tat 5 man typy pira hit topo pe hawyi ihaꞌat ywaipe hawyi toꞌe -Waku kahato En Tupana e. Urupoi kahato hat En e. Miꞌi hawyi toipatꞌok kahato mekewat 5 a man 2 pira hit rakat towyriaꞌin me. Miꞌi hawyi miꞌiria imoꞌẽ iraniaꞌin me. Miꞌi tote toiꞌatumoꞌẽ 5 man typy pira yne miitꞌin miꞌu wo 
MRK.6.42	Toiꞌatumiꞌumowato kahato raꞌyn. Miꞌi hawyi ti teꞌerenuk kahato raꞌyn hawyi iꞌatuꞌok kahato raꞌyn tukupteꞌen. 
MRK.6.43	Miꞌi hawyi iꞌatumiꞌu ieĩpyt topyhuꞌat rẽ 12 eꞌyrysakag ne. 
MRK.6.44	Mekewat eꞌat pe Iesui tiꞌatupoi 5 miu ihainia 5 man wo typy pira wo.
MRK.6.45	Teꞌerenuk waku hawyi Iesui tiꞌatupoꞌoro raꞌyn temiitꞌin ihyemyiꞌa sakpo tawa Pesaita kape. Miꞌi hawyi iraniaꞌin tomipoi koꞌi iꞌewyte toiꞌatupoꞌoro iꞌatuetawa koꞌi kape. 
MRK.6.46	Toiꞌatupoꞌoro yne hawyi Iesui toto raꞌyn yityꞌok kape. Miꞌi hap tote tuweran naꞌyn hawyi ihay Tupana wywo. 
MRK.6.47	Wãtym irane hawyi ihyemyiꞌa pyꞌasetpe tukupteꞌen towyriaꞌin yara puo. Miꞌi turan Iesui yi pe te tuweran toineꞌen. 
MRK.6.48	Tehaꞌat turan toikuap taꞌyn wasere kahato iꞌatuewa kapiat. Taꞌatuhãꞌãg kahato apokuita wo hewyry hap upi maꞌato yt iꞌatuhyha i iwyriaꞌin ihaꞌat turan. Miꞌi hawyi waipaka ehay hap owakai Iesui toto raꞌyn temiitꞌin me maꞌato tokosap iꞌatueyian me yowa tote. 
MRK.6.49	Maꞌato teꞌeraꞌakasa Iesui kapiat hawyi toꞌokakꞌi -Kat kahu meke iꞌatuꞌe. Miit ehog keĩ iꞌatuꞌe. 
MRK.6.50	Miꞌi hawyi iꞌatuwuwu kahato raꞌyn. Miꞌi hawyi Iesui toꞌe -Uiwyriaꞌin eiwemoesaika o e. Uito e. Yt eweikenꞌẽ teiꞌo e. 
MRK.6.51	Mio tã toꞌe hawyi Iesui teke raꞌyn yara pe temiitꞌin wywuat pe raꞌyn. Teke hawyi meremo ywytu ipohep taꞌyn. Miꞌi pote teꞌeruwanetup aikotã aikotã Iesui minug hap etiat. 
MRK.6.52	Katupono saꞌawyꞌi teꞌeraꞌakasa Iesui minug koꞌi 5 man etiat maꞌato yt taꞌatukuap i uwe sese Iesui hap iꞌatupyꞌa heg mote yt taꞌatumohey kuap i.
MRK.6.53	Miꞌi hawyi putꞌok iꞌatuꞌe tama Kenesare wã tote i raꞌyn. 
MRK.6.54	Teꞌeruwehik yẽpeke hawyi tuwẽtem naꞌyn yara pyi. Miꞌi hawyi meremo yi Kenesare piaria tikuap Iesui uut hap 
MRK.6.55	Miꞌi pote ko pe pyi ko pe pyi iꞌahuu rakaria taꞌatueropoꞌok Iesui kape iꞌatuoehãite hamo. Iraniaꞌin yni puo taꞌatuerut Iesui kape. 
MRK.6.56	Miꞌi hawyi aikope aikope hewyry hap upi kat etawa pe kat kyiꞌat hap tote kat etama pe iꞌewyte yahig note itotiaria iꞌahuu rakaria taꞌatunug muap upi Iesui mimoehãite wo. Miꞌi turan taꞌatuẽtup kahato hewowi -Waku esokpe urutemig hawyi uruikuap taꞌyn urumoehãite hap topyhuꞌat iꞌatuꞌe. Miꞌi hawyi iꞌahuu rakaria hesokpe emig haria meremo iꞌatuehãite raꞌyn.
MRK.7.1	Wẽtup eꞌat pe teꞌeruwaꞌatunug kahato Iesui kape nagnia ehay enoi haria iꞌewyte miwan enoi haria tawa wato Ierusarẽi kaipywiaria wywo. 
MRK.7.2	Miꞌi hawyi taꞌatuenuk hap tote teꞌeraꞌakasa wẽtup tuereto Iesui ekatuwyriaꞌin yt teꞌeruweposei i nagnia mienoi yt ewy i. 
MRK.7.3	Miꞌi hawyi teꞌerahaꞌat kahato katupono yne Iuteu ywania teꞌeruweposei yne teꞌerenuk hamo saꞌawyꞌi wuat nagnia napin hap ewy. 
MRK.7.4	Putꞌok iꞌatuꞌe woꞌokyiꞌat hap kaipyi hawyi teꞌeruweposei raꞌyn teꞌerenuk hap owokai. Iꞌatu kahato iꞌatuminug hap koꞌi taꞌatukuap toꞌywotꞌin napin hap kaipyi. Aikotã yne parata koꞌi toiꞌatukoho nagnia inug saꞌawyꞌi hap ewy taꞌatunug. 
MRK.7.5	Saꞌawyꞌi wuat napin hap enoi haria iꞌewyte woꞌonapin haria apo iꞌatuꞌe Iesui pe -Kat pote epotmuꞌeria yt taꞌatunug saꞌawyꞌi wuaria ainapin haria ewy katupono epotmuꞌeria teꞌerenuk yt teꞌeruweposei i pykai ainapin hap ewy iꞌatuꞌe. 
MRK.7.6	Miꞌi pote Iesui tiꞌatuwesat -Nimo te ti aseꞌi Isaia henoi tomiwan me ehetiat typy ihay rakat etiat. Mio tã e Isaia -Miꞌi tã haria Tupana motypot taꞌatuwẽ pywiat haria yn miꞌiria maꞌato yt taꞌatupyꞌa pyi i taꞌatumotypot Tupana e Isaia 29.13 pe. 
MRK.7.7	Taꞌi miꞌiria ti Tupana motypot saꞌag neꞌi katupono yt taꞌatuhenoi Tupana ehay sese i maꞌato miitꞌin kaipywiat sehay yn taꞌatuhenoi e ti Isaia henoi ehetiat e Iesui. 
MRK.7.8	Miꞌi hawyi poꞌog toꞌe -Taꞌi Tupana ehay atoiat haria ti eipe katupono nagnia eko yn miitꞌin muꞌe hamo maꞌato Tupana e hap yt kat i eipyꞌa piat miitꞌin muꞌe hamo e. 
MRK.7.9	Taꞌi apuete eweiꞌe ti Tupana mikyꞌesat koꞌi nug hawe hawyi eimikyꞌesat yn ewetunug aat kaꞌap. Tupana ehay aikotã waku watunug e hap pun haria eipe wen maꞌato eiꞌe hap aikotã waku watunug e hap ewetunug kahato. 
MRK.7.10	Pyno saꞌawyꞌi Muisei ainapin Tupana kaipywiat hap mio tã e -Pyno waku etimotypot ro eꞌywot ety e maꞌato uwe inug saꞌag neꞌi toꞌywot pe toty pe miꞌi hawyi waku topyhuꞌat miꞌauka wo e e Tupana saꞌawyꞌi Muisei pe mekewat Esutu 20.12 piat pe. 
MRK.7.11	Maꞌato eipe wẽtup sehay eweiꞌe miitꞌin muꞌe hamo. Mio tã eweiꞌe -Waku Tupana yn watimotypot. Miꞌi pote waku watum aity aiꞌywot saꞌup Tupana pe eweiꞌe saꞌag e. Aimiium aiꞌywotꞌin me Tupana watnuat eweiꞌe saꞌag yn eimuꞌe haria pe e Iesui. 
MRK.7.12	Yt naku i ti eimienoi katupono -Yt watipowyro i aiꞌywotꞌin pote waku katupono Tupana pe watum naꞌyn eweiꞌe. 
MRK.7.13	Taꞌi Tupana ehay sese ti yt kat no i ewetunug. Eiwat eimikyꞌesat neꞌi ewetunug teran haype. Eiwekaipywiat wyti eweimowato kahato e. Miꞌi hawyi ti ewetunug iꞌatu raꞌyn eiko ewywuat koꞌi miitꞌin muꞌe hamuat e Iesui Iuteu ywania muꞌe haria pe iꞌewyte miwan enoi haria pe.
MRK.7.14	Miꞌi hawyi Iesui tiꞌatukay kay tuwewowi iraniaꞌin miitꞌin miat henoi hamo. Miꞌi hawyi toꞌe iꞌatuepe -Koitywy eweiwanetup to uimienoi hap kape e. 
MRK.7.15	Kat kat koꞌi teke eipiit pe eiwẽ pe yt eimohun hin i hap topyhuꞌat e. Maꞌato kat som eipyꞌa kaipywiat wẽtem hap eimohun hap topyhuꞌat e. 
MRK.7.16	Pywo pe ti ehewaure kaꞌa pote eweiwanetup to uimienoi kape e.
MRK.7.17	Miꞌi hawyi Iesui toto temiitꞌin wywo miitꞌin typyꞌi rakaria pyꞌasetpyi hawyi teke wẽtup netap we. Miꞌi hawyi meiũran hemiitꞌin apo iꞌatuꞌe Iesui pe -Kat ereĩ sehay hãꞌãkap wuo ehenoi Mehin iꞌatuꞌe. 
MRK.7.18	Miꞌi hawyi Iesui tiꞌatuwesat -Are paĩ yt eweikuap i apo uhehay e. Pyno yt eweikuap i apo kat som teke eimeꞌen me miꞌu yt eimohun kuap maꞌato eiwẽ pywiat ehehay eimohun kuap e. Yt miitꞌin miꞌu kaipyi i ti tuwenug yt naku i hap e. 
MRK.7.19	Katupono kat som teke eiwẽ pe yt putꞌok e hin i eipyꞌa piat pe maꞌato eimeꞌen pe putꞌok e hawyi tuwẽtem iraꞌyn eipiit pyi e. 
MRK.7.20	Miꞌi hawyi Iesui toꞌe -Uiwyriaꞌin miitꞌin minug yt nakuat i tuwẽtem iꞌatupyꞌa pyi ti e. Pywo pe ti miitꞌin pya pyi tuwẽtem wanetup yt nakuat i hap e. 
MRK.7.21	Tuwepyi tutunug yt nakuap i e. Wuatꞌi haryporiaꞌin nywo e seroꞌok e miit auka wẽtup ok ti seꞌaito wywo uito e hat wẽtup ok ti seharyꞌi wywo uito e hat miitꞌin pya pyi tuwẽtem 
MRK.7.22	Iꞌewyte uiatno yn iraniaꞌin ekareꞌen e hat atiꞌatumoweukaꞌi mo uito iraniaꞌin e hat atimaꞌat sehay wo wẽtup ok e hat uito ti poꞌog uhewaku iraniaꞌin kai e hat ti Tupana ehay etiat wekyryꞌi hat yt iweꞌeg i rakat. Tuwepyi taꞌatuehay taꞌatupyꞌa pywiat taꞌatunug yt naku i e. 
MRK.7.23	Pyno uiwyriaꞌin eweikuap taꞌyn som miit pya pyi tuwẽtem wanetup hap yt naku i hap. Miꞌi wo ti yt naku i tuwenug tuwemohun e Iesui temiitꞌin me.
MRK.7.24	Miꞌi hawyi Iesui toto pya kahato tetama pyi wẽtup ywania etama kape i raꞌyn wẽtup setama pya wuat kape. Miꞌi hap tote putꞌok e raꞌyn iꞌatuetama Tiro piat hawyi iheg me raꞌyn toineꞌen. Katupono yt toikyꞌesat i miitꞌin miat tokuap hap. Maꞌato yt aikotã me kuap i tuwemig. 
MRK.7.25	Miꞌi hawyi wẽtup ok haryporia tikuap Iesui etiat hawyi toikat raꞌyn Iesui. Katupono ti ahiag toineꞌen imepyt ipiit pe. 
MRK.7.26	Taꞌi tomepyt piit piat ahiag putsit hamo toikat Iesui. Miꞌi haryporia so yt Iesui ywania i raꞌyn. Wẽtup setama pywiat mekewat yi Siru-Wenisia pywiat. Miꞌi hawyi toipuẽti Iesui hawyi haty wo toꞌe -Mimi e etihep o ten ahiag uimepyt piit piat e haty wo. 
MRK.7.27	Miꞌi hawyi Iesui tiwesat -Apuete mana e saꞌawyꞌi ti atiꞌatupoi teran uiꞌywania e katupono yt naku i hirokaria miꞌu wo urutopoi Awareria neꞌi e. 
MRK.7.28	Miꞌi hawyi toꞌe Iesui pe haryporia -Are an miꞌi tã ti Mimi e maꞌato ti iꞌewyte Awareria koꞌi tuꞌu miꞌu kuꞌi hewo rakat mesa kaipyi eꞌywania mepytꞌin teꞌerenuk turan e. 
MRK.7.29	Mio tã e pote Iesui tiwesat -Pywo uiwesat hap upi atisopo raꞌyn ahiag emepyt piit pyi e. Pyno eraꞌaipok i ro emepyt kape katupono koitywy ti yt kat i raꞌyn ahiag emepyt piit pe areꞌe hap ewy e. 
MRK.7.30	Miꞌi hawyi ity taꞌaipok taꞌyn tomepyt kape. Putꞌok e toꞌyat pe hawyi toipuẽti raꞌyn tomepyt yni pe waku pe i raꞌyn. Miꞌi hawyi ti ity tikuap taꞌyn tomepyt piit pywiat ahiag wẽtem hap.
MRK.7.31	Miꞌi hawyi Iesui toto Tiro pyi yi Sitau kaipyi yꞌy wato Karireia kape iraꞌyn mekewat tama aikope 10 tawa koꞌi itote. 
MRK.7.32	Miꞌi hap tote taꞌatuerut raꞌyn Iesui kape wẽtup ok hewaure rakat yt ihay hãpyk kuap i rakat. Miꞌi hawyi taꞌatuhẽtup Iesui pe imoehãite topo wuat hamo. 
MRK.7.33	Miꞌi hawyi Iesui tioto hewaure rakat miitꞌin tok pyi hawyi totemig naꞌyn hewaure kaꞌa koꞌi hawyi kuitu e raꞌyn hawyi tohẽku pen tẽty hy wo. 
MRK.7.34	Miꞌi hawyi Iesui ihaꞌat atipy kape hawyi kyn kyn e -Etimoewaure kaꞌa i ro meiũwat miit Tupana e. Maꞌato towat topusu puo Iesui toꞌe tope -Ewata e. 
MRK.7.35	Miꞌi hawyi meremo hewaure kaꞌa i raꞌyn ihay kuap wuatꞌi ewy raꞌyn. 
MRK.7.36	Miꞌi hawyi Iesui waĩꞌe iraniaꞌin me haty wo -Yt ewehenoi teiꞌo uhepiat imoehãite hap iraniaꞌin me e wen maꞌato taꞌatuhenoi henoi raꞌyn wuatꞌi puo raꞌyn yt Iesui mikyꞌesat ewy hin i raꞌyn. 
MRK.7.37	Miꞌi hawyi taꞌatukuap wuatꞌi puo raꞌyn Iesui piat hewaure rakat moehãite hap hawyi teꞌeroꞌe toꞌope -Waku kahato Iesui tunug iꞌatuꞌe. Hewaure rakaria wyti tutunug hewaure kaꞌa raꞌyn iꞌatuꞌe. Yt ihay kuap i rakaria tutunug ihay kuap raꞌyn iꞌatuꞌe.
MRK.8.1	Miꞌi hawyi teꞌeruwaꞌatunug Iesui kape miitꞌin sok. Miꞌi hawyi myẽꞌym eꞌat Iesui tiꞌatumuꞌe aat kaꞌap hawyi yt kat i topyhuꞌat miitꞌin miꞌu wo. Miꞌi hawyi Iesui tikay kay raꞌyn temiitꞌin tuwewowi. 
MRK.8.2	Miꞌi hawyi temiitꞌin me toꞌe raꞌyn -Uimimuꞌeria meiũpiaria ti myẽꞌym eꞌat pe raꞌyn myẽꞌym wãtym naꞌyn uhupi uhehay kuap hamo e. Miꞌi pote ti yt kat i raꞌyn topyhuꞌat iꞌatumiꞌu wuat e. 
MRK.8.3	Koitywy ti yt naku i raꞌyn teꞌeraꞌaipok taꞌatuetawa koꞌi kape katupono pya kahato raꞌyn iꞌatuetawa koꞌi tukupteꞌen e. Taꞌi teꞌeropap muap upi syꞌat pono e. Yt naku i raꞌyn atiꞌatuporeraꞌaipok yt kat i iꞌatumiꞌu wywo i e Iesui. 
MRK.8.4	Miꞌi hawyi hemiitꞌin teꞌeroꞌe Iesui pe -Pywo mehin maꞌato aikotã waku watiꞌatupoi mesuwe yahig wato tote iꞌatuꞌe. Yt kat i meiũpe man iꞌatupoi hamo iꞌatuꞌe Iesui pe. 
MRK.8.5	Miꞌi hawyi apo e Iesui -Karania a kahu pyno man aiwat e. Mio tã e pote -Taꞌi 7 man yn Uhyt iꞌatuꞌe. 
MRK.8.6	-Pyno eweiꞌapyk to yi upi e Iesui torannia miitꞌin me. Miꞌi hawyi Iesui waku e Tupana pe -Uruꞌywot atipy piat urutuwehum ewowi urupoi hap upi e hawyi toipik pik kahato raꞌyn mekewat 7 rakat man hawyi toimoꞌẽ kahato temiitꞌin me. Miꞌi hawyi hemiitꞌin iraniaꞌin me imoꞌẽ raꞌyn wy. 
MRK.8.7	Iꞌewyte pira hit koꞌi toineꞌen itote. Miꞌiria wy totat hawyi waku e Tupana pe hawyi toipatꞌok kahato hawyi tutum temiitꞌin me hawyi -Eweimoꞌẽ o iraniaꞌin me e. 
MRK.8.8	Miꞌi hawyi teꞌerenuk kahato raꞌyn hawyi iꞌatuꞌok taꞌyn. Miꞌi hawyi Iesui emiitꞌin 7 yrysakag howopy raꞌyn taꞌatupuẽti yne miitꞌin teꞌerenuk kahu hawyi. 
MRK.8.9	Miitꞌin iꞌatu rakaria teꞌerenuk itote 4 miu ihainia. Teꞌerenuk hawyi Iesui tiꞌatupoꞌoro raꞌyn iꞌatuetawa pya rakat koꞌi kape.
MRK.8.10	Miꞌi hawyi toto i raꞌyn Iesui yara puo tama Taumanuta kape temiitꞌin wywo. 
MRK.8.11	Putꞌok iꞌatuꞌe hawyi nagnia ehay enoi haria hãꞌãg Iesui taꞌatuehay wo -Heno pyno etomoherep esaika hap atipy kaipywiat iwato rakat iꞌatuꞌe. 
MRK.8.12	Mio tã iꞌatuꞌe pote Iesui hatyꞌu kahato topyꞌa pe hawyi ahenꞌẽ poityꞌi hawyi toꞌe mio tã e haria pe -Kat poteĩ mesuwiaria tikyꞌesat kahato atimoherep yt miitꞌin misepap koꞌi ewywuat i uimohey hamo e. Eweikyꞌesat pykai yt atunug i e Iesui yt tomohey i haria tewanikaptia pe. 
MRK.8.13	Miꞌi hawyi tohokꞌiwat hawyi toto i raꞌyn temiitꞌin wywo ihyemyiꞌa sakpo i raꞌyn.
MRK.8.14	Maꞌato hemiitꞌin tiwaure taꞌatumiꞌu man. Miꞌi pote taꞌatukat man yara pe muap upi maꞌato wẽtup man yn taꞌatupuẽti. 
MRK.8.15	Miꞌi hawyi Iesui tiꞌatunapin -Eiweꞌeg wo o nagnia ehay enoi haria mani puk hap ewywuaria pupi e. Iꞌewyte morekuat Eroti mani puk hap ewywuat pupi e. 
MRK.8.16	Miꞌi hawyi teꞌeroꞌe toꞌope -Pyno aheman watiwaure pote mio tã e. 
MRK.8.17	Miꞌi hawyi Iesui tikuap hawyi toꞌe iꞌatuepe -Kat pote aheman yt iwato i eweiꞌe eiwoꞌope e. Yt eweikuap i te uhetiat hap. Eipyꞌa heg kahato te apo e. 
MRK.8.18	Yt eheha pytig i te apo e. Yt ehewaure kaꞌa i te apo e. 
MRK.8.19	Eweiwaure raꞌyn apo aikotã saꞌawyꞌi miitꞌin atiꞌatupoi 5 man wo yn 5 miu rakaria hap e. Miꞌi hawyi karania yrysakag koꞌi eweipuẽti man ieĩpyt koꞌi apo e. Miꞌi hawyi taꞌatuwesat -12 yrysakag ieĩpyt watipuẽti iꞌatuꞌe. 
MRK.8.20	Miꞌi hawyi 7 man wo atopoi 4 miu miit hawyi karania yrysakag ne topyhuꞌat miꞌu ieĩpyt apo e. -Taꞌi 7 eꞌyrysakag ne ti topyhuꞌat iꞌatuꞌe. 
MRK.8.21	Miꞌi hawyi Iesui toꞌe -Yt eweikuap i apo kat etiat som ahenoi teran e.
MRK.8.22	Miꞌi hawyi putꞌok iꞌatuꞌe ysakpo tawa Pesaita pe. Miꞌi turan so taꞌatuerut Iesui ewowi yt iha pytig i rakat -Pyno uruhẽtup kahato ehewowi meiũwat yt iha pytig i rakat imoehãite hamuat iꞌatuꞌe. 
MRK.8.23	Miꞌi hawyi Iesui tiꞌykesat ereto raꞌyn yt iha pytig i rakat tawa pyi. Miꞌi hap tote iha pe kuitu e raꞌyn hawyi totemig topo wo. Miꞌi hawyi apo e yt ihapytig rakat pe -Ereꞌakasa raꞌyn apo e. 
MRK.8.24	Miꞌi hawyi tehaꞌat hawyi toiwesat -Hẽ porap waku Uhyt e maꞌato meimuẽwat miitꞌin hewyry rakaria wyti ariaꞌyp koꞌi ewy neꞌi e. 
MRK.8.25	Miꞌi hawyi Iesui temig i topuiꞌiã wo iha hawyi waku raꞌyn yne taꞌakasa raꞌyn ihatꞌok yne raꞌyn. Miꞌi hawyi Iesui toꞌe tope -Pyno waku raꞌyn eete koitywy uhyt e. 
MRK.8.26	Eraꞌaipok to eꞌyat kape wẽtup muap upi e. Yt erokosap teiꞌo tawa kape emoehãite hap enoi hamo e Iesui tomimoehapytig me.
MRK.8.27	Miꞌi hawyi Iesui ipotꞌam towyriaꞌin wywo yi Sesareia piat tawa Wiripi kape tawa koꞌi upi toto temiitꞌin wywo. Miꞌi hawyi muap upi Iesui apo e towyriaꞌin me -Uwe som pono Uito iraniaꞌin wanetup hawe e. 
MRK.8.28	Apo e hawyi taꞌatuwesat -U paĩ woꞌosetꞌok hat Iuwãu raso Eria raso Tupana ehay moherep hat raso iꞌatuꞌe 
MRK.8.29	Miꞌi hawyi toꞌe -Maꞌato apo uwe Uito eiwanetup hawe e. Miꞌi pote mekewat Peteru e hap het rakat tiwesat -Woꞌoehakyeraꞌat hat Tupana Mipoꞌoro uruporekuat nuat rat En Uhyt e. 
MRK.8.30	Miꞌi hawyi Iesui tiꞌatunapin -Yt ewehenoi teiꞌo koitywy uikuap ehepiat hap iraniaꞌin me e temiitꞌin sese pe.
MRK.8.31	Pywo ti Uito Wuatꞌi Miitꞌin Ykeꞌet wen maꞌato miꞌi pykai nagnia yt uikyꞌesat hin haria i e. Taꞌi paꞌi kororia miwan enoi haria iꞌewyte uhehay pun haria neꞌi e. Pywo ti Uito Eheykeꞌet taꞌatuꞌauka irane e. Ahoꞌopot kahato uiꞌauka hap turan maꞌato uiꞌauka saꞌag hawyi uikuꞌuro sese hawyi myẽꞌym eꞌat yn uisyp hawe areineꞌen hawyi Tupana uihep guꞌuro po pyi Eheykeꞌet e Iesui towyriaꞌin me. 
MRK.8.32	Mio tã e pote Peteru tikay kay Iesui tuwewowi waĩ toꞌe hamo -Uhyt e yt naku i ti ehenoi eꞌauka hamuat hap e. 
MRK.8.33	Maꞌato Iesui tuwemorem topotmuꞌeria kape Peteru satyꞌi satyꞌi hamo hawyi toꞌe Peteru pe -Erepik to ahiag e. Uinapin saꞌag neꞌi yt Tupana uinapin hap ewy i raꞌyn maꞌato miitꞌin woꞌonapin hap ewy neꞌi raꞌyn uinapin en e. 
MRK.8.34	Miꞌi hawyi Iesui tiꞌatukay kay tuwewowi iraniaꞌin muap upiaria iꞌewyte topotmuꞌeria iꞌatumuꞌe hamo -Pywo ti rat eweiwat teran uhupiat pote eweitoiat ro eimikyꞌesat koꞌi yt Tupana mikyꞌesat koꞌi hawyi eweiwat ro uhupi eheꞌariaꞌyp posak wywo e. 
MRK.8.35	Uwe uwe ikuꞌuro uhehay wakuat enoi hap upi pote uikyꞌe haria wo topyhuꞌat e. Miꞌi haria ti aru wuatꞌi eꞌat piat ieineꞌen hap sese puẽti hanuaria e. Maꞌato iraniaꞌin mesuwat rotiat ieineꞌen hap yn kyꞌesat haria ti aru ieineꞌen hap sese pun hanuaria wo hoꞌowasat rakaria neꞌi tukupteꞌen e. 
MRK.8.36	Kat hamo ten eweikyiꞌat yne yne mesuwat yi totiat eheineꞌen hap sese saꞌup mo e. 
MRK.8.37	Maꞌato mesuwarotiat kyiꞌat hap kape yn eiwanetup aat kaꞌap hawyi aru aikotã eweikyiꞌat kuap wuatꞌi eꞌat piat ikahu sese rakat ehekareꞌen Tupana wuat hap e. Miꞌi hawyi eheineꞌen wuatꞌi eꞌat piat hap koꞌi eimipun no topyhuꞌat e. 
MRK.8.38	Pywo pe ti uwe uwe mesuwat yt naku i hap eꞌat koꞌi turan uhehay pupi tuwemoti yt uimohey haria i. Miꞌi haria pupi ti aru uito iꞌewyte aremoti wy mekewat eꞌat pe karãpe uito eheykeꞌetno ariot i raꞌyn Morekuatno atipy piaria wywo Tupana wat hẽtyhot rakat pe imehit rakat piat turan. Miꞌi hap eꞌat pe ti aru uito Eheykeꞌet aremoti uipupiat wemoti haria pupi e Iesui muap upiaria pe.
MRK.9.1	Wẽtup eꞌat pe Iesui toꞌe temiitꞌin me -Pywo kahato tukupteꞌen wẽtup ok wẽtup ok meiũpe Tupana topyhuꞌat morekuatno putꞌok e hap kape akasa haria e. Yt iꞌatukuꞌuro hap eꞌat owokai teꞌerehaꞌat Tupana putꞌok e morekuatno meiũpe hesaika hap wywo e.
MRK.9.2	Miꞌi hawyi 6 eꞌat itote toineꞌen hawyi Iesui toto i raꞌyn yityꞌok ywaiti kahato rakat kape towyriaꞌin nywo myẽꞌym ok takaria wywo yn Peteru Tiaku Iuwãu wywo. Miꞌi hawyi itote Iesui yt saꞌawyꞌi wuat ewy toineꞌen. 
MRK.9.3	Miꞌi turan Iesui esokpe imehit kahato ikytsig kahato poꞌog ikytsig mesuwarotiat koꞌi kai e. 
MRK.9.4	Miꞌi hawyi hemiitꞌin teꞌeraꞌakasa typyꞌok Tupana ehay moherep haria saꞌawyꞌi wuaria iwywo. Wẽtup ok Eria wẽtup ok Muisei teꞌeraꞌakasa. Miꞌiria ti toꞌoehay Iesui wywo. 
MRK.9.5	Miꞌi hawyi Peteru toꞌe -Urumuꞌe hat e taꞌi waku kahato meiũpe watoineꞌen e. Etikyꞌesat apuru urutunug eheꞌog myẽꞌym e wẽtup ewatno wẽtup Muisei watno wẽtup Eria watno e Peteru Iesui pe. 
MRK.9.6	Maꞌato ipoityꞌi pono mio tã e neꞌi. Taꞌi tokenꞌẽ pote. Yne raꞌyn teꞌerokenꞌẽ. 
MRK.9.7	Miꞌi hawyi ywyhig me ywaiti pyi sehay tuut raꞌyn -Uhaꞌyru Uimikyꞌe kahato ti eipyꞌasetpe toineꞌen e. Miꞌi tupono eweiwanetup to ihay kape e Tupana ywaiti pyi. 
MRK.9.8	Miꞌi hawyi teꞌerehaꞌat iꞌauri turan yt uwe i raꞌyn iwywo maꞌato Iesui yn naꞌyn toineꞌen. 
MRK.9.9	Miꞌi hap tote pyi tuwat popuo Iesui toꞌe towyriaꞌin me myẽꞌym ok takaria pe -Yt ewehenoi teiꞌo aikotã Eimuꞌe hat eweiꞌakasa mesup yityꞌok totiat hap iraniaꞌin me e. Maꞌato karãpe Uito Eheykeꞌet arẽtem guꞌuro pyi hawyi ti aru waku raꞌyn ewehenoi Eimuꞌe hat eweiꞌakasa mesup hap e. 
MRK.9.10	Miꞌi pote iraniaꞌin me yt taꞌatuhenoi teran i. Maꞌato mio tã e Iesui pote teꞌeruwanetup kahato -Kat pote mio tã e araꞌaipok guꞌuro pyi e iꞌatuꞌe teꞌerewanetup hawyi. 
MRK.9.11	Yityꞌok tote pywiat tuwat hap upi apo iꞌatuꞌe Iesui pe -Kat poteĩ miwan enoi haria mienoi kaipyi tuut wyti aru saꞌawyꞌi Eria uhetiat enoi hamo e iꞌatuꞌe. 
MRK.9.12	Miꞌi hawyi Iesui tiwesat -Pywo Eria tuut wyti aru saꞌawyꞌi aikotã hap etiat enoi hamo e. Etikuap kat pote tohenoi wy miwan me aikotã Miitꞌin Ykeꞌet hoꞌopot kahato hap etiat. Iꞌewyte aikotã miitꞌin miꞌatoiat wuat toineꞌen. 
MRK.9.13	Pywo ti Eria ti putꞌok e raꞌyn haꞌawyte raꞌyn e hap ewy e. Taꞌi pywuat sese ti iꞌatumikyryꞌi kahato miꞌi ete. Taꞌatuꞌauka raꞌyn wyti aikotã saꞌawyꞌi wuat henoi hap ewy ti raꞌyn e Iesui towyriaꞌin myẽꞌym ok takaria pe muap upi yityꞌok tote pyi.
MRK.9.14	Miꞌi hawyi putꞌok iꞌatuꞌe iraꞌyn iraniaꞌin hemiitꞌin ete. Itote tukupteꞌen kahato miitꞌin iꞌatu rakaria hemiitꞌin apypueri wo. Miꞌiria puo tukupteꞌen miitꞌin woꞌonapin haria toꞌoehay haty wo hemiitꞌin wywo. 
MRK.9.15	Itotiaria teꞌeraꞌakasa Iesui kape hawyi pun iꞌatuꞌe hewa kape Iesui puẽti hamo. Teꞌeruwanetup kahato taꞌatupyꞌa pe Iesui etiat. 
MRK.9.16	Miꞌi hawyi Iesui putꞌok e raꞌyn iꞌatuete myẽꞌym ok takaria wywo hawyi Iesui apo e iꞌatuepe -Kat eiweiꞌe eiwoꞌope uhytꞌiꞌin e. 
MRK.9.17	Miꞌi hawyi wẽtup ok typyꞌi tok pyi toꞌe -Woꞌomuꞌe hat aterut uhaꞌyru ahiag ipiit piat rakat ewowi wen maꞌato En yt uwe i e. Yt naku i kahato ahiag uhaꞌyru ete e. Ahiag teke hawyi yt ihay kuap i tuereto e. 
MRK.9.18	Taꞌi taꞌat yi tote hawyi ti tuweꞌokhyt morem morem tuereto iwẽ enãpuk tyryꞌe hawyi kyryet kyryet e. Miꞌi haype ikuꞌuro porap i e hap. Saꞌawyꞌi epotmuꞌeria pe ahẽtup ahiag putsit hamuat hap wen maꞌato yt taꞌatuhep kuap i e. 
MRK.9.19	Miꞌi hawyi Iesui toꞌe -Taꞌi yt uimohey i haria miitꞌin mesuwat yi totiaria. Karania eꞌat ti aru areineꞌen eiwywo eimuꞌe uimohey mono uiꞌe haype e. Karamuo putꞌok e uimohey ehepiat hap worohoꞌomuꞌe motꞌi pykai e. Pyno eterut ro meikowo uhewowi esaꞌyru e Iesui ahiag ipiit piat rakat ywot pe. 
MRK.9.20	Miꞌi hawyi meremo taꞌatuerut raꞌyn hewowi. Miꞌi hawyi taꞌakasa raꞌyn Iesui Ewa kape hawyi ahiag tipun hirokat yi tote hawyi toiꞌokhyt morem morem hawyi iwẽ enãpuk taꞌyn. 
MRK.9.21	Miꞌi hawyi Iesui apo e iꞌywot pe -Karamuo kahu saꞌawyꞌi meiko tã emepyt ete e. -Taꞌi ihire pyi te mekewat ahiag toineꞌen ipiit pe Mehin e. 
MRK.9.22	Aria pe kawiat rẽ i ahiag tipun tuereto iꞌauka hamo e. Miꞌi tusake ti yꞌy pe toiꞌauka teran tuereto e. Yt naku i kahato miꞌi tã uhaꞌyru etiat hap uhete e. Urukyꞌe hap upi urupowyro e. Etunug kuap i pote urupowyro e. 
MRK.9.23	Miꞌi hawyi Iesui tiwesat -Etihep kuap pote ereꞌe apo uhepe e. Kat pote mio tã ere. Etimohey pote yt kat i niatpo i enug hamuat e. 
MRK.9.24	Miꞌi hawyi hirokat ywot toꞌe haty wo -Taꞌi atimohey maꞌato yt kahato i e. Pyno uipowyro poꞌog uhepiat Tupana mohey hamuat e. 
MRK.9.25	Miꞌi turan typyꞌi raꞌyn tõꞌẽ pote Iesui hatyꞌi hatyꞌi tehay wo ahiag -En ahiag miitꞌin ewaure kaꞌa pyhyp hat en erẽtem no meiũwat hirokat piit pyi e. Erẽtem no hawyi yt karamuo i raꞌyn o eraꞌaipok hirokat kape e. 
MRK.9.26	Miꞌi hawyi ahiag tuwẽtem naꞌyn kak toꞌe kak toꞌe popuo hawyi toihuruk huruk kurum tuwẽtem hawe. Miꞌi hawyi kurum taꞌat yi tote ikuꞌuro rakat ewy raꞌyn. Miꞌi pote -Ikuꞌuro raꞌyn wyti iꞌatuꞌe raꞌyn iraniaꞌin. 
MRK.9.27	Maꞌato Iesui timopoĩꞌam naꞌyn topo wo hawyi ipoĩꞌam waku raꞌyn hete. 
MRK.9.28	Miꞌi hawyi toto i raꞌyn Iesui wẽtup getap kape towyriaꞌin nywo. Miꞌi tote apo iꞌatuꞌe Iesui pe -Woꞌomuꞌe hat kat pote som yt uruihep kuap i mekewat ahiag uruto iꞌatuꞌe raꞌyn. 
MRK.9.29	Miꞌi hawyi toiꞌatuwesat -Taꞌi uhytꞌiꞌin mesuwat ewywuat ahiag niatpo kahato tuwẽtem e. Pyno ewehẽtup kahato Tupana pe hap upi yn tuwẽtem e. Ewehẽtup Tupana pe haty ahiag hep hamuat miꞌi pote yn ni tuwẽtem e Iesui temiitꞌin me.
MRK.9.30	Miꞌi hap tote pyi Iesui toto towyriaꞌin wywo yi Karireia sakpo iraꞌyn maꞌato yt tuwenoi toto hamo iraniaꞌin me. 
MRK.9.31	Katupono temiitꞌin muꞌe hamo neꞌi toto pote. Miꞌi hawyi muap upi toiꞌatumuꞌe muꞌe kahato raꞌyn towyriaꞌin -Meiũran ti aru Uito Eheykeꞌet miitꞌin mimaꞌat no arepyhuꞌat. Miꞌi hawyi uiꞌauka wyti aru e. Uikuꞌuro hawyi ti aru taꞌatusyp woꞌopyhyp hawe wen maꞌato myẽꞌym eꞌat yn uikuꞌuro hawyi areineꞌen i raꞌyn guꞌuro pyi Uito Eheykeꞌet e. 
MRK.9.32	Maꞌato mio tã e hap iwyriaꞌin yt tikuap i maꞌato apo yt iꞌatuꞌe i katupono teꞌerokenꞌẽ haype apo iꞌatuꞌe hap pupi.
MRK.9.33	Miꞌi hawyi putꞌok e Iesui temiitꞌin wywo Kawanaum pe hawyi apo e temiitꞌin me -Mehinꞌin e kat eweiꞌeĩ eiwoꞌope ehehay muap upi e. 
MRK.9.34	Maꞌato yt taꞌatuwesat teran i katupono toꞌoehay moweukaꞌi neꞌi -Uito ti wakuatno poꞌog eikai iꞌatuꞌe toꞌope wen. 
MRK.9.35	Miꞌi hawyi taꞌapyk taꞌyn Iesui hawyi toiꞌatukay kay temiitꞌin 12 ok takaria hawyi tohenoi iꞌatuepe -Poꞌog nakatno ereineꞌen neran mote ereineꞌen no wuatꞌi miitꞌin eropat hatno. 
MRK.9.36	Miꞌi hawyi hirokat toiporokpun iꞌatupyꞌasetpe hawyi toiꞌahiꞌypysat hawyi toꞌe towyriaꞌin me. 
MRK.9.37	-Uwe uwe ti aru uhetiatno wẽtup ok hirokat kyꞌe meikowat ewy e miꞌi hat wyti uikyꞌe hatno topyhuꞌat e. Iꞌewyte uwe uwe uikyꞌe hat toineꞌen miꞌi hat ti aru yt Uito yn i uikyꞌe maꞌato Uipoꞌoro hat Tupana kyꞌe hatno topyhuꞌat wy e.
MRK.9.38	Miꞌi hawyi iwy ok Iuwãu toꞌe -Woꞌomuꞌe hat gaꞌatpo urutaꞌakasa wẽtup ok ahiag sopo eset wuat hat e. Miꞌi hawyi waĩ urutoꞌe katupono yt aiwywuat hewyry rakat i pote e. 
MRK.9.39	Miꞌi hawyi Iesui tiwesat -Yt naku i waĩ watoꞌe wẽtup ok pe uhet wuat ahiag sopo hat e katupono atikyꞌesat miꞌi ewywuat nug hap. Kat pote uhet wuat ahiag sopo haria yt teꞌeruwekyryꞌi kuap i uhet esaika hap ete e. 
MRK.9.40	Miꞌi pote uwe uwe uhehay etiat uhet etiat yt ipyꞌahak i rakat miꞌi hat aiwywuat hewyry rakat ewy toineꞌen e Iesui. 
MRK.9.41	Taꞌi uwe uwe ehepe hum yꞌy wẽtup ekuiꞌa yn uhemiitꞌin eipe pote miꞌi hat ti aru haipepiat ipuẽti haꞌup Tupana piat e. 
MRK.9.42	Uiwyriaꞌin e taꞌi yt naku i kahato hirokaria uimohey haria maꞌat haria wo tukupteꞌen. Maꞌato uwe uwe uimohey hap hirokaria wanetup hawiat ihep miꞌi hat ti Tupana miꞌapiheg sese wo topyhuꞌat e. Iꞌewyte mekewat hirokat maꞌat hat ete nu ipotyi rakat wahaity nug hawyi watipun ihy pya pe hawyi minꞌe raꞌyn hawyi ikuꞌuro raꞌyn e. 
MRK.9.43	Maꞌato eipo wo eweiꞌaparap emohey uhepiat hap ete pote waku eweitek eipo e. Katupono poꞌog waku eiwehytꞌok Tupana etawa pe wẽtup eipo wywo yn maꞌato typy eipo wywo eiwehytꞌok aria pe neꞌi e. 
MRK.9.44	Taꞌi yt naku i ti eiwehytꞌok hamuat aikope aria yt hasep i hawe aikope ut yt topap i hawe. 
MRK.9.45	Iꞌewyte eipy wo eweimaꞌat wẽtup ok miꞌi pote waku eweitek eipy e. Katupono poꞌog waku eiwehytꞌok Tupana etawa pe wẽtup eipy wywo yn maꞌato typy eipy wywo eiwehytꞌok aria pe neꞌi e. 
MRK.9.46	Taꞌi yt naku i ti eweikupteꞌen hamuat aikope aria yt hasep i hawe aikope ut yt topap i hawe. 
MRK.9.47	Iꞌewyte eweimaꞌat eheha wo miꞌi eheha waku eweihep o areꞌe katupono poꞌog waku eweihytꞌok Tupana etawa pe wẽtup eha wywo yn maꞌato typy eha wywo eiwehytꞌok aria pe neꞌi e. 
MRK.9.48	Yt naku i kahato eiwehytꞌok aikope ut yt topap i hap kape iꞌewyte aikope aria yt hasep i hap kape e.
MRK.9.49	Miꞌi hawyi Iesui toꞌe temiitꞌin me -Pyno pywo eiperia aikotã eimiꞌu mosẽꞌẽ hap ewy aikotã aimiium Tupana kapiat ewy watiwuk taꞌyn. 
MRK.9.50	Pywo kahato ukyt yne mosẽꞌẽ hamo waku kahato maꞌato ukyt yt hẽꞌẽ i rakanuat pote yt uwe i ikyꞌesat e. Yt naku i hawyi yt watimosẽꞌẽ kuap i raꞌyn. Yt kan hamo i. Uhytꞌiꞌin waku eiperia eimosẽꞌẽ hap upi eweikupteꞌen hẽꞌẽ rakaria yne miitꞌin woꞌomowese haria wo eweikupteꞌen e Iesui temiitꞌin me e.
MRK.10.1	Miꞌi hawyi Iesui toto i raꞌyn yi Iuteu kape. Miꞌi hawyi toto Iutãu hy sakpo. Miꞌi hap tote teꞌeruwaꞌatunug typyꞌi kahato howa kape. Miꞌi hawyi tohenoi henoi iꞌatuepe tomikyꞌesat ewy Tupana ehay. 
MRK.10.2	Miꞌi turan nagnia ehay enoi haria tõꞌẽ howa kape imaꞌat teran haype apo iꞌatuꞌe -Uhyt urunapin En sio waku apo urueharyꞌi wywo urutoꞌoꞌatoiat wẽtup ok wywuat i raꞌyn hamo iꞌatuꞌe Iesui pe. 
MRK.10.3	Miꞌi hawyi Iesui tiꞌatuwesat -Kat eĩ pyno nimuat ahaꞌaseꞌi Muisei ainapin miꞌi hap yt eweikuap i apo e. 
MRK.10.4	Miꞌi hawyi taꞌatuwesat -Nimo Muisei toꞌe -Eiwoꞌoꞌatoiat teran pote ewetunug miwan popera tote yt eiwoꞌowese i hap morekuat ehamo hawyi ti waku eiwoꞌoꞌatoiat e Muisei saꞌawyꞌi iꞌatuꞌe. 
MRK.10.5	Maꞌato Iesui tiꞌatuwesat -Eweikuap kat pote Muisei einapin mio tã e. Pyno ahenoi ehepe. Taꞌi yt eiwoꞌokyꞌe kuap i ti eipyꞌa heg mote. Miꞌi pote ti Muisei mio tã e miwan me e. 
MRK.10.6	Maꞌato saꞌawyꞌi sese ti yt miꞌi tã hin i katupono saꞌawyꞌi te ti Tupana tunug miit ipaiꞌat iwaryꞌi e. 
MRK.10.7	Miꞌi tupono waku ihainia tiꞌatoiat toꞌywot toty hawyi teharyꞌi wywo toineꞌen e. 
MRK.10.8	Miꞌi hawyi ihainia teharyꞌi wywo wẽtup piit ieineꞌen hap ewy raꞌyn topyhuꞌat e. 
MRK.10.9	Miꞌi tupono yt eweitek teiꞌo Tupana mipoꞌi woꞌokyiꞌat hap e. 
MRK.10.10	Getap wiat hawyi iwyriaꞌin apo iꞌatuꞌe Iesui pe -Kat toꞌe hawe som mio tã iꞌatuꞌe. 
MRK.10.11	Miꞌi hawyi toiꞌatuwesat -Uwe uwe teharyꞌi atoiat miꞌi hawyi toineꞌen wẽtup ok wywo i raꞌyn miꞌi hat ti yt naku i inug teharyꞌi saꞌawyꞌi pe Tupana wanetup hawe e. 
MRK.10.12	Iꞌewyte ti uwe teꞌaito atoiat miꞌi hawyi toineꞌen wẽtup ok wywo i raꞌyn miꞌi hat ti yt naku i inug teꞌaito saꞌawyꞌi pe Tupana wanetup hawe e.
MRK.10.13	Miꞌi hawyi miitꞌin terepoꞌok teran hirokaria Iesui ewowi iꞌatuewaku topo wuat hamo. Maꞌato ipotmuꞌeria tiꞌatupyhyp hirokaria howawi waĩꞌiꞌatuꞌe. 
MRK.10.14	Miꞌi pote ipyꞌahak Iesui temiitꞌin ete hawyi toꞌe -Tero tõꞌẽ uhewowi hirokaria e. Yt eweipyhyp teiꞌo uhewowi hirokaria paĩ e. Katupono karãpe Tupana topyhuꞌat Wuatꞌi Ywania Miitꞌin Porekuat no miꞌi hap eꞌat pe hemiitꞌin imohey haria hirokaria ewy raꞌyn tukupteꞌen hetama pe. 
MRK.10.15	Pywo pe ti eweiwat teran aikope Tupana toineꞌen Morekuat no hap kape pote aikotã hirokaria tikyꞌesat tuwehytꞌok taꞌatuty taꞌatuꞌywot kapiat hap ewy o eweikyꞌesat eiwehytꞌok hap maꞌato yt pote ti aru yt eiwehytꞌok hin i atipy pe e Iesui topotmuꞌeria pe. 
MRK.10.16	Miꞌi hawyi hirokaria toiꞌatuꞌokhytsat hawyi topo wo toiꞌatuewaku. Toiꞌatupoityro yne raꞌyn.
MRK.10.17	Miꞌi hap tote pyi Iesui toto raꞌyn turan wẽtup ok miit hekat rakat punꞌe Iesui ewowi muap upi putꞌok toꞌe hawyi tuwepỹꞌãtutuk hewa kape hawyi toꞌe -Woꞌomuꞌe hat e Wakuat kahato En e. Miꞌi pote aikotã are som waku atunug uheineꞌen wuatꞌi piat puẽti hamo e. 
MRK.10.18	Miꞌi hawyi Iesui toꞌe mekewat miit pe -Kat poteĩ uhepe en Wakuat ere. Taꞌi Tupana yn ri toineꞌen Wakuat. 
MRK.10.19	-Etikuap apo Tupana woꞌonapin hap koꞌi yt erepotꞌauka teiꞌo e hap yt wẽtup ok wywo teiꞌo eharyꞌi eꞌaito e hap yt seroꞌok ere teiꞌo e hap yt eso teiꞌo e hap yt erepotmaꞌat teiꞌo e hap etimotypot eꞌywot ety e hap etikuap taꞌyn e. 
MRK.10.20	Miꞌi hawyi kurum iwasu tiwesat -Woꞌomuꞌe hat uihire pyi te ti yt atiꞌaparap i mio tã e hap eꞌewy e. 
MRK.10.21	Miꞌi hawyi Iesui tehaꞌat hewowi ikyꞌe kahato hap wywo hawyi toꞌe -Mehin wẽtup mo etunug hawyi waku ereineꞌen neꞌen Tupana wywo e. Pyno ereto o eꞌyat kape hawyi etimoꞌẽ yne ekareꞌen yt hekat i rakaria pe hawyi eraꞌaipok uhewowi ereto uhupi hamo e. Miꞌi pote ti aru ekareꞌen sese etipuẽti Tupana etama pe e. 
MRK.10.22	Mio tã e Iesui pote paa e neꞌi raꞌyn hawyi toto Iesui kaipyi yt iwepiit i raꞌyn katupono iwat hekareꞌen iwato kahato pote yt toimoꞌẽ teran i. 
MRK.10.23	Miꞌi hawyi Iesui tehaꞌat temiitꞌin kape hawyi toꞌe -Are paĩ niatpo kahato ti wekareꞌen kyꞌe haria tuwehytꞌok aikope Tupana toineꞌen Morekuatno hawe e. 
MRK.10.24	Miꞌi hawyi hemiitꞌin teꞌeruwewanetup kahato ihay kape miꞌi hawyi Iesui toꞌe i -Taꞌi niatpo kahato ti wekareꞌen mohey hat teke aikope Tupana Morekuatno toineꞌen hawe e. 
MRK.10.25	Poꞌog wyti yt niatpo i Kameru tokosap awi ehapo kaꞌa puo hekat rakaria wehytꞌok Tupana etama piat hap kai e. 
MRK.10.26	Mio tã e pote hemiitꞌin gytꞌiꞌatuꞌe hawyi teꞌeroꞌe toꞌope -Aikotã haria som pyno toiꞌatuehakyeraꞌat hamuat iꞌatuꞌe. 
MRK.10.27	Mio tã iꞌatuꞌe pote Iesui tehaꞌat iꞌatuewowi hawyi toꞌe -Pywo ti rat yt uwe i tuwehakyeraꞌat kuap tuwewi. Tupana yn tiꞌatuehakyeraꞌat kuap miitꞌin e. Pywo kahato tuwewi miitꞌin yt taꞌatupuẽti taꞌatuehakyeraꞌat hap maꞌato Tupana wywo yt niatpo hin i hekareꞌen koꞌi atipy piat toineꞌen mote. 
MRK.10.28	Miꞌi hawyi Peteru toꞌe raꞌyn -Urumuꞌe hat saꞌawyꞌi ti uruꞌatoiat yne uruekareꞌen koꞌi urutuwat eupiat hamo e Peteru Iesui pe. 
MRK.10.29	Miꞌi hawyi Iesui toꞌe -Atikuap eimiꞌatoiat yne hap e. Taꞌi pywo pe ti areꞌe ehepe uwe uwe uhehay moherep wẽtup ywania pe toto uikyꞌe haype hawyi iꞌatoiat toꞌyat towyriaꞌin toty toꞌywot tomepytꞌin tomikoi koꞌi miꞌi hat poꞌog toipuẽti saꞌawyꞌi wuat wakuat tomiꞌatoiat koꞌi kai e. 
MRK.10.30	Miꞌiria taꞌatupuẽti mesuwarotiat koꞌi kai poꞌog poꞌog naꞌyn saꞌawyꞌi wuat kai aikotã 100 hap ewy aru toipuẽti toꞌyat koꞌi towyriaꞌin totyꞌin tomepytꞌin tomikoi koꞌi saꞌawyꞌi wuat wẽtup takat tomiꞌatoiat kai e. Iꞌewyte ti aru toipuẽti miitꞌin mikyryꞌi hap uhehay upi uhupi eweiwat pote e. Maꞌato mesuwarotiat tokuꞌuro hap saipepiat toipuẽti hamuat toieineꞌen hap yt sakewuat ikahuro rakat i raꞌyn e. 
MRK.10.31	Mekewat eꞌat pe ti aru ipoityꞌi kahato saꞌawyꞌi wuat mesuwarotiaria iwato rakaria teꞌeropyhuꞌat kurin rakaria wo yt miitꞌin mimotypot koꞌi i wo e. Maꞌato saꞌawyꞌi wuat kurin nakaria paa e haria ti aru teꞌeropyhuꞌat poꞌog iwato rakaria wo poꞌog mimotypot koꞌi wo wuatꞌi miitꞌin kai atipy pe e Iesui temiitꞌin me.
MRK.10.32	Miꞌi hawyi Iesui ipotꞌam towyriaꞌin eꞌyian me tawa wato Ierusarẽi kape. Miꞌi turan teꞌeruwanetup kahato ipotmuꞌeria maꞌato iraniaꞌin hewatꞌypmo haria iꞌatuwuwu kahato. Miꞌi hawyi Iesui tiꞌatukay kay tuwewowi temiitꞌin tohenoi iꞌatuepe aikotã aikotã tawa wato Ierusarẽi miaria tunug tuwetiat hamuat. 
MRK.10.33	-Watuwat hamuat wyti tawa Ierusarẽi kape e. Putꞌok watoꞌe itote hawyi ti aru Miitꞌin Eꞌykeꞌet paꞌi kororia iꞌewyte miwan enoi haria topag naꞌyn suraraꞌin po pe raꞌyn e. Miꞌi hawyi miꞌiria ti aru ipoꞌoro raꞌyn iꞌauka hamuat kape e hawyi ti aru iraniaꞌin ywania po pe ipag iꞌauka hamo e. 
MRK.10.34	Miꞌi hawyi Kereku ywania po pe hawyi iꞌatumikyryꞌi kahato toineꞌen Kuitu kuitu iꞌatuꞌe uhete e. Miꞌi hawyi ti aru taꞌatupok pok taꞌyn hawyi ti aru taꞌatuꞌauka raꞌyn wen maꞌato ti aru myẽꞌym eꞌat yn toineꞌen guꞌuro pe hawyi ti aru toineꞌen i raꞌyn Miitꞌin Ykeꞌet e Iesui muap upi tawa Ierusarẽi kapiat tuwat hap upi.
MRK.10.35	Miꞌi hawyi hemiitꞌin Iuwãu Tiaku Sepeteu saꞌyruꞌin tuwat Iesui kape hawyi taꞌatuhẽtup tope -Urumuꞌe hat etum uruepe kat urumikyꞌesat oktan iꞌatuꞌe. 
MRK.10.36	Miꞌi hawyi toꞌe -Pyno kat som eweikyꞌesat atum ehepe e. 
MRK.10.37	Miꞌi hawyi taꞌatuwesat -Pyno karãpe eropyhuꞌat Wuatꞌi Miitꞌin Porekuatno turan uruikyꞌesat urutaꞌapyk epo sese kai hawyi epo ran kai hap iꞌatuꞌe 
MRK.10.38	Maꞌato Iesui tiꞌatuwesat -U yt eweikuap i kahato kat som ewehẽtup uhepe hap e. Pyno uhekuiꞌa pyi apo eiweꞌyꞌu kuap e. Miꞌi hawyi wẽtup setꞌok hap ewy iꞌewyte uhatek hap apo ewehãꞌãg kuap e. 
MRK.10.39	Miꞌi hawyi taꞌatuwesat -Taꞌi uruhepap iꞌatuꞌe. Miꞌi hawyi Iesui toꞌe iꞌatuepe -Taꞌi eiweꞌyꞌu ti aru uhekuiꞌa pyi. Iꞌewyte ewehãꞌãg wyti aru uhatek hap e. 
MRK.10.40	Maꞌato eimiẽtup uhepiat ti yt atum kuap i ehepe katupono Tupana tiꞌairo yn naꞌyn uiꞌyatypiat apyk hanuaria e Iesui Tiaku Iuwãu pe. 
MRK.10.41	Mio tã iꞌatuꞌe taꞌatuhẽtup Iesui piat pote iraniaꞌin hemiitꞌin iꞌatupyꞌahak Iuwãu Tiaku ete. 
MRK.10.42	Miꞌi hawyi Iesui tiꞌatukay kay i raꞌyn tuwewowi hawyi toꞌe iꞌatuepe -Uhekatuwyria e eweikuap aikotã mesuwarotiat morekuaria teꞌeruwemowato kahato hap temiitꞌin poꞌoro hamuat e. Tuꞌisaria iꞌewyte iꞌatumipoꞌororia tuꞌisaria koꞌi iꞌewyte teꞌeruwemowato temiitꞌin poꞌoro hamuat sehay pirik wo e. 
MRK.10.43	Maꞌato mesuwarotiaria eporekuaria ewy yt atikyꞌesat hin i eweikupteꞌen e. Maꞌato uwe wemowato teran hat wuatꞌi powyro hatno wuatꞌi eropat haria wo waku eweikupteꞌen e. 
MRK.10.44	Uwe topyhuꞌat eiꞌakag wo teran miꞌi hat ehemiit no waku topyhuꞌat e. 
MRK.10.45	Katupono Uito Eheykeꞌet ariot mesuwat yi kape miitꞌin eropat hamo e. Yt ariot i mesuwe miitꞌin miat uheropat hamo e. Taꞌi miitꞌin hep yt nakuap i pywiat hamo ariot ehewowi e. Taꞌi atum neran miitꞌin me iꞌatueieineꞌen hap sese areꞌe. Iꞌatuieineꞌen hap kyiꞌat hamo ariot e topotmuꞌeria pe.
MRK.10.46	Miꞌi hawyi Iesui putꞌok e i tawa Ieriko pe temiitꞌin wywo. Miꞌi hawyi tuwenoꞌẽ mekewat tawa pyi miitꞌin tok puo. Miꞌi hawyi tawa ekuekai muap tote toineꞌen mehin Patimeu apyk pe. Miꞌi ti yt iha pytig i. Wuatꞌi kaipywiat kat ẽtup hat toineꞌen. Miꞌi ti Timeu saꞌyru. 
MRK.10.47	Miꞌi hawyi toikuap taꞌyn Iesui tawa Nasare piat uut hap hawyi tohẽtup haty wo Iesui pe -Morekuat Tawi Saꞌyru ekyꞌe hap upi uhehakyeraꞌat En e. 
MRK.10.48	Maꞌato so iraniaꞌin -Waĩꞌiꞌatuꞌe ehay pirik kahato. Epoꞌinik to iꞌatuꞌe. Maꞌato poꞌog neꞌi haty wo iwẽpapꞌi tuwatka watka -Morekuat Tawi Saꞌyru uhehakyeraꞌat En e Iesui pe. 
MRK.10.49	Miꞌi hawyi Iesui topyhuꞌat hawyi toꞌe -Eweikay kay ro meikowo yt iha pytig i rakat e iꞌatuepe. Miꞌi hawyi teꞌeroꞌe Patimeu pe -Pyno ewepiit ro uhyt katupono Iesui ekay kay raꞌyn koitywy uhyt iꞌatuꞌe. Pyno epoĩꞌam no ereto ro hewowi iꞌatuꞌe. 
MRK.10.50	Toikuap hawyi topysop toipun hawyi ipoĩꞌam hawyi toto raꞌyn Iesui kape. 
MRK.10.51	Miꞌi hawyi apo e Iesui tope -Pyno kat aru emikyꞌesat atunug epe e. Miꞌi hawyi toiwesat -Woꞌomuꞌe hat uheha pakup i nug hap atikyꞌesat e. Arehaꞌat teran e. 
MRK.10.52	Miꞌi hawyi Iesui toꞌe tope -Pyno koitywy waku raꞌyn eha ete katupono uimohey hap emoehãite raꞌyn e. Miꞌi hawyi meremo waku raꞌyn tuete taꞌakasa i raꞌyn. Miꞌi hawyi Patimeu toto muap upi Iesui upi saꞌawyꞌi wuat yt iha pytig i rakat.
MRK.11.1	Miꞌi hawyi Iesui toto i raꞌyn tawa wato Ierusarẽi kape towyriaꞌin wywo. Putꞌok toꞌe mekewat yityꞌok Uriweiria ypia yityꞌok hap het rakat tote hawyi teꞌeraꞌam hawyi teꞌeropyhuꞌat mekewat yityꞌok tote. Yt pya hin i raꞌyn tawa wato Ierusarẽi kai tawa Pewake kai tawa Petania kai tukupteꞌen itote. 
MRK.11.2	Miꞌi tote pyi toiꞌatupoꞌoro typy ok temiit tawa Ierusarẽi kape -Eweiwat ro mekewat tawa kape hawyi putꞌok eweiꞌe hawyi aru eweiꞌakasa aru wẽtup iꞌatuhũ Iumentu mepyt taꞌasaity piat eweipuẽti aru e. Mekewat iꞌatuhũ Iumentu mepyt pakup toineꞌen katupono yt uwe i hewyry itotiat rakat te toineꞌen e. Pyno miꞌi hawyi o waku eweiꞌasaitypok hawyi o eweterut raꞌyn uhewowi typy ok temiitꞌin me. 
MRK.11.3	Miꞌi hawyi toꞌe i tomipoꞌoro koꞌi pe -Taꞌatukuap teran aru kat hamoĩ ewetioto iꞌatuhũ hawyi waku eweiꞌe aru -Aikaꞌiwat wyti ipuru porapꞌi eihũ uhytꞌiꞌin waku eweiꞌe o ikaꞌiwaria pe e Iesui typy ok tomipoꞌororia pe. 
MRK.11.4	Miꞌi hawyi tuwat raꞌyn hawyi miꞌi Iesui e hap ewy raꞌyn taꞌatupuẽti itote iꞌatuhũ Iumentu taꞌasaity pe muap tote oken note. Miꞌi hawyi taꞌatusaitypot hawyi ikaꞌiwaria kat hamo iꞌatuꞌe. 
MRK.11.5	Taꞌatuꞌasaitypok pote itotiaria apo iꞌatuꞌe -Kat hamoĩ ewetioto uruhũ iꞌatuꞌe. 
MRK.11.6	Miꞌi hawyi taꞌatuwesat -Aikaꞌiwat Iesui wyti ipuru parapꞌi iꞌatuꞌe. Miꞌi hawyi so -Pyno waku iꞌatuꞌe. 
MRK.11.7	Miꞌi hawyi ti tuwat raꞌyn iꞌatuhũ wywo Iesui kape. Putꞌok iꞌatuꞌe hawyi taꞌatuporokpun iꞌok tote taꞌatuesokpe koꞌi iꞌatuhũ tote. Miꞌi hawyi Iesui taꞌam naꞌyn apyk pe mekewat Iumentu pakup ok tote. 
MRK.11.8	Miꞌi hawyi iraniaꞌin iporokpun taꞌatuesokpe yi upi. Taꞌatuterek iꞌyhop gaꞌapy koꞌi haga piat koꞌi hawyi taꞌatuporokpun hewa kai ipuꞌap yian mokahu hamo morekuaria puꞌap ewy. 
MRK.11.9	Miꞌi hawyi miaria watꞌypmuaria teꞌerehum taꞌatuehay wepiit wywo -Taꞌi waku kahato ti Tupana iꞌatuꞌe. Meiũwat Miit ti tuut raꞌyn Tupana Mimotypot set upi iꞌatuꞌe. 
MRK.11.10	-Meiũwat Miit ri Tupana Mipoꞌoro Aiporekuat nuat aikotã morekuat Tawi ewywatnuat iꞌatuꞌe. Toꞌiro Tupana Mipoꞌoro Morekuat Tawi Saipepiat sese motypot hamo iꞌatuꞌe mekewat muap upiaria sem tuwat tuwat Iesui upi -Wakuat kahato En atipy piat pe iꞌatuꞌe. 
MRK.11.11	Putꞌok e tawa wato Ierusarẽi me hawyi Iesui teke Tupana motypot hawe. Miꞌi hawyi tehaꞌat yne hawyi toto i tawa wato Ierusarẽi myi wãtym neran moityꞌi pote toto mekewat tawa hit Petania kape temiitꞌin 12 ok takaria wywo.
MRK.11.12	Heꞌihatꞌok pe tawa Petania kaipyi taꞌaipok i raꞌyn Ierusarẽi kape. Miꞌi hap tote muap upi Iesui hesyꞌat kahato raꞌyn. 
MRK.11.13	Miꞌi hawyi taꞌakasa Wiku yp kape pya wuat kape iꞌyhop kahuria rakat kape. Miꞌi hawyi toto haat kyewi maꞌato yt kat i haat toipuẽti. Iꞌyhop yn toipuẽti hesyꞌat turan. Yt heꞌat i te pote. 
MRK.11.14	Miꞌi hawyi Iesui toꞌe Wiku yp we hawyi -Are paĩ e pyno miꞌi hawyi wyti aru yt sake i raꞌyn esat e. Yt uwe i raꞌyn ti aru esatꞌu e tesyꞌat hap wywo te. Mio tã e hap hemiitꞌin tikuap.
MRK.11.15	Miꞌi hawyi Iesui toto temiitꞌin wywo i raꞌyn Ierusarẽi kape. Putꞌok taꞌatuꞌe hawyi tuwehytꞌok i raꞌyn Tupana motypot yat wato pe. Miꞌi turan kareꞌen kyiꞌat haria weneruꞌi weneruꞌi e haria tukupteꞌen itote typyꞌi kahato toipuẽti. Miꞌi hawyi Iesui tiꞌatuporenotem i raꞌyn miꞌiria Tupana motypot yat wato pyi. Miꞌi hawyi Iesui iꞌatuetineiru patꞌok patꞌok hap mesa yparakai koꞌi tohytpok yne. Miꞌi hawyi pykasu weneru haria eꞌamyap koꞌi taꞌatuekat tohytpok yne. Toiꞌatusopo yne weneru haria. 
MRK.11.16	Miꞌi hawyi herut haria toiꞌatupyhyp taꞌyn yt toikyꞌesat i raꞌyn Tupana motypot yat wato eꞌokipy sakpo tokokaꞌat. 
MRK.11.17	Miꞌi hawyi miꞌi haria toiꞌatunapin haty wo -Yt eweikuap i apo aikotã Tupana toꞌe Isaia miwan me -Uiꞌyat ri atikyꞌesat wuatꞌi ywania ehay uhewowiat hamuat e. Maꞌato ti Tupana motypot yat ewetunug seroꞌok e haria yatno neꞌi are e. Yt naku i kahato ewetunug are e Iesui Tupana motypot yat piaria kareꞌen weneru haria pe. 
MRK.11.18	Miꞌi tã naꞌyn tutunug mote miwan enoi haria paꞌi akagnia tikat kahato raꞌyn aikotã miat iꞌauka hamuat maꞌato teꞌerokenꞌẽ Iesui pupi kat pote typyꞌi poityꞌi ihay upiaria pote. 
MRK.11.19	Miꞌi hawyi wãtymꞌi irane hawyi toto Iesui tawa Ierusarẽi myi temiitꞌin wywo.
MRK.11.20	Miꞌi hawyi heꞌihatꞌok pe hunete Iesui toto i raꞌyn towyriaꞌin nywo Ierusarẽi kape. Miꞌi hawyi muap upi iwyriaꞌin teꞌerahaꞌat i mekewat Wiku yp kape. Miꞌi turan iꞌyp gag naꞌyn hapo wywo raꞌyn. 
MRK.11.21	Miꞌi hawyi ti Peteru toꞌe -Urumuꞌe hat mekewat Wiku yp ikuꞌuro raꞌyn emisatyꞌi satyꞌi e. 
MRK.11.22	Miꞌi hawyi Iesui tiꞌatunapin -Taꞌi eweimohey ro Tupana haty wo e. 
MRK.11.23	Pywo pe ti areꞌe ehepe uwe uwe meiũwat yityꞌok wato rakat ewywuat pe toꞌe -Ereto ro meiũpe pyi yꞌy wato kape hawyi minꞌere ro yꞌy wato pe imohey hap wywo yn miꞌi pote ti aru topopy raꞌyn meremo yityꞌok yꞌy wato kape hawyi minꞌe imohey hap oktan are e. 
MRK.11.24	Miꞌi tupono ti karapeĩ eimikyꞌesat ehẽtup Tupana pe imohey hap wywo eweiꞌe ro eipyꞌa pe pote toineꞌen naꞌyn eipo pe raꞌyn emiẽtup ewywuat are. Katupono imohey hap wywo ehẽtup Tupana pe pote eimiẽtup ewy tutunug ehepiat tomohey hap oktan tutunug. Pywo ewehẽtup uimohey hap wywo pote putꞌok e eimikyꞌesat koꞌi e. 
MRK.11.25	Pyno Tupana kapiat ehehay hamo eweimohãpyk to eipyꞌa piat yt eiwoꞌowese i hap koꞌi miꞌi pote ti aru Eiꞌywot atipy piat timohãpyk yne eiminug yt nakuap i koꞌi e. 
MRK.11.26	Maꞌato yt waure wo i eweikupteꞌen miitꞌin minug saꞌag ewowi hawyi iꞌewyte Eiꞌywot atipy piat yt waure wo i toineꞌen eiminug saꞌag koꞌi ete e Iesui temiitꞌin me.
MRK.11.27	Miꞌi hawyi putꞌok e i raꞌyn Iesui tawa wato Ierusarẽi me. Miꞌi hawyi Tupana motypot hap yat puo hewyry. Miꞌi hawyi paꞌi akag koꞌi seko miwan enoi haria iꞌewyte nagnia tipuẽti Iesui itote. 
MRK.11.28	Miꞌi hawyi apo iꞌatuꞌe Iesui pe -Uweĩ epoꞌoro gaꞌatpo meketã nug hamo iꞌatuꞌe. Uweĩ hum epe meketã nug hamo iꞌatuꞌe. 
MRK.11.29	Miꞌi hawyi Iesui tiꞌatuwesat -Pyno apo are ehepe wy e. Uiwesat hawyi ahenoi ehepe uwe uipoꞌoro hap kaipyi atunug e. 
MRK.11.30	Pyno atikuap teran Iuwãu woꞌosetꞌok hat Tupana mipoꞌoro inug hamo sio miitꞌin kaipyi iminug hap koꞌi apo e. Ehenoi o e apo e haria pe. 
MRK.11.31	Miꞌi hawyi taꞌatukat Iesui wesat hamuat hap. Miꞌi hawyi teꞌeruwanetup -Kat watoꞌe som waku watiwesat iꞌatuꞌe. Sio Tupana ti Iuwãu poꞌoro hat watoꞌe pote ti ren -Kat poteĩ pyno yt eweimohey i Iuwãu e aru ahepe. 
MRK.11.32	Maꞌato miitꞌin mipoꞌoro ti Iuwãu watoꞌe pote aru iꞌatupyꞌahak ahete iraniaꞌin katupono iraniaꞌin Iuwãu mohey haria tukupteꞌen iꞌatuꞌe toꞌope. 
MRK.11.33	Miꞌi hawyi taꞌatuwesat Iesui -Uhyt yt uruikuap iꞌatuꞌe. Miꞌi pote Iesui tiꞌatuwesat -Yt uiwesat i pote miꞌi hawyi yt ahenoi i ehepe uwe ehay kaipyi Uito atunug miꞌi hap koꞌi e apo e haria pe.
MRK.12.1	Miꞌi hawyi Iesui henoi hãꞌãkap wuo iꞌatuepe sehay -Wẽtup eꞌat pe so wẽtup ok miit tuwanetup Uwa ypia nug tepiat hap ete e. Miꞌi hawyi toikoi hawyi toiꞌatupyhyp kurara wato pe hawyi tutunug nu kaꞌa wato Uwa hy sat hamuat e. Miꞌi hawyi so iꞌypia pyꞌasetpe tuwepytypnug ywaiti rakat surara eiam Uwa u haria pupi Uwa eroꞌok haria pupi e. Waku pe yne raꞌyn hawyi totopag no yn iꞌapykok haria po pe raꞌyn Uwa ypia e. Miꞌi hawyi so toto raꞌyn tewyry hamo e. 
MRK.12.2	Meiũran haat hap eꞌat pe so toipoꞌoro wẽtup ok temiit Uwa poꞌok hamo e. 
MRK.12.3	Miꞌi hawyi putꞌok e ipotpoꞌoro imikoi ypia pe maꞌato yt iꞌatuwese i raꞌyn imipoꞌoro ete. Yt taꞌatuium neran i raꞌyn taꞌatumipoꞌok e. Miꞌi hawyi taꞌatupytyk hawyi taꞌatupok pok kahato raꞌyn. Miꞌi hawyi taꞌatuporeraꞌaipok yt kat wywo i raꞌyn e. 
MRK.12.4	Miꞌi hawyi wẽtup ok temiit i raꞌyn ikaꞌiwat tipoꞌoro maꞌato iꞌewyte miꞌi ipotpap takaria tiꞌahyk ahyk iꞌakag ete e. Miꞌi hawyi iꞌatumikyryꞌi wo neꞌi raꞌyn. 
MRK.12.5	Miꞌi hawyi wẽtup ok temiit i raꞌyn toipoꞌoro. Miꞌi ti taꞌatuꞌauka raꞌyn e. Miꞌi hawyi iraniaꞌin i raꞌyn toiꞌatupoꞌoro maꞌato iꞌewyte te taꞌatuꞌatuuka taꞌatuꞌanug iraniaꞌin taꞌatuꞌahyk ahyk iraniaꞌin neꞌi raꞌyn e Iesui. 
MRK.12.6	Miꞌi hawyi haꞌyru yn naꞌyn topyhuꞌat imikyꞌe kahato. Miꞌi ti maꞌato toipoꞌoro -Taꞌi uhaꞌyru sese tupono ti aru taꞌatumotypot kahato raꞌyn Miꞌi Miit paĩ e so tuwanetup hawe e. 
MRK.12.7	Maꞌato ti yt hin i. Miꞌi hawyi teꞌeroꞌe toꞌope -Toꞌiro watiꞌauka iꞌypia kaꞌiwat saꞌyru iꞌatuꞌe. Katupono ti aru meiũran miꞌi raꞌyn ikaꞌiwat pakup mo iꞌatuꞌe. Watiꞌauka hawyi mono aipo pe yne raꞌyn topyhuꞌat mesuwat mikoi ypia iꞌatuꞌe neꞌi toꞌope e. 
MRK.12.8	Miꞌi hawyi taꞌatuꞌauka raꞌyn haꞌyru hawyi taꞌatupugha ipiit mikoi iꞌypia kaipyi e. 
MRK.12.9	Miꞌi hawyi Iesui toꞌe -Kat aru miꞌi hawyi mikoi ypia kaꞌiwat tunug tosaꞌyru auka haria ete e. Taꞌi tuut hawyi ti aru taꞌatuuka miꞌiria hawyi ti aru iraniaꞌin imiꞌairo kape toipuru teꞌyi e Iesui nagnia pe. 
MRK.12.10	Miꞌi hawyi Iesui toꞌe iꞌatuepe -Yt karamuo i apo eiwemuꞌe miwan me aikotã Tupana toꞌe saꞌawyꞌi wuat hap ete -Meiũran aru Wẽtup ok Uimiꞌairo iꞌapyaha ewywuat netap nug haria yt tikyꞌesat i uimotypot yat nug hamo e Iesui. Miꞌi pykai miꞌi ti aru topyhuꞌat netap akywyt yp mo ipoꞌog hesaika iraniaꞌin kai e. 
MRK.12.11	Miꞌi wyti Aipotypot minug ikahu kahato rakat atipuẽti e. Miꞌi wyti aru akywyt yp mo ahaꞌawynug uimotypot yat sese uiꞌyat nug haria yt tikyꞌesat i pykai e ti miwan me e morekuat Tawi miwan 118.22 pe. 
MRK.12.12	Mio tã e pote hewanikaptia teꞌeruwanetup kahato hawyi teꞌeroꞌe -Ahete ti mio ihay iꞌatuꞌe pote taꞌatupytyk teran wen maꞌato typyꞌi poityꞌi teꞌerewaꞌatunug hewowi pote teꞌerokenꞌẽ hawyi tuwat Iesui yatypepyi.
MRK.12.13	Miꞌi hawyi meiũran morekuat Eroti emiit taꞌatupoꞌoro Iesui kape nagnia ehay enoi haria Iesui ehay aparap taꞌatuehay wuat hamo tuwat. 
MRK.12.14	Miꞌi hawyi apo iꞌatuꞌe -Woꞌomuꞌe hat iꞌatuꞌe taꞌi uruikuap En. Pywo ti ehenoi hãpyk yn Tupana kapiat puꞌap wuatꞌi miitꞌin me katupono yt uwe pupi i erekenꞌẽ iꞌatuꞌe. Wẽtup ehay yn ehenoi wuatꞌi miitꞌin iꞌatuꞌe. Maꞌato wẽtup te uruikuap teran waku apo ahetineiru watipatꞌok morekuat wato Sesa pe sio yt iꞌatuꞌe Iesui pe. 
MRK.12.15	Waku miꞌi tã urutunug sio yt apo iꞌatuꞌe. Maꞌato Iesui tikuap taꞌatuiãꞌãg neꞌi hap miitꞌin miium saꞌup mo morekuat Sesa kape. Miꞌi hawyi toiꞌatuwesat -Kat poteĩ mio tã eweiꞌe sio apo uhãꞌãg hap e. Eweterut ro uhepe tineiru iꞌape rakat araꞌakasa mono pyno e Iesui apo e haria pe. 
MRK.12.16	Miꞌi hawyi taꞌatuꞌerut raꞌyn hawyi Iesui apo e iꞌatuepe -Uwe iãꞌãkap kahu pyno meiũ tineiru ete toset wywo e. Miꞌi hawyi taꞌatuwesat -Taꞌi morekuat wato Sesa iãꞌãkap ti iꞌatuꞌe. 
MRK.12.17	Miꞌi hawyi Iesui toꞌe -Pyno waku ewetum morekuat wato pe iwatnuat koꞌi saꞌup e. Maꞌato Tupana watnuat koꞌi saꞌup waku watum Tupana pe e. Miꞌi hawyi mio tã e Iesui hawyi teꞌeruwanetup kahato iweꞌeg kahato hap kape aikotã toiwesat apo iꞌatuꞌe hap.
MRK.12.18	Wẽtup eꞌat pe hawyi tõꞌẽ Iesui kape woꞌomuꞌe haria. Miꞌiria so miitꞌin muꞌe aikuꞌuro hawyi ti yt kat i raꞌyn aheineꞌen pakup i hap e haria. Miꞌiria so apo iꞌatuꞌe Iesui pe. 
MRK.12.19	-Woꞌomuꞌe hat nimo te Muisei miwan ainapin hap mio tã e -Karãpe eheykeꞌet ikuꞌuro maꞌato yt kat i imepyt miꞌi pote waku hehiwu iꞌywyt eharyꞌi wo ikuꞌuro rakat mepyt nug hamo e ti Muisei mienoi nimuat mekewat Muisei miwan miat Teturonamia 25.5 pe iꞌatuꞌe. 
MRK.12.20	Miꞌi hawyi wẽtup eꞌat pe so iꞌywyt sem nakaria toineꞌen. Miꞌi hawyi so iꞌatuykeꞌet tipuẽti teharyꞌi maꞌato meiũran so ikuꞌuro yt imepyt i te turan iꞌatuꞌe. 
MRK.12.21	Miꞌi hawyi so iꞌywyt wywo i raꞌyn hehiwu toineꞌen iꞌatuꞌe. Miꞌi iꞌewyte yt imepyt i te turan so ikuꞌuro raꞌyn iꞌatuꞌe. 
MRK.12.22	Meiũran 7 ok takat topap yne taꞌatuehiwu yatype maꞌato yt wẽtup ok i imepyt topyhuꞌat iꞌatuꞌe Iesui pe. Miꞌi hawyi so ikuꞌuro raꞌyn iꞌatuehiwu iꞌatuꞌe. 
MRK.12.23	Miꞌi hawyi apo iꞌatuꞌe Iesui pe -Atipy pe hawyi mekewat hiwu uwe teꞌaito wywo toineꞌen kat pote 7 heꞌaito toineꞌen mesuwe pote. 
MRK.12.24	Miꞌi hawyi Iesui tiꞌatuwesat -Taꞌi eweiꞌaparap kahato wyti katupono yt eweiwanetup hãpyk hin i wyti uhytꞌiꞌin e katupono Tupana mienoi yt eweikuap i kahato iꞌewyte Tupana esaika hap yt eweikuap i kahato e iꞌatuepe. 
MRK.12.25	Karapeĩ tuwenoꞌẽ guꞌuro pyi miitꞌin miꞌi hawyi ti aikotã Tupana emiitꞌin atipy piaria ewy teꞌeropyhuꞌat. Maꞌato yt heꞌaito rakaria i yt iwary rakaria wo i raꞌyn tukupteꞌen itote e. 
MRK.12.26	Miꞌi hawyi Iesui toꞌe -Eipe ti aikuꞌuro hawyi ti yt kat i raꞌyn aheineꞌen pakup i hap e haria e. Pyno ahenoi teran wẽtup sehay ehepe guꞌuro pywiat aheineꞌen pakup i hap e. Yt karamuo i apo eiwemuꞌe Muisei miwan ete aikotã ariaꞌyp wukꞌe hat kaipyi toꞌe Tupana Muisei pe -Uito ti Aparãu eTupana Isaki eTupana Iako eTupana Uito e Tupana Muisei pe saꞌawyꞌi e Esutu 3.6 pe. 
MRK.12.27	Miꞌi tupono areꞌe ehepe Tupana ti yt map haria eTupana i ti. Taꞌi uhytꞌiꞌin Tupana ti ieineꞌen haria eTupana yn hap watikuap e. Miꞌi pote Aparãu Isaki Iako yt karãpiat i ikuꞌuro rakanuaria maꞌato wuatꞌi eꞌat piat ieineꞌen hanuaria miꞌiria e Iesui. Eipe eweiꞌaparap kahato eiwanetup hawe e.
MRK.12.28	Miꞌi turan wẽtup ok miwan enoi hat tikuap yne Iesui wesat waku hap koꞌi pote apo e Iesui pe -Uhyt e kat e hap som ewanetup hawe iraniaꞌin kai poꞌog iwato Tupana woꞌonapin hap e. 
MRK.12.29	Miꞌi hawyi Iesui tiwesat -Pyno ahenoi poꞌog iwato rakat epe e. Mio tã e ti miwan me tohenoi Isareu ywania pe -Aikaꞌiwat aheTupana wẽtup yn ni toineꞌen e Aipotypotno e. 
MRK.12.30	Eweikyꞌe kahato yne yne eipyꞌa pe yne yne eipaꞌãu wo hawyi yne yne eiwanetup hawe iꞌewyte yne ehesaika wo e Muisei tomiwan Teturonamia 6.5 pe e Iesui tope. 
MRK.12.31	Iꞌewyte toineꞌen wẽtup iꞌewywuat rẽ e -Etikyꞌe o ewy eweikyꞌe hap ewy e hap e. Miꞌi rẽ ti yt kat i raꞌyn poꞌog wẽtup iwato rakat ainapin hap Muisei miwan Irewitiku 19.18 pe. 
MRK.12.32	Miꞌi hawyi iwan enoi hat toꞌe -Taꞌi waku kahato ti ereꞌe woꞌomuꞌe hat e. Pywo kahato ti miꞌi yn waku rakat. Yt uwe i raꞌyn miꞌi rẽ iꞌewywuat e. 
MRK.12.33	-Taꞌi waku ti watikyꞌe Tupana yne aipyꞌa pe aiwanetup hawe aiweꞌeg hawe e iꞌewyte iraniaꞌin waku watiꞌatukyꞌe aiwekyꞌe hap ewy e. Pywo pe ti miꞌi ti poꞌog waku watunug ikamhigse wuk hamuat sio aihũ aimiium Tupana piat kai e Iesui pe. 
MRK.12.34	Miꞌi hawyi Iesui tipuẽti iwesat hamuat ikahu rakat sehay. Miꞌi hawyi Iesui toꞌe tope -Taꞌi porap yn naꞌyn ni en Tupana emiitno e Iesui miwan enoi hat pe. Miꞌi hawyi yt taꞌatuhãꞌãg poꞌog i Iesui ehay aparap taꞌatuehay wuat hamo katupono iwesat hap pupi teꞌeremoti raꞌyn iwesat hap waku yne yne pote.
MRK.12.35	Miꞌi hawyi toꞌe Iesui Tupana motypot yat piaria pe -Kat poteĩ einapin haria mio tã iꞌatuꞌe ehepe -Wẽtup ok morekuat Tawi emiariru aru topyhuꞌat Wuatꞌi Miitꞌin Porekuat no iꞌatuꞌe ehepe e. 
MRK.12.36	Maꞌato nimo te Tupana Paꞌãu mikuap morekuat Tawi toꞌe -Uikaꞌiwat ti toꞌe Uikaꞌiwat pe -Eraꞌapyk to uipo sese kai e. Miꞌi hawyi ti aru atiꞌatuꞌakit torannia eꞌakit reran haria e. Miꞌi hawyi ti aru yt kat iꞌatuꞌe i raꞌyn ewanikaptia aru katupono atunik yne raꞌyn e wyti Tupana uhepe e morekuat Tawi e Iesui. 
MRK.12.37	-Kat poteĩ pyno Tawi emiariru yn topyhuꞌat Wuatꞌi Porekuat no eweiꞌe maꞌato Tawi toꞌe -Uikaꞌiwat ti toꞌe Uhekaꞌiwat pe e e Iesui. Miꞌi hawyi mio tã e Iesui pote ti Tupana motypot hawiaria -Taꞌi ihay se kahato ti Iesui iꞌatuꞌe raꞌyn toꞌope.
MRK.12.38	Miꞌi hawyi Iesui toꞌe -Eiweꞌeg wo o einapin haria ran mupi e. Katupono sokpe kahuria puo teran ikohyewyry miitꞌin koꞌi upi e. Miꞌi hawyi taꞌatukyꞌesat miitꞌin wẽpowat kahuria iꞌatuꞌekareꞌen kyiꞌat hap upi e. 
MRK.12.39	Iꞌewyte Tupana motypot hawe hawyi ienuk turan taꞌatueiam nug poꞌog waku iraniaꞌin kawiat hap taꞌatukyꞌesat e. 
MRK.12.40	Miꞌi hawyi hiwuria ekareꞌen koꞌi taꞌatueroꞌok iꞌatuꞌyat piat koꞌi iꞌatumaꞌat wo. Miꞌi haype ti iꞌatuehay ywop kahato Tupana kape yt pywo pe i. Miꞌiria aru meiũran poꞌog Tupana tiꞌatumosoꞌopot iraniaꞌin kai e Iesui itotiaria pe.
MRK.12.41	Iesui henoi kahu raꞌyn hawyi taꞌapyk towyriaꞌin nywo Tupana piat miium eiam yatype. Miꞌi hawyi miitꞌin terut terut taꞌatumiium Tupana piatnuat koꞌi. Miꞌi hap kape Iesui ihaꞌat. Miꞌi turan hekat rakaria miium iwato raꞌyn. 
MRK.12.42	Miꞌi turan wẽtup ok hiwu yt hekat i rakat iꞌatupyꞌasetpe hum tomiium kurin typy ape hit rakat yn tutum. 
MRK.12.43	Miꞌi hawyi Iesui tehaꞌat kahato hawyi tekatuwyria toiꞌatukay kay hawyi toꞌe iꞌatuepe -Ewehaꞌat ro mekewat haryporia hiwu kape e. Pywo pe ti areꞌe ehepe mekewat hiwu yt hekat i rakat miium poꞌog iwato Tupana pe hekat rakaria wat kai e. 
MRK.12.44	Katupono hekat rakaria wyti hum Tupana pe taꞌatuetineiru ieĩpyt yn maꞌato mekewat hiwu tutum yne kat som toineꞌen topo piat yne Tupana kape e. Tuwemiꞌu kyiꞌat hamuat tutum yne yne Tupana pe e Iesui towyriaꞌin me.
MRK.13.1	Miꞌi hawyi Iesui toto meiẽwat Tupana motypot yat koro pyi. Miꞌi hawyi wẽtup ok ipotmuꞌe tuwẽpowat Iesui kape -Woꞌomuꞌe hat e erahaꞌat ro meikowo e ikahu kahato rasig Tupana motypot hap yat nu wato kawiat e. 
MRK.13.2	Miꞌi pote Iesui tiwesat -Taꞌi iwato kahato nu kawiat ikahu kahato e. Maꞌato meiũran ti aru yt wẽtup i raꞌyn nu wato woꞌototiat totiat rakat topyhuꞌat e. Meiũran ti aru suraraꞌin tiꞌatuꞌaporokꞌe yne nu wato wuat Tupana motypot yat. Miꞌi hawyi yt kat i topyhuꞌat meiũpe e Iesui topotmuꞌe haria pe. 
MRK.13.3	Miꞌi hawyi tuwat raꞌyn Uriweiria ypia yityꞌok kape raꞌyn. Miꞌi hawyi teꞌeraꞌapyk yityꞌok apypeke raꞌyn. Itote pyi heremo yne Tupana motypot yat nu wato kawiat koꞌi. Miꞌi hawyi ipotpoꞌororia Peteru Iuwãu Tiaku Ãtere taꞌatuweran hawyi apo iꞌatuꞌe Iesui pe -Urumuꞌe hat karamuo aru meiẽwat Tupana motypot yat iꞌatuꞌaporokꞌe iꞌatuꞌe. Iꞌewyte kat som emimoherep mekewat eꞌat pe yt pya hin i enoi hamo iꞌatuꞌe. 
MRK.13.4	Iꞌewyte aikotã aikotã aru urutaꞌakasa yian Tupana motypot hap yat aporokꞌe hamo iꞌatuꞌe. Miꞌi hap uruikuap teran mesup yian mete karãpe topyhuꞌat eꞌe hap ewy iꞌatuꞌe. 
MRK.13.5	Miꞌi hawyi Iesui tiꞌatuwesat -Uiwyriaꞌin eiweꞌeg wo o katupono meiũran tuut aru eimaꞌat reran haria e. 
MRK.13.6	Taꞌi miꞌiria ti -Uito ti Tupana Mipoꞌoro Miitꞌin Porekuat nuat raꞌyn iꞌatuꞌe ti aru miitꞌin me maꞌato iꞌatueso. Teꞌeropotmaꞌat kahato ti aru mio tã iꞌatuꞌe e. 
MRK.13.7	Miꞌi hap upi ti aru toĩ wuꞌuka hap koꞌi wuatꞌi setama puo iꞌewyte ehetama puo iraniaꞌin etama puo wyti aru yne kaipyi wuꞌuka hap sehay eweikuap maꞌato o yt gytꞌeweiꞌe teiꞌo katupono ti aru yt ikahuro hap i te e. 
MRK.13.8	Iꞌewyte ti aru wẽtup ywania wẽtup ywania wywo ti aru toꞌoꞌatuuka atuuka iꞌewyte ti aru wẽtup setama wẽtup setama wywo toꞌoꞌatuuka atuuka yne mesuwat yi wato hap oktan e. Miꞌi hap ewy ti aru aikope aikope yi huruk hurukꞌe. Iꞌewyte iꞌatu rakaria hesyꞌat rakaria teꞌeropyhuꞌat yt kat i miꞌu mesuwat rotiat pote e. Meiũran topyhuꞌat aikotã haryporia mepyt wemoherep hap eꞌat katupono toineꞌen saꞌawyꞌi wuat haty hap wen maꞌato meiũran ti aru poꞌog poꞌog haty wo rakat tuut e. 
MRK.13.9	Eiwanetup kahato o katupono wyti aru ehum wanikaptia po pe raꞌyn eipe tuꞌisaria po pe raꞌyn eipe e. Miꞌi hawyi eiꞌahyk ahyk wyti aru Tupana motypot hawe e. Miꞌi hawyi ti aru iꞌatuporekuat po pe iꞌatuetuꞌisa po pe eweikupteꞌen hawyi ehenoi kuap uhetiat hamuat e. 
MRK.13.10	Mesuwat uhehay wakuap wyti aru wuatꞌi miitꞌin me yi wato oktan tuwemoherep ikahuro hap sese owakai te e. 
MRK.13.11	Miꞌi hawyi karãpe eipyhik ehehay kuap hamo miꞌi pote o yt eweikenꞌẽ teiꞌo miꞌi hap eꞌat pe are katupono mekewat eꞌat pe Tupana Paꞌãu ti aru eiwẽ pyi henoi kat som waku etiꞌatuwesat e. 
MRK.13.12	Miꞌi hawyi ti aru toꞌokuasa toꞌoꞌauka toykeꞌet toꞌywyt toinyt toty toꞌywot tomepytꞌin wywo yne yne wywo toꞌope toꞌope toꞌokuasa toꞌoꞌauka wyti aru e. 
MRK.13.13	Katupono ti uimohey haria ti eipe miꞌi pote ti aru wuatꞌi iꞌatupyꞌahak ehete e. Maꞌato uwe uwe taꞌatusatyꞌi satyꞌi pykai yt uiwaure i wuatꞌi eꞌat pe miꞌi hat ti aru Tupana miehakyeraꞌat topyhuꞌat wuatꞌi eꞌat pe e Iesui.
MRK.13.14	Mio tã e Iesui -Pywo kahato uiwyriaꞌin karãpe ti aru eweiꞌakasa mekewat miit poꞌog poꞌog yt nakuat i rakat ahiag saꞌyru taꞌam -Uito ti Tupana e hat raꞌyn yt iwat i teiam me Tupana motypot yat wato pe hawyi eweikuap taꞌyn hawyi waku eikohyeput haty wo raꞌyn mekewat miit uhet ereꞌok saꞌag nakat pyi yityꞌok koꞌi kape eiwemig hamo. 
MRK.13.15	Eihyha wo ro eiwenoꞌẽ. Mekewat eꞌat pe ywaipe eiꞌyat pe eweikupteꞌen wen maꞌato yt eipotꞌapyk teiꞌo eiꞌyat sese kape ehekareꞌen sat hamo e. 
MRK.13.16	Eiko pe eweikupteꞌen eiko pe motpap nug turanuat putꞌok e pote yt eweiꞌaipok i raꞌyn o ehesokpe pag hamo eiꞌyat kape e. 
MRK.13.17	Mekewat eꞌat wyti aru yt naku i kahato mi u haria ete hupiꞌa rakaria ete e. 
MRK.13.18	Ewehẽtup to Tupana pe -Yt etipoꞌoro teiꞌo mekewat hoꞌopot hap eꞌat sese iꞌaman mot pe eweiꞌe ro e. Iꞌaman motpe turan pote poꞌog yt naku i katupono mekewat eꞌat pe yt naku i kahato poꞌog yne saꞌawyꞌi wuat hoꞌopot hat kai. Yt karãpe i saꞌawyꞌi wuat miꞌi hoꞌopot hap ewy iꞌewyte yt karãpe i wyti aru miꞌi hoꞌopot hap ewy e. 
MRK.13.19	Mekewat eꞌat ti aru poꞌog satek hap eꞌat wuatꞌi eꞌat kai Tupana piat yi nug hawyi te mesup te aheꞌat kape yt iraniaꞌin eꞌat piat ewy i raꞌyn poꞌog naꞌyn yt naku i e. 
MRK.13.20	Taꞌi miitꞌin topap topap kahato mekewat eꞌat pe e. Miꞌi tupono ti aru Tupana titek taꞌyn miꞌi hap eꞌat -Yt atikyꞌesat poꞌog hoꞌopot hap e aru tomiꞌairoria etiatno e. Yt pote miitꞌin topap yne mesuwat yi totiaria e. 
MRK.13.21	Miꞌi hawyi ti aru miitꞌin teꞌeroꞌe ehepe -Taꞌi aiporekuat Aipotypot Tupana Mipoꞌoro wyti putꞌok e raꞌyn iꞌatuꞌe ti aru. Toꞌiro eweiꞌakasa pyno iꞌatuꞌe ti aru ehepe. Maꞌato ti aru yt eweimohey teiꞌo -Eheso eweiꞌe ro iꞌatuepe e. 
MRK.13.22	Katupono ti aru iꞌatu kahato -Uito Tupana Mipoꞌoro Eiporekuat nuat e haria ewywuat saꞌag koꞌi teꞌeruwemoherep mesuwat yi totiat kape e. Tupana ehay henoi saꞌag haria neꞌi yt pywo pe i maꞌato teꞌeruwemotypot hanuaria e. Miꞌiria ti aru aikotã aikotã imoherep taꞌatuesaika hap iwato rakat iꞌatuminug koꞌi ti aru yt miit minug kuap i ewy taꞌatunug Tupana miꞌairoria sese maꞌat reran haype e. 
MRK.13.23	Taꞌi yian mete raꞌyn ti ahenoi ehepe yne miꞌi hoꞌopot hap eꞌat aikotã aru hap etiat e.
MRK.13.24	Miꞌi hawyi mekewat hoꞌopot hap eꞌat tokosap hawyi ti aru yt hẽtyhot i sese i raꞌyn aat iꞌewyte waty iꞌypyryp raꞌyn e. 
MRK.13.25	Iꞌewyte ti aru waikiru koꞌi taꞌatueiam myi hewo hewo hawyi ti aru huruk hurukꞌe atipy e. 
MRK.13.26	Miꞌi hawyi ti aru Miitꞌin ykeꞌet Sese putꞌok e raꞌyn yi kape tesaika hap wo. Miꞌi hawyi wuatꞌi miitꞌin teꞌeraꞌakasa iꞌuut ywyhig puo hap turan. 
MRK.13.27	Miꞌi hawyi ti aru atipoꞌoro Tupana potpoꞌororia atipy piaria yne mesuwarotiat uimiꞌairoria uimohey haria atunug uhowawiat hamo mesuwat yi sasat kaipyi taꞌatuꞌatunug uhowowi e. Aat minꞌe hap kaipyi aat wẽtem hap kaipyi aat posak hap kaipyi yne kaipyi taꞌatuꞌatunug aru uhemiitꞌin sese e Iesui iꞌatuepe. 
MRK.13.28	Miꞌi hawyi Iesui toꞌe i temiitꞌin me -Pyno mesup ahenoi teran wẽtup sehay iãꞌãkap ehepe e -Wiku yp iꞌyhop kyt raꞌyn hawyi eweikuap taꞌyn meremo iꞌaman mot uut hamuat e. 
MRK.13.29	Karãpe miꞌi hap ewy taꞌatunug mesuwat uimienoi ewywuat miꞌi hawyi ti aru eweikuap taꞌyn yt pya hin i Eheykeꞌet uut hamuat hap e. 
MRK.13.30	Pywo pe ti taꞌatunug ni aru yne mesuwat uimienoi ewy. Miꞌi hawyi ti aru mesuwarotiaria uimohey haria ahaipepiaria tukupteꞌen ne mekewat eꞌat turan e. 
MRK.13.31	Taꞌi aat waikiru yi ti aru ikahuro yne maꞌato uimienoi koꞌi yne yt sake i ikahuro e Iesui. 
MRK.13.32	Yt uwe i mesuwarotiaria ikuap karamuo mekewat eꞌat putꞌok e hap e. Yt atipy piaria i wyti ikuap yt Haꞌyru i wyti ikuap. Maꞌato Uiꞌywot atipy piat yn wyti ikuap e. 
MRK.13.33	Miꞌi tupono eiwatetup we o eweikupteꞌen katupono yt uwe i ikuap karãpe mekewat eꞌat putꞌok e hap e Iesui temiitꞌin me.
MRK.13.34	Miꞌi hap ewy mekewat eꞌat piat e. Wẽtup eꞌat pe so wẽtup ok netap kaꞌiwat koro toto tewyry hamo e. Miꞌi hawyi temiitꞌin sem toiꞌatukay kay tohenoi aikotã iꞌatupotpap nuat koꞌi mesuwiat tosaipe kawiatnuat turanuat hap koꞌi henoi iꞌatuepiat hamo e. Miꞌi hawyi toꞌe okenꞌypy wato apykok hat pe -Ewatetup we o e katupono yt eweikuap kat eꞌat uiꞌaipok hamuat hap e. 
MRK.13.35	Pyno uiwyriaꞌin waku eiperia eiwatetup o katupono yt eweikuap i kat eꞌat putꞌok e netap kaꞌiwat sio hunete sio wãtym hake turan sio waipaka ehay turan yt uwe ikuap i kat eꞌat hetap kaꞌiwat toꞌaipok iraꞌyn e. 
MRK.13.36	Yt naku i eiket kai eipuẽti taꞌaipok turan. 
MRK.13.37	Kat som mekewat eꞌat etiat ahenoi yne uhemiitꞌin kuap hamuat e. Waku eiwatetup o e.
MRK.14.1	Typy eꞌat man teneg u hap eꞌat koꞌi owakai te paꞌi akag koꞌi miwan enoi haria wywo teꞌeruwaꞌatunug tawa wato Ierusarẽi kape saꞌawyꞌi wuat Iuteu ywania ehakyeraꞌat hap taꞌatuewanikaptia Esituꞌin po pyi eꞌat kapiat watetup hamo teꞌeruwaꞌatunug itote. Miꞌi hawyi teꞌeroꞌe toꞌope -Aikotã som pyno waku watipyhik hawyi watiꞌauka Iesui yt uwe mikuap mo i iꞌatuꞌe. 
MRK.14.2	Yt naku i watipyhik aheman teneg u hap eꞌat koꞌi pe katupono wuꞌuka hap neꞌi raꞌyn topyhuꞌat miitꞌin me iꞌatu kahato Iesui mohey haria pote iꞌatuꞌe.
MRK.14.3	Miꞌi turan toineꞌen Iesui saꞌawyꞌi wuat hepihi pihi rakat Simau yat pe tawa Petania pe. Miꞌi hawyi teꞌerenuk turan wẽtup ok haryporia tuut Iesui ewowi mohag hy Natu kawiat okpun Iesui asap ete hamo. Haꞌup woity kahato rakat toterut. Miꞌi hawyi toiꞌokpik heiam hekat rakat nu Arapatu kawiat hawyi toiꞌokpun Iesui asap ete. 
MRK.14.4	Miꞌi pote iraniaꞌin ienuk haria iꞌatupyꞌahak kahato haryporia ete hawyi teꞌeroꞌe toꞌope -Taꞌi haꞌup woity kahato ti mekewat iꞌatuꞌe. 
MRK.14.5	Yt naku i ti mohag hy moma yne hat haryporia iꞌatuꞌe. Waku poꞌog ti toiweneru hawyi ti haꞌup iwato yt hekat i rakaria pe toimoꞌẽ iꞌatuꞌe. Taꞌi haꞌup 300 ape parata kawiat iꞌatuꞌe. Miꞌi pote -Yt naku i etunug iꞌatuꞌe haryporia pe 
MRK.14.6	Maꞌato Iesui toꞌe -Kat poteĩ ewehatyꞌi hatyꞌi mesup haryporia. Tero tutunug wakuap uhepe e. 
MRK.14.7	Yt hekat i rakaria ti aru tukupteꞌen wuatꞌi eꞌat pe eiwywo e. Karãpe ewetunug waku teran miꞌiria pe miꞌi pote waku eweimoꞌẽ ehekat miꞌiria pe wuatꞌi eꞌat pe wen maꞌato Uito ti yt areineꞌen motꞌi i eiwywo e. 
MRK.14.8	Taꞌi mesuwat haryporia tiꞌokpun howakai te raꞌyn uipiit ete mohag hy uhyp hap eꞌyian mete e. Miꞌi ti inug waku uhepe tomikuap oktan e. 
MRK.14.9	Miꞌi pote pywo pe ti areꞌe ehepe aikope aikope ti aru mesuwat yi wato hap oktan miitꞌin henoi Tupana ehay wakuat miꞌi hap iꞌewyte te ti aru mesuwat haryporia minug wakuap uhepiat hap taꞌatuhenoi wuatꞌi ywania pe. Yt karãpe i waure wo miitꞌin wanetup hawe uhetiat taꞌatuhenoi uhetiat turan e.
MRK.14.10	Miꞌi hawyi suraraꞌin tikat kahato Iesui iꞌauka hamo maꞌato yt taꞌatupuẽti i. Miꞌi hawyi wẽtup ok hemiit Iuta Ikarioti e hap 12 ok hap toto paꞌi wato koꞌi kape Iesui maꞌat hamo. 
MRK.14.11	Miꞌi hawyi Paꞌi kororia iꞌatuwepiit kahato Iuta mienoi hap ete. Miꞌi hawyi teꞌeroꞌe Iuta pe -Taꞌi uruhaꞌup nug eminug hap ete iꞌatuꞌe. Miꞌi hawyi Iuta tikat aat kaꞌap aikotã waku suraraꞌin po piat hum hamuat hap.
MRK.14.12	Miꞌi hawyi mekewat man teneg u hap eꞌat putꞌok e hawyi mekewat iꞌatuhũ Kuteiru mepyt auka hap eꞌat putꞌok e raꞌyn hawyi hemiitꞌin apo iꞌatuꞌe Iesui pe -Aikopeĩ etikyꞌesat koitywy urutunug aheman teneg u hap eꞌat mesuwat ewãtym Mehin iꞌatuꞌe Iesui pe. 
MRK.14.13	Miꞌi hawyi Iesui tipoꞌoro typy ok temiit tawa Ierusarẽi kape maꞌato saꞌawyꞌi toiꞌatunapin aikotã som waku taꞌatunug hap. Mio tã e typy ok pe -Pyno eweiwat ro eipe tawa kape e. Putꞌok eweiꞌe hawyi te ti aru eweipuẽti wẽtup ok ihainia kamuti piat yꞌy soꞌosat hat e. Miꞌi ewatꞌypmo eweiwat e. 
MRK.14.14	Miꞌi upi o eweiwat hawyi ti aru putꞌok eweiꞌe heineꞌen hap tote. Miꞌi tote hawyi ehẽtup mekewat netap kaꞌiwat pe -Aiũwat akipy keĩ waku woꞌomuꞌe hat temiitꞌin nywo teman teneg u wãtym muo mesup eweiꞌe o netap kaꞌiwat pe e. 
MRK.14.15	Mio tã apo eweiꞌe hawyi netap kaꞌiwat tomoherep ehepe akipy ywaiti rakat waku yne raꞌyn toineꞌen e. Miꞌi pe o eweiporokpun yparakai mesa tote aimiꞌu koꞌi e Iesui temiit typy ok takaria pe. 
MRK.14.16	Miꞌi hawyi tuwat raꞌyn tawa kape. Miꞌi hawyi ti aikotã Iesui henoi iꞌatuepe saꞌawyꞌi hap ewy yne raꞌyn taꞌatupuẽti. Miꞌi hawyi akipy pe taꞌatuporokpun yparakai tote taꞌatumiꞌu koꞌi. 
MRK.14.17	Miꞌi hawyi ti wãtym i turan ni putꞌok e raꞌyn Iesui temiitꞌin 12 ok takaria wywo akipy ete.
MRK.14.18	Miꞌi hawyi taꞌatuenuk hap turan Iesui toꞌe temiitꞌin me -Pywo pe ti areꞌe wẽtup ok ti aipyꞌasetpe ahenuk tuwy uhenoi aru wanikaptia suraraꞌin po piat uiium hanuat e. 
MRK.14.19	Mio tã e pote ti hemiitꞌin hatyꞌu kahato taꞌatupyꞌa pe hawyi wẽtup ok tuereto apo e taꞌatumuꞌe hat pe -Urumuꞌe hat uito apo emaꞌat hat apo iꞌatuꞌe tuereto. 
MRK.14.20	Miꞌi hawyi Iesui tiꞌatuwesat -Eipe 12 ok hap wyti mekewat mikau piat uiwywuat man pag hat kuiꞌa piat wyti uimaꞌat hat toineꞌen e. 
MRK.14.21	Taꞌi Miitꞌin Ykeꞌet wyti ikuꞌuro irane aikotã saꞌawyꞌi Tupana ehay enoi haria henoi hap ewy ti raꞌyn e Iesui. Maꞌato ti aru yt naku i yn naꞌyn Miitꞌin Ykeꞌet maꞌat hat topyhuꞌat wuatꞌi eꞌat pe e. Taꞌi waku poꞌog uimaꞌat hat yt karãpe i saꞌawyꞌi iꞌywaĩꞌĩ hap eꞌat piat toineꞌen e Iesui temiit Iuta piat.
MRK.14.22	Miꞌi hawyi teꞌerenuk hamo Iesui tat wẽtup a man hawyi waku e Tupana pe hawyi toipik pik hawyi toimoꞌẽ temiitꞌin me. Miꞌi hawyi toꞌe iꞌatuepe -Ewetuꞌu ro man pik pik e. Miꞌi ti uipiit e. 
MRK.14.23	Miꞌi hawyi ihy kuiꞌa piat totat hawyi waku e Tupana pe hawyi toimoꞌẽ iꞌatuepe. Miꞌi hawyi yne teꞌereꞌyꞌu ihy wo e. 
MRK.14.24	-Miꞌi ti uhuu aat hap miitꞌin iꞌatu rakaria woꞌowehik Tupana wywuat hamuat hap e. 
MRK.14.25	Pywo ti areꞌe ehepe miꞌi hawyi ti aru yt areꞌyꞌu i raꞌyn sapo hy mesuwe eiwywo maꞌato karãpe Tupana toineꞌen Morekuatno miꞌi hap eꞌat pe ti aru watuweꞌyꞌu i raꞌyn e Iesui. 
MRK.14.26	Miꞌi hawyi teꞌeruwepy Tupana kape hawyi tuwat Uriweiria yp eꞌyityꞌok kape i raꞌyn.
MRK.14.27	Miꞌi hawyi Iesui toꞌe towyriaꞌin me -Eiwesytpok yne ti aru uiꞌyatypepyi mesup ewãtym e. Taꞌi uiꞌatoiat yne eipe aikotã iwan me saꞌawyꞌi tohenoi hap ewy ti aru -Taꞌatukaꞌiwat auka hawyi ihũ koꞌi tuwesytpok yne e miwan me e Iesui towyriaꞌin me. 
MRK.14.28	-Maꞌato uimoieineꞌen i hap hawyi ti aru areto eheꞌyian me Karireia kape e. Miꞌi hap tote ti aru watoꞌopuẽti i raꞌyn e. 
MRK.14.29	Miꞌi hawyi Peteru toꞌe Iesui pe -Iraniaꞌin eꞌatoiat yne mesup ewãtym mote uito yt woroꞌatoiat hin i e Peteru Iesui pe. 
MRK.14.30	Maꞌato Iesui toꞌe -Pywo pe ti mesup ewãtym naꞌyn ni aru waipaka ehay typuat hap owakai ti aru -Yt atikuap i Iesui ereꞌe irane iraniaꞌin me myẽꞌym mo e Iesui Peteru pe. 
MRK.14.31	Miꞌi hawyi tehay pirik wo Peteru toꞌe -Yt nyti yt nyti e. Uiꞌauka iraniaꞌin ewywo pykai yt woroꞌatoiat i En e Peteru Iesui pe. Iꞌewyte iraniaꞌin hemiitꞌin Peteru ehay ewyte teꞌeroꞌe.
MRK.14.32	Miꞌi hawyi toto Iesui towyriaꞌin wywo mikoi ypia ikahu rakat Kesemani e hap kape. Miꞌi hawyi toꞌe towyriaꞌin me -Eweiꞌapyk to meiũpe uhehay Tupana wywuat turan e. 
MRK.14.33	Miꞌi hawyi totioto Peteru Tiaku Iuwãu tuwewywo. Miꞌi hap tote Iesui hatyꞌu kahato topyꞌa pe. 
MRK.14.34	Tohatyꞌu tuwanetup kahato hawyi toꞌe myẽꞌym ok takaria tomiereto haria pe -Uiwyriaꞌin Uito ti ahatyꞌu kahato raꞌyn uipyꞌa pe e. Taꞌi ipoityꞌi kahato ti uhete e. Yt uipyꞌa wasu i hap porap uiꞌauka e. Eweikupteꞌen meiũpe ewehaꞌat hamo e myẽꞌym ok takaria pe. 
MRK.14.35	Miꞌi hawyi toto porap i hawyi poragꞌe tewa pua tehay Tupana kapiat hamo. Miꞌi hawyi toꞌe -Uiꞌywot e etikyꞌesat pote etihep o meikoran muo uikaipyi e. 
MRK.14.36	Uiꞌywot wuatꞌi nug kuap hat En miꞌi tupono etat teran uipo pyi meikowat kuiꞌa miꞌi pote etat maꞌato yt pote yt e. Waku emikyꞌesat ewy atunug e. 
MRK.14.37	Miꞌi tã toꞌe kahu hawyi taꞌaipok taꞌyn towyriaꞌin myẽꞌym ok takaria kape. Miꞌi hawyi taꞌakasa towyriaꞌin kape miꞌi turan iwyriaꞌin teꞌeroket neꞌi raꞌyn. Miꞌi hawyi toꞌe Peteru pe -Uhyt Simau ereket apo e. Yt erehaꞌat i apo uhekawiatno e. 
MRK.14.38	Yt eweiket neꞌi teiꞌo maꞌato ewehẽtup o Tupana kape koran tiꞌitu ahiag ehãꞌãg hawyi ewetunug yt naku i hap e. Taꞌi ewetunug neran ni Tupana mikyꞌesat ewy eipyꞌa pe ehesaika kahato wen maꞌato ti eipiit wyti iperup kahato hap ewy toineꞌen e Iesui Peteruꞌin me. 
MRK.14.39	Miꞌi hawyi toto i raꞌyn Iesui Tupana wywo tehay hamo -Papai e etikyꞌesat pote etihep o uipo pyi meikowat kuiꞌa maꞌato yt pote yt e. 
MRK.14.40	Tehay kahu hawyi taꞌaipok i raꞌyn towyriaꞌin kape. Miꞌi turan ni teꞌeroket i typy wo raꞌyn yt mehit iꞌatuꞌe kuap i raꞌyn. Miꞌi hawyi yt kat iꞌatuꞌe kuap i raꞌyn teꞌeruwemoti i raꞌyn haype. 
MRK.14.41	Miꞌi hawyi toto hawyi kat e saꞌawyꞌi ihay miꞌi e hap ewy te ihay hawyi taꞌaipok hawyi toiꞌatupuẽti i raꞌyn iꞌatuket kai myẽꞌym mo. Miꞌi hawyi toꞌe iꞌatuepe -Pyno waku raꞌyn uimaꞌat hamuat hap putꞌok e raꞌyn e iꞌatuepe. Miꞌi hawyi yt nakuaria po pe raꞌyn areineꞌen e. 
MRK.14.42	Pyno toran naꞌyn e. Eweipoĩꞌam no ewehaꞌat ro meikowo uimaꞌat hat tuut raꞌyn e.
MRK.14.43	Mio tã e turan wẽtup ok hemiit Iuta 12 ok hap tuut. Miꞌi wywo typyꞌi kahato raꞌyn suraraꞌin tõꞌẽ tõꞌẽ Iesui pyhik hanuaria. Iraniaꞌin ariaꞌyp akun koꞌi wywo iraniaꞌin kyseꞌyp wywo tõꞌẽ tõꞌẽ. Paꞌi koro miwan enoi haria nagnia mipoꞌororia tõꞌẽ tõꞌẽ hemiit Iuta upi. 
MRK.14.44	Saꞌawyꞌi maꞌato Iuta henoi suraraꞌin me -Aiũwat uimiꞌãpysig ewetopytyk e katupono ti aru Iesui raꞌyn Miꞌi Miit e. Miꞌi ti aru eweiꞌapytyk o hawyi ewetioto o e Iuta saꞌawyꞌi suraraꞌin me. 
MRK.14.45	Miꞌi hawyi putꞌok toꞌe hawyi Iuta tokosap Iesui kape hawyi toiꞌãpysig -Uimuꞌe hat toꞌe hawyi. 
MRK.14.46	Miꞌi hawyi suraraꞌin topytyk taꞌyn Iesui. 
MRK.14.47	Miꞌi pote wẽtup ok Iesui emiit iꞌyatypiat iherep taꞌyn towape pyi kyseꞌyp hawyi toiꞌahape hep taꞌyn paꞌi akag emiit. 
MRK.14.48	Miꞌi hawyi topyhik teran haria pe toꞌe Iesui -Seroꞌok e hat Uito miꞌi pote apo eweĩꞌẽ uipyhik hamo kyseꞌyp koꞌi wywo ariaꞌyp akun koꞌi wywo e. 
MRK.14.49	Haꞌawyte areineꞌen aat eiwywo Tupana motypot yat pe wuatꞌi eꞌat pe eimuꞌe hamo maꞌato mekewat eꞌat pe yt uipytyk hin i eipe e. Maꞌato mesup ti aikotã nimo tohenoi yian me miwan me uhetiat hap ewy ti raꞌyn uipytyk eipe e topyhik haria pe. 
MRK.14.50	Miꞌi hawyi iwyriaꞌin yne tiꞌatoiat raꞌyn Iesui. Teꞌeruwesytpok yne ipytyk hawyi. 
MRK.14.51	Miꞌi hawyi maꞌato wẽtup kurum iwasu toto Iesui upi tuwesuwy puo yn. Miꞌi ti surara taꞌatuhãꞌãg ipytyk hamo. 
MRK.14.52	Taꞌatupytyk teran pykai kurum iwasu hesokpe ete maꞌato totoiat tuwesuwy hap iꞌatupo pe hawyi topopy raꞌyn yt kat i topiit piat sokpe wywo i teput.
MRK.14.53	Miꞌi hawyi taꞌatuereto Iesui paꞌi akag koro kape. Miꞌi hawyi yne nagnia paꞌi wato koꞌi miwan enoi haria teꞌeruwaꞌatunug naꞌyn. 
MRK.14.54	Miꞌi hap kape toto Iesui upi Peteru maꞌato yt heremo i. Miꞌi hawyi tokosap Iesui upi paꞌi wato eꞌokenꞌypy kape. Miꞌi hawyi taꞌapyk suraraꞌin pyꞌasetpe aria kupyke tuwemope hamo. 
MRK.14.55	Miꞌi hawyi paꞌi wato emiitꞌin tuꞌisaria wywo taꞌatukat Iesui kuasa te haria iꞌauka hamo. Taꞌatukat kahato iꞌaparap hap iꞌauka hamo maꞌato yt taꞌatupuẽti i. 
MRK.14.56	Miꞌi pote heso rakaria yn naꞌyn henoi ikuasa hap itote maꞌato yt iꞌewy i raꞌyn taꞌatuhenoi saꞌag. 
MRK.14.57	Miꞌi hawyi ikuasa haria wẽtup ok wẽtup ok iꞌatupoĩꞌam taꞌatuehay hamo. 
MRK.14.58	-Yt naku i miꞌi iꞌatuꞌe katupono watikuap iꞌe hap. --Pyno Tupana motypot yat atimoma raꞌyn wen maꞌato myẽꞌym eꞌat pe hawyi atunug iraꞌyn yt miitꞌin po wo i toꞌe saꞌag iꞌatuꞌe. 
MRK.14.59	Maꞌato yne iꞌatuꞌe hap koꞌi yt toꞌoꞌewy i taꞌatuhenoi. 
MRK.14.60	Miꞌi hawyi ipoĩꞌam naꞌyn paꞌi akag koro apo toꞌe Iesui piat hamo -Taꞌatuhenoi kahato eminug yt naku i hap koꞌi maꞌato yt kat ereꞌe i e. Etiꞌatuwesat ro pywo apo taꞌatuhenoi sio yt e. 
MRK.14.61	Maꞌato ipoꞌinik neꞌi raꞌyn Iesui. Yt kat e i hawyi paꞌi akag i raꞌyn apo e tope -En apo Tupana Mipoꞌoro Miitꞌin Porekuat nuat sio yt e. En apo Tupana Wakuat Sese rakat Saꞌyru e. 
MRK.14.62	Miꞌi hawyi ti Iesui tiwesat -Taꞌi Uito Miꞌi Miit eꞌe hap ewy e. Meiũran ti aru eweiꞌakasa Uito Miitꞌin Ykeꞌet Tupana hesaika poꞌog nakat po sese kai apyk pe e. Taꞌi eweiꞌakasa ti aru uhuut turan atipy kaipyi ywyhig kytsig me e. 
MRK.14.63	Mio tã e Iesui pote paꞌi akag koro totat tesokpe hawyi toihiot raꞌyn topyꞌahak Iesui etiat moherep hap hawyi toꞌe -Pyno yt watikyꞌesat i poꞌog miitꞌin ehay Iesui etiat meiũpe katupono iwẽ pyi yne ahehamo yt naku i mio tã e saꞌag ihay e. 
MRK.14.64	Miꞌi hawyi iraniaꞌin tiwesat -Pywo mio watikuap taꞌyn aikotã ihay saꞌag hap etiat iꞌatuꞌe. Kat som waku watunug e. Teꞌeruwanetup hawyi -Pywo waku watiꞌauka iꞌe hap upi iꞌatuꞌe. 
MRK.14.65	Miꞌi hawyi iraniaꞌin kuitu iꞌatuꞌe Iesui ete hawyi iraniaꞌin ihahik iꞌahyk ahyk hamo hawyi teꞌeroꞌe -Etikuap yne pote uwe mio eꞌahyk ahyk apo iꞌatuꞌe Iesui pe. Iꞌewyte suraraꞌin howa petek tuereto Iesui piit ete.
MRK.14.66	Miꞌi turan Peteru toineꞌen oken note aria kupyke tuwemope turan ni wẽtup paꞌi koro emiit haryporia tuut. 
MRK.14.67	Miꞌi taꞌakasa Peteru kape aria kupyke hawyi tehaꞌat hawyi toꞌe -Are an worokuap en tawa Nasare piat Iesui emiit keĩ en e. 
MRK.14.68	Maꞌato Peteru toꞌe -U paĩ yt atikuap i kat ereꞌe mana e. Miꞌi hawyi Peteru toto kurara eꞌokenꞌypy wato kape. 
MRK.14.69	Haryporia taꞌakasa Peteru kape iraꞌyn hawyi toꞌe i -Pywo miꞌi ti meiũ Iesui emiit e. 
MRK.14.70	Maꞌato Peteru iraꞌyn -Yt uito i rat e. Meiũran iꞌyatypiaria iꞌewyte teꞌeroꞌe -Pywo En ni wẽtup ok hemiit katupono tama Karireia kaipywiat en iꞌatuꞌe. 
MRK.14.71	Maꞌato Peteru tiwesat -Yt uheso i ti. Uheso pote waku raꞌyn Tupana uhatyꞌi hatyꞌi e. Pywo rat yt atikuap i Miꞌi Miit Iesui ti rat e Peteru. 
MRK.14.72	Mio tã e hawyi ihay raꞌyn mekewat waipaka. Miꞌi pote Peteru iwatetup Iesui ehay saꞌawyꞌi wuat kape -Waipaka ehay typuat hap owakai te --Yt atikuap i Miꞌi Miit ereꞌe aru uhepiat myẽꞌym mo iraniaꞌin me e Iesui Peteru pe saꞌawyꞌi. Miꞌi Iesui e hap kape iwatetup Peteru teso hap kape hawyi tuwak kahato haty wo tuwemoti kahato haype.
MRK.15.1	Miꞌi hawyi hunete aat wẽtem hawyi meremo teꞌeruwaꞌatunug paꞌi wato koꞌi nagnia miwan enoi haria yne yne iraniaꞌin woꞌonapin saꞌag haria wywo i raꞌyn teꞌeruwaꞌatunug. Miꞌi hawyi toꞌope toꞌoehay aikotã aikotã waku Iesui ete taꞌatunug hap koꞌi ete. Miꞌi hawyi taꞌatupoꞌi poꞌi hawyi taꞌatuereto hawyi taꞌatuium morekuat Piratu kape. 
MRK.15.2	Miꞌi hawyi morekuat apo apo e Iesui pe -En apo Iuteu ywania Porekuat e. Miꞌi hawyi Iesui tiwesat -Pywo eꞌe hap ewy e. 
MRK.15.3	Miꞌi hawyi paꞌi wato koꞌi tikuasa kahato raꞌyn Iesui. 
MRK.15.4	Miꞌi hawyi morekuat Piratu apo e i Iesui pe -Ekuasa kahato miꞌiria Uhyt e. Yt kat ereꞌe i apo etiꞌatuwesat e. 
MRK.15.5	Maꞌato yt kat e i poꞌog Iesui. Miꞌi pote morekuat tuwanetup kahato -Kat poteĩ yt toiꞌatuwesat i e tuwanetup hawe.
MRK.15.6	Yne 12 ewaty eꞌat pe ienuk hap eꞌat pe morekuat tiporenotem wẽtup ok woꞌopyhik hap wyi miitꞌin mikyꞌesat ewy. 
MRK.15.7	Mekewat ewaty pe toineꞌen morekuat woꞌopyhik hawe wẽtup ok yt naku i rakat Parapa e hap. Miꞌi ti morekuat tipyhik saꞌawyꞌi katupono woꞌohoiro hap tote toiꞌauka wẽtup ok miit. 
MRK.15.8	Miꞌi hawyi teꞌeruwaꞌatunug morekuat kape miitꞌin hawyi taꞌatuhẽtup -Morekuat etiporenotem i ro emipyhik wẽtup ok iꞌatuꞌe. 
MRK.15.9	Miꞌi hawyi Piratu tiwesat -Eweikyꞌesat apo pyno atiporenotem eiꞌywania Porekuat Iesui hap e. 
MRK.15.10	Mio tã e Piratu iꞌatuepe paꞌi akag koꞌi moweukaꞌi hamo katupono Piratu tikuap paꞌi koꞌi Iesui auka teran iꞌatupyꞌahak kahato hete miitꞌin miat ikyꞌe pote iꞌatuhayꞌywyi pote. 
MRK.15.11	Miꞌi hawyi paꞌi akag koꞌi teꞌeroꞌe waꞌatunug haria pe -Pyno Parapa waku etiporenotem waku eweiꞌe iꞌatuꞌe itotiaria pe. Miꞌi hawyi -Yt etiporenotem neiꞌo Miꞌi Miit Iesui maꞌato etiporenotem emipyhik Parapa iꞌatuꞌe Paꞌi akag koꞌi mienoi ewy iꞌatuꞌe morekuat Piratu pe 
MRK.15.12	Miꞌi hawyi Piratu toꞌe -Kat aru pyno atunug Eiꞌywania Porekuat ete e. 
MRK.15.13	Miꞌi hawyi taꞌatuwesat taꞌatuehay pirik wo -Eweiꞌauka ro eweiꞌauka ro iꞌatuꞌe. 
MRK.15.14	Miꞌi pote Piratu apo e -Kat poteĩ kat som tutunug yt naku i e. Miꞌi hawyi teꞌeroꞌe i poꞌog haty wo -Eweiꞌauka ro iꞌatuꞌe. 
MRK.15.15	Miꞌi hawyi miꞌiria mowepiit hamo morekuat Piratu tiporenotem Parapa woꞌopyhyp hawyi. Miꞌi hawyi toipoꞌoro Iesui ipok pok hamo hawyi tutum tesuraraꞌin me ariaꞌyp posak etiat iꞌauka hamo.
MRK.15.16	Miꞌi hawyi suraraꞌin tioto Iesui aikope morekuat mipyhik haria satyꞌi satyꞌi hamuat hap kape. Miꞌi tote hawyi hereto haria tiꞌatukay kay iraniaꞌin suraraꞌin koꞌi Iesui moweukaꞌi hamo. 
MRK.15.17	Miꞌi hawyi taꞌatupag Iesui piit pe sokpe hupꞌi morekuat ewy. Miꞌi hawyi taꞌatupiꞌig morekuat eꞌamatap maꞌato hu kawiat neꞌi. Miꞌi hawyi taꞌatupag iꞌakag me taꞌatumikyryꞌi hap. 
MRK.15.18	Miꞌi hawyi teꞌeruwẽpowat taꞌatumikyryꞌi hap -Wakuat wakuat En Iuteu ywania porekuat iꞌatuꞌe saꞌag imohit hap neꞌi maꞌato. 
MRK.15.19	Miꞌi hawyi teꞌeropoityk pina wyꞌyp koꞌi wo iꞌakag ete hawyi kuitu iꞌatuꞌe tuwete hawyi teꞌeruwepỹꞌãtutuk taꞌatumotypot yt pywo pe i hamo. 
MRK.15.20	Taꞌatumikyryꞌi kahu hawyi taꞌatuhep i raꞌyn taꞌatumipag sokpe hupꞌi morekuat ewy hap hawyi taꞌatupag iwat hesokpe sese i raꞌyn. Miꞌi hap tote pyi taꞌatuereto ariaꞌyp posak etiat iꞌauka hamo.
MRK.15.21	Miꞌi hawyi muap upi Simau yi Sireneu kaipywiat mekewat Aresãtere ywot Huwu ywot tuut toko kaipyi. Miꞌi hawyi tokosap hawyi suraraꞌin teꞌeroꞌe tope -Etipowyro ro Iesui heꞌariaꞌyp posak ereto hap ete iꞌatuꞌe mekewat Simau me.
MRK.15.22	Miꞌi hawyi taꞌatueroto Iesui Iꞌakag Kag e hap eꞌyityꞌok kape maꞌato Iesui pusu puo Koukota e hap kape. 
MRK.15.23	Putꞌok taꞌatuꞌe hawyi taꞌatuium neran Iesui pe mohag Mira e hap Uwa hy Mira puo haty monik hamo maꞌato yt tutuꞌu i. 
MRK.15.24	Miꞌi hawyi taꞌatuhep i raꞌyn hesokpe hawyi taꞌatupehik taꞌyn ariaꞌyp posak ete hawyi teꞌeruwemahara raꞌyn aikotã waku hesokpe taꞌatupatꞌok patꞌok hamo toꞌope. 
MRK.15.25	Miꞌi hawyi ihatꞌok poꞌog naꞌyn hawyi taꞌatupehik taꞌyn ariaꞌyp posak ete. 
MRK.15.26	Miꞌi hawyi toineꞌen miwan kat pote Iesui auka hap enoi hap ariaꞌyp posak tote. Miꞌi ti henoi miitꞌin me -Miꞌi Miit Iuteu Ywania Porekuat e. 
MRK.15.27	Iꞌewyte typy ok iwywo taꞌatupehik iꞌatueꞌariaꞌyp posak ete seroꞌok e haria miitꞌin atuuka haria ipo ran kai ipo sese kai. 
MRK.15.28	-Yt nakuaria i pyꞌasetpiat ikuꞌuro pote Miꞌi Miit iꞌewyte yt naku i teꞌeruwanetup hawe e Tupana ehay moherep hat Isaia tomiwan 53.12 pe. 
MRK.15.29	Miꞌi hawyi gosap haria teꞌeruwemokoꞌi mokoꞌi howawi taꞌatuehay mikyryꞌi tuwete -Meiẽ Tupana motypot yat ok hytpun hat hawyi myẽꞌym eꞌat piat yn inug pakup i hat iꞌatuꞌe. 
MRK.15.30	-Erehakyeraꞌat ro iꞌatuꞌe. Eraꞌapyk to eꞌariaꞌyp posak pyi iꞌatuꞌe. 
MRK.15.31	Iꞌewyte paꞌi watoria miwan enoi haria toꞌokyryꞌi tuete -Taꞌi iraniaꞌin ni toiꞌatuehakyeraꞌat kuap maꞌato tuwewi ti yt tuwehakyeraꞌat kuap hin i iꞌatuꞌe. 
MRK.15.32	Miꞌi hawyi teꞌeroꞌe taꞌatuehay mikyryꞌi hap wywo Iesui pe -Pyno En Tupana Mipoꞌoro Aiporekuat nuat pote waku eraꞌapyk to ariaꞌyp posak tote pyi iꞌatuꞌe. Taꞌi eꞌapyk hap ariaꞌyp posak pyi urutaꞌakasa pote ti aru uruimohey raꞌyn En yt pote yt iꞌatuꞌe Iesui pe imoweukaꞌi haype. Miꞌi hawyi iꞌyatypiaria mipehik koꞌi teꞌeroꞌe yt naku i tope iraniaꞌin ehay ewy.
MRK.15.33	Atposake hawyi aat minꞌe hap kape iꞌypyryp kahato wãtym ewy raꞌyn yne mesuwat yi tote topyhuꞌat. 
MRK.15.34	Myẽꞌym ura hawyi Iesui iwẽpapꞌi tehay pirik wo -Uhetupana Uhetupana kat pote uiꞌatoiat En e. Maꞌato topusu puo toꞌe -Erui Erui irama sapatani e. 
MRK.15.35	Miꞌi hawyi sehaꞌat haria teꞌeroꞌe -Meiẽ toikay kay saꞌawyꞌi wuat aseꞌi Eria topowyro hamuat iꞌatuꞌe. 
MRK.15.36	Miꞌi hawyi wẽtup ok teput amukiusu ap ewywuat kape hawyi toipoꞌi pina wyꞌyp ãpo ete hawyi toipuka ihy haiug nakat pe. Miꞌi hawyi tutum Iesui pe ihy sym hamo. Miꞌi hawyi toꞌe iraniaꞌin me -Apuete toꞌiro watehaꞌat sio Eria tuut imoꞌapyk ariaꞌyp posak pywiat hamo sio yt e. 
MRK.15.37	Miꞌi hawyi Iesui kak e haty wo hawyi ipyhu tekꞌe raꞌyn ikuꞌuro sese raꞌyn. 
MRK.15.38	Miꞌi hawyi Tupana motypot yat wato eꞌokenhyp wato sokpe iꞌanam kawiat miitꞌin pyhyp hap Tupana kapiat hap hiotꞌe raꞌyn atipy kaipyi okenꞌypy yi kape. 
MRK.15.39	Miꞌi hawyi surara akag Iesui owa kaipyi taꞌakasa yne aikotã Iesui ikuꞌuro hap hawyi toꞌe -Pywo rasig Meiẽ Ihainia ti Tupana Saꞌyru sese e. 
MRK.15.40	Tukupteꞌen itote haryporiaꞌin tawa Ierusarẽi kaipywiaria teꞌeraꞌakasa pya pyi Iesui auka hap kape. Miꞌi haria pyꞌasetpe tukupteꞌen mana Sarume mana Maria Matarena hawyi Sarume hawyi mana Maria Iuse ty iꞌewyte Tiaku ty. Tiaku Iuse saꞌyru iwatꞌypꞌi toineꞌen. 
MRK.15.41	Miꞌiria saꞌawyꞌi Iesui ieineꞌen tama Karireia piat turan tuwat Iesui upi heropat hamo. Yt miꞌiria yn i maꞌato iꞌatu haryporia tõꞌẽ Iesui upi Ierusarẽi kape. Miꞌi pote tukupteꞌen itote mekewat eꞌat pe iꞌauka hamuat turan.
MRK.15.42	Tupana motypot hap eꞌat owakai te wãtymꞌi naꞌyn pote taꞌatunug neran yn waku raꞌyn yt Iuteu ywania yt ipotpap i hap eꞌat owakai. 
MRK.15.43	Miꞌi pote wãtymꞌi turan pote Iuse tawa Arimateia kaipywiat tiꞌasyp teran naꞌyn Iesui piit meremo aat minꞌe hap yian mete. Iuse ti Iuteu ywania atunapin hat akag waku sese rakat. Miitꞌin mimotypotno Iuse. Miꞌi ti hekatup kahato karamuo Morekuatno Tupana tuut hap eꞌat. Miꞌi ti toto morekuat Piratu kape Iesui piit ẽtup hamo hyp hamo. 
MRK.15.44	Miꞌi hawyi morekuat Piratu tuwanetup -Ikuꞌuro raꞌyn koity puo yt paĩ e tuwanetup hawe. Miꞌi pote toikay kay tesurara akag hawyi apo e tope -Ikuꞌuro raꞌyn apo Iesui sio yt e. 
MRK.15.45	Miꞌi hawyi toiwesat -Taꞌi ikuꞌuro sese raꞌyn e. Miꞌi pote morekuat tum naꞌyn Iuse pe Iesui piit. 
MRK.15.46	Miꞌi hawyi Iuse toto sokpe kytꞌi kype kyiꞌat hamo. Miꞌi hawyi toimoꞌapyk Iesui piit ariaꞌyp posak pyi. Miꞌi hawyi tohuwy ipiit mekewat sokpe kype kytꞌi wo. Miꞌi hawyi totopag ipiit woꞌosyp pakup we nu kaꞌa pe. Miꞌi hawyi tohoꞌokenhyp taꞌyn nu wato wo raꞌyn. 
MRK.15.47	Miꞌi turan Mana Maria Matarena mana Maria Iuse ty teꞌeraꞌakasa yne Iesui syp hap aikopiat hyp hap.
MRK.16.1	Tupana motypot hap eꞌat kosap hawyi mana Maria Matarena mana Sarume hawyi mana Maria Tiaku ty tikyiꞌat mohag hy ikamhig se rakat Iesui piit pen hamo. 
MRK.16.2	Miꞌi hawyi hunete mytuꞌu eꞌat pe aat wẽtem turan tuwat raꞌyn Iesui syp hap kape. 
MRK.16.3	Miꞌi turan muap upi teꞌeroꞌe toꞌope -Uwe aru hoꞌoꞌokenhypꞌok ahepe iꞌatuꞌe. Nu wato ipotyi pote Iesui syp hap okenꞌypy iꞌatuꞌe. 
MRK.16.4	Maꞌato teꞌerahaꞌat turan teꞌokenhypꞌok pe raꞌyn toineꞌen ikaꞌa. 
MRK.16.5	Miꞌi hawyi tuwehytꞌok nu kaꞌa pe. Miꞌi hawyi mo sese kai apyk pe teꞌeraꞌakasa kurum iwasu ewywuat atipy kaipywiat ieineꞌen hat sokpe kytꞌi iꞌywop takat piat. Miꞌi hawyi iꞌatuperup taꞌyn. 
MRK.16.6	Miꞌi hawyi toꞌe iꞌatuepe -Yt gyt eweiꞌe teiꞌo e. Atikuap kat pe eweĩꞌẽ. Iesui tawa Nasare piat kape eweĩꞌẽ e. Ariaꞌyp posak etiat miꞌauka kape eweĩꞌẽ meikowo e. Yt uwe i raꞌyn Iesui meiũpe hyp hawe e. Katupono toineꞌen i raꞌyn guꞌuro pyi e. Ewehaꞌat ro aikope ipag hap kape e. 
MRK.16.7	Miꞌi pote eweiꞌaipok i ro iwyriaꞌin miat henoi hamo iꞌewyte Peteru kape hawyi ewehenoi Iesui ehay iꞌatuepe -Areto ti aru ahetama Karireia kape eheꞌyian me e hap e. Miꞌi tote raꞌyn aru watoꞌopuẽti i aikotã areꞌe saꞌawyꞌi e hap ewy e. Miꞌi e hap ewehenoi ro e atipy piat haryporia pe. 
MRK.16.8	Miꞌi hawyi haryporiaꞌin ikohyeput kahato Iesui potmuꞌeria 11 ok takaria kape henoi hamo. Yt uwe pe i taꞌatuhenoi muap upi teꞌerokenꞌẽ haype.
MRK.16.9	Miꞌi hawyi mekewat mytuꞌu eꞌat pe Iesui wẽtem guꞌuro pywiat hap eꞌat pe hunete Iesui tuwemoherep Maria Matarena kape tomiahiag sopo 7 ok takat potꞌi kape. 
MRK.16.10	Miꞌi hawyi Maria taꞌaipok iwyriaꞌin kape henoi hamo. Miꞌiria paa iꞌatuꞌe teꞌeruwak po puo toiꞌatupuẽti. 
MRK.16.11	Miꞌi hawyi toꞌe iꞌatuepe -Taꞌaipok i raꞌyn ni Iesui guꞌuro pyi Mimiꞌin e. Araꞌakasa i raꞌyn an uito e iꞌatuepe. Maꞌato mio tã e hap iwyriaꞌin yt timohey i.
MRK.16.12	Miꞌi hawyi typy ok hemiit tuwat wẽtup tawa kape. Miꞌi hawyi muap tote Iesui tuwemoherep iꞌatuewowi maꞌato yt taꞌatukuap i saꞌawyꞌi. 
MRK.16.13	Taꞌatukuap Iesui hawyi teꞌeraꞌaipok iraniaꞌin miat henoi hamo. Maꞌato taꞌatuhenoi hawyi iꞌewyte yt taꞌatumohey hin i.
MRK.16.14	Miꞌi hawyi 11 ok takaria kape Iesui tuwemoherep iꞌatuenuk turan. Miꞌi hawyi toiꞌatusatyꞌi satyꞌi tehay wo -Kat poteĩ yt eweimohey i uheineꞌen pakup i hap kapiat akasa haria e. Eipyꞌa heg kahato e iꞌatuepe. 
MRK.16.15	Miꞌi hawyi toꞌe i -Uiwyriaꞌin eweiwat ro yne mesuwat yi totiaria wuatꞌi ywania uhehay wakuat enoi hamo e. 
MRK.16.16	Uwe uwe uimohey haria wesetꞌok haria ti aru uimiehakyeraꞌat nuaria teꞌeropyhuꞌat e Iesui. Maꞌato yt uimohey i haria ti aru woꞌoꞌapiheg haria tukupteꞌen wuatꞌi eꞌat pe e. 
MRK.16.17	Miꞌi hawyi uimohey haria tomoherep miitꞌin me wakuap kahato. Miꞌi tã taꞌatunug ahiag koꞌi miitꞌin miat taꞌatusopo uhesaika wo. Musu pakup koꞌi taꞌatusuꞌat. 
MRK.16.18	Miꞌi hawyi moĩ ok akit hanuaria tukupteꞌen. Moĩ pytyk pykai yt haty i uimohey haria ete e. Iꞌewyte guꞌuro hy u pykai yt haty i iꞌatuete e. Taꞌi iꞌahuu rakaria ete teꞌeruweponug hawyi waku raꞌyn iꞌatuete e.
MRK.16.19	Mio tã e Aikaꞌiwat Iesui hawyi Tupana tioto Iesui atipy kape. Miꞌi hawyi taꞌapyk Tupana po sese kai.
MRK.16.20	Miꞌi hawyi hemiitꞌin tuwat raꞌyn Iesui ehay enoi hamo wuatꞌi ywania mesuwat yi totiaria enoi hamuat. Iꞌewyte ti Iꞌatukaꞌiwat Paꞌãu ipotpap kahato iꞌatuwywo tesaika wo wakuap iꞌatumisepap hap nug hamo miitꞌin miat tomohey hamo.
LUK.1.1	Mehin Teowiru Iesui putꞌok e yi tote hawyi iꞌatu kahato miitꞌin iwan haria aikotã aikotã tuwemoherep mesuwiat putꞌok e raꞌyn aipyꞌaset piat turan wuat koꞌi etiat. 
LUK.1.2	Taꞌatuwan mekewat taꞌatumienoi ahepiat kat koꞌi kat koꞌi teꞌeraꞌakasa saꞌawyꞌi te wuat hap koꞌi. Miꞌi kaipyi ti taꞌatuhenoi henoi Tupana ehay koꞌi. 
LUK.1.3	Miꞌi tupono ti uito aremuꞌe kahato torannia aikotã aikotã tuwemoherep saꞌawyꞌi te wuat koꞌi ete hawyi atipuẽti waku kahato hawyi areꞌe -Pyno waku atiwan torannia kat e kat e som hãpyk hap koꞌi epiat ikuap hamo.
LUK.1.4	Waku mesuwat uimiwan kaipyi etikuap hãpyk kahato pywuat sese rakat. 
LUK.1.5	Karãpe Eroti morekuatno toineꞌen yi Iuteu pe turan toineꞌen wẽtup ok paꞌi koro Sakaria e hap. Miꞌi ti paꞌi koro Apia ywania hit kaipywiat. Iharyꞌi set wyti Isapeu. Miꞌi ti iꞌewyte paꞌi koro Arãu emiariru miaria. 
LUK.1.6	Miꞌi Sakaria ti teharyꞌi wywo tukupteꞌen hãpyk kahato inug Tupana ehamo. Taꞌatumotypot sese torannia Tupana woꞌonapin hap koꞌi. 
LUK.1.7	Maꞌato ti miꞌiria yt imepyt rakaria i tukupteꞌen. Katupono iharyꞌi Isapeu yt i mepyt rakat i pote. Kat pote miꞌiria tukupteꞌen iꞌatuporo kahato raꞌyn wy. 
LUK.1.8	Mekewat eꞌat pe ti Sakaria tunug paꞌi koro potpap hap Tupana ehamo. Toiꞌairo towat topotpap hap eꞌat. 
LUK.1.9	Aikotã paꞌi kororia eko ewy tutunug. Miꞌi pote teke Tupana motypot yat pe mekewat ikap ikamhigse rakat wuk yparakai totiat hamo. 
LUK.1.10	Karãpe toiwuk taꞌyn ikap turan miitꞌin õꞌẽ haria tukupteꞌen oken note okenꞌypy kai iꞌatuehay Tupana kape.
LUK.1.11	Miꞌi turan Tupana emiit tuwemoherep taꞌyn Sakaria kape yꞌam me mekewat mosese kawiatno ikap ikamhigse rakat wuk hap yparakai ywytpe. 
LUK.1.12	Miꞌi turan Sakaria taꞌakasa raꞌyn hewowi hawyi tokenꞌẽ kahato raꞌyn ipupi hawyi yt toikuap i aikotã waku tutunug hap. 
LUK.1.13	Maꞌato Tupana emiit toꞌe -Yt erekenꞌẽ teiꞌo uipupi katupono Tupana tikuap kahato emiẽtup tewowiat. Miꞌi tupono ti aru mesup eharyꞌi Isapeu imepyt rakatno raꞌyn toineꞌen e. Miꞌi tupono waku miꞌi pe etum het Iuwãu are. 
LUK.1.14	Pyno iwemoherep hap ti aru emowepiit kahato hap toieineꞌen. Iꞌewyte wuatꞌi miitꞌin mowepiit hatno aru toineꞌen. 
LUK.1.15	Miꞌi ti aru wakuat sese rakatno toineꞌen Tupana ehamo. Miꞌi ti aru yt mahy u hat i iꞌewyte mahy hesaika rakat yt karãpe i tutuꞌu maꞌato ti aru wuatꞌi eꞌat pe howopy Tupana Paꞌãu wakuatno yn toty imyẽpyi te rakat. 
LUK.1.16	Itag hawyi aru toiꞌatuekyi kahato iraꞌyn Isareu ywania saꞌawyꞌi wuat iꞌatueTupana kape iraꞌyn.
LUK.1.17	Miꞌi ti aru toineꞌen Tupana ehay moherep hanuat. Iꞌewyte ti aru hesaika kahato rakatno toineꞌen aikotã saꞌawyꞌi wuat Tupana ehay moherep hat Eria ewywuat. Iꞌewyte ti aru iꞌatuꞌywotꞌin iꞌatusaꞌyruꞌin wywuat woꞌowese hap tutunug. Uwe yt inug i Tupana woꞌonapin hap koꞌi miꞌiria teꞌeraꞌaipok iraꞌyn saꞌawyꞌi wuat waku nug haria wo. Miꞌi kaipyi Isareu ywania tukupteꞌen Tupana ekatup haria wo raꞌyn. 
LUK.1.18	Mio tã e hawyi Sakaria apo e Tupana emiit pe. -Aikotã aru pyno atikuap mio wat emienoi katupono uito uiporo kahato raꞌyn iꞌewyte uheharyꞌi iporo kahato raꞌyn wy. 
LUK.1.19	Mio tã e pote Tupana emiit tiwesat -Uito ti Kapireu Tupana potpoꞌoro. Miꞌi pote ariot ewowi sehay wakuat enoi hamo. 
LUK.1.20	Maꞌato yt etimohey i mio wat uiꞌe hap miꞌi pote ti aru tuwemoherep koran raꞌyn eete. Kat pote yt etimohey i uiꞌe hap kaipyi ereineꞌen yt ihay rakatno i esaꞌyru wemoherep hap kape. 
LUK.1.21	Miꞌi turan okenꞌypyke gupteꞌen haria hekatup kahato paꞌi Sakaria wẽtem hap. Miꞌi pykai yt tuut i potꞌi kahato hawyi teꞌeruwanetup toꞌope -Katuponoĩ koitywy heniatpo kahato toineꞌen motꞌi Tupana motypot yat pe iꞌatuꞌe. 
LUK.1.22	Miꞌi hawyi paꞌi Sakaria tuwẽtem hawyi putꞌok e okenꞌypykiaria ete hawyi tohenoi teran wen maꞌato topo wo yn tohenoi yt tehay kuap i pote. Miꞌi pote okenꞌypykiaria teꞌeroꞌe toꞌope -Pyno tomuꞌetu wuat ewy raꞌyn Tupana eꞌokipyke toineꞌen turan pote yt ihay kuap i iꞌatuꞌe. 
LUK.1.23	Miꞌi hawyi Sakaria tunug yne raꞌyn topotpap hap Tupana motypot yat piat hawyi taꞌaipok iraꞌyn toꞌyat kape.
LUK.1.24	Miꞌi hawyi toineꞌen porapꞌi toꞌyat pe turan iharyꞌi Isapeu imepytꞌa raꞌyn hawyi toineꞌen 5 ewaty toꞌyat pe yt aikowo I hewyry. Miꞌi hawyi toꞌe 
LUK.1.25	Mio koitywy uikaꞌiwat uipowyro kahato raꞌyn. Miꞌi pote mio yt uwe kuap i raꞌyn uimohit yt uimepyt i hap ete.
LUK.1.26	Wẽtup eꞌat pe mana Isapeu 6 ewaty raꞌyn imepytꞌa toineꞌen turan Tupana tipoꞌoro i raꞌyn saꞌawyꞌi wuat atipy kaipywiat suut hat Kapireu wẽtup tawa yi Karireia piat tawa Nasare kape. 
LUK.1.27	Miꞌi ti tuwemoherep piꞌã makuptia Maria kape. Miꞌi turan toikyꞌesat teꞌaito wo wẽtup ok ihainia Iuse e hap. Mekewat morekuat Tawi emiariru miariru. Mekewat Piꞌã makuptia set wyti Maria e. 
LUK.1.28	Miꞌi hawyi Tupana emiit putꞌok e hawyi toꞌe -Eremowepiit ro Maria katupono en mesup Tupana mipoityro wo raꞌyn ereineꞌen. Katupono mio aipotypot Tupana toineꞌen kahato raꞌyn ewywo. 
LUK.1.29	Mio tã e hap Maria tikuap hawyi yt toikuap hin i aikotã waku tutunug hamuat hap. Miꞌi hawyi tuwanetup kahato kat som Tupana tunug teran uhepe e. 
LUK.1.30	Miꞌi hawyi Tupana emiit poꞌog toꞌe tope -Yt erekenꞌẽ teiꞌo Maria e katupono Tupana ti tuwehum kahato ewowi e. 
LUK.1.31	Pyno emepytꞌa hamuat wyti. Miꞌi emepyt wyti aru tuwemoherep ihainia. Miꞌi pe waku etum het Iesui ere. 
LUK.1.32	Miꞌi ti aru wakuat sese rakat topyhuꞌat Tupana ywaiti piat ieineꞌen hat Saꞌyru e. Miꞌi ti aru Tupana tunug morekuatno aikotã saꞌawyꞌi wuat morekuat Tawi ewy. 
LUK.1.33	Miꞌi ti aru toineꞌen wuatꞌi eꞌat pe Iako saipepiaria porekuatno. Miꞌi ti aru heineꞌen morekuatnuat hap yt karãpe i aru ikahuro. 
LUK.1.34	Miꞌi hawyi Maria apo e Tupana emiit pe -Aikotã aru pyno tuwemoherep uimepyt katupono yt uwe ihainia wywo i areineꞌen pykai e. 
LUK.1.35	Mio tã e pote atipy kaipywiat tiwesat -Taꞌi Tupana Paꞌãu wakuat wyti aru tuut ewowi hawyi Tupana esaika hap kaipyi ti aru imepytꞌa rakatno ereineꞌen. Miꞌi pote ti aru mekewat hirokat hit Wakuat sese rakat toineꞌen Tupana saꞌyru e.
LUK.1.36	Etikuap apo eꞌapiꞌi Isapeu piat miitꞌin teꞌeroꞌe hap -Yt karãpe i aru imepyt rakatno toineꞌen iꞌatuꞌe pykai mio imepytꞌa rakatno raꞌyn toineꞌen 6 ewaty raꞌyn iporo kahato raꞌyn pykai e. 
LUK.1.37	Kat pote Tupana pe yt kat i hin i niatpo. Taꞌi tutunug kuap yne toꞌe hap ewy. 
LUK.1.38	Miꞌi hawyi Maria toꞌe -He pyno uito Tupana eropat hat areineꞌen e. Miꞌi pote kat som tutunug neran uhepe miꞌi hap ewy aru tutunug yne toꞌe uhepiat hap koꞌi e. Mio tã e hawyi Tupana emiit taꞌaipok iraꞌyn iꞌyatypepyi.
LUK.1.39	Miꞌi Mekewat eꞌat pe waku pe yne raꞌyn hawyi Maria toto raꞌyn meremo mekewat yityꞌok totiat wẽtup tawa Iuta kape teꞌapiꞌi Isapeu yat kape. 
LUK.1.40	Putꞌok e hawyi teke raꞌyn Sakaria yat pe hawyi -Waku teꞌapiꞌi Isapeu pe. 
LUK.1.41	Karãpe Isapeu tikuap taꞌyn waku e Maria tepiat hap. Miꞌi pote meremo imepyt tuwemokup iꞌymyẽpe. Miꞌi hawyi Isapeu hawopy raꞌyn Tupana Paꞌãu esaika wo. 
LUK.1.42	Miꞌi hawyi Isapeu toꞌe tehay pirik wo -En wyti poꞌog Tupana mipoityro torannia haryporiaꞌin kai. Iꞌewyte emepyt wyti toineꞌen Tupana mipoityro kahato wy. 
LUK.1.43	Uweĩ uito kan hamoĩ uipotypot ty tuut uhewowi. 
LUK.1.44	Miꞌi pote ti meremo atikuap ehay waku ereꞌe uhepiat hap hawyi meremo uimepyt huruk e iwepiit uiꞌymyẽpe e. 
LUK.1.45	Taꞌi en ni Tupana mipoityro wo kahato ereineꞌen. Miꞌi pote atimohey kahato uiꞌkaꞌiwat tunug aru toꞌe hap ewy e.
LUK.1.46	Miꞌi hawyi mana Maria toꞌe -Uipyꞌa pe arehum kahato uikaꞌiwat kape. 
LUK.1.47	Uipaꞌãu iwepiit kahato toineꞌen kat pote Tupana kaipyi tuut uhehakyeraꞌat hap pote. 
LUK.1.48	Kat pote miꞌi ti iwatetup uhewowi uito kurin kahato rakat areineꞌen semiit neꞌi pykai. Maꞌato mesuwe pyi ti aru torannia raꞌyn teꞌeroꞌe uhepe meiẽ ti haryporia Tupana mipoityro kahato raꞌyn iꞌatuꞌe. 
LUK.1.49	Kat pote Tupana hesaika rakat timoherep iwato kahato rakat uipuo pyi. Miꞌi set wyti wakuat kahato rakat e. 
LUK.1.50	Egyiꞌat hap wyti aru toimoherep kahato torannia emotypot haria saipe piaria saipe piaria pe. 
LUK.1.51	Topo esaika wo ti aru toimoma yne kuap uito poꞌog torannia kai Iꞌatuꞌe taꞌatuwanetup hawiat rakaria. 
LUK.1.52	Toipuruk yne aru morekuaria hesaika rakaria iꞌatueiam myi miꞌi hawyi iꞌatueiam me aru tohytmoĩ miit perupꞌi kahato koꞌi raꞌyn toiꞌatumowato. 
LUK.1.53	Toiꞌatupoi kahato aru hesyꞌat rakaria ihakyꞌeꞌi rakaria maꞌato hekat rakaria aru toiꞌatupoꞌoro yt kat wywo i raꞌyn. 
LUK.1.54	Tutunug yne aikotã toꞌe saꞌawyꞌi wuaria ahaꞌaseꞌiꞌin piat toꞌe hap koꞌi. 
LUK.1.55	Iwatetup Aparãu piat tegyiꞌat hap kape. Iꞌewyte wuatꞌi eꞌat pe iwatetup hãipe piaria kape aikotã toꞌe saꞌawyꞌi aheꞌaseꞌiꞌin piat hap ewy. 
LUK.1.56	Miꞌi hawyi Maria toineꞌen porapꞌi myẽꞌym ewaty taꞌapiꞌi Isapeu wywo hawyi taꞌaipok iraꞌyn toꞌyat kape.
LUK.1.57	Miꞌi hawyi Isapeu mepyt hap eꞌat putꞌok e raꞌyn hawyi tuwemoherep taꞌyn imepyt ihainia. 
LUK.1.58	Miꞌi hawyi iraniaꞌin iwyriaꞌin Heteꞌi wuaria iꞌewyte iwyriaꞌin seseria ikuap taꞌyn iwato kahato tesaika hap Tupana timoherep Isapeu piat hap. Miꞌi pote torannia iꞌatuwepiit kahato raꞌyn Isapeu ete. 
LUK.1.59	Miꞌi hawyi hirokat toineꞌen 8 eꞌat raꞌyn hawyi tuwat raꞌyn hemusin ãpy sokpe tek hamo. Iꞌewyte het nug iꞌywot Sakaria set puat hamo. 
LUK.1.60	Maꞌato ity toꞌe -Yt e iwat het wyti Iuwãu e. 
LUK.1.61	Mio tã e pote teꞌeroꞌe -Maꞌato ewat ewyriaꞌin set yt wẽtup i mio tã e iꞌatuꞌe. 
LUK.1.62	Hawyi taꞌatupo wo taꞌatunug iꞌywot kape apo taꞌatuꞌe hap -Kat eĩ waku wahet nug iꞌatuꞌe. 
LUK.1.63	Mio tã iꞌatuꞌe hawyi Sakaria hẽtup wẽtup ariaꞌyp kype iwan hamo hawyi toiwan naꞌyn het Iuwãu e maꞌato mio tã e toiwan pote torannia miitꞌin -Kat poteĩ mio tã e het tutunug iꞌatuꞌe. 
LUK.1.64	Maꞌato Miꞌi turan Sakaria ihay kuap iraꞌyn hawyi tuwehum kahato raꞌyn Tupana kape. 
LUK.1.65	Miꞌi pote iwyriaꞌin iꞌywyt piaria teꞌerokenꞌẽ kahato raꞌyn hawyi torannia aikotã aikotã hap koꞌi taꞌatuhenoi henoi raꞌyn torannia yityꞌok hit koꞌi upi yi Iuteu pe. 
LUK.1.66	Yne ikuap haria teꞌeroꞌe taꞌatuwanetup -Aikotã aru miꞌi mepyt iꞌatuꞌe. Katupono Tupana wakuat kahato tutunug toieineꞌen hap ete.
LUK.1.67	Miꞌi hawyi ti howopy kahato raꞌyn Tupana Paꞌãu wakuatno hawyi tohenoi henoi kahato raꞌyn mio tã e. 
LUK.1.68	Eiwehum no aikaꞌiwat kape Isareu eTupana kape katupono tuut raꞌyn temiitꞌin powyro hamo iꞌewyte Iꞌatuehakyeraꞌat hamo. 
LUK.1.69	Iꞌewyte toipoꞌoro raꞌyn ahewowi wẽtup ok hesaika kahato rakat woꞌoehakyeraꞌat hat. Miꞌi ti saꞌawyꞌi wuat temiit Tawi saipe piat. 
LUK.1.70	Katupono nimo kahato raꞌyn Tupana henoi miꞌi etiat mekewat tehay moherep haria wẽ pyi. 
LUK.1.71	Katupono tutum ahepe ahehakyeraꞌat ahewanikaptia po pywiat hamo. Torannia meimuẽwat yt aikyꞌeꞌi haria esaika hap po pywiat hamo. 
LUK.1.72	Saꞌawyꞌi wuat toꞌe hap wyti tegyiꞌat hap toimoherep kahato aheꞌaseꞌiꞌin me. Yt toiwuare hin i tehay tomimoheg iꞌatuwywuat. 
LUK.1.73	Iꞌewyte wẽtup toimoheg tehay saꞌawyꞌi wuat aheꞌyian miat Aparãu me.
LUK.1.74	Toimoheg wyti sehay ahehakyeraꞌat ahewanikaptia po pywiat hamo hawyi watimotypot yt aikenꞌẽ wywo hin i. 
LUK.1.75	Miꞌi hawyi Tupana ainug neran hãpyk kahato rakaria wo aikotã tewaku hap ewy. Toikyꞌesat yne eꞌat pe waku pe yn watukupteꞌen e paꞌi Sakaria itotiaria pe.
LUK.1.76	Miꞌi hawyi paꞌi Sakaria toꞌe tosaꞌyru Iuwãu me -Uhaꞌyru e meiũran ni aru ereineꞌen Tupana ywaiti piat ehay moherep hat. Iꞌewyte etimoherep wyti aru muap Tupana kapiat hatno e. 
LUK.1.77	Etimoherep wyti aru aikotã waku Tupana emiitꞌin iꞌatuhakyeraꞌat hap puẽti hamo aikotã Tupana timoweityk iꞌatuminug saꞌag hap koꞌi. 
LUK.1.78	Katupono aiwat aheTupana hegyiꞌat kahato rakat. Iꞌewyte wakuat kahato. Miꞌi pote toimoherep ariãty ẽtyhot hap ahewowi. 
LUK.1.79	Toimoẽtyhot atipy kaipyi aheineꞌen iꞌypyrywiat turan guꞌuro piat aheineꞌen turan. Aipuꞌap toimoherep aipuꞌap waku puat ahewyry hamo.
LUK.1.80	Miꞌi turan Iuwãu itag kahato raꞌyn hesaika kahato raꞌyn iꞌewyte ipiit esaika kahato raꞌyn iꞌewyte ihãite kahato. Miꞌi turan toineꞌen yahig wato tote karamuo toimoherep toꞌywania muꞌe hap kape.
LUK.2.1	Mekewat eꞌat pe poꞌog iwato rakat morekuat Aukutu tiꞌatupoꞌoro kahato tesuraraꞌin tomiwan koꞌi wywo torannia tawa piaria miitꞌin set pehik hamo. 
LUK.2.2	Pyno saꞌawyꞌi te taꞌatuset pehik miitꞌin morekuatno Sireneu toineꞌen yi Siria piat turan.
LUK.2.3	Miꞌi hawyi torannia tuwat raꞌyn taꞌatuwatꞌi atuwatꞌi taꞌatuetawa piat tereset pehik hamo. 
LUK.2.4	Miꞌi pote ti Iuse toto raꞌyn yi Karireia totiat tawa Nasare pyi mekewat yi Iuteia kape. Itotiat tawa Perẽi e hap saꞌawyꞌi wuat Tawi etawa kape. Kat pote Iuse toto hewowi Tawi emiariru miariru pote. 
LUK.2.5	Toto tuwesetpehik hamo Maria wywo. Mekewat tehaytuwy wywo. Maꞌato miꞌi turan wyti Maria imepytꞌa rakatno raꞌyn toineꞌen 
LUK.2.6	Miꞌi hawyi putꞌok iꞌatuꞌe raꞌyn tawa Perẽi me turan hirokat wemoherep hap eꞌat putꞌok e raꞌyn. 
LUK.2.7	Miꞌi hawyi Maria imepyt raꞌyn yian. Miꞌi hawyi tohuwy raꞌyn hirokat hit sokpe wo hawyi toiporokpun naꞌyn hũria miꞌu eiam me katupono yt taꞌatupuẽti i taꞌatueiam taꞌatuket hamuat pote.
LUK.2.8	Mekewat eꞌat pe tukupteꞌen hũria apykok haria iꞌatupotpap kaꞌap hũ ria apykok hap ete. 
LUK.2.9	Miꞌi tote ti atipy kaipywiat suut hat tuwemoherep taꞌyn wehũria apykok haria kape. Miꞌi ti Tupana ẽtyhot hap wywo tuwemoherep hawyi yne iꞌatuete hẽtyhot kahato. Miꞌi pote Uweiria koꞌi apykok haria teꞌerokenꞌẽ kahato hẽtyhot putꞌok e taꞌatuetiat pote. 
LUK.2.10	Miꞌi hawyi atipy kaipywiat suut hat toꞌe wehũria apykok haria pe -Yt eweikenꞌẽ teiꞌo uipupi e iꞌatuepe. Katupono wakuat sehay ahenoi teran ehepe eimowepiit kahato hamo e. Taꞌi yt ehepe yn i uhehay wakuat maꞌato wuatꞌi ywania mesuwat yi totiaria mowepiit hap ahenoi e. 
LUK.2.11	Pyno mio tuwemoherep taꞌyn morekuat Tawi etawa Perẽi me ehehakyeraꞌat hat eipotypot eikaꞌiwat e. 
LUK.2.12	Pyno ahenoi ehepe aikotã waku eweipuẽti imepyt hamuat hap. Pyno waku eweiwat tawa Perẽi kape hawyi waku eweikat hũria yat. Miꞌi tote wyti aru eweipuẽti uiꞌe hap ewy sokpe wo tosuwy pe hũria miꞌu eiam me e. 
LUK.2.13	Miꞌi turan teꞌeremoherep taꞌyn mekewat yian miat atipy kaipywiat suut hat wywo Tupana emiitꞌin typyꞌi kahato raꞌyn aikotã atipy piaria suraraꞌin sem ewy. Miꞌiria ti imotypot kahato Tupana taꞌatuwepy puo. -Waku kahato En. 
LUK.2.14	-Uruimotypot kahato En Tupana poꞌog ywaiti piat ieineꞌen hat. Katupono etum naꞌyn wakuap mesuwat yi totiaria mowepiit hap. 
LUK.2.15	Miꞌi hawyi atipy kaipywiaria teꞌeraꞌaipok i raꞌyn hawyi hũria apykok haria teꞌeroꞌe toꞌope -Toꞌiro watuwat Perẽi kape aikotã aipotypot mienoi kapiat aiꞌakasa hamo iꞌatuꞌe 
LUK.2.16	Miꞌi hawyi tuwat raꞌyn meremo hawyi taꞌatupuẽti raꞌyn Maria iꞌewyte Iuse iꞌewyte hirokat taꞌatupuẽti raꞌyn hũria miꞌu eiam me. 
LUK.2.17	Taꞌatupuẽti raꞌyn hawyi taꞌatuhenoi raꞌyn Iusueꞌin me aikotã atipy kaipywiaria henoi taꞌatuepiat koꞌi hirokat etiat. 
LUK.2.18	Miꞌi hawyi torannia miitꞌin ikuap hawyi teꞌeruwanetup kahato hũria apykok haria mienoi ete. 
LUK.2.19	Miꞌi hawyi mana Maria tereko yne tomepyt wemoherep hap etiat topyꞌa pe. Miꞌi hawyi tuwanetup kahato tuereto aikotã tomepyt wemoherep hap etiat. 
LUK.2.20	Miꞌi hawyi Uweiria apykok haria teꞌeraꞌaipok i raꞌyn taꞌatuhũria koꞌi kape. Teꞌeraꞌaipok turan teꞌeruwehum kahato raꞌyn Tupana kape -Wakuat kahato En iꞌatuꞌe katupono atipy kaipywiat suut hat mienoi ewy urutaꞌakasa raꞌyn iꞌatuꞌe Tupana pe.
LUK.2.21	Miꞌi hawyi 8 eꞌat raꞌyn toineꞌen hawyi hirokat taꞌatuemurui sokpe ãpy tek hawyi taꞌatusetꞌok taꞌyn Iesui iꞌatuꞌe aikotã saꞌawyꞌi wuat atipy kaipywiat suut hat toꞌe Miria pe yt imepytꞌa i te turan hap ewy. 
LUK.2.22	Miꞌi hawyi Iusueꞌin teꞌeruwemosyꞌat kahu raꞌyn aikotã Muisei woꞌonapin hap piat ewy hawyi taꞌatuereto raꞌyn tawa Ierusarẽi kape Tupana piat hum hamo 
LUK.2.23	Kat pote toineꞌen Muisei miwan me -Waku torannia emepyt yian etum Tupana pe e hap ewy. 
LUK.2.24	Iꞌewyte taꞌatuium Tupana pe typy Myryhu wato sio typy Pykasu hit aikotã toꞌe saꞌawyꞌi wuat miwan miat hap ewy.
LUK.2.25	Miꞌi turan toineꞌen wẽtup ok miit Simeãu e hap het rakat. Miꞌi ti waku kahato rakat miitꞌin kyꞌe kahato hat. Tohekatup kahato ti Isareu ywania ehakyeraꞌat hat. Miꞌi turan Tupana Paꞌãu toineꞌen kahato iwywo. 
LUK.2.26	Pyno saꞌawyꞌi Tupana Paꞌãu henoi ti raꞌyn tope -Ekuꞌuro hap owakai te ti aru eraꞌakasa raꞌyn Uimipoꞌoro e. Miꞌi hap ewy taꞌakasa raꞌyn tokaꞌiwat Tupana mipoꞌoro. 
LUK.2.27	Miꞌi hawyi Tupana Paꞌãu tipoꞌoro raꞌyn Simeãu Tupana motypot yat kape. Miꞌi turan iꞌywotꞌin tioto raꞌyn Iesui Tupana motypot yat kape aikotã saꞌawyꞌi wuat woꞌonapin hap piat ewywuat nug hamo. 
LUK.2.28	Miꞌi hawyi Simeãu tat raꞌyn hirokat hit topoꞌyp tote. Miꞌi hawyi -Waku kahato En e Tupana pe. 
LUK.2.29	-Koitywy etiputꞌok taꞌyn saꞌawyꞌi wuat ereꞌe hap. Miꞌi hawyi ti koitywy waku raꞌyn uikuꞌuro eꞌe hap ewy. 
LUK.2.30	Katupono koran arehaꞌat raꞌyn uheha wo emipoꞌoro woꞌohakyeraꞌat hat. 
LUK.2.31	Mio ti emipoꞌoro toineꞌen torannia miitꞌin pyꞌasetpe raꞌyn e. 
LUK.2.32	Miꞌi ti toineꞌen wuatꞌi ywania puꞌap ewowiat moẽtyhot hanuat e. Iꞌewyte esaika hap moherep emiitꞌin Isareu ywania piat hanuat. 
LUK.2.33	Mio tã e pote hirokat hit ywot Iꞌewyte ity teꞌeruwanetup kahato Simeãu ehay taꞌatumepyt etiat hap ete. 
LUK.2.34	Miꞌi hawyi Simeãu tiꞌatupoityro raꞌyn hawyi toꞌe Maria pe -En wyti ereineꞌen woehakyeraꞌat hat ty wo raꞌyn katupono meiũwat hirokat Tupana miꞌairo sese toineꞌen. Miꞌi pote toiꞌapiheg kuap kahato miitꞌin iꞌewyte toiꞌatuhakyeraꞌat kuap kahato Isareu ywania. Miꞌi kaipyi ti watikuap taꞌyn hirokat Tupana mipoꞌoro sese toineꞌen hap. Maꞌato ti aru typyꞌi kahato miitꞌin Ihay saꞌag tuwetiat rakaria. 
LUK.2.35	Taꞌi miitꞌin iꞌatuwanetup saꞌag hap koꞌi wyti aru heremo raꞌyn topyhuꞌat. Iꞌewyte haty kahato topyhuꞌat aru epyꞌa pe aikotã kyse epyꞌa piat haty hap ewy topyhuꞌat eete e paꞌi Simeãu Iesui ty pe.
LUK.2.36	Mekewat eꞌat pe toineꞌen wẽtup ok Tupana ehay moherep hat mana Ana e hap Miꞌi ti Wanueu sakiꞌyt Ase ywania iporo kahato rakat. Miꞌi ti toineꞌen 7 anu yn toꞌokyiꞌat hawyi teꞌaito wywo. Miꞌi turan heꞌaito ikuꞌuro raꞌyn. 
LUK.2.37	Miꞌi ti toineꞌen hiwu 84 anu rakat. Yt karãpe i tuwẽtem Tupana motypot yat pyi maꞌato toineꞌen wuatꞌi eꞌat pe Tupana motypot haype aat kaꞌap wãtym wo tuwemosyꞌat tuereto Tupana kapiat hẽtup hamo. 
LUK.2.38	Miꞌi hawyi Simeãu henoi Tupana piat turan putꞌok e raꞌyn Ana. Miꞌi turan tohenoi yne Ierusarẽi miaria ehakyeraꞌat hanuat hirokat hit toineꞌen hap.
LUK.2.39	Miꞌi hawyi taꞌatunug yne raꞌyn aikotã toꞌe saꞌawyꞌi wuat woꞌonapin hap piat ewy hawyi Iusueꞌin teꞌeraꞌaipok i raꞌyn taꞌatueꞌyi Karireia piat taꞌatuetawa Nasare kape iraꞌyn. 
LUK.2.40	Miꞌi hawyi itag naꞌyn hirokat tuwemoesaika kahato raꞌyn. Iꞌewyte howopy kahato weꞌeg hap ikai. Iꞌewyte Tupana mipoityro wo kahato raꞌyn toineꞌen.
LUK.2.41	Wuatꞌi eꞌanu pe Iusueꞌin tuwat Ierusarẽi kape mekewat Esitu po pywiat tuwenoꞌẽ hap kapiat taꞌatuwatetup hap nug hamo. 
LUK.2.42	Miꞌi hawyi kurum iwasu karãpe Iesui 12 anu raꞌyn turan toto raꞌyn iꞌatuwaꞌatunug hap kape aikotã taꞌatueko ewy. 
LUK.2.43	Miꞌi hawyi ikahuro raꞌyn Iꞌatuwepiit hap hawyi teꞌereꞌaipok iraꞌyn taꞌatuꞌyat kape maꞌato miꞌi turan Iesui topyhuꞌat raꞌyn Ierusarẽi me. Miꞌi hap iꞌywotꞌin yt tikuap hin i. 
LUK.2.44	Iꞌatuwanetup hawe tuut towyriaꞌin tok pe. Miꞌi pote iꞌywotꞌin tuwat aat muap upi. Miꞌi hawyi taꞌatukat raꞌyn iwyriaꞌin iwehik tuwyria tok pe. 
LUK.2.45	Miꞌi hawyi Maꞌato yt taꞌatupuẽti i hawyi teꞌeraꞌaipok i raꞌyn Ierusarẽi kape ikat hamo. 
LUK.2.46	Miꞌi hawyi myẽꞌym eꞌat taꞌatukat. Miꞌi hap ete taꞌatupuẽti raꞌyn Tupana motypot yat pe. Toineꞌen woꞌomuꞌe haria pyꞌasetpe tuwanetup kahato iꞌatuehay kape hawyi apo apo e iꞌatuepe. 
LUK.2.47	Miꞌi hawyi toran a ihay kuap haria teꞌeruwanetup kahato ihay kape hawyi teꞌeroꞌe -Iweꞌeg kahato apo iꞌatuꞌe. Miꞌi pote aiwesat hãpyk kahato iꞌatuꞌe. 
LUK.2.48	Miꞌi hawyi karãpe iꞌywotꞌin tipuẽti hawyi teꞌeruwanetup kahato raꞌyn hawyi ity toꞌe -Uimepyt kat poteĩ meketã etunug. Eꞌywot hawyi uito paa urutoꞌe kahato raꞌyn ekat turan e. 
LUK.2.49	Miꞌi hawyi Iesui tiwesat -Kat poteĩ uikat eipe. Yt eweikuap i apo areineꞌen uiꞌywot yat piat hap. 
LUK.2.50	Maꞌato yt taꞌatukuap hin i Iesui e hap. 
LUK.2.51	Miꞌi hawyi Iesui taꞌaipok i raꞌyn toꞌywotꞌin wywo tawa Nasare kape toꞌywotꞌin mikyꞌesat ewy nug hamo. Maꞌato ity pya pe toineꞌen kahato raꞌyn Iesui e tepiat hap.
LUK.2.52	Miꞌi hawyi Iesui itag naꞌyn hawyi iweꞌeg kahato raꞌyn hawyi Tupana mikyꞌe kahato wo iꞌewyte miitꞌin mikyꞌe wo toineꞌen poꞌog poꞌog hap ewy.
LUK.3.1	15 anu toineꞌen morekuatno Tiperiu Sesa turan Pũsiu Piratu toineꞌen yi Iuteia tote morekuatno. Miꞌi turan Eroti toineꞌen morekuatno yi Karireia pe. Maꞌato Iꞌywyt Wiripi toineꞌen mekewat yi Itureia tote iꞌewyte Takunite tote. Maꞌato Iritania toineꞌen mekewat Atirene tote. 
LUK.3.2	Mekewat eꞌat pe paꞌi koro Anasi iꞌewyte Kaꞌiwasi. Miꞌiria ti mekewat eꞌat pe paꞌi kororia iwatoꞌin nakaria tukupteꞌen. Miꞌi turan Tupana tum naꞌyn tehay yahig wato tote Sakaria saꞌyru Iuwãu me. 
LUK.3.3	Miꞌi hawyi meremo tuweꞌysakpo raꞌyn Iutãu hy sakpo. Itote tohenoi kahato raꞌyn Tupana ehay wesetꞌok hap ete. Iꞌewyte iꞌatuminug saꞌag kaipywiat iꞌatuꞌaipok hamuat ete. 
LUK.3.4	Aikotã saꞌawyꞌi wuat Isaia Tupana ehay moherep hat miwan miat ewy. -Tuut wyti aru tehay pirik wuat woꞌomuꞌe hat yahig wato tote. Miꞌi ti aru eimuꞌe -Eweimohap to eiminug yt naku i hap koꞌi hawyi eweiꞌaipok to Tupana kape e hap ewy. 
LUK.3.5	Hawyi torannia yihot koꞌi iherep taꞌyn tukupteꞌen. Iꞌewyte torannia yityk mutꞌa koꞌi ipepꞌi raꞌyn tukupteꞌen. Iꞌewyte muap koꞌi ipori pori rakaria hãpyk puo raꞌyn tukupteꞌen. Iꞌewyte muap koꞌi ywaiti wuat yt ywaiti i raꞌyn. Torannia isym iraꞌyn tukupteꞌen. 
LUK.3.6	Torannia mesuwiaria miitꞌin wyti aru teꞌerehaꞌat aru Tupana miium woꞌoehakyeraꞌat hat kape e Tupana Isaia miwan 40.3 pe Tosaꞌyru Iesui etiat.
LUK.3.7	Miꞌi turan miitꞌin sem tuwat kahato raꞌyn Iuwãu kape teꞌeresetꞌok hamo. Maꞌato toꞌe torannia pe -Eiperia ti moĩ iãi hy woꞌoꞌauka hap ewywuaria maꞌato eweikyꞌesat eiwemig Tupana saiwot hap eiꞌapiheg hap pupi pote. 
LUK.3.8	Waku eiwemoherep yne eiminug yt naku i hap koꞌi hawyi waku rakaria wo eweikupteꞌen. Eiperia ti uruto ti Aparãu emiariruꞌin eweiꞌe maꞌato miꞌi pykai Tupana tunug kuap nu Aparãu emiariruꞌin wo. 
LUK.3.9	Ywyhap wyti waku pe raꞌyn yt haat i rakat mikoi ypugha hamuat. Torannia meimewat mikoi yt haat kahato i rakaria wyti aru miꞌypugha wo raꞌyn tukupteꞌen hawyi aria miꞌu wo raꞌyn tukupteꞌen. 
LUK.3.10	Miꞌi hawyi miitꞌin sem apo iꞌatuꞌe -Aikotã som pyno waku urutunug iꞌatuꞌe. 
LUK.3.11	Miꞌi hawyi Iuwãu tiꞌatuwesat -Uwe toĩ typy hesokpe pote etum no yt hesokpe i rakaria pe wẽtup. Iꞌewyte uwe toineꞌen imiꞌu pote etum no yt imiꞌu i rakaria pe. 
LUK.3.12	Miꞌi turan iraniaꞌin miitꞌin kaipywiat saꞌup poreraꞌat haria tõꞌẽ hawyi apo iꞌatuꞌe Iuwãu me. -Urumuꞌe hat aikotã som pyno waku urutunug iꞌatuꞌe. 
LUK.3.13	Pyno yt ewehẽtup teiꞌo poꞌog saꞌup miitꞌin kaipyi eiporekuat eipoꞌoro hat miẽtup kai e Iuwãu tiꞌatuwesat. 
LUK.3.14	Iꞌewyte iraniaꞌin suraraꞌin apo iꞌatuꞌe -Uruto a som aikotã waku urutunug wy iꞌatuꞌe. Miꞌi hawyi Iuwãu tiꞌatuwesat -Yt ewetat reiꞌo iraniaꞌin etineiru iꞌewyte yt ewetat reiꞌo ehesaika hap wywo wẽtup ok yt pywo piat i ikuasa hap upi. Iꞌewyte yt karãpe teiꞌo yt naku i eweiꞌe ipo saꞌup ete.
LUK.3.15	Miitꞌin hekatup kahato raꞌyn haype teꞌeruwanetup torannia Iuwãu etiat miꞌi haype teꞌeroꞌe sio meiẽ aipotypotnuat Tupana ipoꞌoro raꞌyn iꞌatuꞌe. 
LUK.3.16	Mio tã iꞌatuꞌe pote Iuwãu tiꞌatuwesat -Uito ti worohoꞌosetꞌok yꞌy wo yn maꞌato wẽtup ok poꞌog uikawiat waku rakat putꞌok e hamuat. Katupono uiat uhewaku hap wyti yt putꞌok e i ipy saity pok hamo. Maꞌato miꞌi ti aru ehetꞌok Tupana Paꞌãu wakuatno raꞌyn iꞌewyte aria wo. 
LUK.3.17	Ipo pe ti toineꞌen ypꞌype miꞌi iwo toiꞌairo Sereai iãꞌỹi. Miꞌi hawyi aru toiꞌatunug naꞌyn Sereai heiam me iꞌyat pe. Maꞌato iꞌape koꞌi toiwuk taꞌyn aria pe hawyi yt karãpe i hasep kuap. 
LUK.3.18	Karãpe tohenoi raꞌyn sehay wakuat turan Iuwãu henoi kahato raꞌyn miitꞌin me kat e hap kat e hap etiat koꞌi. 
LUK.3.19	Iꞌewyte tohenoi kahato morekuat Eroti tunug yt hãpyk hin i hap kat pote ti totat teharyꞌi wo toꞌywyt eharyꞌi Erotia e hap. Iꞌewyte poꞌog iminug koꞌi ipoityꞌi kahato aikotã aikotã hap yt naku i hap koꞌi. 
LUK.3.20	Miꞌi hawyi Eroti tunug wẽtup poꞌog yt naku i hap. Toipag Iuwãu woꞌopyhik hawiat hap.
LUK.3.21	Pyno Maꞌato Iuwãu pyhik hap owakai toiꞌatusetꞌok kahato miitꞌin. Iꞌewyte Iesui tuut hewowi tosetꞌok hap toikyꞌesat. Miꞌi hawyi ihay raꞌyn Tupana kape turan atipy tuweꞌokenhypꞌok taꞌyn. 
LUK.3.22	Hawyi Tupana Paꞌãu putꞌok e raꞌyn iꞌapy tote pykasu ewywuat hawyi tuut raꞌyn wẽtup sehay atipy kaipyi -En wyti uhaꞌyru uimikyꞌe kahato uimowepiit hat sese ereineꞌen e.
LUK.3.23	Karãpe Iesui haꞌawynug topotpap 30 anu turan. Hewowi iraniaꞌin teꞌeruwanetup -Meiẽ ti Iuse saꞌyru neꞌi Eri emiariru neꞌi iꞌatuꞌe. Pyno Iesui ywot hit ewywuat Iuse imotag hap topyhuꞌat. Pyno Iesui eꞌaseꞌi Iuse ywot Eri e hap toineꞌen miwan me iꞌatuꞌe. 
LUK.3.24	Miꞌi hawyi Iesui eꞌaseꞌi Eri ywot Matate e hap toineꞌen. Miꞌi hawyi Matate ywot Irewi toineꞌen iꞌatuꞌe. Miꞌi hawyi Irewi ywot Meuki e hap. Miꞌi pykai Meuki ywot Ianai iꞌatuꞌe. Ianai e hap ywot Iuse pot iꞌatuꞌe. 
LUK.3.25	Pyno Iuse pot ywot Matatia iꞌatuꞌe. Miꞌi hawyi Matatia ywot Amo iꞌatuꞌe. Miꞌi hawyi Amo ywot Naũ iꞌatuꞌe. Pyno Naũ ywot Esire iꞌatuꞌe. Esire ywot Nakai iꞌatuꞌe. 
LUK.3.26	Miꞌi hawyi Nakai ywot Maate iꞌatuꞌe. Maate ywot Matatia iꞌatuꞌe. Matatia ywot Semei iꞌatuꞌe. Semei ywot Iuseki iꞌatuꞌe. Iuseki ywot Iota iꞌatuꞌe. 
LUK.3.27	Iota ywot Iuanã iꞌatuꞌe. Iuanã ywot Iresa iꞌatuꞌe. Iresa ywot Surupapeu iꞌatuꞌe. Surupapeu ywot Seatieu iꞌatuꞌe. Seatieu ywot Nere iꞌatuꞌe. 
LUK.3.28	Miꞌi hawyi Nere ywot Meuki iꞌatuꞌe Meuki ywot Ati iꞌatuꞌe. Ati ywot Kusã iꞌatuꞌe. Kusã ywot Eumutã iꞌatuꞌe. Eumutã ywot Ete iꞌatuꞌe. 
LUK.3.29	Miꞌi hawyi Ere ywot Iusue iꞌatuꞌe. Iusue ywot Eriese iꞌatuꞌe. Eriese ywot Iurĩ iꞌatuꞌe. Iurĩ ywot Matate iꞌatuꞌe. Matate ywot Irewi iꞌatuꞌe. 
LUK.3.30	Irewi ywot Simeãu iꞌatuꞌe. Simeãu ywot Iuta iꞌatuꞌe. Miꞌi hawyi Iuta pot ywot Iuse iꞌatuꞌe. Iuse ywot Iona iꞌatuꞌe. Iona ywot Eriakĩ iꞌatuꞌe. 
LUK.3.31	Eriakĩ ywot Merea iꞌatuꞌe. Merea ywot Mena iꞌatuꞌe. Mena ywot Matata iꞌatuꞌe. Matata ywot Natã iꞌatuꞌe. Miꞌi hawyi Natã ywot ahaꞌaseꞌi Morekuat Tawi iꞌatuꞌe. 
LUK.3.32	Miꞌi uimiwan kaipyi watikuap taꞌyn Aipotypot Iesui Morekuat Tawi Emiariru Emiariru hap. Miꞌi hawyi Morekuat Tawi ywot Iese iꞌatuꞌe. Iese ywot Iupete iꞌatuꞌe. Iupete ywot Puasi iꞌatuꞌe. Puasi ywot Samũ iꞌatuꞌe. Samũ ywot Naasũ iꞌatuꞌe. 
LUK.3.33	Miꞌi hawyi Naasũ ywot Aminatapi iꞌatuꞌe. Aminatapi ywot Atimi iꞌatuꞌe. Atimi ywot Arani iꞌatuꞌe. Arani ywot Eserũ ywot Pere iꞌatuꞌe. Miꞌi hawyi Pere ywot aseꞌi pot Iuta iꞌatuꞌe. 
LUK.3.34	Aseꞌi pot Iuta ywot Iako iꞌatuꞌe. Iako ywot Isaki iꞌatuꞌe. Isaki ywot ahaꞌaseꞌi koro Aparãu iꞌatuꞌe. Miꞌi uimiwan kaipyi watikuap Aipotypot Iesui ahaꞌaseꞌi koro Aparãu Emiariru Emiariru hap. Miꞌi hawyi ahaꞌaseꞌi Aparãu ywot Tare iꞌatuꞌe. Tare ywot Naku iꞌatuꞌe. 
LUK.3.35	Miꞌi hawyi Naku ywot Seruki iꞌatuꞌe. Seruki ywot Irakãu iꞌatuꞌe. Irakãu ywot Wareki iꞌatuꞌe. Wareki ywot Epet saꞌyru. Miꞌi hawyi Epet ywot Sare iꞌatuꞌe. 
LUK.3.36	Miꞌi hawyi Sare ywot Kaina iꞌatuꞌe. Kaina ywot Awasate iꞌatuꞌe. Awasate ywot SẼ iꞌatuꞌe. Sẽ ywot wuatꞌi eꞌaseꞌi pot Nuꞌe iꞌatuꞌe. 
LUK.3.37	Nuꞌe ywot Irameki iꞌatuꞌe. Irameki ywot Metusarẽi mekewat ieineꞌen motꞌi kahato hat iꞌatuꞌe. Miꞌi hawyi Metusarẽi ywot Inoki iꞌatuꞌe. Inoki yt ikuꞌuro i katupono Tupana tioto atipy kape miꞌi miit. Miꞌi hawyi Inoki ywot Iarete iꞌatuꞌe. Iarete ywot Marereu iꞌatuꞌe. Miꞌi hawyi Merereu ywot Kaina iꞌatuꞌe. 
LUK.3.38	Kaina ywot Enu iꞌatuꞌe. Enu ywot Sete iꞌatuꞌe. Sete ywot Atãu iꞌatuꞌe. Atãu ni Tupana minug mekewat miit saꞌawyꞌi wuat miitꞌin eꞌaseꞌi pot.
LUK.4.1	Tosetꞌok kahu raꞌyn hawyi Iesui howopy kahato raꞌyn Tupana Paꞌãu wakuat wo hawyi taꞌaipok iraꞌyn Iutãu hy kaipyi hawyi Tupana Paꞌãu tioto raꞌyn yahig wato kape 
LUK.4.2	Itote tuwemosyꞌat 40 eꞌat yt kat i tutuꞌu. Miꞌi turan ahiag hãꞌãg kahato itote. Miꞌi hawyi 40 eꞌat turan tuwesyꞌat hawyi hesyꞌat kahato raꞌyn. 
LUK.4.3	Miꞌi turan ahiag toꞌe -Pywo En Tupana saꞌyru pote etunug no meikowat nu kawiat man emiꞌu wo. 
LUK.4.4	Maꞌato Iesui tiwesat -Mio tã e ti miwan me Teturonamia 8.3 me --Yt miꞌu kaipyi yn i rat miitꞌin tukupteꞌen kuap e. 
LUK.4.5	Mio tã e hawyi ahiag tioto raꞌyn Iesui yityꞌok ywaiti rakat kape. Itote pyi toimoherep yne mesuwarotiat tekat koꞌi. 
LUK.4.6	Itote ahiag toꞌe Iesui pe -Pyno mesuwat yne uhekareꞌen wyti atum neran uwe pe uimikyꞌesat ewy. Maꞌato atum neran epe uimotypot hatno ereineꞌen pote. 
LUK.4.7	Miꞌi tupono erepỹꞌãtutuk uimotypot hamo miꞌi pote atum yne raꞌyn ewatno e. 
LUK.4.8	Maꞌato Iesui tiwesat mio tã e miwan me -Waku etimotypot e Tupana yn e. Waku miꞌi yn toineꞌen emimotypotno iraniaꞌin kai e Teturonamia 6.13 miwan me. 
LUK.4.9	Miꞌi hawyi ahiag tioto Iesui Ierusarẽi kape. Itote pyi totioto Tupana motypot yat poꞌog ywaiti rakat kape. Itote mio tã e -Pywuat En Tupana saꞌyru pote eꞌoghytꞌat ro meiũpe pyi yi kape e. 
LUK.4.10	Katupono saꞌawyꞌi wuat miwan me mio tã e -Tupana tipoꞌoro wyti aru temiitꞌin iꞌapykok hamo e Tawi wepy 91.11 pe. 
LUK.4.11	Miꞌiria ti aru eꞌokhytsat taꞌatupo pe. Meimewat nu etiat ewaꞌahyk tet pupi e. 
LUK.4.12	Mio tã e pote Iesui tiwesat -Maꞌato saꞌawyꞌi wuat miwan me mio tã e --Yt ehãꞌãg neiꞌo eTupana e. Teturonamia 6.16 pe. 
LUK.4.13	Karãpe ahiag hãꞌãg kahu raꞌyn Iesui kat e hap kat e hap ete hawyi toto porapꞌi iraꞌyn.
LUK.4.14	Miꞌi hawyi Iesui taꞌaipok i raꞌyn mekewat yi Karireia kape. Miꞌi turan Tupana Paꞌãu toineꞌen kahato iwywo. Miꞌi hap koꞌi wuatꞌi puo mekewat yi wato oktan taꞌatukuap taꞌyn Iesui etiat. 
LUK.4.15	Miꞌi hawyi toiꞌatumuꞌe kahato raꞌyn mekewat woꞌomuꞌe koro hap yat pe. Miꞌi turan yne miitꞌin mimotypotno kahato toineꞌen. 
LUK.4.16	Miꞌi hawyi toto iraꞌyn tawa Nasare kape aiũpe saꞌawyꞌi tuwemotag hap kape. Itote teke raꞌyn Tupana motypot hap eꞌat pe mekewat woꞌomuꞌe koro hap yat pe. Aikotã taꞌatueko ewy. Itote ipoĩꞌam Tupana ehay mowẽpap hamo. 
LUK.4.17	Itote taꞌatuium mekewat Isaia miwan. Miꞌi toiꞌapypok imowẽpap hamo. Itote toipuẽti mio tã e miwan miat hap. 
LUK.4.18	Miꞌi ti toimowẽpap mio tã e hap -Uipotypot wyti hum topaꞌãu uhepe miꞌi ti uiꞌairo tehay wakuat enoi ihakyꞌeꞌi rakaria piat hamo. Iꞌewyte uipoꞌoro tehay enoi mipyhik koꞌi piat hamo. Iꞌewyte yt ihapytig i rakaria piat henoi hamo. Iꞌewyte mekewat miitꞌin mimohit koꞌi ehehakyeraꞌat hamo e. 
LUK.4.19	Heꞌat putꞌok e raꞌyn aipotypot tiꞌatuehakyeraꞌat raꞌyn temiitꞌin hap eꞌat. Miꞌi hap etiat toimowẽpap Isaia miwan kaipyi. 
LUK.4.20	Miꞌi hawyi Iesui timowẽpap kahu raꞌyn popera hawyi toiꞌapyhik taꞌyn hawyi tutum naꞌyn mekewat woꞌomuꞌe yat piat woꞌopowyro hat pe hawyi taꞌapyk taꞌyn. Miꞌi turan torannia miitꞌin itotiaria teꞌerehaꞌat Iesui kape yt teꞌerehapo ywyk hin i. 
LUK.4.21	Miꞌi hawyi Iesui ihay raꞌyn itote mio tã e -Mesup taꞌyn mekewat miwan miat e hap ewy heꞌat putꞌok e raꞌyn aikotã ehewaure piat emikuap ewy. 
LUK.4.22	Miꞌi hawyi torannia Iesui ehay ikuap hawyi teꞌeruwanetup kahato ihay hãpyk kahato hap kape. Hawyi teꞌeroꞌe Kat poteĩ ihay hãpyk kahato iꞌatuꞌe. Meiẽ apo yt Iuse saꞌyru hin i iꞌatuꞌe. 
LUK.4.23	Miꞌi hawyi Iesui toꞌe i iꞌatuepe -Taꞌi atikuap wyti eweiꞌe uhepiat hap -Mohag nug hat pote ewewi eremoehãite kuap eweiꞌe iꞌewyte eweiꞌe waku etunug mesuwe etawa pe aikotã emienoi uruepiat tawa Kawanaum piat eminug ewy eweiꞌe. 
LUK.4.24	Miꞌi hawyi poꞌog toꞌe i -Atikuap wyti eiperia yt wẽtup ok i Tupana ehay enoi haria kyꞌe haria mesuwe ehetama pe.
LUK.4.25	Pyno eweikuap to saꞌawyꞌi iꞌatu kahato hiwuria tukupteꞌen Isareu pe mekewat Tupana ehay moherep hat Eria eꞌat piat hap. Miꞌi hap eꞌat pe yt iꞌaman hin i myẽꞌym anu patꞌok turan syꞌat iwato kahato toineꞌen mekewat yi tote. 
LUK.4.26	Maꞌato mekewat eꞌat pe Tupana yt tipoꞌoro hin i Eria hiwuria ieineꞌen hap Isareu piaria kape. Maꞌato toipoꞌoro aiũpe wẽtup ok hiwu toineꞌen mekewat tama Serepa e hap mekewat yi Sitau totiat kape yn. Sakaria tote iꞌatu rakaria Isareu etama pe wen maꞌato Tupana tipoꞌoro raꞌyn Eria wẽtup ywania kape yi Serepa ywania etawa kape yi Sitau kape wẽtup ok hiwu powyro hamo. 
LUK.4.27	Iꞌewyte tukupteꞌen kahato hepihi pihi rakaria Isareu pe mekewat Tupana ehay moherep hat Eria eꞌat pe. Maꞌato mekewat eꞌat pe yt wẽtup ok i toiꞌatumoehãite maꞌato mekewat Naꞌama e hap tama Siria piat yn toimoehãite. 
LUK.4.28	Mio tã e hap taꞌatukuap hawyi torannia mekewat woꞌomuꞌe yat koro piaria iꞌatupyꞌahak kahato raꞌyn. 
LUK.4.29	Miꞌi hawyi iꞌatupoĩꞌam naꞌyn Iesui porenotem tawa pywiat hamo hawyi taꞌatuereto raꞌyn yityꞌok ywaiti rakat totiat tawa koꞌi kape. Itote pywiat iꞌokhytpun hamo. 
LUK.4.30	Maꞌato itote pyi Iesui tuwemorem hawyi tuweityk taꞌyn iꞌatupyꞌasetpyi hawyi toto raꞌyn.
LUK.4.31	Itote pyi Iesui toto raꞌyn Kawanaum kape mekewat yi Karireia yat kape. Itote toiꞌatumuꞌe kahato Tupana motypot hap eꞌat pe. 
LUK.4.32	Miꞌi hawyi teꞌeruwanetup kahato ihay se kahato topotmuꞌe hap ete. Ihay wyti aikotã morekuat ehay ewy. 
LUK.4.33	Miꞌi turan wẽtup ok miit toineꞌen iꞌatuwoꞌomuꞌe hap yat pe ahiag ipiit piat rakat. Miꞌi ti ihay pirik itote. 
LUK.4.34	-Kan etikyꞌesat urukaipyi Iesui tawa Nasare piat e. Eriot apo meikowo uruꞌatuuka hamo. Taꞌi atikuap kahato ti uwe en hap. Taꞌi en wyti wakuat kahato Tupana mipoꞌoro e. 
LUK.4.35	Miꞌi hawyi Iesui toꞌe maꞌãu saꞌag me -Epoꞌinik to erẽtem no meiẽwat miit piit pyi. Mio tã e hawyi torannia miitꞌin ehamo ahiag tipun naꞌyn miit yi tote hawyi tuwẽtem naꞌyn miit piit pyi turan yt kat i hin i ihig hap ipiit ete. 
LUK.4.36	Miꞌi hawyi torannia miitꞌin teꞌeruwanetup kahato raꞌyn hawyi -Kat poteĩ meketã iꞌatuꞌe. Uwe ehay pyi som tutunug meketã. Taꞌi meiẽwat miit wyti aikotã morekuat ewy esaika kahato. Miꞌi pote ti toiporenotem kuap kahato maꞌãu saꞌag koꞌi iꞌatuꞌe. Miꞌi hawyi tuwat iraꞌyn itote pyi. 
LUK.4.37	Miꞌi hawyi Iesui minug koꞌi etiat taꞌatuhenoi henoi raꞌyn wuatꞌi puo mekewat yi wato hap oktan.
LUK.4.38	Miꞌi hawyi Iesui tuwẽtem iraꞌyn woꞌomuꞌe hap yat pyi hawyi itote pyi toto raꞌyn Simau yat kape. Miꞌi turan Simau sakitu iꞌahuu kahato ipiit sakup kahato. Miꞌi hap taꞌatuhenoi Iesui pe. 
LUK.4.39	Miꞌi hawyi toto raꞌyn hewowi hawyi toineꞌen mekewat heꞌyni ywyt pe. Itote pyi toꞌe ahuu kape hawyi meremo ahuu tokosap taꞌyn ipiit pyi hawyi meremo ipoĩꞌam iraꞌyn hawyi toterepat raꞌyn Iesui.
LUK.4.40	Mekewat ewãtym muo wyti taꞌatuwyriaꞌin ipy kĩꞌã rakaria iꞌewyte aikotã aikotã iꞌahuu rakaria taꞌatuerepoꞌok kahato Iesui kape hawyi Iesui tuwepo nug yne iꞌatuete hawyi toiꞌatumoehãite yne raꞌyn. 
LUK.4.41	Miꞌi hawyi maꞌãu saꞌag koꞌi tuwenoꞌẽ kahato raꞌyn miitꞌin piit pyi. Miꞌi turan iꞌatuehay pirik kahato -En wyti Tupana saꞌyru iꞌatuꞌe. Taꞌatukuap wyti Iesui Tupana mipoꞌoro woꞌehakyeraꞌat hat. Mio tã iꞌatuꞌe pote Iesui -Eipoꞌinik to e iꞌatuepe.
LUK.4.42	Hunete Iesui tuwẽtem naꞌyn tawa pyi hawyi toto raꞌyn yahig wato kape aikope yt uwe i miit hap kape. Hãipe kai miitꞌin tikat raꞌyn. Miꞌi hawyi taꞌatupuẽti raꞌyn hawyi yt taꞌatukyꞌesat i raꞌyn toto itote pywiat hap. 
LUK.4.43	Maꞌato Iesui toꞌe iꞌatuepe -Taꞌi atikyꞌesat ahenoi wakuat Tupana ieineꞌen hap etiat iraniaꞌin tawa koꞌi puo wy e. Katupono miꞌi nug hamo Tupana uipoꞌoro e. 
LUK.4.44	-Miꞌi tupono ti tohenoi kahato raꞌyn Tupana ehay woꞌomuꞌe hap koro yat pe torannia yi Karireia piaria pe.
LUK.5.1	Miꞌi hawyi wẽtup eꞌat pe miitꞌin sem tohik kahato raꞌyn Iesui pote yt tuwanetup kuap i Tupana ehay kape. Miꞌi pote tuweꞌysakpo mekewat yꞌy Kenesare hyemyiꞌa eꞌyẽpe kape. 
LUK.5.2	Miꞌi tote taꞌakasa typy yara mekewat ihyemyiꞌa eꞌyẽpe eꞌyi kyt rote. Maꞌato miꞌiria ti pira pytyk haria wesuki koho haria. 
LUK.5.3	Miꞌi hawyi Iesui teke raꞌyn yara pe mekewat Simau eꞌyara pe. Miꞌi hawyi toꞌe -Waku etiꞌapun poꞌog nan ihypya pe yꞌẽpe kai e. Miꞌi hawyi taꞌapyk taꞌyn yara pe hawyi toiꞌatumuꞌe kahato raꞌyn miitꞌin sem. 
LUK.5.4	Tehay kahu raꞌyn hawyi toꞌe raꞌyn Simau me -Etioto ro yara aiũpe ihyemyiꞌa ihy pya kahato hap kape hawyi waku en iꞌewyte ewyriaꞌin wywo eweipun no ehesuki pira pytyk hamo e. 
LUK.5.5	Mio tã e pote Simau tiwesat -Urumuꞌe hat urupotpap kaꞌap kahato pira kat hap ete wen maꞌato yt uruepira hin i maꞌato ewat ehay pyi uruipun kuap uruesuki e. 
LUK.5.6	Miꞌi hawyi taꞌatupun naꞌyn taꞌatuesuki yꞌy pe hawyi iꞌatu kahato raꞌyn taꞌatupytyk pira koꞌi. Porap pira tihiot iꞌatuesuki. 
LUK.5.7	Miꞌi hawyi taꞌatupo wo taꞌatukay kay taꞌatupowyro haria wẽtup yara piaria taꞌatupowyro suki enotem hamo hawyi tokokaꞌat iꞌatupowyro hamo hawyi taꞌatuhowopy ro typy yara pira koꞌi wo. Porap taꞌapyꞌat iꞌatueyara pira howopy pote. 
LUK.5.8	Miꞌi hap kape Simau Peteru taꞌakasa hawyi tuwepỹꞌãtutuk Iesui kape hawyi toꞌe -Uikaꞌiwat waku erepik uiꞌyatype pyi katupono uito areineꞌen iꞌaparap kahato hat pote e. 
LUK.5.9	Miꞌi hawyi Simau iꞌewyte iraniaꞌin iwywuat ieineꞌen haria teꞌeruwanetup kahato raꞌyn pira meremo iꞌatu kahato raꞌyn taꞌatupuẽti hap ete. 
LUK.5.10	Miꞌi hawyi Tiaku Iuwãu wyti Sepeteu saꞌyruꞌin. Miꞌiria ti Simau powyro haria tukupteꞌen. Miꞌiria ti iꞌewyte teꞌeruwanetup kahato miꞌi hap ete. Miꞌi hawyi Iesui toꞌe Simau me -Yt erekenꞌẽ teiꞌo uipupi. Mesuwe pyi ti aru ereineꞌen miitꞌin pytyk hanuaria wo raꞌyn. 
LUK.5.11	Miꞌi hawyi taꞌatuherep taꞌyn taꞌatueꞌyara koꞌi yꞌẽpeke hawyi taꞌatuꞌatoiat raꞌyn torannia hawyi tuwat raꞌyn Iesui upi.
LUK.5.12	Wẽtup eꞌat pe Iesui toineꞌen wẽtup tawa pe aiũpe toineꞌen wẽtup ok miit hepihi pihi toran ipiit etiat rakat. Miꞌi tehaꞌat Iesui kape hawyi porag e yi tote Iesui ewowi. Tewa puo tuwehik yi tote hawyi tohẽtup Iesui pe -Atikuap wyti uimoehãite teran pote uimoehãite kuap En e. 
LUK.5.13	Miꞌi hawyi Iesui topoha hawyi totemig hawyi toꞌe -Taꞌi woromoehãite teran uhyt e. Pyno koran ehãite raꞌyn. Mio tã e hawyi meremo hepihi tuweityk taꞌyn. 
LUK.5.14	Miꞌi hawyi Iesui toꞌe tomioehãite pe -Yt uwe pe teiꞌo ehenoi emoehãite uhepiat hap e. Maꞌato waku ereto paꞌi koro kape ewepiok hamo sio waku raꞌyn epihi tokãꞌã sese raꞌyn hap kuap hamo. Ereto hawyi waku etum ehũ Tupana motypot hamo aikotã Muisei e hap ewy.
LUK.5.15	Maꞌato Iesui minug koꞌi wuatꞌi puo raꞌyn taꞌatukuap hawyi ikuap hawyi miitꞌin tõꞌẽ kahato raꞌyn taꞌatukuap iꞌahuu rakaria moehãite Iesui piat hap hawyi. 
LUK.5.16	Miꞌi pote Iesui toto raꞌyn yahig wato kape Tupana wywo ihay hamo.
LUK.5.17	Wẽtup eꞌat pe Iesui tiꞌatumuꞌe iraniaꞌin woꞌomuꞌe haria iꞌewyte iraniaꞌin woꞌonapin haria. Miꞌiria tukupteꞌen yt pya hin i iꞌywyt pe. Iꞌewyte tõꞌẽ kahato iraniaꞌin tawa koꞌi yi Karireia piat kaipyi iꞌewyte yi Iuteia piat kaipyi iꞌewyte tawa Ierusarẽi kaipyi. Mekewat eꞌat pe toineꞌen kahato Tupana esaika hap Iesui ete miitꞌin moehãite hamuat. 
LUK.5.18	Miꞌi turan iraniaꞌin ihainiaꞌin terut ipy kĩꞌã rakat heꞌyni pe. Tuwehytꞌok teran netap we Iesui kape. 
LUK.5.19	Maꞌato typyꞌi kahato miitꞌin pote yt tuwehytꞌok kuap i ipykiã rakat wywo. Miꞌi pote taꞌatuereꞌam ywaipe hawyi taꞌatuhot netap kype hawyi taꞌatumaꞌapyk heꞌyni pe yi kape hawyi miitꞌin pyꞌasetpe taꞌatuporokpun. Miꞌi turan Iesui toineꞌen itote hawyi taꞌatuporokpun Iꞌywyt pe. 
LUK.5.20	Miꞌi hawyi Iesui tehaꞌat raꞌyn iꞌatuepiat tomohey hap hawyi toꞌe ipy kĩꞌã rakat pe -Koitywy eminug saꞌag tuweityk taꞌyn e. 
LUK.5.21	Mio tã toꞌe pote iraniaꞌin wanꞌi wanꞌi e haria Iꞌewyte woꞌonapin haria teꞌeroꞌe toꞌope -Uweĩ pyno meiẽ miit iꞌatuꞌe. Ihay saꞌag kahato Tupana ete iꞌatuꞌe. Yt uwe kuap i rat imohãpyk kuap aiminug saꞌag katupono Tupana yn wyti hesaika aiminug saꞌag moweityk hamo iꞌatuꞌe. 
LUK.5.22	Mio tã iꞌatuꞌe taꞌatuwanetup hawiat hap Iesui tikuap hawyi toꞌe -Kat poteĩ mio tã eweiꞌe eiwanetup hawe. 
LUK.5.23	-Kat are som pyno poꞌog yt niatpo i ipy kĩꞌã rakat pe sio eminug saꞌag wyti tuweityk taꞌyn are sio epoĩꞌam no hawyi ewyry ro are. 
LUK.5.24	Pyno atimoherep ehepe uito miitꞌin ykeꞌet areineꞌen hap. Miꞌi pote uhesaika hap toineꞌen kahato mesuwat yi tote miitꞌin minug saꞌag moweityk hamuat. Mio tã toꞌe hawyi toꞌe raꞌyn ipy kĩꞌã rakat pe -Epoĩꞌam no hawyi tiꞌokpoꞌi ro eꞌyni hawyi ereto ro eꞌyat kape. 
LUK.5.25	Mio tã e hawyi mekewat miit meremo ipoĩꞌam miitꞌin pyꞌasetpe hawyi totat raꞌyn teꞌyni hawyi toto iraꞌyn toꞌyat kape iwepiit kahato raꞌyn Tupana ete. 
LUK.5.26	Miꞌi hap kape teꞌerehaꞌat hawyi miitꞌin typyꞌi kahato rakaria teꞌeruwanetup kahato. Iꞌewyte teꞌerokenꞌẽ kahato hawyi teꞌeruwehum kahato Tupana ete hawyi teꞌeroꞌe -Emimoherep wakuap wyti mesup urutaꞌakasa raꞌyn iꞌatuꞌe.
LUK.5.27	Miꞌi hawyi itote pyi Iesui toto raꞌyn hawyi taꞌakasa wẽtup ok mekewat Irewi e hap kape miitꞌin kaipywiat saꞌup poreraꞌat hat kape. Miꞌi toineꞌen apyk pe aiũpe saꞌup atunug hap tote. Miꞌi pe Iesui toꞌe -Toꞌiro uhupi Irewi e. 
LUK.5.28	Mio tã e hawyi Irewi ipoĩꞌam naꞌyn hawyi totiat yne raꞌyn topotpap hawyi toto raꞌyn hupi.
LUK.5.29	Miꞌi hawyi Irewi tunug ienuk hap iwato kahato rakat Iesui wywuat tenuk hamo toꞌyat pe. Miꞌi turan itote typyꞌi kahato saꞌup poreraꞌat haria iꞌewyte iraniaꞌin tukupteꞌen iꞌatuwywo. 
LUK.5.30	Miꞌi pote woꞌonapin haria iꞌewyte wanꞌi wanꞌi e haria Irewi wyriaꞌin iꞌatupyꞌahak kahato Iesui emiitꞌin ete. Miꞌi haype apo iꞌatuꞌe -Kat poteĩ ewehenuk iꞌewyte eiweꞌyꞌu saꞌup poreraꞌat haria wywo neꞌi iꞌewyte iraniaꞌin yt nakuaria i wywo neꞌi iꞌatuꞌe. 
LUK.5.31	Mio tã iꞌatuꞌe pote Iesui tiꞌatuwesat -Uweꞌin ihãite rakaria ti yt ikat i mohag nug hat maꞌato iꞌahuu rakaria yn wyti ikat mohag nug hat e. 
LUK.5.32	-Uito wyti ariot yt nakuaria i eraꞌaipok iꞌatuminug saꞌag kaipywiat hamo yn. Yt ariot i wyti wakuaria kape neꞌi e.
LUK.5.33	Mio tã e pote iraniaꞌin miitꞌin teꞌeroꞌe Iesui pe -Woꞌosetꞌok hat Iuwãu emiitꞌin wyti teꞌeremosyꞌat kahato iꞌewyte iꞌatuehay kahato Tupana kape. Iꞌewyte woꞌonapin haria wyti miꞌiria ewy kahato inug wy iꞌatuꞌe. Maꞌato ewat epotmuꞌeria wyti teꞌerenuk hawyi teꞌeresapoꞌu hap yn inug iꞌatuꞌe. 
LUK.5.34	Mio tã teꞌeroꞌe hawyi Iesui tiꞌatuwesat -Waku apo eweipuẽti karãpe woꞌokyiꞌat hap mowepiit turan teꞌeremosyꞌat miwenka koꞌi karãpe heꞌaito wuat toineꞌen iꞌatuwywo raꞌyn turan. Arewanetup yt hin i e. 
LUK.5.35	-Maꞌato heꞌat putꞌok e raꞌyn mekewat heꞌaito wuat tuut raꞌyn hawyi ti aru meremo totat raꞌyn tehaytuwy iꞌatupyꞌasetpyi. Miꞌi hap eꞌat pe ti aru teꞌeremosyꞌat raꞌyn.
LUK.5.36	Miꞌi hawyi Iesui toꞌe iãꞌãkap wuo -Yt uwe i ti imog sokpe pak pakup wo sokpe potꞌi maꞌato miꞌi tã etunug mote meremo sokpe pakup tihiot neꞌi sokpe potꞌi. Pyno sokpe pak pakup wyti yt toꞌosat kuap i sokpe potꞌi wywo. 
LUK.5.37	Iꞌewyte yt uwe i ti ipag neran sapo hy kamuti potꞌi pe neꞌi maꞌato uwe ipag neꞌi heiam potꞌi pe pote meremo kamuti iꞌapok e neꞌi hawyi sapo hy tuwoꞌokpun naꞌyn hawyi mekewat heiam yt kat hamo i raꞌyn topyhuꞌat. 
LUK.5.38	Pyno sapo hy pakup wyti waku watopag heiam pakup we yn e. 
LUK.5.39	Yt uwe i wyti ikyꞌesat sapo hy pakup wuat teꞌyꞌu hawyi ikyꞌesat sapo hy potꞌi neꞌi hawyi yt toꞌe kuap i sapo hy potꞌi poꞌog waku yt e i.
LUK.6.1	Miꞌi hawyi Tupana motypot hap eꞌat Iesui tokosap taꞌyn mekewat awati ypia pyꞌasetpuo temiitꞌin wywo. Miꞌi hawyi hemiitꞌin hoꞌopik taꞌyn awati hawyi taꞌatuehoꞌok hawyi taꞌatuꞌu raꞌyn. 
LUK.6.2	Miꞌi pote iraniaꞌin woꞌonapin haria apo iꞌatuꞌe -Kat poteĩ meketã ewetunug iꞌatuꞌe katupono ainapin hawe yt naku i kahato ewetunug Tupana motypot hap eꞌat pe iꞌatuꞌe. 
LUK.6.3	Mio iꞌatuꞌe pote Iesui tiꞌatuwesat -Yt eweimowẽpapꞌi apo aikotã saꞌawyꞌi wuat morekuat Tawi minug temiitꞌin esyꞌat turan wuat iminug etiat e. 
LUK.6.4	Miꞌi ti teke raꞌyn Tupana motypot yat pe hawyi totat man koꞌi Tupana piat miium koꞌi. Miꞌi ti tutuꞌu hawyi toimoꞌẽ temiitꞌin me. Miꞌi ti yt hãpyk i tutunug katupono yt uwe kuap i iꞌu mekewat man katupono miꞌi ti paꞌiria yn iꞌu kuap takat.
LUK.6.5	Miꞌi hawyi Iesui ihay kahu raꞌyn hawyi toꞌe -Uito ti miitꞌin ykeꞌet areineꞌen Tupana motypot eꞌat kaꞌiwat e. 
LUK.6.6	Wẽtup eꞌat pe Iesui teke Tupana motypot hap eꞌat pe woꞌomuꞌe koro yat pe. Itote toiꞌatumuꞌe kahato miitꞌin. Miꞌi turan wẽtup ok miit toineꞌen ipo sese kawiat ipo kĩꞌã rakat. 
LUK.6.7	Miꞌi turan wanꞌi wanꞌi e haria tukupteꞌen itote iꞌewyte woꞌonapin haria. Miꞌiria ti teꞌerehaꞌat Iesui kape hawyi teꞌeruwanetup sio apuru toimoehãite Tupana motypot hap eꞌat pe iꞌatuꞌe. Taꞌatukyꞌesat kahato aikotã me pywiat ikuasa hap haype taꞌatuwoꞌonapin hap yt ewy i tutunug hap upi. 
LUK.6.8	Maꞌato Iesui tikuap iꞌatuwanetup hap hawyi toꞌe mekewat miit ipokiã rakat pe -Epoĩꞌam no hawyi waku ereineꞌen yꞌam me miitꞌin pyꞌasetpe. Mio tã e hawyi mekewat miit ipoĩꞌam naꞌyn. 
LUK.6.9	Miꞌi hawyi Iesui toꞌe -Pyno apo are ehepe kat eĩ toꞌe aiwoꞌonapin hawe mekewat Tupana motypot eꞌat ete. Kan waku watunug pyno mesup eꞌat pe sio wakuap sio yt. Sio waku watihakyeraꞌat miit sio waku watiꞌauka wẽtup ok miit. 
LUK.6.10	Miꞌi hawyi itotiaria teꞌerehaꞌat torannia mekewat miit ipo kĩꞌã rakat auri wuat ieineꞌen haria kape hawyi toꞌe mekewat miit pe -Erepoha ro e hawyi mekewat miit topoha raꞌyn hawyi waku raꞌyn ipo. 
LUK.6.11	Miꞌi pote wanꞌi wanꞌi e haria iꞌewyte woꞌonapin haria iꞌatupyꞌahak kahato raꞌyn Iesui ete hawyi iꞌatuehay kahato raꞌyn aikotã waku Iesui kuasa hap ete.
LUK.6.12	Mekewat eꞌat pe Iesui toto raꞌyn yityꞌok kape Tupana wywuat tehay hamo. Wãtym muo kaꞌap toineꞌen itote ihay Tupana wywo. 
LUK.6.13	Miꞌi hawyi hunete toiꞌatukay kay raꞌyn tuwewowi topotmuꞌeria. Miꞌiria kaipyi toiꞌairo 12 ok hawyi toꞌe iꞌatuepe -Eipe ti uimiꞌairoria uipotpoꞌororia 12 ok takaria e. 
LUK.6.14	Miꞌi hawyi Simau toiꞌairo maꞌato miꞌi pe toꞌe -Pyno Simau mio eset atum epe Peteru are. Iꞌewyte toiꞌairo iꞌywyt Antere toikay kay iꞌewyte Tiaku hawyi Iuwãu hawyi Wiripi hawyi Patorumeu 
LUK.6.15	Mateu hawyi Tume hawyi Tiaku Aweu saꞌyru hawyi Simau mekewat Seruti e hap. 
LUK.6.16	Miꞌi hawyi Iuta Tiaku saꞌyru. Miꞌi ti Iesui maꞌat hanuat neꞌi topyhuꞌat.
LUK.6.17	Iesui tiꞌatuꞌairo 12 ok takaria temiitꞌin hawyi ipotꞌapyk yityꞌok kaipyi yt hot kape. Miꞌi tote tukupteꞌen Iesui kat haria iꞌatu kahato rakaria. Miꞌiria tawa Iuteu kaipyi tawa Ierusarẽi kaipyi iꞌewyte yꞌy wato yẽpe etiat tawa Tiro kaipyi hawyi Sitau kaipywiaria toiꞌatupuẽti yihot pe. 
LUK.6.18	Tõꞌẽ Iesui ehay kapiat teꞌeruwanetup hamo. Iꞌewyte iꞌahuu rakaria taꞌatuehãite hap kyewi haria tõꞌẽ. Iꞌewyte tukupteꞌen itote ahiag ipiit piat rakaria. Taꞌatukyꞌesat Iesui tiꞌatusopo yne iꞌatupiit pyi. 
LUK.6.19	Miꞌi hawyi torannia õꞌẽ haria hemig neran kahato Iesui kat pote hemig hap kaipyi hesaika hap tuwẽtem topiit pyi miitꞌin torannia iꞌatuehãite hamo.
LUK.6.20	Miꞌi hawyi Iesui tehaꞌat topotmuꞌeria kape hawyi toꞌe -Tupana mipoityro kahato koꞌi eiperia. Yt hekat rakaria i eweikupteꞌen pykai maꞌato Tupana ieineꞌen hap eheineꞌen hamuat. 
LUK.6.21	Miꞌi hawyi Tupana mipoityro kahato koꞌi eiperia. Miꞌi pote koran hesyꞌat rakaria eweikupteꞌen pykai ipoityꞌi kahato aru eimiꞌu koꞌi. Tupana mipoityro kahato eiperia pykai koran eweiwak kahato maꞌato miꞌi pykai aru iwepiit rakaria wo eweikupteꞌen. 
LUK.6.22	Tupana mipoityro kahato eiperia pykai aru iraniaꞌin yt iꞌatuwese i ehete eiporenotem aru taꞌatupyꞌaset pyi. Miꞌi haype aru teꞌeroꞌe ehepe yt nakuaria i miꞌiria Iꞌatuꞌe aru uimohey haria eipe pote. 
LUK.6.23	Maꞌato waku miꞌi tã taꞌatunug ehetiat pykai eiwepiit yn naꞌyn katupono toineꞌen iwato kahato saꞌup eiwatnuat atipy pe katupono saꞌawyꞌi wuaria Tupana ehay moherep haria eiꞌewy wuaria ete ehetiat ewy te taꞌatunug.
LUK.6.24	Pyno eiweꞌeg wo o hekat rakaria kat pote toĩ yne raꞌyn ehekat koꞌi wen maꞌato mesuwarotiat eimowepiit hamuat yn toineꞌen. 
LUK.6.25	Iꞌewyte eiweꞌeg wo o eimiꞌu iwato kahato hap wywo kat pote miꞌi ti mesuwarotiat yn pote aru hesyꞌat rakaria wo meiũran eweikupteꞌen. Iꞌewyte eiweꞌeg wo o koran wuat eiwepiit hap ete kat pote meiũran aru eweikupteꞌen wak haria wo neꞌi e. 
LUK.6.26	Iꞌewyte eiweꞌeg wo o mesuwarotiat eiwemotypot hap wywo kat pote saꞌawyꞌi wuaria Tupana ehay moherep haria heso rakaria wyti teꞌeruwemotypot kahato hap neꞌi inug.
LUK.6.27	Pyno areꞌe ehepe waku eiwewaure kaꞌa kahato uhehay kape. Pyno waku eweikyꞌe kahato o ewanikaptia. Waku ewetunug wakuap yn naꞌyn yt eikyꞌe i haria pe. 
LUK.6.28	Pyno waku yt naku i nug ehetiat haria poityro haria wo o eweikupteꞌen. Miꞌi hawyi waku ewehẽtup ehetiat ihay saꞌag nakaria upi. 
LUK.6.29	Sio karãpe wẽtup ok ehewa petek turan waku eiwemorem hawyi -Waku kokai i ro uiꞌahyk eweiꞌe eiꞌahyk hat pe. Iꞌewyte karãpe wẽtup ok epohara esokpe ete hawyi waku ereꞌe tope -Pyno waku poꞌog wẽtup etioto eweiꞌe. 
LUK.6.30	Iꞌewyte karãpe wuatꞌi miit hẽtup eepe ekat pote waku ewetum tope. Karãpe wẽtup ok tioto ekat turan o eterut rẽ o uhekat emieroto yt eweiꞌe teiꞌo e. 
LUK.6.31	Waku ewetunug iraniaꞌin me iraniaꞌin minug ehepiat oktan.
LUK.6.32	Maꞌato eweiꞌatukyꞌe eikyꞌe haria yn pote mesuwarotiaria ewy neꞌi eweikupteꞌen. Katupono miitꞌin mesuwarotiaria yt nakuat i tikyꞌe taꞌatukyꞌe sese haria yn. 
LUK.6.33	Iꞌewyte ewetunug wakuap mekewat ehepiat wakuap nug hat pe yn miꞌi pote ti aru eweikupteꞌen mesuwarotiaria ewywuaria neꞌi katupono miitꞌin yt nakuaria i wyti inug miꞌi tã neꞌi. 
LUK.6.34	Maꞌato eweipuru ehekat mekewat miit ehepiat haꞌupnug tuereto hat pe yn pote ti aru eweikupteꞌen mesuwarotiaria ewywuaria neꞌi katupono yt nakuaria i miitꞌin wyti ipuru taꞌatuekat taꞌatuꞌewywuat yt nakuaria i ekat yn katupono miꞌiria ti ikyꞌesat taꞌatuekat taꞌatumipuru saipepiat rakaria. 
LUK.6.35	Pyno uito ti tuweupi kahato worohoꞌomuꞌe waku eweikyꞌe ro ehewanikaptia. Waku ewetunug wakuap koꞌi iꞌatuepe. Karãpe eweipuru ehekat hawyi yt ewehekatup teiꞌo heraꞌaipok ehewowiat hap kape katupono kat som emipuru kaipyi ti aru iwato kahato hãipe piat saꞌup eweipuẽti hawyi eweikupteꞌen Tupana ywaiti piat mepytꞌin wo raꞌyn. Maꞌato yt miꞌi tã i ewetunug pote eweikupteꞌen yt nakuaria i wo neꞌi. 
LUK.6.36	Pyno waku hegyiꞌat kahato rakaria wo eweikupteꞌen aikotã eiꞌywot atipy piat hegyiꞌat kahato hap ewy.
LUK.6.37	Yt naku i en yt eweiꞌe i iraniaꞌin me pote Tupana iꞌewyte yt naku i eipe yt e i ehepe. Yt eweipun i iraniaꞌin iꞌapiheg hamo. Miꞌi pote ti aru Tupana yt mipun wo i eweikupteꞌen. Maꞌato waku waure wo ereineꞌen iraniaꞌin minug saꞌag eete pote iꞌewyte Tupana ti waure wo toineꞌen eminug yt naku i hap ete. 
LUK.6.38	Eweimoꞌẽ iraniaꞌin me ehekat miꞌi pote ti aru Tupana hãipe piat nug yne ehepe eimiium iraniaꞌin piat oktan. Miꞌi hap ewy ti aru ewetat iwato kahato hãipe piat. Torannia eimiereto kuap oktan wyti aru Tupana tum ehepe hãꞌãg wo ewetum iraniaꞌin me miꞌi hap ewy te ti aru Tupana tum hãꞌãg wo ehepe. 
LUK.6.39	Miꞌi hawyi Iesui ihay poꞌog iãꞌãkap wuo -Pyno yt ihapytig i rakat wyti toꞌope yt ihapytig i rakaria yt toꞌoporereto kuap i maꞌato miꞌiria toꞌoporereto pote meremo hewo yne yi kaꞌa pe. 
LUK.6.40	Yt wẽtup ok i wyti toineꞌen mimuꞌe poꞌog tomuꞌe hat kai. Maꞌato karãpe mimuꞌe imoma raꞌyn tuwemuꞌe hap hawyi toineꞌen tomuꞌe hat ewy raꞌyn. 
LUK.6.41	Kat poteĩ erehaꞌat ewy ehapiat ipit pit kurin kat kape neꞌi katupono ewat eha piat yt erehaꞌat hin i katupono ewat eha pe ti poꞌog iwato rakat ariaꞌyp sapen toineꞌen e. 
LUK.6.42	Aikotã ten pyno ereꞌe ewy ok pe -Atihep teran eha piat ipit pit ere maꞌato miꞌi pykai ewat eha piat yt erehaꞌat hin i ariaꞌyp sapen toineꞌen eha piat pykai. Pyno typy ihay rakaria waku saꞌawyꞌi etihep ewat eha piat ri ariaꞌyp sapen hawyi ehapytig naꞌyn hawyi waku etihep ewy ok eha piat ipit pit e.
LUK.6.43	Pyno mikoi yp wakuat kaipyi ti yt karãpe i ywa saꞌag neꞌi tuwẽtem. Iꞌewyte mikoꞌi yp saꞌag kaipyi yt karãpe i ywa wakuat tuwẽtem. 
LUK.6.44	Kat koꞌi kat koꞌi mikoi yp koꞌi watikuap iꞌatusat koꞌi ete. Pyno yt aikotã kuap i ti Wiku sat tuwẽtem hu yp kaipyi neꞌi. Iꞌewyte Uwa wyti yt tuwẽtem i hu yp kaipyi neꞌi.
LUK.6.45	Pyno miit waku rakat wyti imoherep topyꞌa piat waku rakat. Maꞌato miit yt nakuat i wyti topyꞌa piat yt naku i rakat imoherep. Kat pote topyꞌa piat yt naku i sese rakat toimoherep towẽ pyi.
LUK.6.46	Kat pote ti uikay kay eipe uikaꞌiwat uikaꞌiwat eweiꞌe pykai yt ewetunug hin i uiꞌe hap koꞌi. 
LUK.6.47	Torannia uwe uwe uhewowiat õꞌẽ haria ikuap uhehay hawyi inug uiꞌe hap ewy. Pyno atimoherep ehepe uwe ewy tukupteꞌen miꞌi haria hap ehepe. 
LUK.6.48	Miꞌi miit wyti aikotã netap nug kuap kahato hat ewy. Toipan yi pya pe kahato hawyi totopag Iꞌapyꞌyha wo nu iheg kahato rakat ewy. Miꞌi pote karãpe yꞌy mutꞌe kahato pykai yt hyryꞌe hin i iꞌyat tutunug hãpyk kahato pote hap ewy. 
LUK.6.49	Maꞌato uwe tuwanetup uhehay kape pykai yt toimohey i miꞌi hat wyti aikotã miit tuweꞌyat nug yi tote yt kat i iꞌapyꞌyha iheg nakat wywo rakat ewy. Miꞌi pote karãpe ywutu hawyi yꞌy tiꞌapy hep hawyi meremo toiꞌaporok taꞌyn mekewat netap hap ewy.
LUK.7.1	Karãpe Iesui ihay kahu raꞌyn miitꞌin iꞌatu rakaria pe hawyi toto raꞌyn tawa Kawanaum kape. 
LUK.7.2	Miꞌi turan toineꞌen wẽtup ok surara akag Humanu miitꞌin mimotypotno. Toineꞌen toꞌyat pe wẽtup ok semiit imikyꞌe kahato maꞌato miꞌi ti iꞌahuu sese. Ikuꞌuro teran moityꞌi. 
LUK.7.3	Miꞌi hawyi karãpe surara akag tikuap taꞌyn Iesui minug wakuap etiat sehay pote toipoꞌoro Iuteu ywania akag koꞌi Iesui kape ẽtup hamo. -Atikyꞌesat tuut wyti aru uhewowi uhemiit iꞌahuu rakat moehãite hamo e. Waku miꞌi tã ehẽtup Iesui pe e. 
LUK.7.4	Miꞌi hawyi tuwat raꞌyn Iesui kape hawyi taꞌatupuẽti raꞌyn hawyi taꞌatuhenoi raꞌyn kat hamo tuwat Iesui kapiat hap hawyi mio tã iꞌatuꞌe -Pyno waku etipowyro mekewat surara akag katupono waku rakat. Miitꞌin mimotypot wo toineꞌen iꞌatuꞌe. 
LUK.7.5	Kat pote miꞌi ti aiꞌywania powyro kahato hat iꞌatuꞌe. Tutunug naꞌyn aiwat aiwoꞌomuꞌe hap yat koro iꞌatuꞌe. 
LUK.7.6	Miꞌi hawyi Iesui toto raꞌyn iꞌatuwywo maꞌato karãpe yt pya i raꞌyn toꞌyat kai hawyi surara akag Humanu tiꞌatupoꞌoro raꞌyn towyriaꞌin tehay enoi Iesui piat hamo. Mio tã e -Uikaꞌiwat yt eremoherep sese teiꞌo uhewowi katupono uhewaku hap wyti yt putꞌok e i uiꞌyat piat ereke hamo e. 
LUK.7.7	Maꞌato waku wẽtup ehay wo yn pykai etimowaku kuap kahato raꞌyn uhemiit hat e. 
LUK.7.8	Iꞌewyte uito ti areineꞌen miitꞌin poꞌoro kuap kahato hat. Kat pote uito surara akag sese areineꞌen. Miꞌi pote uhesuraraꞌin uiꞌe hap upi yn tukupteꞌen. Miꞌi pote areꞌe wẽtup ok pe ereto ro meiũpe pyi are pote toto hawyi areꞌe wẽtup ok pe eriot ro areꞌe pote meremo tuut. Iꞌewyte areꞌe etunug no uimikyꞌesat are uipotpap nug hat pe hawyi meremo tutunug. 
LUK.7.9	Mio tã e hawyi Iesui tuwanetup kahato raꞌyn hawyi tuwemorem miitꞌin sem kape hawyi toꞌe -Pyno areꞌe ehepe meiẽ toineꞌen yt Isareu ywania hin i pykai iwato kahato uimohey hepiat hap e. 
LUK.7.10	Hawyi surara akag wyriaꞌin teꞌeraꞌaipok iraꞌyn taꞌatuꞌyat kape. Miꞌi turan mekewat surara akag semiit ihãite iraꞌyn.
LUK.7.11	Miꞌi hawyi Iesui toineꞌen porapꞌi itotiat hawyi toto raꞌyn wẽtup tawa Naꞌĩ e hap kape temiitꞌin wywo. Iꞌewyte miitꞌin sem tuwat iwywo. 
LUK.7.12	Karãpe yt pya i raꞌyn tawa eꞌokenꞌypy tote putꞌok iꞌatuꞌe hamuat turan tõꞌẽ raꞌyn mekewat hiwu mepyt wẽtup ok takat syp hamo. Miꞌi turan tuwat typyꞌi kahato tawa piaria ity upi. 
LUK.7.13	Miꞌi hawyi Iesui tehaꞌat hawyi toimohaty kahato topyꞌa pe hawyi toikyꞌe kahato hawyi toꞌe -Yt erewak teiꞌo mana e 
LUK.7.14	Hawyi tokosap taꞌyn hewowi hawyi totemig naꞌyn heiam hereto turan hawyi teꞌeropyhuꞌat raꞌyn hereto haria hawyi Iesui toꞌe -Pyno epoĩꞌam no kurum e. 
LUK.7.15	Miꞌi hawyi kurum taꞌapyk iraꞌyn hawyi ihay iraꞌyn. Miꞌi hawyi Iesui tum iraꞌyn ity pe. 
LUK.7.16	Miꞌi pote torannia miitꞌin teꞌerokenꞌẽ kahato raꞌyn hawyi teꞌerehum kahato raꞌyn Tupana kape. Miꞌi hawyi mio tã iꞌatuꞌe -Taꞌi Tupana ehay moherep hat koro wyti tuwemoherep taꞌyn urupyꞌasetpe iꞌatuꞌe. Tupana ti tuut raꞌyn temiitꞌin ehakyeraꞌat hamo iꞌatuꞌe.
LUK.7.17	Miꞌi tã hap Iesui minug koꞌi wyti tuwesytpok taꞌyn torannia ywania puo raꞌyn iꞌewyte torannia mekewat yi Iuteu eꞌyi totiat tawa koꞌi puo.
LUK.7.18	Iꞌewyte Iuwãu woꞌosetꞌok hat potmuꞌeria henoi henoi kahato raꞌyn miꞌi hap koꞌi etiat hawyi Iuwãu tiꞌatukay kay raꞌyn typy ok iꞌatupyꞌaset pyi. 
LUK.7.19	Miꞌiria ti toiꞌatupoꞌoro raꞌyn tokaꞌiwat Iesui piat apo iꞌatuꞌe hamo. -Urukaꞌiwat apo En tuut hamuat wyti e hap taꞌyn apo En iꞌatuꞌe sio poꞌog wẽtup ok te uruhekatup iꞌatuꞌe hamo. 
LUK.7.20	Hawyi tuwat raꞌyn aiũpe Iesui ieineꞌen hap kape. Putꞌok iꞌatuꞌe hawyi teꞌeroꞌe -Urumuꞌe hat Iuwãu woꞌosetꞌok hat wyti urupoꞌoro ewowi apo uruꞌe epiat hamo iꞌatuꞌe. Mio tã e wyti urumuꞌe Iuwãu -Urukaꞌiwat apo En tuut wyti aru urukaꞌiwat e hap taꞌyn apo En sio poꞌog wẽtup ok te uruhekatup hap kuap hamo iꞌatuꞌe. 
LUK.7.21	Miꞌi turan Iesui tiꞌatumoehãite kahato miitꞌin iꞌahuu rakaria hoꞌopot haria iꞌewyte maꞌãu saꞌag ipiit piat rakaria iꞌewyte yt ihapytig i rakaria. 
LUK.7.22	Miꞌi hawyi Iesui tiꞌatuwesat raꞌyn Iuwãu potmuꞌeria -Eweiꞌaipok i ro hawyi ewehenoi ro Iuwãu me aikotã eiꞌakasa hap koꞌi iꞌewyte eimikuap koꞌi katupono mio yt ihapytig i rakaria iꞌatuhapytig i raꞌyn iꞌewyte ipy kĩꞌã rakaria ikohewyry kuap taꞌyn iꞌewyte hepihi pihi rakaria epihi tokãꞌã raꞌyn iꞌewyte yt hewaure kaꞌa i rakaria ikuap taꞌyn sehay iꞌewyte ikuꞌuro rakaria tuwenoꞌẽ raꞌyn guꞌuro pyi iꞌewyte putꞌok e raꞌyn ihakyꞌeꞌi rakaria ete Tupana topyhuꞌat morekuatno hap ete. Pyno ewehenoi ro ihay se rakat Tupana ehay ihakyꞌeꞌi rakaria pe. 
LUK.7.23	Uwe iwepiit kahato yt uimohey pykai i miꞌi hat wyti wemoeso hat neꞌi toineꞌen
LUK.7.24	Miꞌi hawyi karãpe Iuwãu potmuꞌeria teꞌeraꞌaipok iraꞌyn hawyi iꞌatusaipe kai Iesui henoi raꞌyn miitꞌin me Iuwãu etiat. Pyno karãpe eweiwat yahig wato kapiat turan wyti aru eweipuẽti raꞌyn Iuwãu. Itote ti aru eweiꞌakasa raꞌyn aikotã Iuwãu toineꞌen hap sio ywutu potiat Pinawa yhop ewy kowoꞌi kowoꞌi hap ewy sio yt hap e. 
LUK.7.25	Kat kapiat eiꞌakasa hamo eweiwat sio mekewat miit esokpe iwepainug hap kapiat eiꞌakasa hamo sio mekewat hekat rakaria morekuaria yat piaria wepainug hap ikahuria kahato rakat ewywuat kapiat eiꞌakasa hamo. 
LUK.7.26	Pyno ewehenoi ro kat kapiat eweiꞌakasa hamo eiwewat hap sio Tupana ehay moherep hat wẽtup ok kapiat eiꞌakasa hamo yn. Taꞌi atikuap wyti eweiꞌakasa Tupana ehay moherep hat kai poꞌog nakat. 
LUK.7.27	Kat pote Iuwãu wyti saꞌawyꞌi wuat miwan Tupana ehay piat toꞌe hap ewywuat raꞌyn. Miꞌi raꞌyn ti meiũ uhehay moherep hat e hap ewy raꞌyn. Katupono saꞌawyꞌi Tupana toꞌe -Atipoꞌoro aru yian me ehewowi ipuꞌap moherep hãpyk hamuat e hap ewy raꞌyn e. E Isaia miwan me 40.3 pe. 
LUK.7.28	Miꞌi hawyi Iesui henoi poꞌog -Pyno areꞌe ehepe Iuwãu wyti poꞌog torannia saꞌawyꞌi wuaria wemoherep haria kawiat maꞌato poꞌog kurin nakat wyti toineꞌen aikope Tupana toineꞌen morekuatno hap tote iwatoꞌin nakaria kai. 
LUK.7.29	Mio tã e hap torannia mekewat saꞌup poreraꞌat haria ikuap. Miꞌiria ti imohey ihay Tupana kaipywiat hat. Miꞌi hawyi teꞌeresetꞌok taꞌyn Iuwãu po wo. 
LUK.7.30	Maꞌato woꞌonapin haria iꞌewyte wanꞌi wanꞌi e haria yt teꞌeresetꞌok teran hin i Iuwãu po wo katupono yt taꞌatumohey hin i Tupana ehay taꞌatuewowiat haype. 
LUK.7.31	Miꞌi tupono ahenoi koran wuaria miitꞌin etiat. Uwe ewywuat tukupteꞌen miꞌiria.
LUK.7.32	Pyno miꞌiria wyti aikotã hirokaria apyk puo tukupteꞌen oken note rakaria iꞌatuehay pirik iraniaꞌin kape rakaria ewy aikotã pypy watoꞌe woꞌokyiꞌat eꞌat piat turan maꞌato yt hehairu teran hin i haria ewy. Iꞌewyte watepy pypy e hap wywo woꞌosyp turan maꞌato miꞌi turan yt teꞌerewak hin i hap ewywuaria e. 
LUK.7.33	Miꞌi turan Iuwãu woꞌosetꞌok hat tuwemosyꞌat kahato hawyi yt kat i hin i tutuꞌu. Iꞌewyte yt teꞌyꞌu hin i sapo hy wo. Miꞌi pote wyti eweiꞌe tope -Iuwãu wyti ahiag ipiit piat rakat eweiꞌe neꞌi. 
LUK.7.34	Taꞌi ihainia saꞌyru wyti tenuk iꞌewyte tuwesapoꞌu eweiꞌe neꞌi. -Eiwehaꞌat ro mekewat miit ienuk wato hat kape iꞌewyte sapo hy u wato kahato hat kape eweiꞌe. Iꞌewyte towyꞌinug mekewaria miitꞌin kaipywiat saꞌup poreraꞌat haria iꞌewyte iraniaꞌin yt nakuap i nug haria wywo toineꞌen eweiꞌe. 
LUK.7.35	Miꞌi tupono uwe ikyꞌesat Tupana kaipywiat weꞌeg hap miꞌi hat wyti imohey sese hat toineꞌen hawyi imepytꞌin wo kahato tukupteꞌen.
LUK.7.36	Miꞌi turan wẽtup ok woꞌonapin hat tiwenka raꞌyn Iesui toꞌyat kape tenuk iwywuat hamo hawyi Iesui toto raꞌyn iꞌyat kape hawyi taꞌapyk taꞌyn tenuk hamo yparakai ywyt pe. 
LUK.7.37	Miꞌi turan mekewat tawa pe toineꞌen haryporia miitꞌin mikuap yt naku i kahato rakat. Miꞌi ti ikuap Iesui toineꞌen woꞌonapin hat yat pe tenuk hamo hap. Miꞌi hawyi totat raꞌyn mohag hy ikamhigse kahato rakat Arapatu kawiat heiam rakat. 
LUK.7.38	Miꞌi hawyi haryporia tokosap yt pya hin i Iesui ape kai hawyi tuwak kahato hawyi toimoꞌapuk Iesui pyꞌokpe koꞌi teha hy wo hawyi toitip taꞌasap wo hawyi tohig Iesui pyꞌokpe hawyi toiꞌokpun naꞌyn mohag hy ikamhigse kahato rakat Iesui pyꞌokpe ete. 
LUK.7.39	Miꞌi hap kape woꞌonapin hat tehaꞌat hawyi mio tã e tuwanetup hawe -Sio meiẽ miit Tupana ehay moherep hat pote ren toikuap uwe meiẽ haryporia hap. Katupono uwe hemig meiẽwat miit miꞌi hat wyti iꞌaparap kahato hatno toineꞌen e tuwanetup hawe. 
LUK.7.40	Miꞌi hawyi Iesui tikuap woꞌonapin hat wanetup hap hawyi toꞌe woꞌonapin hat pe -Pyno toineꞌen wyti wẽtup uiꞌe epiat hap e Mio tã e pote -Ehenoi ro uimuꞌe hat e Simau. 
LUK.7.41	Miꞌi hawyi Iesui toꞌe Simau me -Toineꞌen typy ok miit weteweru taꞌatumipuru tineiru upiat haria. Maꞌato wẽtup ok wyti ipuru iꞌatuepiat hat toineꞌen. Wẽtup ok wyti tuwetuweru 500 a parata kapiat. Maꞌato wẽtup ok wyti 50 a parata kapiat yn. 
LUK.7.42	Maꞌato ti yt wẽtup ok i meimuẽwat typy ok takaria haꞌup nug kuap taꞌatumipuru tineiru koꞌi. Miꞌi pote mekewat tineiru kaꞌiwat tiwaure raꞌyn typy ok weteweru tepiat hap koꞌi hawyi uweĩ tineiru puru hat poꞌog ikyꞌe hatno toineꞌen apo are. 
LUK.7.43	Miꞌi hawyi Simau tiwesat -Taꞌi mekewat poꞌog weteweru wato hat. Mio tã e pote Iesui toꞌe -Taꞌi uiwesat hãpyk kahato e Iesui Simau me. 
LUK.7.44	Miꞌi hawyi Iesui tuwemorem naꞌyn haryporia kape hawyi toꞌe Simau me -Erahaꞌat ro meiũwat haryporia minug uhetiat kape. Karãpe areke eꞌyat pe turan yt etum i uhepe yꞌy uipysei epiat hamo. Maꞌato meiũwat haryporia wyti uipysei teha hy wo hawyi uipy toitip taꞌasap wo. 
LUK.7.45	Maꞌato en wyti yt karãpe uiꞌãpysig hin i putꞌok are eꞌyat piat turan. Maꞌato meiũwat haryporia wyti hig motꞌi kahato uipy areke meiũpe turan e. 
LUK.7.46	Pyno iꞌewyte en yt etopag hin i ikap uiꞌakag ete aheko ewy maꞌato meiũwat haryporia wyti tiꞌokpun mohag hy ikamhigse rakat uipyꞌokpe ete. 
LUK.7.47	Pyno atimoherep epe mekewat haryporia timoherep wyti iwato kahato woꞌokyꞌe hat. Maꞌato uwe imohãpyk kurin kat yn iꞌaparap hap miꞌi hat wyti imoherep kurin yn woꞌokyꞌe hap. 
LUK.7.48	Miꞌi hawyi Iesui toꞌe haryporia pe -Pyno eminug saꞌag koꞌi atiwuare yne raꞌyn. 
LUK.7.49	Mio tã e hawyi mekewat yparakai ywyt piat apyk haria apo iꞌatuꞌe raꞌyn toꞌope -Uweĩ pyno meiẽ aiminug saꞌag moweityk kuap hat apo iꞌatuꞌe toꞌope. 
LUK.7.50	Maꞌato Iesui toꞌe haryporia pe -Uimohey epiat hap ehakyeraꞌat raꞌyn. Pyno waku ereto ro ewepiit hap wywo e.
LUK.8.1	Miꞌi hawyi Iesui toto yne tawa koꞌi upi temiitꞌin 12 ok takaria wywo sehay wakuat enoi hamo. Aikotã Tupana topyhuꞌat irane Wuatꞌi Ywania Porekuatno hap tomohey hawyi hap moherep hamo raꞌyn yne tawa hit yne tawa watoꞌin koꞌi upi. 
LUK.8.2	Temiitꞌin sem koꞌi wywo tuwat iꞌewyte haryporiaꞌin tuwat hupi miꞌu nug hamo. Wẽtup ok haryporia Maria tawa Matarena piat e hap het rakat saꞌawyꞌi wuat 7 ok ahiagnia ipiit piat rakat Iesui tisopo raꞌyn nakat. 
LUK.8.3	Miꞌi hawyi Iuana mekewat Kusa eharyꞌi toto hupi hemiitꞌin eropat hamo. Heꞌaito ti mekewat Kusa morekuat Eroti yat pe toineꞌen. Yne motpap hap koꞌi morekuat yat piat toineꞌen Kusa po pe. Miꞌi hawyi mana Susana iꞌewyte iraniaꞌin haryporia Iesui potpoꞌororia powyro haria teꞌeropyhuꞌat. Miꞌi hawyi taꞌatuekat kaipyi taꞌatukyiꞌat kat koꞌi kat koꞌi Iesui powyro hamo.
LUK.8.4	Miꞌi hawyi yne tawa kaipywiaria aikope pyi aikope pyi teꞌeruwaꞌatunug Iesui ewowi. Miꞌi hawyi iãꞌãkap puo wẽtup sehay tohenoi yne itotiaria pe. 
LUK.8.5	Mio tã tohenoi hãꞌãkap wuo -Wẽtup eꞌat pe so hãꞌỹi sytpok hat toto toko kape hãꞌỹi sytpok hamo maꞌato yt yne i hewo go sese tote e. Iraniaꞌin hãꞌỹi go puꞌap upi hewo e. Miꞌi ti miitꞌin ikohyewyry iko puꞌap tote hawyi taꞌatuꞌakit akit neꞌi raꞌyn hãꞌỹi hawyi weitaria tuꞌu yne hãꞌỹi koꞌi hewo rakat muap upiat e. 
LUK.8.6	Iraniaꞌin hãꞌỹi nu upi yi heg upi hewo e. Wẽtup tuereto hẽtyt maꞌato meiũran ikuꞌuro yt kat i yꞌy yi kaipyi hãꞌỹi nu totiat neꞌi pote e. 
LUK.8.7	Iraniaꞌin hãꞌỹi iꞌanam me hu ypia pe hewo e. Miꞌiria hẽtyt wen maꞌato iꞌanam wywo toꞌoꞌewy neꞌi pote meiũran iꞌanam tohik neꞌi raꞌyn hawyi yt tuwenug i raꞌyn e. 
LUK.8.8	Iraniaꞌin yi wakuat rote hewo hewo go tote e. Miꞌiria ti iꞌatuehãite kahato hawyi wẽtup sat kaipyi 100 iãꞌỹi tuwemoherep e. Pyno ehewaure kaꞌa pote iwanetup kahato o mesuwat uhehay iãꞌãkap puat uimienoi ape e Iesui miitꞌin sem me. 
LUK.8.9	Miꞌi hawyi ipotmuꞌeria apo iꞌatuꞌe Iesui pe -Pyno kat e hap som ehenoi teran iãꞌãkap wuo hãꞌỹi koi hap ete iꞌatuꞌe. 
LUK.8.10	Miꞌi hawyi Iesui tiꞌatuwesat -Taꞌi uiwyriaꞌin ahenoi teran ehepe wuatꞌi mikuap yt heremo i rakat i aikotã Tupana topyhuꞌat irane Wuatꞌi Miitꞌin Porekuat no hap etiat e. Maꞌato iraniaꞌin me miitꞌin sem me hãꞌãkap wuo ahenoi teran yt uikuap teran i haria miꞌiria pote e. Teꞌeraꞌakasa wen uipiit kape maꞌato uhehay yt hotꞌokꞌe i iꞌatuete pote. 
LUK.8.11	-Pyno koitywy ahenoi i ehepe mesuwat iãꞌỹi iãꞌãkap etiat eweikuap sese hamo. Pyno uhehay iãꞌãkap wuo katupono Tupana ehay topyhuꞌat mekewat iãꞌỹi ewy e. 
LUK.8.12	Mekewat mikoi iãꞌỹi go puꞌap upiat ti hewo rakat iãꞌỹi wẽtup ok wẽtup ok wanetup hat ewywuat e. Teꞌeruwanetup maꞌato meremo ahiag putꞌok e iꞌatuwanetup hap ete hawyi Tupana ehay mikoi iãꞌỹi ewywuat toihep taꞌyn iꞌatuewaure pyi. Yt toikyꞌesat i taꞌatukuap katupono taꞌatukuap hawyi taꞌatuehakyeraꞌat hamuat taꞌatukuap taꞌyn e. 
LUK.8.13	Miꞌi hawyi ti nu totiat hewo rakat ewywuat wẽtup ok wẽtup ok wanetup hat ewy e. Teꞌeruwanetup hawyi waku kahato taꞌatupuẽti uimienoi hawyi iꞌatuwepiit kahato uhehay taꞌatukuap hawyi. Pywo kahato iꞌatuꞌe maꞌato miꞌiria iãꞌỹi yt hapo rakaria i ewywuaria tukupteꞌen e. Miꞌi pote yt toineꞌen motꞌi i kuap uhehay mohey hap Iꞌatuete e. Meiũran iraniaꞌin toꞌokyryꞌi iꞌatuete iꞌatuiãꞌãg hap uimohey hap kaipyi hawyi meremo taꞌatuwaure raꞌyn Tupana ehay e. 
LUK.8.14	Iꞌewyte ti mekewat iãꞌỹi iꞌanam miat hu ypia puat hewo rakat wẽtup ok wẽtup ok wanetup hat ewywuat e. Miꞌiria teꞌeruwanetup kahato uhehay wakuat kapiat hawyi taꞌatumohey ran hawyi taꞌatunug neran Tupana mikyꞌesat ewywuat koꞌi wen maꞌato taꞌatupotpap iwato hap kape taꞌatumikyꞌesat ewywuat nug hap kape yn teꞌeruwanetup hawyi uhehay toĩ wen iꞌatukai maꞌato yt karãpe i iꞌatag hap ewy toineꞌen iꞌatupyꞌa pe maꞌato iꞌakyt ewywuaria neꞌi topyhuꞌat iꞌatupyꞌa pe. 
LUK.8.15	Maꞌato mekewat hãꞌỹi yi wakuat rotiat hewo rakaria wyti wẽtup ok wẽtup ok wanetup hat ewywuat e. Miꞌiria ti iꞌatupyꞌa piat yi wakuat ewywuat pote teꞌeruwanetup aat kaꞌap Tupana ehay kape hawyi yt taꞌatuwaure hin i maꞌato taꞌatuhytmoĩ kahato taꞌatupyꞌa pe Tupana ehay hawyi taꞌatunug naꞌyn Tupana mikyꞌesat ewy e. Miꞌi pote mikoi haat kahato rakat ewywuat teꞌeropyhuꞌat teꞌeruwenug kahato rakaria ewy e Iesui.
LUK.8.16	Miꞌi hawyi wẽtup iãꞌãkap wuo Iesui henoi towyriaꞌin me -Getap we wãtym hawyi yt uwe i ariãty hẽtyhot hap ipag neran kamuti pe migꞌi wo e. Iꞌewyte yt taꞌatupag i yni ywytꞌokpype neꞌi maꞌato ywaiti pe waku pe heiam note yn taꞌatuhupit teran e. Miꞌi hawyi wehytꞌok haria meremo teꞌeraꞌakasa hẽtyhot hap e. 
LUK.8.17	Pywo ti aru miitꞌin minug koꞌi heremo kahato topyhuꞌat. Yt kat i migꞌi wo toineꞌen. Kat kat koꞌi mio migꞌi wo toineꞌen wen maꞌato meiũran ti aru heremo yne raꞌyn e miitꞌin minug koꞌi. 
LUK.8.18	Pyno eweiwanetup to uimienoi kape uhytꞌiꞌin manaꞌin e Iesui. Eweiwanetup haty wo hawyi eiwewaure kaꞌa kahato uhehay kape. Miꞌi pote aru poꞌog naꞌyn putꞌok e eiwanetup hap moẽtyhot hamuat. Maꞌato iraniaꞌin yt urutuwanetup teran i imienoi kape e haria ti. Uruto uruweꞌeg kahato e haria maꞌato mio tã e haria wanetup hawyi tuweityk yne raꞌyn e.
LUK.8.19	Miꞌi turan Iesui ty putꞌok e Iesui ywytꞌin wywo hawyi tuwehytꞌok teran Iesui ewowi wen maꞌato yt tuwehytꞌok kuap i katupono ipotmuꞌeria typyꞌi kahato getap we pote. 
LUK.8.20	Miꞌi pote wẽtup ok toꞌe Iesui pe -Uhyt iuẽ ety putꞌok e okenꞌypyke hawyi eꞌywytꞌin nywo iꞌatuehay teran so ewywo e Iesui pe. 
LUK.8.21	Miꞌi hawyi Iesui toꞌe getap wiaria pe -Pywo pe ti areꞌe uity sese uheꞌywytꞌin sese uheinytꞌin sese uimienoi kapiat wanetup haria. Iꞌewyte uimienoi taꞌatukuap hawyi taꞌatunug Tupana mikyꞌesat koꞌi e. Miꞌiria ti teꞌeropyhuꞌat uity uiywytꞌin uheinytꞌin e.
LUK.8.22	Wẽtup eꞌat pe Iesui toꞌe temiitꞌin me -Toꞌiro yara puo hyemyiꞌa wato sakpo e. Miꞌi hawyi toto raꞌyn yara wato kape hawyi teke temiitꞌin wywo. Tuwehytꞌok yara pe hawyi tuwat raꞌyn hyemyiꞌa wato sokpo e. 
LUK.8.23	Yꞌy pyꞌasetpiat turan Iesui toket raꞌyn. Miꞌi turan ywytu kahato putꞌok e yꞌy ete hyemyiꞌa wato pyꞌasetpiat ikupteꞌen turan hawyi ywytu tipetek kahato raꞌyn yara pote yꞌy teke teke raꞌyn iꞌatueꞌyara pe. Miꞌi pote -Yt naku i kahato pote wataꞌapyꞌat hamuat raꞌyn iꞌatuꞌe taꞌyn. Ipoityꞌi kahato raꞌyn iꞌatuete. 
LUK.8.24	Miꞌi hawyi teꞌeruwẽpowat Iesui kape -Urukaꞌiwat urukaꞌiwat erehymut ro iꞌatuꞌe. Wataꞌapyꞌat irane raꞌyn iꞌatuꞌe. Yꞌy teke teke kahato aheꞌyara pe iꞌatuꞌe. Watopap hamuat raꞌyn iꞌatuꞌe hawyi Iesui tuwehymut hawyi ipoĩꞌam naꞌyn hawyi iwẽpapꞌi raꞌyn ywytu kape -Epohep to ywytu iꞌewyte epoꞌinik to yꞌy e. Mio tã e hawyi ipohep taꞌyn ywytu iꞌewyte ipoꞌinik taꞌyn yꞌy. 
LUK.8.25	Miꞌi hawyi apo e haty wo topotmuꞌeria pe -Uiwyriaꞌin kat poteĩ yt uimohey i e. Aikopeĩ ehepiat uimohey hap e. Miꞌi hawyi teꞌeruwanetup kahato raꞌyn iminug ete hawyi teꞌeroꞌe toꞌope -Uwe som pyno Meiũ Miit Iesui katupono ihay pyi ipoꞌinik kuap meremo ywytu iꞌewyte yꞌy esaika hap iꞌatuꞌe.
LUK.8.26	Miꞌi hawyi yi Kerasa eꞌy sakpo putꞌok iꞌatuꞌe yi Karireia kaipyi hawyi yi Kerasa wã tote teꞌeruwehik taꞌyn. 
LUK.8.27	Hawyi tuwẽtem naꞌyn yara wato pyi turan putꞌok e raꞌyn hewowi wẽtup ok ahiagnia sem ipiit piat rakat tawa Kerasa piat ieineꞌen hat. Miꞌi ti yt toineꞌen kuap i towyriaꞌin wywo tetawa pe katupono ipyꞌahak kahato hawyi hesoꞌok tuereto pote. Miꞌi haype toineꞌen woꞌosyp hap tote yn yt tesokpe pe i. 
LUK.8.28	Tehaꞌat Iesui kape hawyi tehay pirik wo tuwewahik yi totiat hawyi iwẽpapꞌi tehay pirik wo -Worokuap En Tupana Ywaitiat Ieineꞌen hat Saꞌyru En e. Kat aru etunug uhete e haty wo Iesui pe. Uhyt waĩ urusatyꞌi satyꞌi teiꞌo e ahiagnia miit piit pyi. 
LUK.8.29	Mio tã iꞌatuꞌe katupono Iesui tiꞌatusopo teran mekewat miit piit pyi ahiagnia pote. Saꞌawyꞌi ahiagnia topytyk tuereto mekewat miit ipiit ete hawyi hesoꞌok kahato tuereto. Iꞌewyte iraniaꞌin ipoꞌi poꞌi haity iheg rakatno pykai toiterek neꞌi. Iꞌewyte ipy ipo koꞌi taꞌatupoꞌi poꞌi pykai toiterek neꞌi hawyi ahiag tioto yahig wato kape. 
LUK.8.30	Miꞌi hat pe Iesui toꞌe -Kat eĩ eset e tope. Miꞌi hawyi -Isem e rat uhet katupono saꞌawyꞌi ahiagnia typyꞌi kahato rakaria tuwehytꞌok uipiit pe pote hawyi miitꞌin uhetꞌok Isem Iꞌatuꞌe. 
LUK.8.31	Miꞌi hawyi ahiagnia teꞌeroꞌe Iesui pe taꞌatuemiit piit pyi -Uhyt iꞌatuꞌe yt urupoꞌoro teiꞌo En wuatꞌi eꞌat piat guꞌuro hap kape iꞌatuꞌe. 
LUK.8.32	Miꞌi turan tukupteꞌen itote hamaut koꞌi typyꞌi kahato rakaria. Miꞌi pote teꞌeroꞌe -Pyno meimuẽwat hamaut koꞌi kape ro urupoꞌoro iꞌatuꞌe. Mio tã iꞌatuꞌe hawyi Iesui toꞌe iꞌatuepe -Eiwehytꞌok to pyno mekewat hamaut koꞌi piit pe ahiagnia pe. 
LUK.8.33	Miꞌi hawyi tuwenoꞌẽ raꞌyn mekewat miit hesoꞌok rakat piit pyi hamaut koꞌi kapiat tuwehytꞌok hamo. Miꞌi hawyi hamaut koꞌi ikohyeput i kohyeput i yityꞌok tote pyi yꞌy wato kape hawyi hewo hewo raꞌyn yꞌy wato pe hawyi topap yne raꞌyn. 
LUK.8.34	Miꞌi hawyi hamaut apykok haria teꞌeraꞌakasa hawyi meremo tuwat henoi hamo tawa koꞌi kape. Iꞌewyte muap upiat gupteꞌen haria pe taꞌatuhenoi. 
LUK.8.35	Pyno iꞌatuepiat henoi hawyi tõꞌẽ kahato Iesui kape. Putꞌok iꞌatuꞌe turan mekewat saꞌawyꞌi wuat ahiag ipiit piat rakat waku raꞌyn taꞌatupuẽti sokpe pe raꞌyn toineꞌen Iesui yatype. Iwanetup hap hãpyk iraꞌyn. 
LUK.8.36	Miꞌi hawyi saꞌawyꞌi wuat akasa haria henoi yne aikotã aikotã Iesui timoehãite hap etiat õꞌẽ haria pe. 
LUK.8.37	Miꞌi tupono mekewat tawa Kerasa kaipywiaria teꞌerokenꞌẽ kahato Iesui pupi haype teꞌeroꞌe -Mehin ereto ro meiũpe pyi iꞌatuꞌe Iesui pe. Yt uruikyꞌesat i meiũpe ereineꞌen poꞌog iꞌatuꞌe. Mio tã iꞌatuꞌe hawyi Iesui teke i raꞌyn yara pe hawyi taꞌaipok iraꞌyn yꞌy wato sakpo. 
LUK.8.38	Teke turan saꞌawyꞌi wuat ahiag ipiit piat rakat -Uikaꞌiwat areto teran eupi katupono areineꞌen epotmuꞌe wato wo teran e Iesui pe. 
LUK.8.39	Maꞌato Iesui -Yt uhyt waku poꞌog eraꞌaipok eꞌyat kape hawyi ehenoi aikotã Tupana tunug ehetiat hap koꞌi. Mio tã e hawyi mekewat miit toto raꞌyn wuatꞌi tawa koꞌi kape hawyi tohenoi henoi raꞌyn tepiat Iesui minug koꞌi tetawa piaria pe toto. Miꞌi tote yne tawa piaria pe aikotã Iesui tunug tetiat hap tohenoi kahato.
LUK.8.40	Miꞌi hawyi Iesui tuweꞌysakpo iraꞌyn turan miitꞌin typyꞌi kahato toiꞌatupuẽti itote. Iꞌatuwepiit kahato katupono taꞌatuhekatup kahato Iesui putꞌok e hap. 
LUK.8.41	Miꞌi turan tuut Iesui ewowi wẽtup ok Tupana motypot yat piaria akag Iairu e hap het rakat. Miꞌi ti Iesui owa kape tuwepỹꞌãtutuk hawyi tuwewahik yi kape hawyi toꞌe Iesui pe -Mehin eriot ro uhupi uiꞌyat kape e. 
LUK.8.42	-Mehin e uhakiꞌyt 12 anu rakat ikuꞌuro teran kahato raꞌyn e. Mio tã e hawyi Iesui toto raꞌyn Iairu yat kape. Miꞌi turan muap upi miitꞌin sem tohik kahato kokai kokai. 
LUK.8.43	Miꞌi turan toineꞌen iꞌatuꞌok pe kai wẽtup ok haryporia huu wato rakat 12 anu raꞌyn hoꞌopot hat. Toipun yne raꞌyn tekat koꞌi paini koꞌi upi mohag nug haria koꞌi upi tomoehãite hap kyewi wen maꞌato yt toipuẽti hin i tehãite hap. 
LUK.8.44	Miꞌi ti tokosap Iesui ape kai hawyi totemig naꞌyn hesokpe ẽpe hawyi meremo huu teke raꞌyn hawyi waku iraꞌyn. 
LUK.8.45	Miꞌi hawyi tesokpe emig hawyi Iesui apo e -Uweĩ uhemig hat meikope e. Mio tã e pote Peteru toꞌe Iesui pe -Uikaꞌiwat miitꞌin typyꞌi kahato rakaria pyꞌasetpe ahewyry pote miitꞌin ahemig hemig kahato e. 
LUK.8.46	Maꞌato Iesui toꞌe -Peteru e uhemig hat wyti uimohey kahato hat miꞌi pote uhemig turan uhesaika hap tuwẽtem uipiit pyi imoehãite hamo. 
LUK.8.47	Toikuap taꞌyn hawyi hemig hat tyry toꞌe popuo tuut hewowi. Miꞌi hawyi tuwepỹꞌãtutuk Iesui ewowi. Mio tã e -Mimi mesup taꞌyn migꞌi wo woromig uimoehãite hap kyewi e. Woromig hawyi meremo epiat uimoehãite hap atipuẽti e Iesui pe wuatꞌi ehamo. 
LUK.8.48	Miꞌi hawyi Iesui toꞌe tomimoehãite hat pe -Uhakiꞌyt pyno waku raꞌyn en e. Uimohey hap kaipyi emoehãite hap etipuẽti raꞌyn e. Waku pyno eraꞌaipok i raꞌyn eꞌyat kape ewepiit hap wywo e. 
LUK.8.49	Miꞌi turan Iesui piat henoi imoehãite hap turan putꞌok e wẽtup ok Iairu yat kaipyi. Miꞌi toꞌe Iairu piat henoi hamo. -Uhyt e ikuꞌuro sese raꞌyn wyti esakiꞌyt e. Pyno yt kan hamo i wahenoi poꞌog aimuꞌe hat Iesui pe e. 
LUK.8.50	Miꞌi hap Iesui tikuap hawyi toꞌe Iairu pe -Yt gytꞌere teiꞌo esakiꞌyt ikuꞌuro hap pupi maꞌato etimohey yn naꞌyn Tupana hawyi waku pe esakiꞌyt e. 
LUK.8.51	Miꞌi hawyi Iesui putꞌok e Iairu yat ete hawyi Iesui toꞌe miitꞌin sem me -Yt atikyꞌesat i miitꞌin typyꞌi poityꞌi ikuꞌuro rakat yatype e. Waku Peteru Iuwãu Tiaku iꞌewyte iꞌywot ity yn atikyꞌesat ikuꞌuro yatype e. 
LUK.8.52	Teke hawyi Iesui tiꞌatupuẽti itote miitꞌin wak haria hakiꞌyt ikuꞌuro pote teꞌeruwak taꞌatueko ewy. Miꞌiria pe Iesui toꞌe -Yt eweiwak teiꞌo e eipoꞌinik to e. Yt ikuꞌuro i rat maꞌato toket neꞌi rat e. 
LUK.8.53	Miꞌi pote wak haria toꞌokyryꞌi neꞌi Iesui ehay ete -Pywo ti rat ikuꞌuro sese hakiꞌyt iꞌatuꞌe. 
LUK.8.54	Iesui teke raꞌyn ikuꞌuro rakat kape iwywuat pe hawyi toipopytyk taꞌyn hawyi toꞌe tehay pirik wo -Piꞌã epoĩꞌam no e. 
LUK.8.55	Miꞌi hawyi tuwehymut iraꞌyn hakiꞌyt ikuꞌuro rakat hawyi -Koitywy etopoi ro emepyt mana e. 
LUK.8.56	Miꞌi hawyi iꞌywotꞌin teꞌerehum kahato Iesui minug ete maꞌato Iesui toꞌe iꞌatuepe -Yt uwe pe teiꞌo ewehenoi uiminug ete emepyt moehãite hap e.
LUK.9.1	Iesui tuwẽtem Iairu yat pyi hawyi toiꞌatukay kay tuwewowi temiitꞌin sese 12 ok takaria. Miꞌi hawyi toꞌe temiitꞌin sese pe -Uiwyriaꞌin mesup atum naꞌyn ehepe uhesaika hap ahiag sopo hamuat e. Iꞌewyte atum naꞌyn ehepe uhesaika hap iꞌahuu rakaria moehãite hamuat. 
LUK.9.2	Miꞌi hawyi toiꞌatupoꞌoro temiitꞌin miitꞌin muꞌe hamo aikotã Tupana toineꞌen morekuatno hap etiat hamo. Iꞌewyte iꞌahuu rakaria moehãite hamo. 
LUK.9.3	Miꞌi hawyi toꞌe topotmuꞌeria pe -Yt kat reiꞌo ewetioto eiwewywo yt eipoꞌyha i wyti iꞌewyte yt ehekuriwuꞌa i wyti iꞌewyte yt eimiꞌu i wyti iꞌewyte uhetineiru i wyti iꞌewyte wẽtup ehesokpe yn waku ewetioto e. 
LUK.9.4	Karãpe eiwehytꞌok taꞌyn wẽtup tawa pe hawyi uwe -Ereke ro uiꞌyat pe e hat yat pe waku eweikupteꞌen. Karamuo eiwenoꞌẽ iraꞌyn mekewat tawa pywiat hap kape. 
LUK.9.5	Maꞌato mekewat tawa piaria yt eikyꞌesat i pote waku meremo eiwenoꞌẽ mekewat tawa pyi maꞌato eiwenoꞌẽ turan waku eiwepiit pitꞌok eipy tawa sawiu meimuẽ ti miitꞌin yt nakuaria i e hap moherep hamo e. 
LUK.9.6	Mio tã e hawyi tuwat raꞌyn hemiitꞌin wuatꞌi miitꞌin piat sehay wakuat Iesui etiat enoi hamo. Iꞌewyte tuwat turan taꞌatumoehãite kahato wuatꞌi tawa puo iꞌahuu rakaria.
LUK.9.7	Miꞌi hawyi tama Karireia piat morekuat Eroti tikuap taꞌyn aikotã Iesui minug koꞌi etiat hawyi tuwanetup kahato. Katupono iraniaꞌin Iuwãu wyti tuwehymut iraꞌyn 
LUK.9.8	Iraniaꞌin teꞌeroꞌe -Mekewat Tupana ehay moherep hat saꞌawyꞌi wuat Eria tuwehymut iraꞌyn guꞌuro pyi iꞌatuꞌe maꞌato iraniaꞌin teꞌeroꞌe mekewaria saꞌawyꞌi wuaria Tupana ehay moherep hat haria teꞌereuwemoherep iraꞌyn. 
LUK.9.9	Miꞌi pote Eroti toꞌe -Uhehay pyi meke taꞌatuꞌakag tek taꞌyn Iuwãu e. Maꞌato iraniaꞌin henoi kahato te wẽtup ok iminug etiat. Uweĩ miꞌi miit e. Miꞌi hawyi Eroti tikat raꞌyn Iesui tehaꞌat teran haype.
LUK.9.10	Miꞌi hawyi Iesui potpoꞌororia teꞌeraꞌaipok i raꞌyn tawa koꞌi kaipyi ihay moherep haria. Miꞌi hawyi taꞌatuhenoi aikotã aikotã ipuꞌap muat upi taꞌatuminug hap koꞌi taꞌatuewyry hap upi taꞌatuhenoi henoi yne yne Iesui pe. Taꞌatuhenoi yne raꞌyn hawyi Iesui teꞌerepoꞌok i raꞌyn temiitꞌin wẽtup tawa kape tawa Pesaita kape taꞌatuweran temiitꞌin nywo hap toikyꞌesat.
LUK.9.11	Maꞌato miitꞌin typyꞌi rakaria tikuap hawyi tuwat raꞌyn Iesui upi. Putꞌok iꞌatuꞌe hawyi waku kahato eiweꞌe e Iesui Iꞌatuepe hawyi toiꞌatumuꞌe kahato Tupana toineꞌen morekuatno hap ete. Iꞌewyte toiꞌatumoehãite kahato taꞌatumoehãite hap kyꞌesat haria. 
LUK.9.12	Miꞌi hawyi wãtym i kape hemiitꞌin 12 ok takaria teꞌeroꞌe Iesui pe -Urumuꞌe hat etiꞌatupoꞌoro i ro miitꞌin sem tawa koꞌi kape itotiat iꞌatuket hamo iꞌewyte itote taꞌatupuẽti kuap taꞌatumiꞌu wuat koꞌi. Meiũpiat yahig wato totiat yt kat i pote iꞌatuꞌe. 
LUK.9.13	Mio tã iꞌatuꞌe hawyi Iesui toꞌe -Eweiꞌatupoi ro hesyꞌat rakaria e temiitꞌin me. Miꞌi hawyi -Mehin kurin kahato aimiꞌu mesuwe iꞌatuꞌe. Toineꞌen aimiꞌu 5 man typy pira yn wuatꞌi poi hamo yt putꞌok e kuap i iꞌatuꞌe. Sio apo etikyꞌesat urutuwat tawa kape miꞌu kyiꞌat poꞌog iwato hamo typyꞌi rakaria moenuk hamo iꞌatuꞌe. 
LUK.9.14	Pywo tukupteꞌen meiũpe miitꞌin sem kahato aikotã 5 miu ihainiaꞌin hap ewy iꞌatuꞌe. Miꞌi hawyi Iesui toꞌe temiitꞌin me -Pyno eweiꞌapyk to yi upi eweiꞌe ro kowo 50 kowo 50 eweiꞌe ro waꞌatunug haria pe e Iesui temiitꞌin me. 
LUK.9.15	Miꞌi hawyi hemiitꞌin tunug naꞌyn Iesui e hap ewy hawyi taꞌatupoꞌoro raꞌyn miitꞌin torannia Iꞌatuꞌapyk hamo. 
LUK.9.16	Miꞌi hawyi Iesui tat raꞌyn 5 man iꞌewyte typy pira hawyi tehaꞌat atipy kape hawyi -Waku kahato emiium uruepiat urumiꞌu wuat Tupana e. Mio tã toꞌe hawyi toipatꞌok taꞌyn man koꞌi iꞌewyte pira koꞌi hawyi tutum naꞌyn temiitꞌin me miitꞌin piat imoꞌẽ hamo. 
LUK.9.17	Miꞌi hawyi torannia teꞌerenuk hawyi iꞌatuꞌok kahato raꞌyn hawyi hemiitꞌin tiꞌatunug iraꞌyn iꞌatumiꞌu ieĩpyt. Miꞌi taꞌatupuẽti 12 yrysakag me topyhuꞌat. Tuwemowato kahato itotiaria erenuk hap. Miꞌi hawyi iꞌatuꞌok taꞌyn.
LUK.9.18	Wẽtup eꞌat pe Iesui tuweran toineꞌen Tupana wywo tehay hamo. Miꞌi turan hemiitꞌin putꞌok iꞌatuꞌe hewowi hawyi apo e iꞌatuepe -Uweĩ uito iraniaꞌin me e. 
LUK.9.19	Miꞌi hawyi taꞌatuwesat -Iraniaꞌin wyti teꞌeroꞌe epe Iuwãu woꞌosetꞌok hat meiẽ iꞌatuꞌe iraniaꞌin wyti teꞌeroꞌe Eri wyti meiẽ iꞌatuꞌe maꞌato iraniaꞌin wyti teꞌeroꞌe epe saꞌawyꞌi wuaria Tupana ehay moherep haria wyti tuwẽtem naꞌyn guꞌuro pyi iꞌatuꞌe. 
LUK.9.20	Miꞌi hawyi apo e iraꞌyn temiitꞌin me -Maꞌato ehepe uweĩ uito e Iesui. Mio tã e pote Peteru tiwesat -Taꞌi En wyti uruehakyeraꞌat hanuat Tupana Mipoꞌoro e.
LUK.9.21	Mio tã e hawyi Iesui tiꞌatunapin haty wo temiitꞌin -Pyno uiwyriaꞌin e uikuap ehepiat hap o yt uwe pe teiꞌo ewehenoi e. 
LUK.9.22	Miꞌi hawyi poꞌog Iesui toꞌe -Pywo uito miitꞌin ykeꞌet wyti aru uimosoꞌopot kahato Iuteuria akagnia po wo iꞌewyte paꞌi kororia akag koꞌi iꞌewyte wanꞌi wanꞌi e haria. Miꞌiria ti aru uiꞌauka raꞌyn maꞌato ti aru myẽꞌym eꞌat uikuꞌuro hawyi arẽtem iraꞌyn guꞌuro pyi e.
LUK.9.23	Miꞌi hawyi Iesui toꞌe torannia pe -Uwe toto teran uhupi miꞌi haria waku iwaure yne tomikyꞌesat nug hap koꞌi hawyi waku totioto wuatꞌi eꞌat pe hoꞌopot hap teꞌariaꞌyp posak uhupiat toto hamo. 
LUK.9.24	Uwe uwe ikuꞌuro uipotpap we uhehay wakuat enoi hamo miꞌiria wyti aru taꞌatuieineꞌen hap sese puẽti wuatꞌi eꞌat pe mesuwe iꞌewyte atipy pe e. Maꞌato iraniaꞌin taꞌatuieineꞌen hap mesuwarotiat kape yn wanetup haria taꞌatuieineꞌen hap sese pun haria wo neꞌi tukupteꞌen e. 
LUK.9.25	Pyno yt kat hamo i mesuwarotiat kareꞌen koꞌi yne toineꞌen epo pe eheineꞌen hap sese pun hatno ereineꞌen pykai. Howosat rakatno neꞌi ereineꞌen. 
LUK.9.26	Uwe uwe uipupi tuwemoti iꞌewyte uhehay tomuꞌe hap pupi tuwemoti pote ti aru uito miitꞌin ykeꞌet aremoti miꞌiria pupi wy karãpe ariot uhesaika hap hẽtyhot puo uiꞌywot piat uipoꞌoro hap eꞌat pe. 
LUK.9.27	Yt eweiwaure teiꞌo mio wuat uiꞌe hap e. Pywo ti rat tukupteꞌen meiũpe Tupana topyhuꞌat morekuat nuat hap kapiat akasa haria e Aikotã Tupana topyhuꞌat Morekuatno hap kapiat akasa taꞌatukuꞌuro hap eꞌyian me te rakaria e.
LUK.9.28	Miꞌi hawyi 7 eꞌat hawyi Iesui tioto raꞌyn topotmuꞌeria sese Peteru Iuwãu Tiaku tuwewywo yityꞌok kape tehay Tupana wywuat hamo. 
LUK.9.29	Miꞌi hawyi Iesui ihay toꞌywot wywo turan howa tuweupi toineꞌen yt saꞌawyꞌi wuat ewy i. Iꞌewyte hesokpe ikytsig kahato imehit kahato. 
LUK.9.30	Miꞌi hawyi meremo teꞌeruwemoherep iwywo typy ok saꞌawyꞌi wuat Tupana ehay moherep haria atipy kaipyi. Wẽtup ok aseꞌi Muisei wẽtup ok aseꞌi Eria. 
LUK.9.31	Miꞌiria atipy piat hẽtyhot hap wywo teꞌeruwemoherep hawyi iꞌatuehay Iesui wywo. Taꞌatuhenoi ikuꞌuro hamuat tawa Ierusarẽi me Tupana mikyꞌesat nug hap upi. 
LUK.9.32	Miꞌi turan Peteru Iuwãu Tiaku teꞌeroket kahato itote maꞌato teꞌeruwehymut hawyi teꞌeraꞌakasa raꞌyn Iesui ẽtyhot hap. Iꞌewyte iꞌyatype teꞌereꞌakasa saꞌawyꞌi wuaria Tupana ehay moherep haria aseꞌi Muisei aseꞌi Eria iwywo. 
LUK.9.33	Miꞌi hawyi mekewat Iesui yatypiaria tuwat iraꞌyn pykai Peteru toꞌe Iesui pe -Urumuꞌe hat e waku meiũpe watoineꞌen wuatꞌi eꞌat pe. Miꞌi pote waku myẽꞌym eheꞌog urutunug eirania. Wẽtup ewatno wẽtup Muisei watno iꞌewyte wẽtup Eria watno maꞌato Peteru mio tã e yt tepiat ikuap pykai i. 
LUK.9.34	Mio tã e turan ywyhig putꞌok e raꞌyn Peteru Iuwãu Tiaku ete hawyi teꞌerokenꞌẽ kahato raꞌyn. 
LUK.9.35	Miꞌi hawyi Tupana ehay taꞌatukuap taꞌyn ywyhig kaipyi -Mekepe eipyꞌasetpe ti Wẽtup ok Miit toineꞌen. Miꞌi ti Uhaꞌyru Uimiꞌairo Wuatꞌi Miitꞌin Ehakyeraꞌat hanuat e. Pyno eiwanetup to Uhaꞌyru mienoi kape e. 
LUK.9.36	Sehay atipy kaipywiat ipohep taꞌyn turan Iesui yn naꞌyn tuweran teꞌereꞌakasa. Miꞌi hawyi hemiitꞌin atunik kahato raꞌyn tukupteꞌen mekewat eꞌat pe. Yt iꞌatuehay hin i raꞌyn katupono yt uwe i raꞌyn saꞌawyꞌi wuat iꞌatuꞌakasa hap koꞌi pote.
LUK.9.37	Eꞌihatꞌok pe hawyi Iesui topotmuꞌeria wywo ipotꞌapyk yityꞌok kaipyi yihot kape. Miꞌi turan putꞌok iꞌatuꞌe typyꞌi rakaria Iesui ete. 
LUK.9.38	Miꞌi hawyi wẽtup ok miitꞌin tok piat tikay kay raꞌyn Iesui -Urumuꞌe hat erahaꞌat ro uhaꞌyru wẽtup yn nakat kape e. 
LUK.9.39	Maꞌato maꞌãu saꞌag teke hawyi meremo uimepyt ihay pirik tuereto hawyi hesoꞌok kahato hawyi iwẽ inãpuk taꞌyn. Maꞌãu saꞌag tiꞌahyk ahyk kahato hawyi tuereto pote yt ipohep kuap i maꞌãu saꞌag uimepyt ete pyi. 
LUK.9.40	Emiitꞌin me ahẽtup maꞌãu sopo hamuat wen maꞌato yt taꞌatusopo kuap i e Iesui pe. 
LUK.9.41	Miꞌi hawyi Iesui toꞌe itotiaria pe -Are paĩ eipe ti yt Tupana mohey haria hin i. Areineꞌen motꞌi raꞌyn eiwywo eimuꞌe hamo pykai. Miꞌi hawyi Iesui toꞌe mekewat miit pe. -Eterut ro emepyt meikowo uhewowi. 
LUK.9.42	Miꞌi hawyi kurum putꞌok e Iesui etiat turan maꞌãu saꞌag teke iraꞌyn kurum piit pe hawyi maꞌãu saꞌag tipun tipun kahato raꞌyn yi tote. Miꞌi pote Iesui toꞌe maꞌãu saꞌag me -Erẽtem no maꞌãu saꞌag e. Mio tã e hawyi waku iraꞌyn kurum ete hawyi tohenoi iraꞌyn kurum iꞌywot pe.
LUK.9.43	Miꞌi pote torannia teꞌeruwanetup kahato raꞌyn -Iwato kahato Iesui mimoherep Tupana esaika hap kape. Miꞌi hawyi torannia itotiaria teꞌeruwanetup kahato kat kaipyi Iesui tunug meketã iꞌatuꞌe. Mio tã iꞌatuꞌe pote Iesui toꞌe temiitꞌin me 
LUK.9.44	-Yt eweiwaure teiꞌo kat are saꞌawyꞌi ehepiat hap koꞌi. -Uito miitꞌin ykeꞌet pykai ti aru uipag aru miitꞌin po pe uiꞌauka hamo uiꞌe hap. 
LUK.9.45	Maꞌato yt taꞌatukuap hin i kat toꞌe hawe mio tã e hap. Taꞌatuewyi neꞌi migꞌi wo yt taꞌatuepiat yt ikuap pykai. Kat pote teꞌerokenꞌẽ kahato apo taꞌatuꞌe hamuat haype.
LUK.9.46	Miꞌi hawyi Iesui potmuꞌeria tuꞌuka toꞌope taꞌatuehay wo uwe som poꞌog iwato rakatno toineꞌen hap ete. 
LUK.9.47	Miꞌi hawyi Iesui tikuap taꞌyn iꞌatuwanetup hap hawyi Iesui teꞌeroꞌokosap hirokat hawyi toiporokpun toꞌywytpe. 
LUK.9.48	Miꞌi hawyi Iesui toꞌe -Uwe ikyꞌe kahato meiũwat hirokat miꞌi hat wyti uikyꞌe hat toineꞌen. Iꞌewyte uwe uikyꞌe miꞌi hat wyti uimipoꞌoro hat kyꞌe hat toineꞌen. Kat pote uwe toineꞌen poꞌog ipyꞌa perupꞌi kahato rakat eipyꞌasetpiat miꞌi yn wyti toineꞌen kuap poꞌog iwato rakatno.
LUK.9.49	Miꞌi hawyi Iuwãu toꞌe Iesui pe. -Urukaꞌiwat gaꞌatpo urutaꞌakasa raꞌyn wẽtup ok ahiag koꞌi sopo hat e. Eset wo toiꞌatusopo kahato ahiag wen yt hewyry hin i ahupi hat. Miꞌi pote -Waĩ urutoꞌe tope katupono yt karamuo i uruwywo hewyry rakat i pote e. 
LUK.9.50	Mio tã e Iuwãu pote Iesui toꞌe Iuwãu me Iꞌewyte iraniaꞌin temiitꞌin me -Yt naku i waĩ eweiꞌe miꞌiria pe katupono miꞌiria eiꞌewywuaria tukupteꞌen yt karãpe i ikohyewyry eiwywo pykai e.
LUK.9.51	Miꞌi hawyi yt pya raꞌyn Iesui toto atipy kapiat hap eꞌat pote toto teran tawa Ierusarẽi kape yn. 
LUK.9.52	Miꞌi hawyi Iesui toiꞌatupoꞌoro iraniaꞌin teꞌyian me toket hap kat iꞌatuepiat hamo hawyi putꞌok iꞌatuꞌe raꞌyn tawa Samaria pe. 
LUK.9.53	Maꞌato itotiat ieineꞌen haria yt ikyꞌesat i Iesui kat pote taꞌatukuap toto Ierusarẽi kapiat hap pote. 
LUK.9.54	Mio tã iꞌatuꞌe hap hemiitꞌin Tiaku hawyi Iuwãu tikuap taꞌyn hawyi teꞌeroꞌe -Urukaꞌiwat waku apo uruikay kay aria atipy kaipyi meimewuaria miitꞌin moma hamo iꞌatuꞌe. 
LUK.9.55	Miꞌi hawyi Iesui tuwemorem haty wo waĩ toꞌe hamo. 
LUK.9.56	Miꞌi hawyi tuwat i raꞌyn wẽtup tawa kape wẽtup muap upi yi Samaria sakpo.
LUK.9.57	Karãpe Iesui toto raꞌyn muap upi temiitꞌin wywo miꞌi turan wẽtup ok miit toꞌe Iesui pe -Areto teran eupi mehin aikowo aikowo ereto hap upi e. 
LUK.9.58	Miꞌi hawyi Iesui tiwesat -Pyno ereto teran pote waku saꞌawyꞌi eto hap owakai te erewanetup kahato katupono Awahuru koꞌi ti tukupteꞌen taꞌatukaꞌa puo. Iꞌewyte weitaria ti teꞌeroket taꞌatusok koꞌi puo. Maꞌato uito Miitꞌin Ykeꞌet pykai yt kat i uiket hap e. 
LUK.9.59	Hawyi Iesui toꞌe wẽtup ok miit pe -Toꞌiro uhupi e. Mio tã e pote toiwesat -Uikaꞌiwat pyno saꞌawyꞌi waku araꞌaipok uiꞌyat kape uiꞌywot syp hamo e. 
LUK.9.60	Mio tã e pote Iesui toꞌe -Tero ikuꞌuro rakaria toꞌosyp mekepe toꞌope maꞌato waku en ereto aikotã Tupana toineꞌen morekuatno hap etiat enoi miitꞌin piat hamo. 
LUK.9.61	Miꞌi hawyi wẽtup ok toꞌe Iesui pe -Taꞌi uito areto teran eupi mehin e maꞌato saꞌawyꞌi waku arenoi ti uiꞌywotꞌin me e. 
LUK.9.62	Miꞌi hawyi Iesui tiwesat -Uwe ipotpap mekewat yi morem hap etiat turan tehaꞌat tosaipe pe neꞌi miꞌi hat wyti yt putꞌok e kuap i Tupana toineꞌen morekuatno hap tote.
LUK.10.1	Wẽtup eꞌat Iesui tiꞌatuꞌairo iraniaꞌin 70 ok temiitꞌin wo Miꞌiria ti toiꞌatupoꞌoro typy ok tuereto teꞌyian me yne tawa koꞌi kape aikowo toto teran hap tawa koꞌi upi. 
LUK.10.2	Maꞌato toiꞌatupoꞌoro hap eꞌyian mete toiꞌatunapin. Mio tã e -Mikoi ypia wyti iwato kahato wen maꞌato ipotpap takaria wyti yt typyꞌi hin i. Miꞌi pote waku ewehẽtup mikoi ypia kaꞌiwat pe mekewat mikoi sat terek hap etiat ipotpap takat nuaria poꞌoro hamo e. 
LUK.10.3	-Miꞌi hawyi eweiwat ro e maꞌato worohoꞌopoꞌoro hawyi eweikupteꞌen eipe aikotã Uweiria koꞌi tukupteꞌen Awahuru koꞌi pyꞌasetpe hap ewy. 
LUK.10.4	Maꞌato yt eiwetioto teiꞌo ehekuriwuꞌa iꞌewyte ehesokpe eiam iꞌewyte yt eipy sokpe i wy ti. Iꞌewyte yt eweipyhuꞌat reiꞌo muap upi iraniaꞌin wywuat ehehay hamo. 
LUK.10.5	Karãpe putꞌok eweiꞌe hawyi eiwehytꞌok wẽtup getap we hawyi waku saꞌawyꞌi ewehẽtup -Uikyꞌesat woꞌowese hap meiũwat getap piaria wywo eweiꞌe. 
LUK.10.6	Uwe yat pe eweihytꞌok hawyi waku woꞌowese hap ewehẽtup Tupana kaipyi itotiaria poityro hamuat. Miꞌi hawyi waku rakaria pote eimiẽtup topyhuꞌat itotiaria poityro hamuat maꞌato yt iꞌatuwese i pote eimiẽtup Tupana kaipyi taꞌaipok taꞌyn eimiẽtup hap. 
LUK.10.7	-Miꞌi Hawyi waku eweikupteꞌen mekewat eikyꞌe haria yat pe yn. Itote yn waku ewehenuk iꞌewyte eweꞌyꞌu. Kat som iꞌatumiium waku ewetuꞌu katupono ipotpap takaria ti aru hum ehepe eipo saꞌup. Miꞌi tupono yt kat hamo i ehewyry kowoꞌi kowoꞌi iraniaꞌin yat puo. 
LUK.10.8	Karãpe eiwehytꞌok tawa piat turan ti aru eikyꞌe kahato miꞌiria miium waku ewetuꞌu. 
LUK.10.9	Waku eweiꞌatumoehãite mekewat tawa piaria hawyi waku eweiꞌe itotiaria miitꞌin me -Tupana toineꞌen morekuatno hap wyti putꞌok e raꞌyn mesup ehete eweiꞌe. 
LUK.10.10	Maꞌato karãpe eiwehytꞌok tawa piat turan yt eikyꞌesat i hawyi waku eiwenoꞌẽ tawa pyꞌasetpuo muap upi hawyi eweiꞌe 
LUK.10.11	-Tawa sawiu urupy etiat uruipit pitꞌok yt urukyꞌe i ehepiat hap moherep hap. Miꞌi hap ete aru eweikuap taꞌyn yt pya hin i Tupana toineꞌen morekuatno ehewowiat hap maꞌato yt eweikyꞌesat i.
LUK.10.12	Miꞌi hawyi poꞌog Iesui toꞌe -Taꞌi mekewat eꞌat pe ti aru Tupana uwe waku uwe yt tohenoi hamo mekewat tawa yt eikyꞌesat hanuaria Tupana apiheg haria wo teꞌeropyhuꞌat. Miꞌiria ti poꞌog yt nakuaria i wo teꞌeropyhuꞌat saꞌawyꞌi wuat tawa Sutuma piaria kai. Saꞌawyꞌi wuat tawa Sutuma Tupana miwuk wo topyhuꞌat e. Maꞌato mekewat tawa yt eikyꞌesat haria poꞌog iꞌatuꞌapiheg hap topyhuꞌat e Iesui topotmuꞌeria pe. 
LUK.10.13	Miꞌi hawyi poꞌog tohenoi tawa koꞌi puaria yt tomohey haria i etiat -Pywo pe ti tawa Kurasĩ miaria gupteꞌen haria iꞌewyte tawa Pesaita piaria Tupana miꞌapiheg haria wo teꞌeropyhuꞌat wen maꞌato miꞌiria teꞌerehaꞌat uiminug wakuap koꞌi kape eiperia eimiꞌakasa hap ewy pote meremo teꞌeruweꞌaipok taꞌyn Tupana kape. Teꞌerehaꞌat uiminug hap koꞌi kape pote sokpe iꞌanam nakat taꞌatunug taꞌatupiit ete weꞌaipok hap Tupana kapiat moherep hamo. Iꞌewyte ywyryp koꞌi taꞌatunug taꞌatuꞌakag note e Iesui. 
LUK.10.14	Taꞌi Nimo kahato tawa Tiro piaria tawa Sitau piaria Tupana miꞌapiheg haria wo teꞌeropyhuꞌat iꞌatuminug saꞌag kaipyi wen maꞌato miꞌiria ti mekewat eꞌat pe karãpe Tupana uwe waku uwe yt tohenoi turan Tiro piaria iꞌewyte Sitau piaria poꞌog waku pe tukupteꞌen uipotpoꞌororia pun haria kai e. 
LUK.10.15	Iꞌewyte tawa Kawanaum piaria yt putꞌok eweiꞌe hin i atipy piat pe. -Taꞌi uruto poꞌog naꞌyn toranniaꞌin kai urutopyhuꞌat e haria eipe wen maꞌato eiwemaꞌat neꞌi mio tã eweiꞌe katupono ti aru eikuꞌuro hawyi eikuꞌuro sese rakaria wywo eweipyhuꞌat. 
LUK.10.16	Miꞌi hawyi toꞌe i raꞌyn topotpoꞌororia pe -Uwe eimienoi kapiat wanetup hat wyti aru iꞌewyte uimienoi kapiat wanetup hanuat. Yt eikyꞌesat i hat ti aru iꞌewyte yt Uito i wyti uikyꞌesat hat raꞌyn e. Yt uikyꞌesat hat i pote iꞌewyte yt Uipoꞌoro Hat Tupana kyꞌesat hat i e 70 ok takaria pe iꞌatupoꞌoro haype.
LUK.10.17	Miꞌi hawyi 70 ok takaria Iesui tiꞌatupoꞌoro raꞌyn tawa koꞌi upiat tehay henoi hamo. Miꞌi hawyi 70 ok takaria tuwat hawyi iꞌatukohyewyry hap tawa koꞌi upi miitꞌin muꞌe hamo hawyi teꞌeraꞌaipok i raꞌyn Iesui kape iꞌatuwepiit kahato. Miꞌi hawyi teꞌeroꞌe -Urukaꞌiwat iꞌatuꞌe pywo wyti ahiag tuwat raꞌyn esaika wuat uruiꞌatusopo hawyi iꞌatuꞌe. Eset nywo uruiꞌatusopo kuap kahato ahiagnia iꞌatuꞌe Iesui pe. 
LUK.10.18	Miꞌi hawyi Iesui toꞌe i raꞌyn 70 ok takaria pe -Taꞌi uimiium uhesaika hap poꞌog ahiag kai e. Saꞌawyꞌi ahiag atipy pe toineꞌen Tupana yatype hemiitno wen maꞌato tuwemowato teran poꞌog Tupana kai hawyi Tupana tipun ahiag atipy kaipyi yi kape e. Miꞌi hap Uito araꞌakasa ahiag Tupana tiꞌokhytpun turan. Merep merepꞌe hap putꞌok e hap ewy turan taꞌat atipy kaipyi e. 
LUK.10.19	Miꞌi pote uimiium uhesaika hap ehepiat poꞌog hesaika ahewanikap sese ahiag kai. Iꞌewyte eikohyewyry hap upi miitꞌin muꞌe uhehay wo turan moiꞌok yt hesaika i ehete iꞌewyte sapot yt haty kuap i eipiit ete e. Pywo pe ti yt kat i eipyhyp kuap eipe uhehay ehewyry hap upi uhehay moherep hamuat turan e Iesui temiitꞌin me. 
LUK.10.20	Pywo kahato uhesaika hap toineꞌen eikai ahiag koꞌi sopo hamuat. Miꞌi pote eiwepiit kahato mesup e. Maꞌato poꞌog waku miꞌi kai ehet sese toineꞌen miwan me atipy pe e. Miꞌi ti poꞌog waku ehesaika hap ahiag sopo miitꞌin moehãite hap kai poꞌog waku eweiꞌe eipyꞌa e.
LUK.10.21	Miꞌi hawyi Tupana Paꞌãu timowepiit raꞌyn Iesui hawyi toꞌe toꞌywot pe -Papai waku kahato ti En e. Atipy piat Morekuat nuat iꞌewyte mesuwarotiat Morekuat nuat. Waku kahato en Papai katupono yt etimoherep i emikuap koꞌi -Uruto poꞌog uruweꞌeg iraniaꞌin kai e haria pe. Miꞌiria pe migꞌi wo toineꞌen emienoi koꞌi. Maꞌato hirokaria ewywuaria pe etimoherep taꞌyn emienoi koꞌi emikyꞌesat ewy e Iesui toꞌywot pe. 
LUK.10.22	Miꞌi hawyi Iesui toꞌe miitꞌin me -Tupana tum naꞌyn uhepe towatnuat koꞌi apykok hamo tesaika hap e. Taꞌi uiꞌywot yn nyti Uito Tosaꞌyru kuap hat sese e. Iꞌewyte Uito yn nyti uiꞌywot kuap hat e. Maꞌato uwe uwe pe atimoherep teran uiꞌywot kuap hamuat miꞌiria ti aru uiꞌywot kuap haria teꞌeropyhuꞌat e. 
LUK.10.23	Miꞌi hawyi tuwemorem naꞌyn temiitꞌin sese kape hawyi toꞌe -Uiwyriaꞌin e Tupana mipoityro sese rakaria wo eweipyhuꞌat katupono eheha koꞌi ewaꞌakasa raꞌyn yt uwe wuat i ewy e Iesui topotpoꞌororia 12 ok takaria pe. 
LUK.10.24	Katupono saꞌawyꞌi te wuaria Tupana ehay enoi haria iꞌewyte porekuat nuaria koꞌi hekatup kahato mesuwat eꞌat piat e. Teꞌeraꞌakasa teran eiꞌakasa hap koꞌi kape maꞌato mesuwat eꞌat pe yt putꞌok e i te iꞌatukupteꞌen hap eꞌat pe e.
LUK.10.25	Miꞌi hawyi wẽtup ok miwan enoi hat apo e Iesui pe -Urumuꞌe hat e aikotã som waku uheineꞌen hap sese puẽti hamo atunug e maꞌato yt pywo pe i. Toimaꞌat reran haype neꞌi apo e. 
LUK.10.26	Miꞌi hawyi Iesui tiwesat -Etikuap apo aikotã Muisei mienoi koꞌi e. 
LUK.10.27	-Taꞌi atikuap e. -Etikyꞌe o Tupana yn epyꞌa pe e. Etikyꞌe yne ewanetup hawe. Etikyꞌe Tupana yne eweꞌeg hawe e. Iꞌewyte etiꞌatukyꞌe iraniaꞌin yne ro ewekyꞌe hap ewy e tomiwan me e miwan enoi hat Iesui apo e hawyi. 
LUK.10.28	-Pywo kahato uiwesat en uhyt e Iesui. Miꞌi koꞌi etunug hawyi eieineꞌen hap sese etipuẽti raꞌyn e. 
LUK.10.29	Miꞌi pote mekewat miwan kuap hat imowato hap toimoherep taꞌyn pote apo e Iesui pe -Uwe pyno waku atikyꞌe iraniaꞌin apo e. 
LUK.10.30	Miꞌi hawyi Iesui henoi sehay iãꞌãkap tope uwe waku watikyꞌe hap enoi hamuat -Saꞌawyꞌi so wẽtup ok Iuteu ywania kaipywiat toto raꞌyn tawa Ierusarẽi kaipyi tawa Ieriko kape. Miꞌi hawyi muap upi tuwemoherep seroꞌok takaria. Miꞌiria muap upiat hat esokpe taꞌatuhep yne hawyi taꞌatuꞌahyk ahyk neꞌi porap taꞌatuꞌauka. Miꞌi hawyi taꞌatuꞌatoiat muap tote e. Iꞌewyte taꞌatueroto yne hekareꞌen e. 
LUK.10.31	Taꞌatuꞌatoiat hawyi paꞌi Iuteu kaipywiat toto ipuo e. Miꞌi taꞌakasa hawyi tokosap neꞌi miꞌahyk ahyk ywytpuo e Iesui. 
LUK.10.32	Miꞌi hawyi Irewi ywania kaipywiat hat Tupana yat piat motpap nug hat tuut e. Miꞌi ti iꞌewyte ipuẽti mekewat iꞌatumiꞌahyk ahyk maꞌato Iuteu ewywuat tokosap neꞌi iꞌywytpuo e. 
LUK.10.33	Miꞌi hawyi meiũran putꞌok e wẽtup ywania mekewat yi Samaria kaipywiat e. Yt Iuteuria ywania mikyꞌe hin i Samaria ywania maꞌato miꞌi pykai mekewat yi Samaria kaipywiat tehaꞌat kahato mekewat miꞌahyk ahyk kape hawyi toikyꞌe kahato topyꞌa pe. 
LUK.10.34	Miꞌi hawyi tuwepohagnug mohag ikap takatno iꞌewyte mahy ewy wuatno hawyi sokpe wo raꞌyn toipoꞌi poꞌi. Miꞌi hawyi tohupit raꞌyn tohũ ok tote hawyi getap kapiat totioto hamo. Miitꞌin ket howare pe hawyi hekatuwy wo toineꞌen wãtym muo kaꞌap iꞌapykok hamo e. 
LUK.10.35	Eꞌihatꞌok pe hawyi yi Samaria kaipywiat tum naꞌyn saꞌup iwato kahato rakat getap kaꞌiwat pe mekewat seroꞌok miꞌahyk ahyk poi hamo hawyi toꞌe -Etikyꞌe ro meiũwat iꞌahuu rakat e. Miꞌi hawyi ariot hawyi poꞌog atum epe ikyꞌe hap saꞌup mo e. 
LUK.10.36	Tohenoi hawyi Iesui apo e raꞌyn Tupana ehay miwan miat enoi hat pe -Uwe kahu meiẽwat seroꞌok takaria miꞌahyk ahyk kyꞌe hat e. 
LUK.10.37	Miꞌi hawyi miwan enoi hat tiwesat -Mekewat yi Samaria kaipywiat iwese rakat ikyꞌe kahato hat e. Miꞌi hawyi Iesui toꞌe -Pyno ereto ro iꞌewywuat nug hamo ewanikaptia kyꞌe hamo e mekewat Uwe waku watikyꞌe iraniaꞌin apo e hat pe.
LUK.10.38	Miꞌi hawyi Iesui temiitꞌin wywo putꞌok iꞌatuꞌe wẽtup tawa pe. Miꞌi tote haryporia Mata e hap het rakat -Eiwehytꞌok o uiꞌyat pe Mimi e Iesui pe. 
LUK.10.39	Miꞌi hawyi teꞌeruwehytꞌok hawyi mana Mata kypyꞌyt Maria toineꞌen Iesui yatype imienoi kapiat tuwanetup hamo. 
LUK.10.40	Maꞌato mana Mata ipotpap yn miꞌu toiꞌatuꞌanug kahato Iesui moenuk hamo. Ikypyꞌyt yt ipowyro i hawyi ipyꞌahak taꞌyn tokypyꞌyt ete hawyi toꞌe -Uiporekuat e uikypyꞌyt Maria wyti yt uipowyro hin i e Iesui pe. Uiweran kahato uipotpap an e. Pyno etipoꞌoro o uikypyꞌyt Maria uipowyro hamo e. 
LUK.10.41	Miꞌi hawyi Iesui tiwesat -Mata e eminug koꞌi kape yn erewanetup kahato e. 
LUK.10.42	Waku wen maꞌato toineꞌen poꞌog waku hap uimiꞌu nug hap kai katupono uhehay kuap hap mana Maria tiꞌairo raꞌyn e. Pywo kahato uikuap hap mana Maria piat wyti aru yt uwe i ihep kuap uiꞌyatype tuwemuꞌe hap e Iesui mana Mata pe.
LUK.11.1	Wẽtup eꞌat pe Iesui toto tehay teran Tupana wywuat hamo. Miꞌi hawyi ihay kahato Toꞌywot wywo hawyi wẽtup ok ipotmuꞌe hẽtup Iesui pe -Uruporekuat urumuꞌe ro En Tupana kapiat Tupana wywuat uruehay hamuat hap ete e. Aikotã ahetꞌok hat Iuwãu tiꞌatumuꞌe topotmuꞌeria hap ewy e katupono uruikyꞌesat En ewywuat uruehay Tupana wywuat hap e. 
LUK.11.2	Mio tã tohẽtup hawyi Iesui henoi raꞌyn -Ehẽtup Tupana kape turan mio tã waku eweiꞌe.
LUK.11.2	--Uruꞌywot Atipy piat waku kahato En waku eweiꞌe e.
LUK.11.2	Uruimotypot kahato En waku eweiꞌe e.
LUK.11.2	Uruikyꞌesat En ereineꞌen no mesuwat yi tote Wuatꞌi miitꞌin potypot nuat Waku miitꞌin mesuwat rotiat emikyꞌesat ewywuat nug haria wo tukupteꞌen aikotã atipy piaria emikyꞌesat oktan nug haria ewy waku eweiꞌe e.
LUK.11.3	Tupana mesuwat eꞌat uruihẽtup epe urueꞌuꞌi mesuwarotiat urumiꞌu hap uruhẽtup epe waku watoꞌe e.
LUK.11.4	Uruiꞌaparap kahato ewowi Tupana miꞌi pote uruhẽtup kahato ewowi waure wo ereineꞌen uruminug saꞌag koꞌi ete hap waku eweiꞌe e. Tukupteꞌen kahato urumaꞌat haria uruetiat iꞌaparap haria. Miꞌi hap saꞌag koꞌi ete waure wo teran urutukupteꞌen haype aikotã En ereineꞌen waure wo eetiat uruꞌaparap hap koꞌi kai hap ewy waku eweiꞌe. Mesuwat eꞌat pe iꞌatu kahato uruiãꞌãg ahiag ehay wo yt naku i nug hamo miꞌi pote uruporeroto uruiãꞌãg hap sakpuo urukosap hamo waku eweiꞌe e.
LUK.11.5	Miꞌi hawyi Iesui toꞌe Iꞌatuepe -Pyno wẽtup hekatuwy putꞌok e hewowi wãtym hake turan hawyi apo e -Pyno uiwy atipuru porap man myẽꞌym nakaria uhepe uiwy poi hamo. 
LUK.11.6	Katupono mio raꞌyn putꞌok e uiwy pya pyi uiꞌyat ete hesyꞌat raꞌyn maꞌato yt kat i raꞌyn uiꞌyat pe ipoi hamo. Miꞌi pote ahẽtup ewowi man myẽꞌym nakaria ipoi hamo e get e haria pe. 
LUK.11.7	Maꞌato wãtym hake turan pote toiwesat. -Uhyt urutukupteꞌen naꞌyn uruꞌeyni pe. Urutoket raꞌyn areꞌokenhyp taꞌyn. Yt areꞌam kuap i man ium hamo e tekatuwy pe. 
LUK.11.8	Maꞌato miꞌi hawyi -Eherut ro uhyt katupono uiwy muap upiat putꞌok e rakirẽ hesyꞌat kahato toꞌe i toꞌe i kahato hawyi iꞌapeꞌokꞌam hawyi tutum naꞌyn man tekatuwy pe. Yt tutum i hekatuwy pe iwy sese pote maꞌato motꞌi tohẽtup kahato hawyi topoĩꞌam man ium hamo e iãꞌãkap wuo. 
LUK.11.9	Miꞌi Iesui toꞌe i -Waku ehẽtup hẽtup Tupana kape eimikyꞌesat ewy hawyi putꞌok e ehepe emikyꞌesat ewy. Iꞌewyte eweikat ikaipyi eimikyꞌesat ewy hawyi eweipuẽti raꞌyn. Pywo eweikupteꞌen aikotã okenꞌypy ete teg teg eweiꞌe hamo hap ewy waku putꞌok eweiꞌe Tupana ete eimikyꞌesat ewy puẽti hamo e. 
LUK.11.10	Katupono hẽtup haria iꞌatumiẽtup putꞌok e iꞌatuepe. Mekewaria iꞌatumikyꞌesat kat haria taꞌatupuẽti raꞌyn. Iꞌewyte okenꞌypy ete gupteꞌen haria teg teg e haria kape iꞌokenhypꞌok taꞌyn. 
LUK.11.11	Miꞌi hawyi poꞌog Iesui henoi iãꞌãkap wuo -Wẽtup ok haꞌyru hẽtup man toꞌywot kaipyi pote toꞌywot yt karãpe i nu tutum tosaꞌyru pe. Sio pira toikyꞌesat toꞌywot yt karãpe i moĩ tutum tosaꞌyru pe. 
LUK.11.12	Iꞌewyte tosaꞌyru waipaka upiꞌa toikyꞌesat pote yt karãpe i sapot tutum tosaꞌyru pe. 
LUK.11.13	Pyno yt nakuaria i eiperia pykai wakuaria yn ewetum eimepytꞌin me. Miꞌi hawyi eiꞌywot atipy piat wakuat sese toineꞌen. Miꞌi ti wakuat sese yn tutum tomepytꞌin me. Pywo Tupana Paꞌãu ehẽtup ikaipyi pote meremo tutum ehepe eimiẽtup hap ewy e temiitꞌin me.
LUK.11.14	Pyno wẽtup eꞌat pe Iesui ipotpap kahato miitꞌin moehãite hap ete. Miꞌi hawyi itote toineꞌen yt ihay kuap i rakat ahiag topiit piat pote rakat. Miꞌi ti Iesui tisopo raꞌyn hawyi ihay kuap i raꞌyn. Miꞌi pote iraniaꞌin itotiaria teꞌeruwehum kahato Tupana ete. 
LUK.11.15	Maꞌato iraniaꞌin teꞌeroꞌe saꞌag Iesui ete itote -Taꞌi ahiagnia akag esaika hamo mekewat ahiag potypot Pesepu aipusu puat hesaika hamo wyti Iesui tiꞌatusopo ahiagnia miit piit pyi Iꞌatuꞌe. 
LUK.11.16	Iraniaꞌin itote -Pyno uruikyꞌesat etunug no emisepap yt miitꞌin minug kuap i hap ewywuat iꞌatuꞌe ikuasa hamo. 
LUK.11.17	Maꞌato Iesui tikuap iꞌatuwanetup hap saꞌag hawyi toꞌe -Wẽtup tama piaria tuꞌuka tuꞌuka kahato toꞌope toꞌope hawyi meiũran ti aru meiẽwat tama woꞌokyꞌe hap esaika hap yt kat i raꞌyn topyhuꞌat itote e. Iꞌewyte getap wiaria tuꞌuka tuꞌuka toꞌope toꞌope hawyi meiũran yt kat i woꞌowese hap topyhuꞌat itote hawyi yt iꞌatupotpap kuap i kat nug kat nug hap ete yt toꞌowesat i hawyi e. 
LUK.11.18	Pyno -ahiag koro Pesepu esaika hamo etiꞌatusopo ahiagnia eweiꞌe ti uhepe maꞌato ahiag akag emiitꞌin koꞌi tuꞌuka tuꞌuka toꞌope toꞌope pote yt kat i toꞌowesat hap toineꞌen itote hawyi toꞌomoma hap yn topyhuꞌat itote irane e. 
LUK.11.19	Uito Pesepu esaika hap kaipyi atiꞌatusopo ahiagnia eweiꞌe. Koitywy apo are ehepe -Kat esaika hap wo som ehaꞌyruꞌin taꞌatuꞌatusopo ahiagnia waku ehenoi uhepe e. Waku miꞌiria tukupteꞌen eiperia waku sio yt e hamo. 
LUK.11.20	Pywo ti rat Tupana esaika hap wo ti rat atiꞌatusopo ahiagnia e. Taꞌi Tupana puiꞌiã wo atiꞌatupugha ahiagnia miitꞌin piit pyi pote pywo Tupana topyhuꞌat mesuwe Morekuatno raꞌyn e. 
LUK.11.21	Pyno hesaika rakat toineꞌen toꞌyat piat hekareꞌen apykok hamo pote waku pe toineꞌen Imiꞌapykok hap koꞌi. 
LUK.11.22	Maꞌato putꞌok e wẽtup ok poꞌog hesaika rakat yat kaꞌiwat esaika hap kai pote toihep taꞌyn yne yat kaꞌiwat imoesaika hap koꞌi. Toineꞌen saꞌawyꞌi yat kaꞌiwat imimohey hap koꞌi imoesaika hamuat maꞌato wẽtup ok poꞌog hesaika rakat putꞌok e hawyi toiꞌaputsit raꞌyn getap kaꞌiwat. 
LUK.11.23	Pywo pe ti uwe uwe yt uhupiat i hat uhewanikaptia wo teꞌeropyhuꞌat e. Yt uipowyro i miitꞌin atuekyi uhewowiat hamo pote miitꞌin sytpok uhewa pywiat haria wo tukupteꞌen are e.
LUK.11.24	Miꞌi hawyi Iesui toꞌe ihay mikyryꞌi tetiat haria pe -Karãpe wẽtup ok tiꞌokpun naꞌyn ahiag maꞌãu saꞌag nakat wẽtup ok piit pyi hawyi mekewat ahiag hewyry kahato teiam puẽti hamo. Wẽtup ok miit piit pe eke hamuat toikyꞌesat maꞌato yt toipuẽti i. Maꞌato tuwanetup hawyi toꞌe tuwepe -Pyno araꞌaipok irane saꞌawyꞌi wuat uheiam kape hawyi mekewat miit piit saꞌawyꞌi wuat kape toto hawyi teke i raꞌyn tomikyꞌesat ewy e. 
LUK.11.25	Miꞌi hawyi tuut i raꞌyn miit saꞌawyꞌi te wuat toineꞌen hap kape. Miꞌi hawyi waku kahato toipuẽti mekewat miit piit aikotã aiꞌyat wahywytip rakirẽ hap ipainug hap ewy raꞌyn toipuẽti. 
LUK.11.26	Miꞌi hawyi ahiag saꞌag toꞌe towyriaꞌin ahiagnia pe -Toꞌiro watuwehytꞌok meiũwat miit piit pe e 7 ok takaria pe towyriaꞌin ahiagnia saꞌag koꞌi pe. Miꞌi hawyi tuwehytꞌok ahiagnia 8 ok takaria tukupteꞌen mekewat piit pe e. Miꞌi hawyi mekewat miit poꞌog hesoꞌok takat topyhuꞌat saꞌawyꞌi wuat kai wẽtup yn toineꞌen ipiit pe turan e Iesui tehay pun haria pe. 
LUK.11.27	Mio tã toꞌe hawyi wẽtup ok haryporia miitꞌin tok pyi toꞌe Iesui pe tehay pirik hap -Mimi e waku kahato ety toineꞌen e katupono ety wo toineꞌen epoi temi wuat hat pote emotag hat pote e. 
LUK.11.28	Mio tã e hawyi Iesui tiwesat tope -Mana waku uity wen maꞌato poꞌog waku miitꞌin iꞌatuewuare kaꞌa Tupana ehay kapiat hawyi taꞌatunug imienoi hap ewy.
LUK.11.29	Miꞌi hawyi miitꞌin sem teꞌeruwaꞌatunug poꞌog typyꞌi kahato Iesui ewowi wanetup hanuaria. Miꞌi hawyi toꞌe iꞌatuepe -Are paĩ e eiperia eweikupteꞌen mesuwarotiat miitꞌin yt nakuaria i wo. Yt ehewaure kaꞌa hin i uhehay kape wen maꞌato eweiꞌakasa teran yt uwe i minug hap koꞌi kape yn e. Maꞌato wẽtup yn topyhuꞌat eimkuap mo aikotã saꞌawyꞌi wuat Tupana ehay moherep hat Iona e hap het rakat ikuꞌuro rakat ewy toineꞌen pira ymyꞌẽpe pe wen maꞌato myẽꞌym eꞌat pe hawyi tuwẽtem naꞌyn pira ymyꞌẽpe pyi raꞌyn. Miꞌi yn toineꞌen yt uwe i mikuap nug hap eweiꞌakasa hamo. 
LUK.11.30	Saꞌawyꞌi wuat Tupana ehay moherep hat Iona Tupana tipoꞌoro tawa Niniwe kape yt naku i rakaria kape wẽtup ywania kape. Tupana timoherep taꞌyn iꞌatuepe yt uwe i misepap hap kape akasa hamo myẽꞌym eꞌat hawyi Iona tuwẽtem guꞌuro pyi hap ewy. Miꞌi hap ewy ti Uito ti Miitꞌin Ykeꞌet Sese areineꞌen mesuwarotiaria yt nakuaria i pyꞌasetpe yt uwe i mikuap mo hap ewy moherep hamo eweiꞌakasa hamo e. 
LUK.11.31	Saꞌawyꞌi sese wẽtup ywania porekuat haryporia kawiat tuut pya pyi aat wẽtem hap moran kai tuut morekuat pot Sarumau weꞌeg hap kapiat tuwanetup hamo ihay se kuap hamo tuut e. Meiũran ti aru karapeĩ Tupana henoi uwe waku uwe yt naku i e hap eꞌat piat turan toineꞌen itote saꞌawyꞌi wuat morekuat haryporia kawiat eiminug yt naku i hap enoi hanuat e katupono saꞌawyꞌi pya pyi tuut morekuat Sarumau kapiat iweꞌeg hap kapiat tuwanetup hamo maꞌato koitywy Uito areineꞌen eipyꞌasetpe poꞌog uiweꞌeg aseꞌi morekuat Sarumau kai maꞌato uhehay kape yt eweiwanetup teran hin i eipe e. 
LUK.11.32	Iꞌewyte meiũran ti aru mekewat Tupana uwe waku uwe yt naku i e hap enoi hamuat hap eꞌat pe ti aru tawa Niniwe piaria henoi -Eipe yt nakuaria i iꞌatuꞌe ehepiat katupono saꞌawyꞌi miꞌiria teꞌeruwanetup Tupana ehay enoi hat Iona mienoi kapiat hawyi teꞌeraꞌaipok kahato Tupana kape. Maꞌato Uito poꞌog Iona kai areineꞌen eipyꞌasetpe pykai yt eweiwanetup teran hin i uimienoi hap kape e.
LUK.11.33	Miꞌi hawyi poꞌog Iesui henoi -Yt uwe i migꞌi wo hytmoĩ ariãty hot hap e. Yt taꞌatupag hin i kamuti kaꞌa pe maꞌato ipytyp sese pe yn taꞌatupag ariãty hot hamo e. Miꞌi hawyi wehytꞌok haria teꞌeraꞌakasa raꞌyn hawyi tehaꞌat kuap heremo hawyi e. 
LUK.11.34	Eheha ihatꞌok pote eweiꞌakasa kuap yne raꞌyn e. Miꞌi pote eheha koꞌi ariãty ewywuat eipiit piat moẽtyhot hamo e. Maꞌato eheha yt naku i pote eipiit puo iꞌypyryp we sese topyhuꞌat e. 
LUK.11.35	Yt naku i hap nug neran haria eipe pote yt eheha pytig i rakaria ewywuat hawyi yt kat i toineꞌen wakuat eipiit piat moẽtyhot hamuat. Miꞌi pote iꞌypyryp wiat gupteꞌen haria ewy eweikupteꞌen kahato eipe hawyi eipiit puo eheineꞌen hap yt naku i pe topyhuꞌat e. 
LUK.11.36	Waku hap yn eweikyꞌesat pote eheha koꞌi ariãty wakuat ewywuat topyhuꞌat e. Miꞌi hawyi yt kat i iꞌypyryp hap eipiit pe. Eheineꞌen hap ete hẽtyhot hap yn ehete e.
LUK.11.37	Iesui piat taꞌatunapin kahu turan putꞌok e Muisei miwan enoi hat hawyi toꞌe -Toꞌiro uiꞌyat kape watenuk hamo e. Miꞌi hawyi Iesui toto raꞌyn hupi iꞌyat kape. Putꞌok iꞌatuꞌe hawyi taꞌapyk yparakai ypyke maꞌato yt tuweposei i tenuk hamo. 
LUK.11.38	Miꞌi pote Muisei miwan enoi hat tuwanetup -Kat pote som yt tuweposei i Iesui aheko ewy e. 
LUK.11.39	Miꞌi hawyi Iesui toꞌe -Pywo pe ti eheko ewy ewetunug kahato. Iraniaꞌin teꞌerehaꞌat hawyi waku kahato eiperia iꞌatuꞌe. Yt eweiwaure hin i eiposei hamo iꞌewyte eheparatu koꞌi ehekuiꞌa koꞌi eweikoho kahato raꞌyn wen maꞌato miꞌi pykai eweikupteꞌen aikotã kuiꞌa okpe ete yn eweikoho hap katupono waku eiminug iraniaꞌin teꞌerehaꞌat turan maꞌato eipyꞌa pe ipit pit hap yn toineꞌen. 
LUK.11.40	Yt weꞌeg i kahato rakaria ti rat eipe e. -Pyno Tupana miit nug hat toineꞌen. Taꞌi iꞌewyte toineꞌen miit ipyꞌa piat nug hatno. Miꞌi pote toikuap kahato aikotã eipyꞌa piat pe. Toikuap kahato eipit pit hap koꞌi eipyꞌa piat pe. 
LUK.11.41	Waku eiwepyi eweiꞌatumoꞌẽ eimiꞌu ehekareꞌen yt hekat i rakaria pe hatek takaria pe. Miꞌi hawyi Tupana mowepiit hat eweikupteꞌen. Miꞌi hawyi yt eweiposei yn e maꞌato eipyꞌa piat eiwanetup hap wy ikytsig naꞌyn e. 
LUK.11.42	Miꞌi hawyi poꞌog Iesui toꞌe -Eiperia eimiꞌu apopyt hit kaipyi eweihoꞌoium Tupana pe wen maꞌato yt eweikyꞌe i iraniaꞌin Tupana kyꞌe hap wo. Waku yt eweiwuare raꞌyn iraniaꞌin kyꞌe hamuat Tupana kyꞌe hap wo. 
LUK.11.43	-Taꞌi eiperia woꞌonapin haria eweikyꞌesat kahato iraniaꞌin miat eimotypot hap yn. Eweihytꞌok waꞌatunug hap hawyi eweikat kahato mekewat poꞌog waku eiꞌapyk hap iraniaꞌin pyꞌasetpe. Iꞌewyte yne tawa pe muap upi ehekat kyiꞌat hap tote miitꞌin wẽpowat kahato hap eimotypot hamuat hap yn eweikat. 
LUK.11.44	Pyno eiperia woꞌonapin haria seko moherep haria woꞌosyp hawiat hap gupteꞌen haria katupono eimienoi hap yt heremo i ewy eweikupteꞌen. Pywo aikohyewyry tuereto woꞌosyp hap tote turan yt watikuap hin i aikope aikope ikuꞌuro rakaria toineꞌen yi pe aimisyp koꞌi saꞌawyꞌi katupono yt heremo i te itote e. Taꞌi eiperia ti woꞌosyp hawiat hap gupteꞌen haria. Katupono eimienoi hap yt heremo i rakat ewywuat are e. Taꞌi miitꞌin teꞌeruwanetup eimienoi kape maꞌato ehehay kaipyi yt taꞌatukuap hin i Tupana.
LUK.11.45	Pyno itote toineꞌen wẽtup ok miit uwe waku uwe yt naku i rakat. Miꞌi ti toꞌe Iesui pe -Urukaꞌiwat eꞌe hap yne uruto woꞌomuꞌe haria akag koꞌi mohit hamuat hap topyhuꞌat e. 
LUK.11.46	Miꞌi pote Iesui tiwesat -Pyno eiweꞌeg wo o katupono yt naku I hap koꞌi topyhuꞌat irane ehewowi uwe waku uwe yt e haria pe. Waĩ waĩ eweiꞌe yn miitꞌin me maꞌato yt ewetunug hin i eiꞌe hap waĩ e hap koꞌi. Ipotyi rakat ewy eiwoꞌoꞌapyk miitꞌin okpe tote haria ewy hawyi yt eweihupit kuap i ti ehehay ipotyi rakat are e. 
LUK.11.47	Yt nakuaria i kahato eiperia katupono saꞌawyꞌi wuaria Tupana mipoꞌoro tehay moherep haria eheꞌaseꞌiꞌin miꞌauka haria wo teꞌeropyhuꞌat. Maꞌato mio raꞌyn eiperia etiꞌatumokahu kahato saꞌawyꞌi wuaria eheꞌaseꞌiꞌin miꞌauka haria woꞌosyp hawe. Yt eiwemoti hin i ehaꞌaseꞌiꞌin minug hap upi. 
LUK.11.48	Pywo eweikuap taꞌyn kahato aikotã saꞌawyꞌi wuaria Tupana mipoꞌororia ehaꞌaseꞌiꞌin miꞌatuꞌuka koꞌi wo teꞌeropyhuꞌat. Maꞌato eiperia yt eiwemoti hin i katupono mio raꞌyn ewetunug woꞌosyp hawiat ikahu rakaria iꞌatumotypot hamuat. 
LUK.11.49	Taꞌi aikotã aikotã Tupana henoi saꞌawyꞌi miwan me ehetiat hap ewy mesup ewetunug e. Mio tã e ti saꞌawyꞌi Tupana -Uhemiitꞌin iraniaꞌin taꞌatuꞌauka e. Iraniaꞌin ti taꞌatusatyꞌi satyꞌi yne iraniaꞌin taꞌatumohit mohit e Tupana ti miwan me. 
LUK.11.50	Pyno ti koitywy ehepiat Tupana ihay mekewat miwan me saꞌawyꞌi -Taꞌi koitywy eiꞌywotꞌin miꞌauka uimipoꞌoro koꞌi suu koꞌi yne eipo raꞌyn toineꞌen e. Taꞌi eiꞌywotꞌin ewywuaria eipe eweikupteꞌen e. Haꞌawynug hap tote pywiat Tupana mipoꞌoro haria miitꞌin miꞌauka haria suu eipo pe toineꞌen e. Tupana miꞌapiheg kahato koꞌi aru eweikupteꞌen e. Katupono ehaꞌaseꞌiꞌin minug upi ewetunug ne e. 
LUK.11.51	Saꞌawyꞌi sese ti ahaꞌaseꞌi pot Atãu saꞌyru Apeu ehaꞌaseꞌi Kaĩ tiꞌauka toꞌywyt Tupana mohey hat Apeu. Toipun kahato toꞌywyt suu yi tote. Saꞌawyꞌi Tupana mipoꞌoro aseꞌi Sakaria eiꞌywotꞌin miꞌauka wo toineꞌen. Tupana motypot hap ete toineꞌen turan. Taꞌi toineꞌen Tupana motypot yat ete yt pya hin i yparakai kai turan taꞌatuꞌauka. Pyno mesup te ti eiperia eiꞌywotꞌin ewywuat eweikupteꞌen ne e. 
LUK.11.52	Yt naku i wo kahato eiperia uwe waku uwe yt e haria katupono eweikupteꞌen okenꞌypy pyhyp haria miitꞌin moweꞌeg hap koꞌi kuap hamo. Iꞌewyte yt eweikuap i kahato Tupana ehay Muisei mimoherep hap koꞌi. Tukupteꞌen miitꞌin ikuap neran haria wen maꞌato eiperia yt ewehoꞌokenhypꞌok i ikyꞌesat haria wehytꞌok hamo.
LUK.11.53	Mio tã Iesui toꞌe hawyi iꞌatupyꞌahak sese Iesui ete nagnia ehay enoi haria iꞌewyte miwan enoi haria iꞌatupyꞌahak kahato mio tã e pote. Miꞌi hawyi apo apo iꞌatuꞌe kahato Iesui pe maꞌato imaꞌat haype apo apo iꞌatuꞌe. 
LUK.11.54	Taꞌatukat kahato iꞌaparap hap iꞌe hap towẽ pywiat. Taꞌatukyꞌesat iꞌaparap hap iwẽ pyi. Taꞌatuhenoi teran kahato morekuat pe Iesui iꞌaparap hatno toineꞌen.
LUK.12.1	Miꞌi hawyi miitꞌin sem kahato teꞌeruwaꞌatunug Iesui ewowi pote toꞌopykit pykit neꞌi iꞌatu kahato hemig neran haria. Miꞌi hawyi Iesui toꞌe temiitꞌin me -Eiweꞌeg wo o Tupana ehay ran enoi haria pupi e. Miꞌiria typy sehay enoi haria e. Sehay ikahu kahato rakatno taꞌatuhenoi wen maꞌato iꞌatuminug koꞌi yt naku i kahato e. Typy hẽku rakaria ewywuaria miꞌiria. Taꞌi mani puk koꞌi ewywuat neꞌi miꞌi haria are e. Mani kurin kat ipyyp takat watopag mani pakup we hawyi toimoꞌokpuk neꞌi ipakup takat e. Pyno miꞌiria ti iꞌatuminug saꞌag koꞌi timowato neꞌi aru yt naku i nug ehepiat hamo e. 
LUK.12.2	Iꞌewyte yne huwy piat ewywuat iꞌatuminug koꞌi migꞌi wo iꞌatumiꞌapyhik koꞌi meiũran aru Tupana tiꞌatumoherep wuatꞌi ehamo e. Meiũran ti aru heremo kahato iꞌatuminug saꞌag migꞌi wo topyhuꞌat wuatꞌi mikuap mo are e. 
LUK.12.3	Kat eweiꞌe som iꞌypyryp we meiũran ti aru Tupana timoherep wuatꞌi miitꞌin ehamo sio waku sio yt hap are e. Aikotã watimoherep ahehay ywaiti hap tote pyi ewy toimoherep aru kat ere kat ere Iꞌypyryp we. Iꞌewyte kat ewetunug hap koꞌi wy toimoherep e Iesui.
LUK.12.4	Uiwyriaꞌin miitꞌin miat eiꞌauka hap pupi yt eweikenꞌẽ teiꞌo katupono eipiit auka hawyi yt kat i raꞌyn poꞌog taꞌatunug kuap ehete eiꞌauka hawyi. 
LUK.12.5	Maꞌato Tupana pupi waku eweikenꞌẽ kahato katupono miꞌi ti eipiit toiꞌauka kuap iꞌewyte toipugha kuap eipe aria koro pe aikope ehoꞌopat hap toineꞌen wuatꞌi eꞌat hawe e. 
LUK.12.6	Maꞌato Tupana aikyꞌe kahato e Iesui. Taꞌi ahetama pe watiweneru raꞌyn weitaria hit koꞌi haꞌup yt iwato hin i haꞌup typy ape kurin nakaria putꞌok e 5 weita hit kyiꞌat hamo. Yt kan hamo i weitaria miitꞌin iꞌatuꞌe maꞌato Tupana tiꞌatukyꞌe kahato weitaria koꞌi e. Yt toiwaure hin i weitaria apykok hamo e Iesui. 
LUK.12.7	Yt eweikenꞌẽ teiꞌo uiwyriaꞌin katupono eipe ti poꞌog kahato weitaria kai eikyꞌe Tupana e. Taꞌi toikuap yne ahetiat e. Karania eꞌasap koꞌi etiat toikuap yne e Iesui.
LUK.12.8	Pywo areꞌe ehepe uwe uwe yt tokenꞌẽ i uimohey hap moherep hamo ehewanikaptia ehamo eiꞌauka teran haria pe miꞌi e hat piat -Uhemiit kahato miꞌi miit areꞌe kahato atipy pe Uiꞌywot pe e. 
LUK.12.9	Maꞌato -Yt atimohey i eweiꞌe iraniaꞌin me uhepiat iꞌewyte Uito ahenoi Uiꞌywot atipy piat iꞌewyte yne Tupana yatypiat ieineꞌen haria itotiaria pe mio tã e hat etiat yt uimohey i hap etiat. 
LUK.12.10	Pyno ehehay saꞌag uhetiat Eheykeꞌet Koro etiat iꞌewyte saꞌag ewetunug uhete miꞌi pe ehẽtup Tupana pe paa eweiꞌe hap wywo pote Tupana tiwaure kuap eiminug saꞌag koꞌi uhetiat hap wen maꞌato wẽtup eiꞌe saꞌag hap Tupana yt tiwaure kuap i are. Karãpe Tupana Paꞌãu me -Yt aremohey i Iesui toineꞌen miitꞌin ykeꞌet eweiꞌe Tupana Paꞌãu me hawyi Tupana yt karãpe i waure wo toineꞌen mekewat eꞌe hap etiat.
LUK.12.11	Uipotmuꞌeria meiũran ti aru eheropoꞌok teꞌeruwaꞌatunug hap kape Tupana motypot yat kape taꞌatuꞌakagnia pyꞌasetpiat -Miꞌiria yt naku i kahato rakaria taꞌatuꞌe hamo eimaꞌat sehay wuat eiꞌauka hamo eheroto e. Miꞌi turan yt erewanetup teiꞌo kat ere kat ere aru itote. 
LUK.12.12	Katupono meremo aikowat wakuat wyti aru iꞌatuwesat hamuat Tupana Paꞌãu henoi aru ehepe aikotã waku etiꞌatuwesat itote.
LUK.12.13	Miꞌi hawyi wẽtup ok miitꞌin tok pe toꞌe Iesui pe -Uikaꞌiwat e uiꞌywot wyti ikuꞌuro raꞌyn maꞌato uiꞌywot ekareꞌen uheꞌykeꞌet yt timoꞌẽ I uiwywo. Yt tutum neran i ipatꞌok uhepe e. Pyno ehenoi tope waku tohoꞌopatꞌok uiwywo uiꞌywot powatꞌyp koꞌi e Iesui pe. 
LUK.12.14	Miꞌi hawyi Iesui tiwesat -Are paĩ Uito yt ariot i eiꞌywot ekareꞌen koꞌi patꞌok hamo e. Yt uwe i uinug eꞌywot potwatꞌyp koꞌi moꞌẽ hamo e. 
LUK.12.15	Mio tã toꞌe hawyi tohenoi yne itotiaria pe -Eiweꞌeg wo o meimuẽwat ehekareꞌen iwato kahato kyꞌe kahato hap pupi e. Uhekat kahato teran eweikyꞌesat maꞌato eheineꞌen hap sese yt eweikat hin i hawyi yt eweipuẽti i wyti aru ehekat wuatꞌi eꞌat piat hap e. 
LUK.12.16	Miꞌi hawyi hãꞌãkap wuat tohenoi ahekat kyewi hap etiat. Mio tã toꞌe Iesui -Saꞌawyꞌi so toineꞌen wẽtup ok iko iwato kahato rakat iꞌatuꞌe. Miꞌi hawyi so toiꞌatukoi kahato yne teꞌyi koro tote hawyi so tuwenug kahato raꞌyn. 
LUK.12.17	Miꞌi hawyi so tuwanetup -Aikotã som atunug uimiterek koꞌi wywo. Uheꞌyat iꞌapykok hamo yt pytꞌok e i iwato pote. 
LUK.12.18	Miꞌi hawyi toꞌe tuwepe -Pyno atikuap taꞌyn aikotã waku atunug. Mekewat uimiꞌu iꞌapykok hap potꞌi atipugha hawyi wẽtup poꞌog iwato rakat atunug yne uimiterek hap koꞌi apykok hamo e tuwepe. 
LUK.12.19	Miꞌi hawyi ti aru uimowepiit hap toineꞌen katupono uimiꞌu iwato hawyi karania anu waku aremohy. Uimiꞌu iwato kahato toineꞌen uikai pote waku arenuk yn aremahy u yn. Waku uimowepiit hap yn e so tuwepe towanetup hawe e. 
LUK.12.20	Miꞌi hawyi Tupana toꞌe tope atipy kaipyi -Yt eweꞌeg i kahato rasig e katupono mesup ewãtym wyti ekuꞌuro hap toineꞌen. Miꞌi hawyi uwe watno emiꞌu wato hap emiꞌapykok hamuat. 
LUK.12.21	Mio tã e hãꞌãkap wuo tohenoi hawyi toꞌe itotiaria pe tomimuꞌeria pe -Miꞌi ewywuat teꞌeropyhuꞌat mesuwarotiaria taꞌatuekareꞌen etiat yn wehum haria e. Miꞌiria yt hekat rakaria i Tupana wanetup hawe e.
LUK.12.22	Miꞌi hawyi Iesui henoi i raꞌyn topotmuꞌeria pe -Uiwyriaꞌin e yt naku i eweiwanetup yn eimiꞌu mesuwarotiat kape e. Yt naku i eipiit piat ehesokpe koꞌi kape yn eweiwanetup e. 
LUK.12.23	Katupono eheineꞌen hap wuatꞌi eꞌat piat eimowepiit hap yt tuut i eimiꞌu hap kaipyi iꞌewyte yt tuut i ehesokpe eipainug hap kaipyi are e. 
LUK.12.24	Eiwehaꞌat ro weitaria koꞌi kape e. Yt teꞌeruwemiꞌu koi kuap i wen maꞌato Tupana tiꞌatupoi kahato weitaria koꞌi are e. Iꞌewyte yt taꞌatuereko i iꞌatumiꞌu koꞌi eiperia ewy maꞌato Tupana tiꞌatupoi kahato weitaria koꞌi yne eꞌat pe. Pyno eiperia ti poꞌog poꞌog Tupana miꞌatukyꞌe koꞌi torannia weitaria koꞌi kai are. 
LUK.12.25	Taꞌi pywo ti yt eitypore i pote yt kan hamo i eweiwanetup koꞌi koꞌi katupono eweiwanetup koꞌi koꞌi haty wo pykai eipiit motypore hap yt kat i toineꞌen e. 
LUK.12.26	Pyno eipiit motypore hap yt ewetunug kuap i eiwanetup koꞌi koꞌi hawuo hap ewy yt kan hamo i eiwanetup koꞌi koꞌi hap etiat emiꞌu etiat esokpe etiat. 
LUK.12.27	Uimohey haria e eiwehaꞌat ro gaꞌapy pohyt koꞌi kape katupono tuwepainug kahato gaꞌapy koꞌi ikahu kahato sese e. Ikahu kahato poꞌog ikahu saꞌawyꞌi wuat ieineꞌen hat morekuat koro pot Sarumau hekat rakat esokpe kahuria kahato rakat kai. 
LUK.12.28	Wuatꞌi eꞌat pe gaꞌapy piat koꞌi Tupana minug sokpe puo e. Mukiꞌite ipohyt koꞌi topap taꞌyn. Miꞌi hawyi igag hawyi eheꞌaria wo iꞌyp koꞌi ewetunug e. Taꞌi Tupana tikuap kahato ahesokpe nug hap aipainug hap e. Yt eweikuap i te apo aikotã eiperia poꞌog Tupana mikyꞌe koꞌi gaꞌapy pohyt koꞌi kai hap e. 
LUK.12.29	Miꞌi tupono yt naku i eweiwanetup koꞌi koꞌi yt kat i Tupana mohey hap wywo. Yt naku i eimiꞌu etiat ehesokpe etiat eweiwanetup aat kaꞌap. 
LUK.12.30	Taꞌi yt Tupana mohey haria i mekewat koꞌi koꞌi kape yn teꞌeruwanetup aat kaꞌap teꞌerokenꞌẽ hap wywo. Maꞌato Tupana tikuap kahato kat koꞌi kat koꞌi waku eheineꞌen hamuat hap etiat e. 
LUK.12.31	Yt atikyꞌesat i eipe mesuwarotiaria wanetup hap ewy eweikupteꞌen. Maꞌato atikyꞌesat eweikat kahato aikotã waku miitꞌin muꞌe Tupana etiat hamuat hap kape aikotã Tupana topyhuꞌat Wuatꞌi Ywania Porekuat nuat hap kape are e.
LUK.12.32	Miꞌi hawyi Iesui toꞌe tomohey haria pe -Uihũria koꞌi ewywuat no eipe are e. Yt typyꞌi kahato i eipe maꞌato yt eweikenꞌẽ teiꞌo katupono Tupana einug neran morekuaria wo karãpe Tupana topyhuꞌat Wuatꞌi Miitꞌin Morekuat nuat hap eꞌat pe e. 
LUK.12.33	Waku eiweweneru ehekareꞌen miꞌi hawyi waku ehekareꞌen saꞌup kaipywiat waku eihoꞌoium ehekat yt hekat i rakaria pe hatek takaria pe are e. Miꞌi ewetunug hawyi ehekareꞌen sese iwato kahato toineꞌen atipy pe wuatꞌi eꞌat pe e. Miꞌi tote ehekat sese moheg hap toineꞌen eheiam yt karãpe i ipotꞌi rakat are e. Yt karãpe i ikahuro ahekat itote e. Iꞌewyte sereꞌok eharia yt tuwehytꞌok kuap i itote. 
LUK.12.34	Ehekareꞌen atipy pe pote iꞌewyte eiwanetup hap aipyꞌa piat iꞌewyte tukupteꞌen itote maꞌato ehekareꞌen mesuwarotiat yn tukupteꞌen pote iꞌewyte eikyꞌe hap eiwanetup hap eipyꞌa piat toineꞌen wy mesuwarotiat koꞌi ete yn e Iesui iꞌatuepe.
LUK.12.35	Miꞌi hawyi wẽtup sehay Iesui henoi iꞌatuepe itote. Mio tã e -Waku woꞌoeropat haria ewywuat eweipyhuꞌat e. 
LUK.12.36	Taꞌi waku aikotã eropat hat tohekatup kahato tokaꞌiwat uut hap ewy eweikupteꞌen. Tohekatup tokaꞌiwat tuut wyti aru woꞌokyiꞌat hap kaipyi turan. Taꞌi eropat hat tikuap teg teg e hap okenꞌypy ete hawyi meremo tohoꞌoꞌokenhypꞌok tokaꞌiwat wehytꞌok hamo e. 
LUK.12.37	Pywo heropat haria taꞌatukaꞌiwat ekatup haria iꞌatuwepiit kahato raꞌyn putꞌok e taꞌatukaꞌiwat hawyi. Taꞌatuhekatup haria taꞌatukaꞌiwat mipoityro haria wo teꞌeropyhuꞌat. Miꞌi i hawyi tokaꞌiwat toeropat haria pe -Waku kahato eiperia e. Eweiꞌapyk to hawyi eheropat hatno areineꞌen eipoi hamo e. Yt iꞌatuket kai hin i taꞌatukaꞌiwat ekatup haria. 
LUK.12.38	Pyno waku eweipyhuꞌat iweꞌeg kahato rakaria ewy eiwepotpap aikaꞌiwat potpap nug hap ete uhytꞌiꞌin manaꞌin e Iesui katupono yt eweikuap hin i karamuo putꞌok e aiꞌakag Koro hap sio ihatꞌok puo sio wãtymꞌi sio wãtym hake sio atposake turan hap yt eweikuap hin i e. 
LUK.12.39	Eweikuap taꞌyn sereꞌok e hat putꞌok e eiꞌyat ete pote waku pe eweikupteꞌen eiꞌyat koꞌi apykok hamo. Miꞌi hap ewy eikaꞌiwat putꞌok e hap ewy. Miꞌi pote waku eweikupteꞌen wuatꞌi eꞌat pe eikaꞌiwat ekatup hamuat katupono kat eꞌat pe turan hap yt watikuap hin i pote e. Taꞌi tuut wyti aru aikotã sereꞌok e hap tuut hap ewy yt uwe i ikuap hap ewy e. 
LUK.12.40	Uito areineꞌen Wuatꞌi Miitꞌin Eꞌykeꞌet wo. Ariot wyti aru mesuwat yi kape maꞌato mekewat uhuut hap eꞌat pe yt uwe mikuap mo i e. Waku uhekatup haria wo eweikupteꞌen katupono sereꞌok hat ewy uhuut hap eꞌat turan e.
LUK.12.41	Mio tã e hawyi ipotmuꞌe Peteru apo e Iesui pe -Urukaꞌiwat e mekewat sehay iãꞌãkap ehay uwe pe ehenoi e sio uruto epotmuꞌeria piat muꞌe hatno sio yne miitꞌin mesuwat yi totiaria muꞌe hamo ehenoi e. 
LUK.12.42	Miꞌi hawyi Iesui tiwesat -Pyno Uito apo are -Uwe toineꞌen wyti aru uheropat haria sese wo uiꞌyat piaria apykok hamo. Pywo uwe toineꞌen uiꞌyat piaria apykok hamo tokaꞌiwat tuut turan miꞌi ti topyhuꞌat netap kaꞌiwat mipoityro wo. Taꞌi tohekatup haria pe iꞌatueropat hatno wo toineꞌen wyti aru iꞌatupoi hamo e. 
LUK.12.43	Pywo miꞌiria uhemiit hãpyk takaria iꞌyat piaria apykok haria uimipoityro wo teꞌeropyhuꞌat katupono tukupteꞌen imikyꞌesat ewy nug hamo putꞌok e turan. 
LUK.12.44	Miꞌi tã ewywuat heropat hat toineꞌen pote tokaꞌiwat inug morekuatno wyti aru yne tekareꞌen apykok hamo tetama pe. 
LUK.12.45	Maꞌato iraniaꞌin mio tã iꞌatuꞌe -Pyno uikaꞌiwat motꞌi toineꞌen wẽtup tama pe pote yt meremo i tuut irane e hawyi yt naku i tutunug tekaꞌiwat yat piaria ete. Yt toiꞌatumotypot hin i maꞌato toiꞌahyk ahyk ihainiaꞌin haryporiaꞌin. Miꞌi hawyi mahy u hat yn toineꞌen aat kaꞌap. 
LUK.12.46	Miꞌi hawyi tokaꞌiwat putꞌok e heropat hat yt tohẽtup i hap eꞌat turan pote tokaꞌiwat tipuẽti heropat hat yt naku i nug hap turan. Miꞌi pote netap kaꞌiwat tipoꞌoro raꞌyn toꞌyatype pyi hawyi toineꞌen iraniaꞌin netap kaꞌiwat maꞌat haria wywo. 
LUK.12.47	Taꞌi heropat hat ikuap kahato kat koꞌi kat koꞌi tokaꞌiwat Tupana mikyꞌesat koꞌi wen maꞌato yt tutunug i pote miꞌi hat wyti ikaꞌiwat tipokpok kahato aru taꞌaipok hawyi e. 
LUK.12.48	Maꞌato heropat hat yt ikuap i kahato kat som tokaꞌiwat mikyꞌesat hawyi miꞌi hat yt inug i tokaꞌiwat mikyꞌesat ewy yt toikuap i pote. Miꞌi hat iꞌewyte ikaꞌiwat tiꞌpok pok aru maꞌato yt kahato i aikotã toipok pok teropat hat ikuap hat oktan. Maꞌato uwe toineꞌen imikuap mo aikotã tokaꞌiwat mikyꞌesat ewy kuap hamuat miꞌi kaipyi ti tokaꞌiwat poꞌog wakuat nug hap koꞌi toikyꞌesat.
LUK.12.49	Miꞌi hawyi Iesui toꞌe iꞌatuepe -Pyno ahenoi teran ehepe uhetiat e. Uito ti aria ewywuat yt naku i nug hap yne mesuwat yi tote wuk hamo e. Aria ewywuat ti Uito maꞌato uiko yt atiwuk i te maꞌato atiwuk teran haype e. 
LUK.12.50	Katupono ahoꞌopot hap ariaꞌyp posak etiat yt i te wen maꞌato miꞌi kape arewanetup kahato e. Saꞌawyꞌi ahetꞌok hat Iuwãu uhetꞌok taꞌyn yꞌy wo maꞌato wẽtup ok uhetꞌok hap toineꞌen ne miꞌi ti aria ewywuat uimosoꞌopot hap sese are. 
LUK.12.51	Pywo ti rat yt ariot i mesuwarotiat kape woꞌowese hap erut hamo maꞌato ariot hawyi woꞌotuꞌuka kahato hap yn topyhuꞌat katupono woꞌopatꞌok hap toineꞌen miitꞌin myꞌasetpe uhehay upi e. 
LUK.12.52	Miꞌi hawyi ti aru 5 ok wẽtup yat piaria gupteꞌen haria meiũran aru yt toꞌowese hin i toꞌopatꞌok uimohey hawyi are e. Miꞌi hawyi toꞌopatꞌok patꞌok haria wo tukupteꞌen wẽtup yat pe. Typy ok myẽꞌym ok ete sio myẽꞌym ok typy ok ete uimohey haria ete ipatꞌok hawyi. 
LUK.12.53	Miꞌi turan miitꞌin tuꞌuka teran ehete uimohey haria eipe hawyi e. Taꞌi eiꞌywotꞌin yt iꞌatuwese hin i ehete uimohey haria eipe hawyi e. Ehaꞌyruꞌin ehakiꞌytꞌin iꞌewyte yt iꞌatuwese hin i ehete uimohey eipe hawyi eimepytꞌin pykai are e. Iꞌewyte eity ipyꞌahak ehete topyhuꞌat uimohey hawyi eipe tomepytꞌin eipe pykai e. Iꞌewyte eimepytꞌin yt iꞌatuwese i ehepe uimohey hawyi taꞌatutyꞌin taꞌatuꞌywotꞌin eipe pykai are e. Ehakituꞌin iꞌewyte yt iꞌatuwese i ehete taꞌatumimohapyꞌap koꞌi pykai eipe e. Miꞌi hawyi getap kaꞌiwat yt iwese hin i tosaꞌyru ete tosakiꞌyt ete tosaꞌyru tosakiꞌyt uimohey hatno raꞌyn mote e Iesui iꞌatuepe.
LUK.12.54	Miꞌi hawyi poꞌog Iesui tohenoi miitꞌin sem itotiaria pe -Pyno eweikuap karãpe putꞌok e wyti aru iꞌaman. Taꞌi ywyhig hun nakat taꞌam naꞌyn aat mig e hap kaipyi hawyi eweikuap taꞌyn iꞌaman wyti aru eweiꞌe. 
LUK.12.55	Taꞌi atipy ihyrypꞌi kahato hap miꞌi pote mesuwiaria iuẽ eꞌat hakup irane mesup iꞌatuꞌe hawyi iꞌatuꞌe hap ewy putꞌok e eꞌat kahu hap e. 
LUK.12.56	Taꞌi eweikuap taꞌyn kahato iꞌaman uut hap sio yt hap teꞌerahaꞌat atipy kape hawyi taꞌatukuap maꞌato aikotã wyti aru hap kape yt eweiwanetup hin i. Aikotã yt naku i hap koꞌi etiat yt eweikuap i yt ehewaure kaꞌa pote uhehay kape e.
LUK.12.57	Miꞌi hawyi poꞌog toꞌe Iesui itotiaria pe -Kat poteĩ yt eiwanetup teran i hãpyk hap kape. 
LUK.12.58	Uimohey haria wẽtup sehay ahenoi teran ehepe. Karãpe ehewanikaptia eheroto morekuat kape eiminug saꞌag hap etiat moherep hamo eiꞌpyhik hamo waku muap upi eweikat kahato woꞌowese hap ehewanikap waku e hamo. Katupono putꞌok eweiꞌe morekuat pyꞌasetpe hawyi miꞌi ti yt naku i en e hawyi woꞌopyhik hawe epag hamuat. 
LUK.12.59	Miꞌi hawyi woꞌopyhik hawe motꞌi ereineꞌen haꞌup puẽti eꞌat kape. Ehaꞌup nug yne ete hawyi erẽtem kuap i. Miꞌi tupono waku poꞌog meremo eiwewyꞌinug ehewanikaptia wywo muap upi eheroto morekuat kape turan e Iesui temiitꞌin me ahepe.
LUK.13.1	Iesui tiꞌatumuꞌe itotiaria turan iraniaꞌin itotiaria teꞌeroꞌe Iesui pe -Mehin iꞌatuꞌe wanikaptia mipoꞌoro aiporekuat nuat mekewat Piratu e hap het rakat yt naku i kahato tutunug katupono gaꞌatpo ti ahetama Karireia piaria morekuat Piratu timoma kahato iꞌatuꞌe. Morekuat totat ahemiitꞌin hawyi toiwuk Tupana motypot yat pe iꞌatuꞌe. Miꞌi hawyi totopag mekewat iꞌatusuu aat hap Tupana motypot yat piat yparakai tote iꞌatuꞌe Iesui pe. 
LUK.13.2	Miꞌi hawyi Iesui toꞌe iꞌatuepe -Pyno uruto poꞌog morekuat Piratu miꞌatuꞌuka koꞌi kai eweiꞌe. Yt karãpe i urutunug saꞌag imiꞌatuꞌuka koꞌi minug ewywuat eweiꞌe. Miꞌi pote Tupana miꞌapiheg koꞌi wuaria tukupteꞌen miꞌiria aiꞌywania eweiꞌe eiwoꞌope e Iesui. 
LUK.13.3	Maꞌato pywo pe ti areꞌe ehepe eiperia ti wy iꞌewyte yt nakuaria i kahato eweikupteꞌen are. Gaꞌatpo eiꞌywaniaria morekuat Piratu tiꞌatuꞌuka kahato yi Karireia piaria. Yt ikahu hin i iꞌatukuꞌuro hap eweiꞌe e. Miꞌi hap ewy ti aru eweipap yt uimohey i eipe pote e. 
LUK.13.4	Taꞌi saꞌawyꞌi sese 18 surara topap yne taꞌatuꞌyat nu kawiat ywaiti rakat taꞌat iꞌatuepiit ete hawyi yt nakuaria i pote eweiꞌe. Taꞌi poꞌog tawa Ierusarẽi miaria kai yt naku i nug haria miꞌiria pote Tupana tiꞌatumoma yne eweiꞌe eiwoꞌope. 
LUK.13.5	Maꞌato pywo pe areꞌe ehepe miꞌiria yt poꞌog i Ierusarẽi yt naku i nug haria kai. Taꞌi eiperia iꞌewyte eweipap katupono yt paa eweiꞌe hin i eiminug saꞌag hap koꞌi kai. Miꞌi kaipyi ti eikuꞌuro hap topyhuꞌat yt uimohey i haria wo eweikupteꞌen pote e Iesui tomohey hap pun haria pe.
LUK.13.6	Miꞌi hawyi Iesui henoi hãꞌãkap wo iꞌatuepe. -Wẽtup ok so toto tomikoi ypia wato hap kape e. Saꞌawyꞌi Uwa ypia pyꞌasetpe Wiku yp toikoi raꞌyn. Meiũran itag hawyi toto mekewat Wiku yp kape hawyi tohoꞌokat Wiku sat tohoꞌohep hamo maꞌato iꞌyhop yn toipuẽti. Yt kat i haat ipoi hamo. 
LUK.13.7	Miꞌi hawyi toikay kay tuwewawi teropat hat tomikoi ypia apykok hat -Uhyt myẽꞌym anu raꞌyn ariot meiũwat yp kape uipoi hap kat hamo maꞌato yt kat i atipuẽti te e so. Ariot Wiku ywa sat hamo maꞌato yt kat i atipuẽti iꞌyhop yn. Pyno waku etiꞌypun no meiũwat yp e. Kat pote uheꞌyi u hat toineꞌen maꞌato yt uipoi hat i e. 
LUK.13.8	Mio tã e pote -Yt uhyt e mikoi ypia apykok hat. Yt naku i watiꞌypun e. Waku watum yi hun kahato tope 12 ewaty pe hawyi waku yi hapo ete waku watimorem sio 12 ewaty hawyi haat raꞌyn e. 
LUK.13.9	Pyno 12 ewaty hawyi waku eraꞌaipok erahaꞌat sio wakuat sio yt hap kuap hamo e. Maꞌato miꞌi turan yt haat i te raꞌyn pote waku etiꞌypun e.
LUK.13.10	Miꞌi hawyi Iesui toineꞌen i raꞌyn wẽtup Tupana motypot yat pe i raꞌyn miitꞌin muꞌe hamo. 
LUK.13.11	Miꞌi tote toineꞌen wẽtup ok haryporia ahiag ipiit piat rakat itote. Iꞌahuu kahato 18 anu raꞌyn. Tohoꞌopot kahato katupono ahiag mimoꞌahuu toineꞌen. Iꞌoktũꞌã kahato hap wywo tohoꞌopot ahiag minug. 
LUK.13.12	Iesui tehaꞌat miꞌi haryporia kape hawyi toikay kay tuwewawi. Miꞌi hawyi toꞌe tope -Mana atipok taꞌyn epoꞌi poꞌi hap ahiag minug e. Pyno mana e eꞌahuu hap epoꞌi poꞌi hap epoꞌi poꞌi hap atiporop taꞌyn e. 
LUK.13.13	Miꞌi hawyi tuweponug hawyi iꞌoktũꞌã hap meremo tokosap taꞌyn. Waku hawyi haryporia toꞌe tehay wepiit kahato hap wywo -Waku kahato En Tupana e. 
LUK.13.14	Maꞌato Tupana motypot yat apykok hat ipyꞌahak kahato Iesui ete katupono Iesui timohãite mekewat haryporia yt topotpap i hap eꞌat pe pote. Miꞌi pote toꞌe tomimuꞌeria pe -Toineꞌen wyti 6 eꞌat aipotpap nug hamuat e. Pyno waku 6 eꞌat aiwepotpap hap turan watikat aimoehãite hap maꞌato mesup eꞌat pe yt naku i kahato watikat amoehãite hap e. 
LUK.13.15	Miꞌi hawyi Iesui tiwesat -Typy hẽku rakat neꞌi wyti en e. Yne eꞌat pe eweterepoꞌok eihũria iꞌatumoeꞌyꞌu hap kape e Iesui Tupana motypot yat apykok hat pe. 
LUK.13.16	Pyno mesuwat haryporia ahaꞌaseꞌi Aparãu emiariru toineꞌen wen maꞌato 18 anu turan ahiag mipoꞌi wo toineꞌen. Kat poteĩ waĩ ere mesuwat mana erepoꞌok hap ete yt naku i yt aipotpap i hap eꞌat pe e Iesui. 
LUK.13.17	Mio tã e Iesui hawyi wanikaptia paa iꞌatuꞌe. Maꞌato iraniaꞌin itotiaria teꞌeruwehum kahato Tupana pe Iesui minug wakuap koꞌi ete.
LUK.13.18	Miꞌi hawyi poꞌog Iesui henoi teran iãꞌãkap wuo maꞌato saꞌawyꞌi apo e iꞌatuepe -Aikotã som Tupana topyhuꞌat Miitꞌin Porekuat no hap ete apo e. 
LUK.13.19	-Pyno ahetama pe toineꞌen iãꞌỹi kurin kahato rakat aimiꞌu mosẽꞌẽ hap Mutata iãꞌỹi watoꞌe. Miꞌi ti kurin kahato wen maꞌato wẽtup ok tikoi toko pe hawyi hẽtyt hawyi meiũran iꞌyp ywaiti kahato raꞌyn ariaꞌyp sese ewy wo raꞌyn toineꞌen. Miꞌi hawyi iꞌyp hãikupy pe weitaria teꞌeruwesoknug naꞌyn iꞌyhop koꞌi og muo. Miꞌi hap ewy ti Tupana topyhuꞌat Morekuat no mesuwat yi tote Mutata iãꞌỹi mikoi hap ewy e Iesui tomimuꞌeria pe.
LUK.13.20	Miꞌi hawyi Iesui apo e i raꞌyn -Aikotã wyti aru so Tupana topyhuꞌat Miitꞌin porekuatno e hawyi sehay iãꞌãkap wuo toiꞌatumuꞌe i raꞌyn. 
LUK.13.21	-Pyno uhytꞌiꞌin aikotã haryporia topag mani puk ipyre puo hawyi toꞌapokik taꞌyn. Miꞌi hawyi meiũran tuwemowato kahato raꞌyn. Miꞌi hap ewy Tupana miitꞌin porekuat topyhuꞌat irane e.
LUK.13.22	Miꞌi hawyi Iesui tiꞌatumuꞌe kahato yne tawa hit piaria Tupana ehay wo. Miꞌi hawyi tawa wato Ierusarẽi kapiat epuꞌap upiaria toiꞌatumuꞌe kahato Tupana ehay wo. 
LUK.13.23	Miꞌi hawyi muap upi wẽtup ok apo e Iesui pe -Uruporekuat e karania apuru pyno teꞌeropyhuꞌat Tupana miehakyeraꞌat koꞌi wo atipy pe e sio apuru typyꞌi kahato miit sio apuru yt typyꞌi i apo e Iesui pe. Miꞌi hawyi Iesui tiwesat. 
LUK.13.24	Pyno waku ehãꞌãg kahato mekewat okenꞌypy hãpyk takat yt iwato i rakat puo eweihytꞌok. Tukupteꞌen wyti aru iꞌatu rakaria wehytꞌok neran haria maꞌato yt teꞌeruwehytꞌok kuap i katupono miꞌiria meiũran aru areke e haria motꞌi hawyi yt teꞌeruwehytꞌok kuap i okenꞌypy kaꞌiwat toꞌokenhypꞌok taꞌyn pote. 
LUK.13.25	Miꞌi hap eꞌat pe aru mekewaria -Ereꞌokenhypꞌok to Mimi ereꞌokenhypꞌok to Uhyt iꞌatuꞌe motꞌi kahato getap kaꞌiwat pe wen maꞌato miꞌi ti -U paĩ yt worohoꞌokuap i eipe aikope pyi eweiõꞌẽ e iꞌatuepe aru. Areꞌokenhypꞌok taꞌyn e Iesui. 
LUK.13.26	Miꞌi tote aru okenꞌypyke teꞌerewak kahato -Saꞌawyꞌi urutenuk kahato ewywo Mimi. Urutuwesapoꞌu kahato kue ewywo Mehin iꞌatuꞌe. Ehay ete ti urutuwemuꞌe kahato wuatꞌi puo muap upi iꞌatuꞌe aru okenꞌypy kaꞌiwat pe. 
LUK.13.27	Miꞌi hawyi wyti aru toiꞌatuwesat -Pywo pe ti rat areꞌe yt atikuap hin i eiperia e. Eweiwat ro uiꞌyatypepyi paĩ katupono yt atikuap I aikope pyi eweiꞌõꞌẽ. Yt nakuaria i eiperia e okenꞌypy apykok hat wehytꞌok neran haria pe e Iesui. 
LUK.13.28	Pywo pe ti miꞌiria woꞌokakꞌi haria wo teꞌeropyhuꞌat. Iãi kyret kyret iꞌatuꞌe hoꞌopot hap po puo karãpe okenꞌypy sakpo kaipyi teꞌerehaꞌat Aparãu Isaki Iako kape iꞌewyte yne Tupana ehay moherep haria kape tukupteꞌen aikope Tupana toineꞌen morekuatno hap tote. 
LUK.13.29	Maꞌato tuwehytꞌok kahato iraniaꞌin ywania. Miꞌi haria ti tuwehytꞌok aikope Tupana toineꞌen Morekuatno hap tote. Tõꞌẽ tõꞌẽ kahato aikope pyi aat tuwẽtem hap kaipyi aikope aat minꞌe hap kape hawyi aat posak kaipyi aat porag kaipyi tõꞌẽ Tupana wywuat tukupteꞌen hamo. 
LUK.13.30	Uiꞌywania e eipe ti Tupana ehay kuap yian miat haria eweikupteꞌen maꞌato o iraniaꞌin ywania yt uwe mikuap mo i rakaria wyti aru tuwehytꞌok eheꞌyian me aikope Tupana toineꞌen morekuatno hap tote. Miꞌi hawyi iwatꞌyptia iꞌatuwatꞌypmo eweihytꞌok e Iesui toꞌywania Iuteuria pe.
LUK.13.31	Miꞌi hawyi Tupana ehay enoi haria putꞌok iꞌatuꞌe Iesui yatype teꞌeroꞌe hamo -Erẽtem no meremo meiũpepyi iꞌatuꞌe katupono morekuat Eroti wyti eꞌauka teran moityꞌi raꞌyn iꞌatuꞌe Iesui pe. 
LUK.13.32	Miꞌi hawyi Iesui tiꞌatuwesat -Morekuat Eroti ti Awahuru ewywuat uiwanetup hawe katupono woꞌoꞌauka teran hat miꞌi miit areꞌe. Waku eweiwat ro Eroti kape hawyi ehenoi uiꞌe hap tope -Uito ti meiũ ahiagnia atusopo kahato hat raꞌyn iꞌewyte atiꞌatumoehãite kahato iꞌahuu rakaria mukiꞌite ti aru iꞌewyte atunug wakuat uipotmoehãite hap koꞌi uhewyry hap upi e. Miꞌi hawyi mukiꞌite eꞌihatꞌok hawyi ti aru waku yne raꞌyn uiminug koꞌi miꞌi hawyi waku yne hawyi areto e. 
LUK.13.33	Mesup eꞌat pe uipotpap teran miitꞌin moehãite hap ete hawyi mukiꞌite iꞌewyte uipotpap teran hawyi mukiꞌite eꞌihatꞌok hawyi toran naꞌyn uipotpap hap mesuwe katupono uiꞌauka hap eꞌat aru putꞌok e raꞌyn are. Maꞌato yt karãpe i Tupana ehay moherep haria wẽtup etawa pe iꞌauka hap. Tawa Ierusarẽi me yn waku toꞌauka hap. Waku miowat uiꞌe hap ewehenoi mekewat Awahuru pe e.
LUK.13.34	Miꞌi hawyi Iesui tuwak toꞌywania kyewi tomohey hap pun haria pote -Tawa Ierusarẽi miaria e yt eweiweꞌeg hin i eiperia katupono Tupana mipoꞌororia auka haria eipe e. Ihay moherep haria eweiꞌatuꞌuka haꞌawyte nu koꞌi wo e. Uito worohoꞌokyꞌe eiperia. Worohoꞌokay kay uhewawi aikotã Waipaka ty tiꞌatukay kay tomepytꞌin piku piku koꞌi ewy ipopesap ywytꞌokpype iꞌapykok hamo wen maꞌato eiperia yt eweiꞌõꞌẽ i uhewowi e Iesui tawa wato Ierusarẽi piaria pe tuwak turan. 
LUK.13.35	Are paĩ mio raꞌyn eiweran eweipyhuꞌat areto hawyi. Yt naku i hawuo eweikupteꞌen aru. Miꞌi hawyi yt eweiꞌakasa hin i uhowowi aru maꞌato meiũran ti aru esaipepiaria aiꞌywania Iuteuria -Waku kahato Tupana Mipoꞌoro Sese Ahehakyeraꞌat hat iꞌatuꞌe aru uhetiat pe hawyi miꞌi hap eꞌat pe aru araꞌaipok ehewowi i raꞌyn e Iesui tuwak hawuo.
LUK.14.1	Miꞌi hawyi yt iꞌatupotpap i hap eꞌat pe putꞌok e itote Tupana motypot yat pyi wẽtup getap kape Iesui toto Tupana motypot yat piaria apykok hat yat kape toto. Itote iꞌatu kahato nagnia ehay enoi haria. Itote Iesui taꞌapyk tenuk iꞌatuꞌakag wywo hamo. Miꞌi hap kape teꞌerahaꞌat kahato Iesui kape. Taꞌatukyꞌesat kahato Iesui tiꞌaparap hap. 
LUK.14.2	Itote ti toineꞌen ihainia iꞌahuu kahato rakat ipiit puk takat. 
LUK.14.3	Miꞌi turan Iesui apo e Itotiaria pe -Waku apo miitꞌin moehãite hamuat yt motpap i hap eꞌat pe turan sio yt apo e. 
LUK.14.4	Maꞌato yt taꞌatuwesat hin i. Miꞌi hawyi Iesui tipopytyk ipiit puk takat ipo hawyi ipiit puk takat ihãite i raꞌyn topyhuꞌat. Miꞌi hawyi Iesui imimoehãite rakat pe -Pyno waku raꞌyn eete mehin e. Waku ereto i ro eꞌyat kape e. 
LUK.14.5	Toto hawyi Iesui toꞌe itotiaria pe -Worohoꞌokuap eipe. Eihũ Wewato ahup taꞌat yi kaꞌa pe yt aipotpap i hap eꞌat pe turan enotem hap ete eipotpap miꞌi hap eꞌat pe pywo are sio yt. Taꞌi pywo miꞌi tã ti ewetunug yt naku i aipotpap e hap eꞌat pe pykai. 
LUK.14.6	Miꞌi hawyi iraꞌyn yt taꞌatuwesat kuap i.
LUK.14.7	Miꞌi hawyi toiꞌatumuꞌe i tehay iãꞌãkap wo Iesui katupono toikuap itotiaria teꞌeruwemowato hap pote. Taꞌatukyꞌesat morekuat eꞌyparakai totiat taꞌatuꞌapyk ienuk hap eꞌat turan. -Uito poꞌog torannia kai taꞌatuꞌe hap moherep teran haype. Morekuat eꞌokipy tote teꞌerenuk teran. 
LUK.14.8	Miꞌiria pe Iesui toꞌe -Uhytꞌiꞌin karapeĩ eikay kay woꞌokyiꞌat hap kape hawyi yt eiwoꞌoꞌapyk teiꞌo iwatoꞌin nakaria eꞌamyap tote eiwemowato haype hap e. Pyno poꞌog waku yi kape rakaria wywo ereꞌapyk. Iwatoꞌin rakaria wywo hawyi putꞌok e wẽtup ok poꞌog ekai hawyi emohit hap topyhuꞌat. 
LUK.14.9	Miꞌi hawyi aru ienuk hap kaꞌiwat toꞌe aru ehepe -Apuete uhyt etum no eꞌamyap meiũwat uiwy pe e aru. Miꞌi hawyi eraꞌapyk kuepe e aru. Miꞌi pote aru eiwemoti hap kahato topyhuꞌat ehete e. 
LUK.14.10	Miꞌi pote worohoꞌonapin teran uhytꞌiꞌin. Karãpe ekay kay ienuk hap kape turan waku eraꞌapyk yt uwe mikuap i yatype. Miꞌi pote aru ienuk kaꞌiwat tuut ehewowi hawyi -Poꞌog waku morekuat amyap tote ro eraꞌapyk uhyt e aru ahepe. Miꞌi hawyi emotypot hap itote topyhuꞌat. Iꞌewyte aru itotiaria ekuap taꞌyn morekuaria mimotypotno ereineꞌen hap are. 
LUK.14.11	Katupono uwe iwemowato rakaria iwemohit haria wo tukupteꞌen. Maꞌato uwe wemohit haria miitꞌin mimotypot haria wo teꞌeropyhuꞌat e. 
LUK.14.12	Miꞌi hawyi tuwemorem hawyi Iesui toꞌe i ienuk kaꞌiwaria pe -Uhytꞌiꞌin e karãpe ienuk hap iwato rakat ewetunug pote yt eweiꞌatukay kay ienuk hap pote meiũran iꞌewyte eikay kay taꞌatuenuk wato hap kape eipoi hamo. Yt eweiwẽka teiꞌo eiwyriaꞌin hekat rakaria ekatuwyria iꞌewyte ewyriaꞌin sese yt eweikay kay teiꞌo. 
LUK.14.13	Poꞌog waku eweiꞌatukay kay eiꞌyat kape tenuk hamo hatek sese rakaria ipiit saꞌag nakaria ipy saꞌag nakaria poꞌog waku eweiꞌe. Waku yt ihapytig i rakaria yt miitꞌin mikyꞌe koꞌi i eweiꞌatukay kay eiꞌyat kape ienuk hamo. 
LUK.14.14	Pyno miꞌi tã eiminug hap kaipyi eipotyro kahato hap topyhuꞌat. Miꞌiria ti hatek takaria yt karãpe i eimoenuk kuap i. Miꞌi hawyi eweinoꞌẽ eikuꞌuro hap pyi hawyi aru taꞌaipok kahato ehewowi waku hap koꞌi ehegyiꞌat hap kaipyi e Iesui.
LUK.14.15	Miꞌi hawyi wẽtup ok miit itote Iesui ehay toikuap hawyi toꞌe -Ikahu kahato tig ehay e. Pywo uwe toineꞌen Tupana porekuatno ieineꞌen hap tote ienuk wato hap eꞌat pe turan Tupana mipoityro sese rakaria wo teꞌeropyhuꞌat e. 
LUK.14.16	Miꞌi hawyi Iesui tiwesat iãꞌãkap wuo -Pyno ahenoi ehepe miꞌi iãꞌãkap wuo. Wẽtup eꞌat pe so hekat kahato rakat tiꞌatukay kay kahato tominug ienuk hap iwato kahato rakat kape. 
LUK.14.17	Miꞌi hawyi ienuk waku raꞌyn hawyi toipoꞌoro temiit yne imikay kay rakaria kape henoi hamo. -Eweiõꞌẽ ro waku raꞌyn aimiꞌu raꞌyn e hamo. 
LUK.14.18	Maꞌato -Apuete iꞌatuꞌe. Yt naku i te mesup areto e. Etikuap kat pote yt uipohepap i te mesup katupono atikyiꞌat raꞌyn mesup yi wakuat uiweko nug hamuat hawyi areto raꞌyn Iꞌakasa hamo e. Pyno waku ereꞌe morekuat pe -Yt uiwepyi yt areto kuap enuk hap waku ere morekuat ienuk kaꞌiwat pe. 
LUK.14.19	Miꞌi hawyi wẽtup ok pe i -Toꞌiro morekuat enuk hap kape mehin e. Miꞌi ti toiwesat -Waku mehin e wen maꞌato ti mesup te yt areto kuap i e yt uipohepap i te mesup katupono naꞌatpo atikyiꞌat 5 Wewato ahup. Miꞌi pote mesup areto uiꞌakasa hamo waku sio yt hap kuap hamo. Pyno miꞌi pote ereꞌe o ienuk kaꞌiwat pe -Areto teran wen waku kahato hap kape maꞌato yt areto kuap i. Pyno waure wo o toineꞌen uikai mehin e. 
LUK.14.20	Miꞌi hawyi ienuk kaꞌiwat emiit wẽtup ok kape toto ienuk waku e hap etiat henoi hamo. -Aimiꞌu raꞌyn mehin e. Pyno toꞌiro mehin e. Miꞌi hawyi toiwesat -Pyno waku areto teran ni maꞌato ti yt uipohepap i te koitywy ienuk hap kape e. Gaꞌatpo uiwoꞌokyiꞌat hap eꞌat pe hawyi uheharyꞌi pakup wywo areineꞌen neran e. Pyno waku ereꞌe ekaꞌiwat pe -Waure wo soke ereineꞌen ere yt uipohepap i waku ere ekaꞌiwat pe e. 
LUK.14.21	Miꞌi hawyi heropat hat taꞌaipok i raꞌyn tokaꞌiwat kape. -Yt tõꞌẽ i wyti ewyriaꞌin e hamo. Ienuk kaꞌiwat temiit mienoi hap toikuap hawyi ipyꞌahak kahato iꞌatuete hawyi toꞌe temiit pe -Pyno ereto i ro wuatꞌi muap wato upi wuatꞌi muap hit koꞌi upi. Miꞌi hap upi etiꞌatukay kay wuatꞌi hakyꞌeꞌi rakaria hatek takaria uhenuk hap kape e. Waku etiꞌatukay kay yne tawa wato piaria yt hekat rakaria ipykiã rakaria yt ihapytig i rakaria yt hewyry kuap i rakaria ipiit saꞌag nakaria yt uwe mikyꞌe i koꞌi miꞌiria meikowo henuk hap kape etiꞌatukay kay ro e morekuat temiit pe. 
LUK.14.22	Miꞌi hawyi temiit toto raꞌyn tokaꞌiwat enoi hap ewy nug hamo. Waku hawyi taꞌaipok taꞌyn tokaꞌiwat pe enoi hamo. -Uikaꞌiwat eꞌe hap ewy atunug naꞌyn maꞌato ienuk yat yt hawopy hin i te e tokaꞌiwat pe. 
LUK.14.23	Miꞌi pote morekuat toꞌe -Are paĩ e pyno waku ereto ro yne muap hit i koꞌi upiat muap iwato rakat upi miitꞌin kay kay hamo e. Yne tawa hit koꞌi kape gaꞌapy piaria kape e. Miꞌiria etiꞌatukay kay meikowo hamo e. Katupono ti atikyꞌesat uiꞌyat pytꞌat nug yne miitꞌin miat hap e. 
LUK.14.24	Saꞌawyꞌi wuaria uimikay kay koꞌiria uimopyꞌahak kahato uiwyriaꞌin sese miꞌiria pykai yt karãpe i aru miꞌiria teꞌerenuk uimiꞌu wakuat rakat ete.
LUK.14.25	Miꞌi hawyi Iesui toto i raꞌyn hawyi typyꞌi rakaria miitꞌin tuwat raꞌyn hupi. Miꞌi hawyi tuwesaipeꞌok toupiat õꞌẽ haria muꞌe hamo. 
LUK.14.26	Eweipyhuꞌat teran uipotpoꞌororia uhemiit sese wo pote waku eweikupteꞌen uimikyꞌesat ewywuat nug haria wo e. Uhupi ereto hap etikyꞌesat pote waku eweitoiat kuap yne ewyriaꞌin eꞌywot ety eharyꞌi emepytꞌin eheꞌykeꞌet eheywyt ekypyꞌyt e. Waku uikyꞌe hap poꞌog miꞌiria kai toineꞌen epyꞌa piat pe e. Iꞌewyte waku eweiꞌe kuap -Uikuꞌuro pote uikuꞌuro maꞌato areto eupi waku eweiꞌe kuap uhemiit ereineꞌen neran mote. Pywo yt mio tã ewetunug kuap pote yt putꞌok eweiꞌe uipotmuꞌe haria wo e. 
LUK.14.27	Maꞌato eweikenꞌẽ eikuꞌuro hap pupi pote ariaꞌyp posak ete eikuꞌuro hap yt eiwehupit kuap i pote yt eweiwat kuap i uhupi uhemiitꞌin sese wo uipotpoꞌororia wo e. 
LUK.14.28	Pyno so wẽtup ok surara akag tunug neran ywaiti rakat tawa apykok hamuat hap pote saꞌawyꞌi inug hap eꞌyian me te tuwanetup kahato karania upi miꞌi hap nug hamuat sio tekat putꞌok e inug hamo sio yt hap kuap hamo. 
LUK.14.29	Miꞌi hawyi tuwepe toꞌe -Pyno uiweꞌeg wo mesuwat nug hap ete e. Yt naku i atunug ipatꞌok yn e. Maꞌato ahaꞌawynug hap yn mote miꞌi hawyi uhekat yt putꞌok e i raꞌyn hawyi miitꞌin mikyryꞌi areineꞌen aru e. 
LUK.14.30	Pyno waku atunug yne e katupono ipatꞌok yn atunug kuap pote ten toꞌokyryꞌi kahato uiminug ipatꞌok hap ete e. 
LUK.14.31	Pyno saꞌawyꞌi so wẽtup tawa porekuat timoma teran hewanikaptia hesuraraꞌin wywo wen maꞌato tuwat wuuka nug hamo owakai tuwanetup kahato sio tesuraraꞌin 10 miu rakaria taꞌatumoma kuap hewanikaptia esuraraꞌin 20 miu rakaria. 
LUK.14.32	Morekuat yt timoma kuap e hawyi toipoꞌoro raꞌyn temiitꞌin tewanikaptia õꞌẽ haria kape tukupteꞌen ne muap upi te turan woꞌowese hap puẽti hamo. 
LUK.14.33	Pyno mesuwat uhehay iãꞌãkap wuo ahenoi teran ehepe aikotã waku eweiwat uhupi hap uhemiitꞌin sese watnuat hap. Katupono yt eweitoiat kuap i yne mesuwarotiat hap koꞌi pote yt putꞌok eweiꞌe uhupi eweiwat hamo e Iesui areto teran ehupi e haria pe.
LUK.14.34	Miꞌi hawyi Iesui toꞌe temiitꞌin me -Pyno eiperia aikotã ukyt ewy eweikupteꞌen e. Pywo ukyt hẽꞌẽ kahato waku kahato aimiꞌu mosẽꞌẽ hamo. Maꞌato ukyt yt naku i rakat yt he i pote yt toimoseꞌe kuap I aimiꞌu. Yt kan hamo i e. 
LUK.14.35	Ukyt yt naku i pote yt putꞌok e aimikoi ete. Miꞌi pote miitꞌin mipugha muap tote ahetama pe. Pyno waku ehewaure kaꞌa apypok kahato uhehay kape e Iesui toupiat wat haria pe muap upi.
LUK.15.1	Miꞌi hawyi putꞌok iꞌatuꞌe Iesui ete yt nakuaria i sese ihay kape teꞌeruwanetup teran. Tukupteꞌen itote saꞌup sat haria. Miꞌiria ti taꞌatuhep miitꞌin kaipyi saꞌup morekuat watno. Iꞌewyte iꞌatu rakaria yne nakuat i nug haria. 
LUK.15.2	Miꞌiria Iesui tiꞌatumuꞌe kahato miꞌiria. Miꞌi hawyi iraniaꞌin itotiaria woꞌonapin haria wanꞌi wanꞌi haria teꞌeroꞌe -Kat poteĩ Iesui ihay yt nakuaria i wywo iꞌatuꞌe. Iꞌewyte tenuk yt nakuaria wywo iꞌatuꞌe toꞌope.
LUK.15.3	Miꞌi hawyi Iesui tikuap iꞌatuꞌe hap hawyi hãꞌãkap wuo toꞌe iꞌatuepe 
LUK.15.4	Pyno so wẽtup ok toineꞌen tohũ 100 Uweiria rakat apykok hat e. Miꞌi hat so wẽtup eꞌat pe toiꞌatumorania kahato toikuap taꞌyn wẽtup ok howosat rakat toineꞌen. Miꞌi pote totiat raꞌyn tohũria 99 ok takaria mekewat wẽtup ok hoꞌowasat rakat kat hamo. Yt ipohep i ikat hamo ipuẽti hap kape. 
LUK.15.5	Miꞌi tusake ti toipuẽti raꞌyn tohũ hoꞌowasat hap tote. Miꞌi hawyi totat hawyi tohupit hawyi toterut i raꞌyn towepiit hap wywo toipuẽti raꞌyn pote. 
LUK.15.6	Miꞌi hawyi putꞌok toꞌe toꞌyat piat hawyi towyriaꞌin toiꞌatukay kay tuwewawi tuwepiit haypiat hap enoi hamo. -Koitywy uiwepiit hap eꞌat pe katupono uihũ hoꞌowasat rakat atipuẽti i raꞌyn e. Pyno waku eiperia wy wepiit haria wo eweikupteꞌen uihũ puẽti hap ete e. E Iesui henoi hãꞌãkap wuo itote. 
LUK.15.7	Miꞌi hawyi iãꞌãkap etiat Iesui henoi -Taꞌi karãpe aihũ watipuẽti hoꞌowasat rakat aimowepiit kahato hap toineꞌen e. Miꞌi hap ewy kahato ti Tupana toineꞌen wẽtup ok miit hoꞌowasat rakat toipuẽti hawyi tuwemowepiit kahato e. Karãpe hoꞌowasat rakat wẽtup ok toipuẽti hawyi atipy piaria iꞌatuwepiit kahato Tupana wywo e. Taꞌi tukupteꞌen 99 rakaria waku pe raꞌyn tukupteꞌen maꞌato wẽtup ok howasat hawyi toikat kahato ipuẽti hamo.
LUK.15.8	Miꞌi hawyi wẽtup te Iesui henoi hãꞌãkap wuo. Pyno haryporia 10 a parata kawiat toineꞌen towatnuat wen maꞌato wẽtup taꞌat hawyi howasat raꞌyn. Wãtymꞌi pote ariãty tutunug ikat hamo. Saware wo tohywytip kahato toꞌyat. Haty wo toikat ipuẽti hamo. 
LUK.15.9	Miꞌi hawyi toipuẽti raꞌyn hawyi haryporia iwepiit kahato torannia 10 a rakaria toineꞌen iraꞌyn hawyi e. Miꞌi hawyi toiꞌatukay kay raꞌyn towyriaꞌin tekatuwyriaꞌin tuwewawi toꞌe iꞌatuepe. -Ewepiit ro e katupono uhetineiru wẽtup a parata kawiat howasat raꞌyn maꞌato atikat kahato hawyi atipuẽti raꞌyn hawyi uimowepiit hap sese uhete e. 
LUK.15.10	Miꞌi hawyi toꞌe i itotiaria -Taꞌi aikotã haryporia tipuẽti tetineiru toipuẽti hawyi tuwehum iwepiit kahato hap ewy ti Tupana hoꞌowasat rakat aipok towawiat hap ete tuwehum kahato e. Karãpe wẽtup ok miit taꞌaipok Tupana ewowi hawyi atipy piaria iꞌatumowepiit kahato haria wo tukupteꞌen e Iesui itotiaria pe.
LUK.15.11	Miꞌi hawyi Iesui wẽtup te tohenoi -Saꞌawyꞌi so wẽtup ok ihainia typy ok haꞌyru rakat toineꞌen. 
LUK.15.12	Miꞌi hat so wẽtup ok haꞌyru watꞌypꞌi toꞌe toꞌywot pe --Papai yt atikyꞌesat i epowatꞌyp ekuꞌuro turan hawyi e maꞌato mesup taꞌyn atikyꞌesat e. Pyno etipatꞌok o kat koꞌi kat koꞌi uhepe epowatꞌyp uiat Papai e. Miꞌi pote toꞌywot timoꞌẽ raꞌyn tekat koꞌi tokuꞌuro hap owakai e. 
LUK.15.13	Miꞌi hawyi toꞌywot miium tohytmoĩ yne raꞌyn hawyi toto raꞌyn wẽtup tama kape e. Miꞌi hap tote toipun kahato raꞌyn yne topowatꞌyp koꞌi toieineꞌen yt naku I nug 
LUK.15.14	Miꞌi hawyi yne hekat koꞌi toipun naꞌyn. Miꞌi turan putꞌok e itote wesyꞌat hap katupono yt kat i miꞌu itote miitꞌin poi hamo. Yne miitꞌin itotiaria hesyꞌat rakaria wo teꞌeropyhuꞌat 
LUK.15.15	Miꞌi hawyi tesyꞌat sese raꞌyn hawyi tohoꞌokat topoi hanuat. Toikyꞌesat topotpap hap miꞌu hit saꞌup mo. Miꞌi hawyi motpap hap toipuẽti. Wẽtup ok ti ipoꞌoro hamuat asuwai koꞌi apykok hamo. Miꞌi hawyi toto hamaut asuwai koꞌi apykok hamo e. 
LUK.15.16	Miꞌi tote hamaut asuwai pyꞌasetpiat toineꞌen turan hesyꞌat sese hap putꞌok e tuete hawyi ti toꞌe tuwepe -Pyno waku ahuꞌu hamaut asuwai miꞌu ape kumana ape maꞌato yt uwe i toineꞌen ipoi hamo e. 
LUK.15.17	Miꞌi hawyi hesyꞌat sese hap tuete hawyi ti tuwewanetup kahato -Are paĩ e areineꞌen hesyꞌat sese maꞌato yne uiꞌywot eropat haria teꞌerenuk aat kaꞌap kahato uiꞌywot yat pe. Miꞌu iwato kahato toineꞌen uiꞌywot yat pe maꞌato uito yt kat I hin I uimiꞌu e. Uhesyꞌat kahato raꞌyn. Yt naku pe i areineꞌen mesuwe e tuwepe. 
LUK.15.18	Pyno waku araꞌaipok i uiꞌywot yat kape hawyi -Papai areꞌe aru tope woromaꞌat kahato en uiminug saꞌag wo iꞌewyte ti Tupana maꞌat hatno areineꞌen are aru tope e. Pywo pe ti Tupana ehamo atiꞌaparap iꞌewyte ehewowi wy areꞌe aru e tuwepe. 
LUK.15.19	--Pyno Papai uhewaku hap yt putꞌok e i te raꞌyn esaꞌyru wat uheineꞌen hamo are aru Papai pe e. Miꞌi tupono waku eropat hatno raꞌyn uinug Papai are aru e. 
LUK.15.20	Miꞌi hawyi ti paa e sese raꞌyn itote hawyi topoĩꞌam hawyi meremo toto raꞌyn toꞌywot kape. Miꞌi turan iꞌywot taꞌakasa pya howawi muap upiat huut turan. Miꞌi pote iꞌywot hatyꞌu kahato topyꞌa pe katupono toikyꞌe kahato tosaꞌyru. Miꞌi pote so iꞌywot punꞌe howa kape hawyi iporokaꞌat tosaꞌyru ete hawyi toiꞌãpysig tosaꞌyru e. 
LUK.15.21	Miꞌi pote haꞌyru toꞌe toꞌywot pe -Papai atiꞌaparap kahato Tupana ehamo Iꞌewyte ehewowi e. Miꞌi pote yt putꞌok are i raꞌyn ehaꞌyru uheineꞌen hamo uiꞌywot e. 
LUK.15.22	Mio tã pykai toꞌywot toꞌe heropat haria pe -Pyno eweterut sokpe ipakup takat ikahu rakat uhaꞌyru watno e. Iꞌewyte etunug no topuiꞌiãpiat muiꞌãpiat ikahu rakat e. 
LUK.15.23	Miꞌi hawyi eweterut ro wẽtup Wewato ahup mepyt aimiꞌu wo ikap takat e. Miꞌi hawyi eweiꞌauka hawyi ewetey hawyi waku watenuk kahato e. Miꞌi hawyi waku aiwepiit hap sese watunug meiũpe e teropat haria pe. 
LUK.15.24	Uhaꞌyru saꞌawyꞌi hoꞌowasat rakat toineꞌen ikuꞌuro rakat ewy maꞌato guꞌuro pyi hap ewy tuwẽtem. Waku watenuk waku aimowepiit kahato hap e toꞌywot. 
LUK.15.25	Miꞌi turan ti iykeꞌet putꞌok e toko kaipyi hawyi yt pya hin i turan iꞌyat kai turan toikuap pypy e miitꞌin mowepiit kahato hap toikuap 
LUK.15.26	Toikuap hawyi toikay kay raꞌyn wẽtup ok eropat hat hawyi apo e kan hamo mekewat wepiit hap. 
LUK.15.27	Miꞌi hawyi heropat hat tiwesat -Mehin e eꞌywyt mesup tuut iraꞌyn e. Miꞌi hawyi eꞌywot iwepiit kahato waku pe toꞌyat pe Iraꞌin toineꞌen Miꞌi pote eꞌywot iwepiit kahato hawyi mesup tutunug aiwoꞌomowepiit hap e. Toiꞌauka tohũ mepyt ikap takat aimiꞌu aiwepiit haypiat wuat e. 
LUK.15.28	Miꞌi e hap toꞌykeꞌet tikuap taꞌyn hawyi yt teke teran i toꞌyat pe. Miꞌi pote iꞌywot toto raꞌyn howawi toꞌyat pyi ikay kay hamo -Ereke ro uhaꞌyru e. 
LUK.15.29	Maꞌato -Yt rat e. Pyno yt karãpe i etiꞌauka ehũ ikap takat uimowepiit hap nug hamo uiwyriaꞌin wywo e toꞌywot pe. Karania anu raꞌyn areineꞌen eꞌyatype emikyꞌesat nug hamo emotpap hap nug hamo wen maꞌato yt karãpe i etunug wenuk hap uimowepiit hamuat e. 
LUK.15.30	Maꞌato ti mekewat uheꞌywyt ekareꞌen sem pun hat esaꞌyru aipok hap hawyi eiꞌauka raꞌyn ehũ ienuk iwato rakat nug hamuat yt naku i rakat pykai e. Taꞌi ehekat toipun kahato raꞌyn haryporiaꞌin yt iweꞌeg i rakaria kyiꞌat hamo. Maꞌato miꞌi pykai etiꞌauka ehũ imowepiit hap nug hamo 
LUK.15.31	Miꞌi hawyi toꞌe iꞌywot tosaꞌyru yian miat pe -Uhaꞌyru e atikuap ewat ewaku hap. Pywo ereineꞌen waku pe uiꞌyatype. Yne uhekat ewatno toineꞌen. 
LUK.15.32	Pyno wo aimowepiit hap atunug katupono eꞌywyt saꞌawyꞌi ikuꞌuro rakat ewy toineꞌen maꞌato aikotã toineꞌen iraꞌyn hap ewy e. Pywo hoꞌowasat rakat wen maꞌato mesup ti aipuẽti raꞌyn e iykeꞌet pe tosaꞌyru poꞌog nag nakat pe. Mio tã Iesui henoi itotiaria pe hãꞌãkap wuo.
LUK.16.1	Miꞌi hawyi Iesui henoi hãꞌãkap wuo topotmuꞌeria pe wuatꞌi nagnia ehay enoi haria pyꞌasetpe. -Saꞌawyꞌi wuat ieineꞌen hat so hekat kahato rakat toineꞌen iꞌatuꞌe so e. Iꞌewyte toineꞌen wẽtup ok hekat rakat eropat hat hekareꞌen apykok hamuat imowato hamuat hat. Maꞌato toeropat hat tokaꞌiwat maꞌat hat toineꞌen. Iraniaꞌin henoi raꞌyn hekat rakat kape hawyi toikay kay raꞌyn heropat hat hewowi apo e hamo. 
LUK.16.2	Toikay kay temiit tekareꞌen apykok hat tuwewawi hawyi toꞌe -Uhyt e iraniaꞌin uhemiitꞌin henoi kahato ti uhepe eminug uimaꞌat hap koꞌi etiat e maꞌato yt atikuap i sio pywo sio yt e. Miꞌi pote etimoherep aikotã aikotã eminug epopera piat hap koꞌi uhyt e. Pywo uimaꞌat hamo pote yt kan hamo i ereineꞌen poꞌog uipotpap nug hamuat e. 
LUK.16.3	Mio tã hekat rakat e toeropat hat pe hawyi heropat hat tuwanetup kahato kat som waku tutunug. -Are paĩ aikotã aru atunug e katupono toikuap aru uimiwan koꞌi kaipyi tomaꞌat uhepiat hap e. Miꞌi hawyi aru yt kat i raꞌyn uipotpap hamuat toineꞌen hawyi uhehakyꞌeꞌi aru arepyhuꞌat e. Uhesaika hap yt putꞌok e i te uiweko nug hamo e iꞌewyte yt areineꞌen neran sẽtup sẽtup e hatno e tuwepe tuwanetup hawe. 
LUK.16.4	Aikotã aru atunug paĩ e tuwepe. Pyno waku mesup taꞌyn arewyꞌinug aru uikaꞌiwat piat eweterut haria wywo e. Miꞌi hawyi yt kat i uhetineiru hawyi miꞌiria uiwyriaꞌin wo teꞌeropyhuꞌat e. 
LUK.16.5	Miꞌi hawyi ikaꞌiwat hekat rakat piat weteweru haria toiꞌatukay kay tuwewawi. Miꞌi hawyi toꞌe wẽtup ok pe -Karania upi keĩ eweterut uikaꞌiwat piat hap mehin e. 
LUK.16.6	-Taꞌi iwato kahato tig uhyt e aikotã 100 kamuti howapy kahato hap ewy Uriweiria kap muat rakat ewy uhyt e. Miꞌi hawyi hekat rakat emiit toꞌe miꞌi miit pe -Pyno ti waku watipatꞌok hawyi waku 50 kamuti ikap yn eweterut hap e. Waku watunug popera tote ewetuweru hap 50 kamuti yn eweterut hap e. 
LUK.16.7	Miꞌi hawyi wẽtup ok i toikay kay weteweru hat hawyi -Karania upi keĩ uikaꞌiwat piat eweterut hap uhyt e. -Taꞌi iwato kahato e. Wẽtup miu hyt uꞌi kapiat hap ewy uhyt e. Miꞌi hawyi hekat rakat emiit tiwesat -Pyno waku popera tote watunug 800 yn eweterut hap toineꞌen e. 
LUK.16.8	Miꞌi hawyi ikaꞌiwat tikay kay tuwewawi hawyi tokaꞌiwat toꞌe temiit pe -Are paĩ pyno koitywy yne uiweteweru haria ewyriaꞌin no tukupteꞌen uimaꞌat kahato hap upi. Yt naku I etunug pykai eweꞌeg nakat ereineꞌen e. Miꞌi hawyi toꞌe i Iesui iꞌatuepe -Taꞌi mesuwarotiaria poꞌog iꞌatuweꞌeg nakaria teꞌeropyhuꞌat mekewaria ariãty piat pe hewyry rakaria koꞌi kai e. 
LUK.16.9	Pyno uiwyriaꞌin waku iweꞌeg haria wo eweikupteꞌen ehekat wywo Tupana motpap nug hamo. Miꞌi tã hap ewy hawyi wuatꞌi eꞌat piat ieineꞌen hap toineꞌen atipy pe e. 
LUK.16.10	Pyno uiwyriaꞌin eiweꞌeg nakaria eweikupteꞌen kurin kat wywo pote atikuap taꞌyn eiweꞌeg nakaria eweikupteꞌen iwato rakat wywo. Maꞌato mekewaria kurin nakat wywo yt iweꞌeg i pote iꞌewyte yt iꞌatuweꞌeg I rakaria tukupteꞌen iwato rakat wywo e. 
LUK.16.11	Uiwyriaꞌin eiweꞌeg wo o ehekat moꞌẽ hap ete. Waku hãpyk kahato eweimoꞌẽ Tupana miium ehepiat koꞌi pote ehekat sese tutum ehewowi wyti aru e. 
LUK.16.12	Iꞌewyte yt eiweꞌeg iraniaꞌin ekat eipo piat hawyi yt kat i putꞌok e ehewowi ehekat ewatno sese iꞌapykok hamo e. 
LUK.16.13	Uiwyriaꞌin Miꞌi hawyi Iesui henoi topotpoꞌororia pe. -Pyno wẽtup sehay i ahenoi teran ehepe e. Yt naku i kahato typy eikaꞌiwat e. Niatpo kahato ti pyno typy ok eikaꞌiwat pote e. Katupono typy eikaꞌiwat hap kaipyi wẽtup eikaꞌiwatno sese eimikyꞌe wo toineꞌen hawyi wẽtup ewanikap mo toineꞌen yt eimikyꞌe i wo hin i toineꞌen e. Yt eweimotypot kuap i typy ok ehekaꞌiwatno koꞌi e.
LUK.16.14	Mio tã e pote itotiaria wekareꞌen kyꞌe haria Muisei mienoi kaipywiat enoi haria teromopusu kahato Iesui mienoi hap ete. 
LUK.16.15	Miꞌi pote Iesui tiꞌatuwesat -Eiperia miitꞌin mimotypot haria wo eweikupteꞌen neran pykai Tupana tikuap kahato raꞌyn aikotã eipyꞌa piat hap koꞌi e. Taꞌi eweikupteꞌen miitꞌin mimotypotno maꞌato yt nakuaria i wo eweikupteꞌen Tupana wywo e. 
LUK.16.16	Saꞌawyꞌi Muisei miwan iꞌewyte yne Tupana ehay moherep haria toineꞌen miitꞌin muꞌe hamuat hap. Miꞌi hawyi Iuwãu putꞌok e hawyi tohenoi raꞌyn aikotã wyti aru Tupana topyhuꞌat morekuatno hap etiat. Miꞌi hawyi miitꞌin tuwehytꞌok teran kahato aikope Tupana toineꞌen morekuatno hap tote. 
LUK.16.17	Yne ti topyhuꞌat aru Tupana e hap ewy. Yne iꞌatumiwan hit koꞌi aikotã aikotã aru hap koꞌi topyhuꞌat yne e. Pyno yt karãpe i miꞌi hap iꞌatumiwan ikahuro aru e. Niatpo kahato mytyyp atipy moweityk hamuat hap maꞌato poꞌog niatpo Tupana ehay tuweityk hamuat. Yt karãpe ikahuro aru e.
LUK.16.18	Miꞌi hawyi poꞌog Iesui henoi. Mio tã e -Pyno yt etoiat teiꞌo eharyꞌi e. Etoiat hawyi yt naku i wẽtup ok etat e. Maꞌato wẽtup ok i etat hawyi yt naku i nug hatno ereineꞌen e. Aikotã hewaire hewaire rakatno ewy ereineꞌen Tupana wanetup hawe e. Yt etat reiꞌo haryporia saꞌawyꞌi wuat heꞌaito miꞌatoiat e. Maꞌato etat pote hewaire hewaire rakat ereineꞌen Tupana wanetup hawe e.
LUK.16.19	Miꞌi hawyi wẽtup sehay Iesui henoi iꞌatuepe. -Toineꞌen hekat rakat e. Miꞌi hesokpe ikahu kahato e. Wuatꞌi eꞌat pe yne imikyꞌesat koꞌi toineꞌen e. Ienuk hap tutunug kahato e. Yne miitꞌin itotiaria ikuap miꞌi hap ete e. 
LUK.16.20	Toineꞌen wy itote wẽtup ok yt hekat i rakat iꞌahuu kahato rakat hepihi pihi rakat Irasaru e hap het rakat e. Miꞌi ti wuatꞌi eꞌat pe iwyriaꞌin terut hawyi taꞌatuꞌatoiat hekat rakat eꞌokenꞌypyke kat ẽtup ẽtup hamo e. 
LUK.16.21	Mipun miꞌu ieĩpyt koꞌi soꞌoẽtup hamo hekat rakat miꞌu iwato kahato mipun kaipyi. Toineꞌen itote turan Awareria putꞌok e hepihi pihi koꞌi herep herep hamo. 
LUK.16.22	Meiũran Irasaru ikuꞌuro raꞌyn hawyi atipy piaria tioto raꞌyn ieineꞌen hap kape haꞌaseꞌi Aparãu eꞌyatypiat heineꞌen hamo e. Miꞌi hawyi hekat rakat ikuꞌuro hawyi taꞌatusyp taꞌyn e. 
LUK.16.23	Maꞌato aria kape toto hoꞌopot hap aria wato pe toineꞌen e. Miꞌi hawyi hoꞌopot hap kaipyi hekat rakat tehaꞌat ywaipe hawyi taꞌakasa raꞌyn Irasaru aseꞌi Aparãu eꞌyatype raꞌyn toineꞌen. 
LUK.16.24	Miꞌi hawyi tuwẽpowat -Aseꞌi e etipoꞌoro ro meikowo uhowowi Irasaru yꞌy wywo e. Waku topuiꞌiã etiat yꞌy wo uhẽku pen e. Ahoꞌopot kahato raꞌyn mesup uito aria pe e. 
LUK.16.25	Mio tã e pote Aparãu tiwesat -Uhaꞌyru e etiwaure raꞌyn apo eieineꞌen ne turan aikotã waku hap koꞌi yn emikyꞌesat koꞌi eheineꞌen turan maꞌato Irasaru ieineꞌen yi totiat turan hoꞌopot hap yn toineꞌen tuete ihakyꞌeꞌi e. 
LUK.16.26	Pyno Iꞌewyte yt uwe i mesuwiaria tokosap kuap ewowi. Toineꞌen aipyꞌasetpe yihot pya kahato e. Iꞌewyte uwe i mekepe pyi tokosap meikowo e Aparãu hekat rakat hoꞌopot hawe pe ieineꞌen hat. 
LUK.16.27	Miꞌi hawyi hekat rakat toꞌe I aseꞌi Aparãu me. -Pyno etipoꞌoro ro Irasaru uiꞌywotꞌin yat piaria pe mesuwat hoꞌopot hap etiat enoi hamo e. 
LUK.16.28	Tukupteꞌen uheꞌywytꞌin 5 ok takaria itote pote yt atikyꞌesat i raꞌyn wyti miꞌiria tõꞌẽ meiũpe uhepiat hoꞌopot hap kape uiwyriaꞌin e. 
LUK.16.29	Maꞌato Aparãu tiwesat -Uhaꞌyru e tukupteꞌen kahato eꞌywytꞌin napin hanuaria itote. Waku teꞌeruwanetup Muisei potnapin hap koꞌi kape iꞌewyte Tupana ehay enoi haria mienoi kape e. 
LUK.16.30	Miꞌi hawyi hekat rakat -Yt rat e maꞌato wẽtup ok wẽtem guꞌuro pywiat hat henoi iꞌatuepe pote taren taꞌatumohey e. Teꞌeruwemorem Tupana kape taꞌatuminug saꞌag kaipyi e. 
LUK.16.31	Miꞌi hawyi Aparãu toꞌe i raꞌyn -Pyno yt teꞌeruwanetup i Muisei mienoi kape yt teꞌeruwanetup i Tupana ehay moherep haria kape pyno ti iꞌewyte yt guꞌuro kaipywiat wẽtem hat Irasaru kape teꞌeruwanetup e Aparãu aria piat ieineꞌen hat pe e Iesui hekat rakaria pe.
LUK.17.1	Wẽtup eꞌat pe hawyi Iesui toꞌe temiitꞌin me -Mesuwarotiat eikupteꞌen turan wyti aru ehãꞌãg haria sem putꞌok iꞌatuꞌe ehete hawyi taꞌatukyꞌesat aru ehepiat uimohey hap hep hamuat yt naku i nug hamo e. Maꞌato miꞌiria Tupana miꞌapiheg koꞌi wo tukupteꞌen wuatꞌi eꞌat pe aru are e. 
LUK.17.2	Yt waku pe hin i miꞌiria tukupteꞌen aru. Poꞌog waku aikotã yꞌy wato pe nu wato ete saity ete min Iꞌatuꞌe. Poꞌog waku miꞌi hap ewy wyti ti uimepytꞌin iãꞌãg haria teꞌeropyhuꞌat e. 
LUK.17.3	Eweꞌeg wo eimaꞌat reran haria pupi e. Karãpe wẽtup ok ehãꞌãg yt naku i nug hamo hawyi -Yt naku i mio tã watunug mehin mana waku watoꞌe eimaꞌat reran hat are maꞌato -Yt uiwepyi i mehin mana toꞌe ehepe -Pyno waure wo areineꞌen uimaꞌat hap kai waku eweiꞌe tope. 
LUK.17.4	Pyno wẽtup ok 7 wo wẽtup eꞌat pe eimaꞌat hawyi toꞌaipok ehewowi hawyi yt uiwepyi e hamo pote waku eweiꞌe. Pywo waure wo areineꞌen waku eweiꞌe 7 wo tope.
LUK.17.5	Miꞌi hawyi 12 ok takaria ipotmuꞌeria tõꞌẽ Iesui ewowi hawyi teꞌeroꞌe Iesui pe -Urukaꞌiwat uruimohey wen maꞌato uruikyꞌesat poꞌog urumohey mowato hamuat hap uruikyꞌesat iꞌatuꞌe. 
LUK.17.6	Miꞌi tã iꞌatuꞌe pote Iesui tiꞌatuwesat -Uiwyriaꞌin watomohey Tupana pote tutunug yne. Eimimohey yt iwato hin i Mutata pykai mekewat ariaꞌyp kape -Ewehep to yi pyi hawyi yꞌy piat pe ewekoi raꞌyn eweiꞌe pote eiꞌe hap ewy topyhuꞌat.
LUK.17.7	Miꞌi hawyi wẽtup sehay i tohenoi -Karãpe eheropat hat taꞌaipok i eiꞌyat kape eiko kaipyi motpap hap kaipyi sio Wewato ahup poi hamo hesyꞌat pono toineꞌen wen maꞌato en yt karãpe i eweiꞌe -Pyno uheropat hat waku eraꞌapyk yparakai ete erenuk hamo yt karãpe i mio tã eweiꞌe. 
LUK.17.8	Maꞌato putꞌok eheropat hat hawyi meremo eweiꞌe tope -Ewetunug no uimiꞌu hawyi arenuk teran eweiꞌe eheropat haria pe. Miꞌi hawyi uito arenuk hawyi waku erenuk eweiꞌe eheropat haria pe. 
LUK.17.9	Yt karãpe i netap kaꞌiwat tenuk hawyi waku e temiit pe katupono temiit tomotpap hap nug hat toineꞌen tokaꞌiwat mipoꞌoro hap ewy tutunug e Iesui. 
LUK.17.10	Pyno waku kahato eweipyhuꞌat Tupana eropat kahato haria wo are. Waku Tupana mikyꞌesat ewywuat yn ewetunug are. Waku eweipotpap kahato imikyꞌesat nug hap ete aikotã netap kaꞌiwat eropat hat ewy e Iesui temiitꞌin me.
LUK.17.11	Miꞌi hawyi Iesui toto hãpyk kahato yi Karireia yi Samaria sakpo tawa wato Ierusarẽi kape. 
LUK.17.12	Miꞌi hawyi muap upi Iesui toto wẽtup tawa hit kapiat turan 10 ok takaria hepihi pihi rakaria tõꞌẽ howawi. Taꞌatuꞌahuu pote yt tukupteꞌen kuap i iraniaꞌin wywo. 
LUK.17.13	Teꞌerehaꞌat Iesui kape hawyi teꞌeruwẽpowat haty wo -Urukaꞌiwat erahaꞌat ro uruewawi hawyi uruehakyeraꞌat iꞌatuꞌe. 
LUK.17.14	Miꞌi hawyi Iesui taꞌakasa iꞌatuewowiat hawyi toikuap iꞌatuehay hawyi toꞌe iꞌatuepe -Eweiwat ro paꞌi koꞌi kape eipiit moherep iꞌatuepiat hamo ehehãite hap moherep hamo e iꞌatuepe. Tohenoi hawyi hepihi pihi rakaria tuwat raꞌyn paꞌi koꞌi kape yt taꞌatuehãite hin mywo i te tuwat maꞌato muap upiat tuwat hap tote iꞌatuehãite raꞌyn taꞌatuehepihi kãꞌã raꞌyn iꞌatupe kahuria raꞌyn. 
LUK.17.15	Miꞌi hawyi wẽtup ok taꞌaipok Iesui kape hawyi toꞌe tehay pirik wo -Waku kahato Tupana e katupono mesup taꞌyn uimoehãite i raꞌyn e. 
LUK.17.16	Tuwepỹꞌãtutuk Iesui ewowi hawyi ihay -Waku kahato uhete etunug Uikaꞌiwat e. Uimoehãite raꞌyn En e Iesui pe. Miꞌi miit aipok hat yt Iesui ywania kaipywiat hat i maꞌato yi Samaria ywania kaipywiat suut hat. Samaria ywania yt taꞌatukyꞌe hin i Iesui ywania pykai topyhuꞌat Iesui mimoehãite hamuat. Iesui Iuteu kaipywiat hat toineꞌen. 
LUK.17.17	Miꞌi hawyi Iesui apo e imimoehãite rakat pe -Pyno 10 ok takaria atiꞌatumoehãite mesup maꞌato en yn eraꞌaipok uhowowi waku e hamo e. Aikope som iraniaꞌin 9 ok takaria apo e. 
LUK.17.18	-Pyno en yn wẽtup ywania kaipywiat hat taꞌaipok waku e hamo. Iraniaꞌin yt teꞌeraꞌaipok hin i Tupana kapiat waku e hamo imotypot hamuat e Iesui. 
LUK.17.19	Miꞌi hawyi toꞌe -Waku eraꞌaipok eꞌyat kape mehin e. Mesup waku pe ereineꞌen i raꞌyn katupono uimohey hawyi emoehãite hap toineꞌen mesup e Iesui tomimohãite pe.
LUK.17.20	Miꞌi hawyi tõꞌẽ miitꞌin Iesui maꞌat reran hanuaria meimuẽwat Tupana ehay miwan etiat kuap kahato rakaria. Miꞌi hawyi -Mehin iꞌatuꞌe uruikuap teran karãpe aru putꞌok e mesuwat yi tote Tupana Aiporekuat nuat hap iꞌatuꞌe. Aikope aru pyno tuwemoherep Aipotypotno Tupana iꞌatuꞌe. Miꞌi hawyi Iesui tiꞌatuwesat -Pywo ti rat yt heremo i hap ewy Tupana topyhuꞌat yi Porekuatno tuwemoherep mesuwarotiaria pe e. 
LUK.17.21	Yt uwe i ikuap are e. Yt naku i eweiꞌe -Meiẽ Tupana toineꞌen aiporekuat nuat. Yt naku i eweiꞌe -Eweiꞌakasa ro iuẽpe toineꞌen naꞌyn Tupana aiporekuat nuat yt naku i mio tã eweiꞌe. Yt heremo i katupono eipyꞌa piat pe eiporekuat nuat toineꞌen e iꞌatuepe.
LUK.17.22	Miꞌi hawyi Iesui toꞌe topotmuꞌeria pe tomohey haria pe -Uiwyriaꞌin e mesup taꞌyn Tupana Eiporekuat nuat toineꞌen eipyꞌasetpe wen maꞌato yt motꞌi areineꞌen e. Pywo meiũran eweihaꞌat teran kahato uhewowi maꞌato yt heremo i areineꞌen e Iesui. 
LUK.17.23	Miꞌi hap eꞌat pe aru iraniaꞌin teꞌeroꞌe ehepe eimaꞌat hamo -Pywo ti rat taꞌaipok taꞌyn Aheykeꞌet Aikywyt kuepe raꞌyn toineꞌen i raꞌyn iꞌatueso ehepe. -Pyno toꞌiro Aheykeꞌet Aikywyt ewowi iꞌatuꞌe aru ehepe iraniaꞌin eimaꞌat hamo maꞌato yt eweiwat reiꞌo miꞌiria upi. 
LUK.17.24	Katupono Uito Miitꞌin Eꞌykeꞌet uut hap eꞌat pe turan merep e hap ewy ariot atipy kaipyi are e. Heremo sese hap ewy ariot atipy kaipyi are e. Wuatꞌi mikuap ewy uhẽtyhot kahato puo ariot e. 
LUK.17.25	Maꞌato koitywy mesuwarotiaria yt uimohey haria i tukupteꞌen e. Pywo ti rat koran te ti mesuwarotiaria iraniaꞌin uipun haria teꞌeropyhuꞌat are e. Ahoꞌopot kahato irane taꞌatumikyryꞌi hap upi e. 
LUK.17.26	Pyno areto hawyi araꞌaipok i mesuwe i raꞌyn e. Saꞌawyꞌi sese te mekewat iꞌaman aat kaꞌap 40 eꞌat piat hap turanuat mekewat ahaꞌaseꞌi pot Nuꞌe toineꞌen hap eꞌat piat turanuat yt uwe i ahaꞌaseꞌi pot Nuꞌe mohey hat toineꞌen e. Miꞌi hap ewy kahato ti aru miitꞌin tukupteꞌen wyti aru Eheykeꞌet uut hap eꞌat pe wyti aru are e. 
LUK.17.27	Nuꞌe ieineꞌen hap eꞌat turan teꞌerenuk hap koꞌi kape yn taꞌatuwanetup mesuwat yi tote are e. Mahy u hap kape yn teꞌeruwewanetup aat kaꞌap e. Taꞌi iꞌatuwary wary kahato itote e. Woꞌowaire waire hap kape yn taꞌatuwanetup e. Yt teꞌeruwanetup hin i mekewat Tupana ehay Nuꞌe mimoherep kape iꞌaman koro tuut irane e hap kape yt teꞌeruwanetup teran hin i saꞌawyꞌi e. Miꞌi hawyi Nuꞌe teke raꞌyn mekewat yara wato sese pe toꞌyat piaria wywo hawyi iꞌaman koro kahato raꞌyn Tupana e hap ewy raꞌyn hawyi yꞌy wato taꞌam kahato yi tote hawyi yꞌy koro hap ewy yn toineꞌen yi tote hawyi yt imohey i haria yꞌy koro tiꞌatuꞌatuꞌuka kahato torannia mesuwat yi totiaria e miwan me e. Miꞌiria ewywuat aru tukupteꞌen miitꞌin uhuut hap eꞌat pe e Iesui. 
LUK.17.28	Taꞌi iꞌewyte aseꞌi Iro eꞌat pe ewy toineꞌen uhuut hap eꞌat pe turan. Mekewat eꞌat woꞌokyiꞌat haria wo Iꞌatuekareꞌen weneru haria wo iꞌatuko nug haria wo teꞌeropyhuꞌat maꞌato yt taꞌatuwanetup hin i Tupana e hap kape. 
LUK.17.29	Maꞌato mekewat eꞌat pe karãpe Iroꞌin tuwẽtem naꞌyn tawa saꞌag Sutuma pyi hawyi aria hewo hewo raꞌyn atipy kaipyi nukara ewywuat koꞌi Tupana minug. Miꞌi haria tawa Sutuma piaria Tupana ehay pun haria aria miꞌu wo yn tukupteꞌen e. 
LUK.17.30	Miꞌi hap ewy kahato ti aru miitꞌin tukupteꞌen Eheykeꞌet uut hap eꞌat pe hamuat turan are e. 
LUK.17.31	Mekewat uhuut hap eꞌat pe turan yt ereineꞌen i eꞌyat pe pote yt eraꞌaipok i eꞌyat kape ekareꞌen sat hamo are. Iꞌewyte eko pe ereineꞌen mekewat eꞌat pe uhuut hap teran yt eraꞌaipok i eꞌyat kape ekareꞌen sat hamo are. 
LUK.17.32	Aseꞌi Iro eharyꞌi taꞌaipok teran tawa Sutuma kape hawyi tehaꞌat tawa Sutuma kape taꞌaipok teran haype hawyi nu ukyt kawiat mana Iro eharyꞌi topyhuꞌat itote e. Pyno yt eweiꞌaipok teiꞌo eꞌyat kape. Yt ewetunug i Iro eharyꞌi nug hap ewy e. 
LUK.17.33	Pyno eheineꞌen hap mesuwarotiat eweikyꞌe kahato eweiꞌapykok kahato pote yt putꞌok eweiꞌe i eheineꞌen hap ehehakyeraꞌat wuatꞌi eꞌat piat hamo are e. Maꞌato yt eweikyꞌe kahato i eheineꞌen hap mesuwarotiat pote maꞌato Tupana mikyꞌesat ewywuat hap upiat eweiwanetup hawyi pywo pe ti eweipuẽti wyti aru eheineꞌen hap sese ehehakyeraꞌat hap hamuat e Iesui iꞌatuepe. 
LUK.17.34	Mekewat wãtym me Eheykeꞌet Eikywyt uut hap eꞌat pe turan tukupteꞌen aru typy ok teꞌeroket neꞌi wyti aru wẽtup getap wiat pe e. Miꞌi hawyi wẽtup ok yt uwe i raꞌyn Tupana tioto hawyi maꞌato wẽtup yt uimohey hat i pote Tupana toiat raꞌyn itote e. 
LUK.17.35	Mekewat eꞌat pe turan uhuut hap eꞌat typy haryporia wemiꞌu tok haria tukupteꞌen irane hawyi wẽtup haryporia yt uwe i wyti aru Tupana tioto hawyi maꞌato wẽtup ok totiat raꞌyn itote yt uimohey hat i pote e. 
LUK.17.36	Iꞌewyte wyti aru typy ihainia taꞌatuko tote tukupteꞌen wẽtup ok wyti aru yt uwe i raꞌyn Tupana tioto hawyi maꞌato wẽtup ok totiat itote mekewat eꞌat pe e. Yt uimohey hat i wyti aru totiat e Iesui iꞌatuepe. 
LUK.17.37	Miꞌi hawyi iwyriaꞌin apo iꞌatuꞌe Iesui pe -Uruporekuat iꞌatuꞌe aikope aru eriot eꞌuut hap eꞌat pe iꞌatuꞌe. Miꞌi hawyi toiꞌatuwesat -Pyno mekewat uhuut hap eꞌat pe putꞌok e hawyi meremo eweikuap uhuut hap are. Taꞌi karãpe eweiꞌakasa uruwu koꞌi teꞌerepopy hawyi meremo eweikuap iꞌokpuk takat toineꞌen itote iꞌatumiꞌu wo teꞌeruwaꞌatunug kahato itote pote e Iesui topotmuꞌeria pe.
LUK.18.1	Miꞌi hawyi poꞌog Iesui henoi tehay iãꞌãkap wuo -Uiwyriaꞌin e waku ahehay kahato Tupana kape e. Waku yt aipohep hin i Tupana wywo eiwoꞌoehay hamo e. Pyno ahenoi teran uhehay hãꞌãkap wuo aikotã waku wahenoi Tupana kapiat koꞌi hap etiat e. 
LUK.18.2	Pyno saꞌawyꞌi so wẽtup tawa piat pe toineꞌen wẽtup ok uwe waku uwe yt e hamuat. Miꞌi miit maꞌato ti yt Tupana mohey hin i hat iꞌewyte yt toiꞌatukyꞌe hin i miitꞌin iꞌatuꞌe so e. 
LUK.18.3	Iꞌewyte hiwu toineꞌen wy mekewat tawa tote. Miꞌi ti putꞌok e mekewat miit aikotã waku e hat kape. Toikyꞌesat kahato topowyro hap. Waku uimaꞌat haria emiꞌapiheg haria wo teꞌeropyhuꞌat e tope. 
LUK.18.4	Maꞌato so mekewat uwe waku uwe yt e hat yt tuwanetup hin hiwu kape. Maꞌato yt ipohep hin I hẽtup hamo. Aat kaꞌap tohẽtup tope ipowyro hamuat hap. Yt ipowyro teran hin I pykai wẽtup eꞌat pe toꞌe tuwepe. -Are paĩ e yt arekenꞌẽ i Tupana pupi e. Iꞌewyte iraniaꞌin mupi yt arekenꞌẽ hin i maꞌato mesuwat hiwu uimosero kahato raꞌyn e. 
LUK.18.5	Taꞌi uimosero kahato rat mekewat haryporia hiwu yt ipohep i ẽtup hamuat e so. Miꞌi pote atipowyro hawyi yt tuut i e so tuwepe. 
LUK.18.6	-Pyno eiwewanetup to mekewat hiwu miẽtup uhehay iãꞌãkap Miꞌi hawyi Iesui toꞌe -Eiwewanetup to mekewat uwe waku uwe waku ehay kape e. 
LUK.18.7	Pywo ti rat Tupana yt mekewat miit saꞌag ewy hin i katupono Tupana tikyꞌe kahato temiitꞌin pote toiꞌatupowyro teran kahato yne niatpo hap mowaku hamo. Taꞌi Tupana niatpo hap toimohãpyk aru iraniaꞌin minug saꞌag ehetiat koꞌi wahẽtup hawyi e temiitꞌin me. 
LUK.18.8	Taꞌi areineꞌen Eheykeꞌet Uito miꞌi pote uhuut hap eꞌat turan atiꞌatuꞌapiheg kahato iraniaꞌin minug saꞌag uimohey haria etiat e. Mekewat eꞌat pe atikat kahato uimohey sese hanuaria sio toĩ sio yt hap e Iesui temiitꞌin me.
LUK.18.9	Miꞌi hawyi wẽtup sehay iãꞌãkap wuo Iesui henoi miitꞌin me katupono tukupteꞌen itote -Uruto poꞌog wakuaria torannia kai e haria yt iraniaꞌin atukyꞌe hin i haria. 
LUK.18.10	Miꞌi haria pe Iesui henoi -Pyno typy ihainiaꞌin so tuwat raꞌyn Tupana motypot hap yat kape taꞌatuehay Tupana wywuat hamo e. Wẽtup ok Tupana ehay moherep hat. Miꞌi ti -Poꞌog uito iraniaꞌin kai e tuwepe hat e. Miꞌi hawyi so wẽtup ok yt naku i kahato rakat katupono ipotpap ehewanikaptia porekuat emiitno ehekareꞌen poreraꞌat hamuat wuatꞌi muap upi hanuat miꞌi e. 
LUK.18.11	Miꞌi hawyi so mekewat uito poꞌog iraniaꞌin kai e hat toꞌe -Uito waku sese kahato atunug e so uito poꞌog waku iraniaꞌin kai e so tuwepe tuwanetup hawe e. Arehum ewowi uiwaku hap upi e so. Uito yt iraniaꞌin ewy hin i iꞌatuminug saꞌag hap ete e so. Are paĩ e uito ti yt miitꞌin maꞌat hat ewy hin i e. Uito yt areineꞌen i wuatꞌi haryporia wywo ehat i e. Waku kahato uito paĩ e so. Pyno arehum kahato ewowi Tupana katupono uito yt mekewat yt naku i rakat ewy i. Miꞌi ti miitꞌin poreraꞌat hatno toineꞌen e so tuwepe Tupana motypot yat pe e. 
LUK.18.12	Taꞌi waku kahato atunug yne ete e. Pywo ti rat typy eꞌat 7 eꞌat turan yt kat i hin i atuꞌu miꞌu emotypot hamuat haype e so. Waku kahato atunug katupono uhegyiꞌat kahato katupono uiko kaipyi uhekat kaipyi atimoꞌẽ 10 kaipyi wẽtup aterut ewowi Tupana hawyi 9 yn atioto uiꞌyat kape e. Mio tã e Tupana wywo ihay turan. 
LUK.18.13	Miꞌi hawyi mekewat yt naku i nug hat mekewat miitꞌin ekareꞌen pyhyp hat pya kahato iraniaꞌin waku nug haria kai toineꞌen. Yt tehaꞌat hin i atipy kape Tupana ewowi tehay hamo maꞌato yi kape yn tehaꞌat hawyi tuweꞌahyk ahyk tuwemoti Tupana wywo tehay hamuat haype. -Yt uiꞌapiheg neiꞌo uiminug saꞌag upi e. Atikuap taꞌyn uito yt naku i kahato rakatno areineꞌen wen maꞌato waku ehegyiꞌat hap kaipyi uhehakyeraꞌat hatno ereineꞌen Tupana e paa toꞌe haype e so e Iesui. 
LUK.18.14	Pywo pe areꞌe ehepe mekewat paa e hat tominug saꞌag koꞌi ete yn taꞌaipok toꞌyat kape waku pe Tupana wanetup hawe katupono Tupana tiwaure yne iminug saꞌag koꞌi pote maꞌato mekewat -Uito poꞌog iraniaꞌin kai e hat yt toipuẽti hin i waku e hap Tupana wanetup hawe. Pywo miitꞌin mekewat paa e hat ewywuaria Tupana mimowato haria wo topyhuꞌat. Maꞌato mekewaria uito poꞌog iraniaꞌin kai e haria Tupana mimohit haria wo teꞌeropyhuꞌat e Iesui wuatꞌi miitꞌin me.
LUK.18.15	Miꞌi hawyi wẽtup eꞌat pe miitꞌin terut taꞌatumepytꞌin Iesui ewowi katupono taꞌatukyꞌesat kahato taꞌatumepytꞌin poityro hap Iesui po kaipywiat hap. Taꞌatukyꞌesat iꞌatuewaku Iesui piat hap. Maꞌato Iesui emiitꞌin waĩꞌiꞌatuꞌe hirokaria erut haria pe. 
LUK.18.16	Maꞌato Iesui tikay kay temiitꞌin tuwewowi hawyi toꞌe iꞌatuepe -Yt waĩ eweiꞌe i kat pote Yt eweiꞌatupyhyp teiꞌo hirokaria katupono hirokaria timohey kahato Tupana are e. Taꞌi hirokaria tuwehytꞌok teran kahato Tupana etama pe e. Miitꞌin hirokaria ewywuaria tukupteꞌen kuap aikope Tupana tukupteꞌen morekuatno hap tote. 
LUK.18.17	Pywo pe ti eweiwat teran aikope Tupana toineꞌen morekuatno hap kape pote waku hirokaria mohey hap ewywuat eweiwat o are e. Maꞌato yt pote yt eweihytꞌok kuap i e.
LUK.18.18	Miꞌi hawyi wẽtup ok Iuteuria ywania akag hekat kahato rakat apo e Iesui pe -Uimuꞌe hat wakuat e kat som waku atunug uheineꞌen wuatꞌi eꞌat piat hap puẽti hamo e. 
LUK.18.19	Miꞌi hawyi Iesui toꞌe -Kat poteĩ Wakuat En ereꞌe uhepiat pe e. Tupana yn ni wakuat sese watikuap e. 
LUK.18.20	Pyno etikuap apo Tupana piat ainapin hap koꞌi e. Aikotã Tupana ainapin Muisei miwan miat apo. Mio tã e -Yt naku i wẽtup ok wywo wẽtup ok wywo eharyꞌi eꞌaito e miwan me e. Yt naku i etiꞌauka miit e miwan me e. Yt naku i seroꞌok ere e miwan me e. Yt naku i eso e. Etimotypot ro eꞌywot ety e miwan me e. Mio tã e hap koꞌi etikuap apo e mekewat hekat rakat pe. 
LUK.18.21	Miꞌi hawyi toiwesat -Taꞌi atiꞌatukuap yne mekewat Tupana piat ainapin hap koꞌi mehin e. Taꞌi uihire pyi te ti atunug yne mio tã e hap koꞌi e Iesui pe. 
LUK.18.22	Miꞌi hawyi Iesui toꞌe tope -Waku mehin wen maꞌato wẽtup mo yt etunug i te e. Miꞌi hap etunug hawyi waku pe ereineꞌen Tupana wanetup hawe e. Pyno ereto ro eꞌyat kape hawyi waku yne ekat etiweneru hawyi waku saꞌup etiꞌatumoꞌẽ yne yt hekat i rakaria pe miitꞌin hakyꞌeꞌi rakaria pe satek takaria pe e. Miꞌi tã etunug mote taꞌi etipuẽti ekareꞌen sese wuatꞌi eꞌat piat atipy piat pe e. Mio tã hap ewy etunug hawyi eriot ereto uhupi e Iesui hekat rakaria pe. 
LUK.18.23	Maꞌato Iesui e hap toikuap hawyi paa e kahato rakat toineꞌen katupono hekareꞌen iwato kahato toineꞌen. Niatpo kahato toipuẽti hekareꞌen weneru hamo katupono toikyꞌe kahato tekat poꞌog Iesui wywuat hap kai. 
LUK.18.24	Miꞌi hawyi Iesui tehaꞌat kahato mekewat hekat kyꞌe kahato hat ewowi hawyi toikuap taꞌyn paa e kahato hap hawyi toikyꞌe kahato hawyi toꞌe itotiaria pe -Are paĩ e niatpo kahato ti rat wekareꞌen kyꞌe kahato haria tuwehytꞌok aikope Tupana toineꞌen Morekuatno hawe are e Iesui. 
LUK.18.25	Taꞌi niatpo kahato yt hegyiꞌat i rakat teke atipy pe e. Niatpo kahato miitꞌin tuwehytꞌok atipy pe iꞌatuhekat iwato pote e. Niatpo kahato aikotã aihũ iwato kahato rakat mekewat Kameru e hap het rakat teke awi ehapo kaꞌa puo maꞌato sakpo niatpo sese ewy wekat iwato kahato kyꞌe kahato rakaria teke atipy pe e. 
LUK.18.26	Miꞌi hawyi apo iꞌatuꞌe Iesui pe -Mio tã pote uwe teke kuap atipy pe Tupana morekuatno ieineꞌen hap tote apo iꞌatuꞌe. 
LUK.18.27	Miꞌi hawyi Iesui tiꞌatuwesat -Pywo miitꞌin yt uwe i teke kuap atipy pe e maꞌato Tupana yn tiꞌatuehakyeraꞌat kuap miitꞌin e. Tupana yn miitꞌin ehakyeraꞌat kuap e. Yt kat i niatpo Tupana wanetup hawe e. Miitꞌin yt minug kuap koꞌi i yt niatpo hin i Tupana pe e. Tupana tiehakyeraꞌat kuap miitꞌin hekat rakaria pykai e. 
LUK.18.28	Miꞌi hawyi Peteru toꞌe -Urumuꞌe hat uruto ti uruiꞌatoiat yne raꞌyn eupiat tuwat hamo ehay moherep hamo e. 
LUK.18.29	Miꞌi hawyi Iesui toꞌe -Pywo ti eꞌe hap Peteru e. Worohoꞌokuap kahato eipe e. Pywo ti rat uwe uwe eipe ewy uikyꞌe poꞌog poꞌog toꞌyat kai toty kai teharyꞌi kai toꞌywytꞌin kai tomepytꞌin kai topotpap kai hawyi toto uhehay Tupana piat Aiporekuat nuat e hap moherep hamo miꞌi hat eipe ewywuaria wyti aru waku pe tukupteꞌen wuatꞌi eꞌat pe atipy pe e Iesui. 
LUK.18.30	Uwe uwe totiat yne uhehay sytpok hamo wuatꞌi ywania enoi hamuat miꞌi koꞌi eimiꞌatoiat koꞌi atum aru ehewowi i raꞌyn mesuwe poꞌog eimiꞌatoiat saꞌawyꞌi wuat koꞌi kai e. Iꞌewyte eheineꞌen hap Tupana wywo wuatꞌi eꞌat piat hap ikahu kahato hap atum ehepe e Iesui topotpoꞌororia pe.
LUK.18.31	Miꞌi hawyi temiitꞌin Iesui terepoꞌok miitꞌin typyꞌi rakaria tokpyi enoi tepiat hamo. -Uhekatuwyria watuwat mesup tawa wato Ierusarẽi kape e. Itote ti aru uiꞌauka irane aikotã saꞌawyꞌi te wuat Tupana ehay moherep haria miwan miat e hap ewywuat topyhuꞌat itote e. 
LUK.18.32	Itote Miitꞌin Saꞌyru ewanikaptia ywania esuraraꞌin po pe raꞌyn ipag iꞌauka hamo itote irane e Iesui. Yt naku i taꞌatunug hete e. Miꞌiria teꞌeruweukaꞌi kahato taꞌatumikyryꞌi hawyi kuitu kuitu iꞌatuꞌe Miitꞌin saꞌyru epiit ete imohit haype irane itote e. 
LUK.18.33	Ipak pak kahato itote hawyi aru iꞌauka saꞌag neꞌi aru maꞌato miꞌi pykai myẽꞌym eꞌat hawyi tuwẽtem aru ikuꞌuro sese hap pyi e. Iꞌasyp pykai tuwẽtem i raꞌyn aru iꞌasyp hap kaipyi e. 
LUK.18.34	Tuwetiat tohenoi maꞌato hemiitꞌin yt ikuap hin i imienoi koꞌi. Yt hotꞌokꞌe i pote yt taꞌatukuap kuap i iꞌe hap.
LUK.18.35	Miꞌi hawyi Iesui toto temiitꞌin wywo tawa wato Ierusarẽi kape. Miꞌi hawyi putꞌok iꞌatuꞌe tawa Ieriko ete. Miꞌi tote toineꞌen apyk pe muap ẽpeke ete yt iha pytig i rakat muap tote. Itote pyi tohẽtup kahato miitꞌin miium koꞌi teko ewy. 
LUK.18.36	Miitꞌin typyꞌi rakaria õꞌẽ hap toikuap hawyi tohẽtup taꞌyn -Kat hamo som miitꞌin typyꞌi rakaria tõꞌẽ e apo e muap upiaria pe yt iha pytig i hat. 
LUK.18.37	Miꞌi hawyi taꞌatuwesat -Taꞌi Mekewat Miit tawa Nasare kaipywiat wyti tuut meikowo mekewat Iesui e hap het rakat iꞌatuꞌe taꞌatuhenoi yt iha rakat i pe. 
LUK.18.38	Miꞌi mekewat yt iha rakat i tikuap hawyi tuwẽpowat Iesui kape tehay pirik wo -Uipowyro ro uipowyro ro Morekuat Tawi Emiariru uhehakyeraꞌat ro En e. 
LUK.18.39	Maꞌato iraniaꞌin muap upiaria -Waĩ neiꞌo iꞌatuꞌe. Yt naku i ehay pirik hap iꞌatuꞌe. Epoꞌinik to iꞌatuꞌe wen maꞌato poꞌog neꞌi tuwẽpowat haty wo kahato hamo -Morekuat Tawi Emiariru uhehakyeraꞌat En e. 
LUK.18.40	Miꞌi hawyi Iesui topyhuꞌat itote muap tote hawyi toꞌe -Eweterut ro uhowowi iwẽpapꞌi kahato hat e muap upiaria pe. Miꞌi hawyi taꞌatuerut mekewat sẽtupꞌe hat. 
LUK.18.41	Putꞌok e Iesui yatype hawyi apo e Iesui -Kat e hap etikyꞌesat uipo pyi mehin apo e tope. Mio tã e pote -Mehin e uimoehapytig i hap epiat hap atikyꞌesat kahato paĩ e Iesui pe. 
LUK.18.42	-Pyno waku raꞌyn emikyꞌesat ewy atunug e Iesui. Eraꞌakasa raꞌyn katupono uimohey kahato hap emoehãite hap topyhuꞌat e Iesui yt iha pytig i rakat pe. 
LUK.18.43	Mio tã toꞌe Iesui hawyi meremo iha i raꞌyn. Meremo waku i raꞌyn iha ete. Taꞌakasa kuap i raꞌyn hawyi -Waku kahato En Tupana waku kahato En e. Miꞌi hawyi toto Iesui wywo imotypot hamuat tehay pirik wo. Iꞌewyte yne Iesui upiaria taꞌatumotypot kahato Iesui yt iha pytig I rakat toimoehãite hawyi. Iꞌatuwepiit kahato raꞌyn.
LUK.19.1	Miꞌi hawyi Iesui teke raꞌyn tawa Ieriko pe. Miꞌi hawyi tawa Ieriko sakpo toto mekewat tawa puꞌap upi tuwat. 
LUK.19.2	Miꞌi tawa pe toineꞌen hekat kahato rakat Sakeu e hap het rakat. Miꞌi miit ri yt naku i kahato rakat toineꞌen iraniaꞌin wanetup hawe katupono ipotpap Iuteu ywania wanikaptia morekuat powyro toꞌywania ekareꞌen pyhyp hamo. 
LUK.19.3	Miꞌi hawyi Sakeu taꞌakasa teran kahato Iesui kape maꞌato yt itypore i sese rakat pote yt taꞌakasa kuap i miitꞌin tok piat sakpo Iesui kape. 
LUK.19.4	Miꞌi pote punꞌe iraniaꞌin eꞌyian me wẽtup ariaꞌyp muap upiat kape hawyi meremo taꞌam haga tote ywaipe pyi tehaꞌat kahato Iesui ewowi tokosap turan. 
LUK.19.5	Putꞌok e Iesui ariaꞌyp ypyke hawyi tehaꞌat kahato ywaiti hawyi toꞌe -Uhyt Sakeu e eraꞌapyk to uhowowi uhyt e. Mesuwat eꞌat pe areineꞌen ewywo eꞌyat pe mehin e. 
LUK.19.6	Miꞌi hawyi meremo taꞌapyk hawyi iwepiit hap wywo -Pyno waku kahato ereineꞌen uiꞌyat pe e Iesui pe. 
LUK.19.7	Maꞌato iraniaꞌin tikuap Sakeu yat kapiat Iesui to hap hawyi teꞌeroꞌe toꞌope -Yt naku i Iesui iꞌatuꞌe katupono yt nakuat i rakat yat kape toto iꞌatuꞌe. Ahewanikap yat kape toto iꞌatuꞌe toꞌope. 
LUK.19.8	Miꞌi hawyi Iesui toto mekewat muap pyhyp hat upi toꞌyat kape. Putꞌok iꞌatuꞌe itote hawyi teꞌerenuk hawyi Sakeu Iꞌam me toineꞌen Iesui pe toꞌe hamo -Uikaꞌiwat e ipatꞌok uhekat yne ti rat atimoꞌẽ mesup yt hekat i rakaria pe e. Iꞌewyte uwe uwe uimimaꞌat haria pe tukupteꞌen atimohãpyk kahato uimimaꞌat hap etiat e. Pywo ti rat miitꞌin ekareꞌen pyhyp hap koꞌi miitꞌin maꞌat hap koꞌi atum mesup iꞌatuepe e. Wẽtup hyt uꞌi atat uimipohari pote poꞌog atum 4 hyt uꞌi atiporeraꞌaipok tuwewawi e. Pywo uwe uimimaꞌat haria uheso hap kaipyi atum wyti aru 4 poꞌog uimipohari hap kai e Iesui pe Sakeu. 
LUK.19.9	Miꞌi hawyi Iesui toꞌe iraniaꞌin itotiaria pe -Mesup taꞌyn Tupana miehakyeraꞌatno topyhuꞌat mehin Sakeu e. Pywo pe ti miꞌi miit ahaꞌaseꞌi Aparãu emiariru howosat rakat toineꞌen wen maꞌato mio raꞌyn Tupana miehakyeraꞌat hatno toineꞌen e. 
LUK.19.10	Mesup taꞌyn Tupana miehakyeraꞌatno topyhuꞌat. Pywo ti Uito Eheykeꞌet ariot mesuwat mytyyp kape hoꞌowasat rakaria ehakyeraꞌat hamo.
LUK.19.11	Miꞌi hawyi miitꞌin tuwat tawa wato Ierusarẽi kape. Saꞌawyꞌi wuat Iesui e hap etiat teꞌerewanetup. Pywo yt pya hin I Tupana toineꞌen miitꞌin porekuatno. Waku meremo tuwemoherep teꞌeruwanetup. Iesui tikuap Iꞌatuwanetup hap hawyi iãꞌãkap wuo tohenoi temiitꞌin me. 
LUK.19.12	Mio tã e -Wẽtup ok morekuat toto raꞌyn wẽtup tama kape mekewat etama towatnuat mopywo hamo hawyi taꞌaipok iraꞌyn saꞌawyꞌi wuat hetama kape. 
LUK.19.13	Maꞌato toto wẽtup tama kape owakai toiꞌatukay kay raꞌyn 10 ok takaria toeropat haria tuwewawi hawyi so -Areto raꞌyn wẽtup etama kape hawyi atikyꞌesat eipe uimiꞌairoria uhetama apykok haria wo eweikupteꞌen e. Miꞌi hawyi tutum iꞌatuepe tineiru myẽꞌym ewaty saꞌup mo. 
LUK.19.14	Miꞌi hawyi toto raꞌyn tetama pyi. Miꞌi hawyi muap upi te morekuat toineꞌen turan so tetama piaria sehay taꞌatupoꞌoro morekuat eꞌyian me te enoi hamo. Mio tã iꞌatuꞌe -Yt uruikyꞌesat i miꞌi ti uruporekuatno toineꞌen iꞌatuꞌe. 
LUK.19.15	Pyno morekuat tatat raꞌyn wẽtup tama towatnuat hawyi taꞌaipok saꞌawyꞌi wuat tetama kape. Miꞌi tote hawyi toiꞌatukay kay raꞌyn toeropat haria tuwewawi temiit 10 ok takaria teropat haria aikotã iꞌatupotpap hap moherep hamo aikotã tomiium saꞌawyꞌi taꞌatumowato hap kuap hamo. 
LUK.19.16	Miꞌi hawyi saꞌawyꞌi wuat putꞌok e hawyi toꞌe morekuat pakup we -Saꞌawyꞌi wẽtup ape nu mehit rakat hekat kahato rakat etum uhepe e. Koitywy 10 rakat nu mehit rakat hekat kahato hap ewy aterut ewowi Uikaꞌiwat e. 
LUK.19.17	Miꞌi hawyi mekewat tokaꞌiwat iwepiit kahato hawyi toiwesat -Waku kahato etunug uhekat wywo areto hap turan e. Pyno eweꞌeg kahato uhekat wywo pote mesup woronug en uhemiit koro wo 10 uhetawa pe e temiit wakuat pe. 
LUK.19.18	Miꞌi hawyi wẽtup ok teke henoi hamo -Pyno saꞌawyꞌi etum uhepe wẽtup ape nu mehit rakat hekat rakat e. Koitywy 5 toineꞌen mekewat wẽtup kaipyi e. 
LUK.19.19	Miꞌi hawyi morekuat toꞌe mekewat temiit pe -Waku pyno etunug mehin e. Yt uimaꞌat hin i pote mesup atum epe 5 tawa koꞌi iꞌatupoꞌoro epiat hamo e. 
LUK.19.20	Miꞌi hawyi wẽtup i teke towat etiat enoi hamo -Heno uikaꞌiwat meiũ ti emiium oktan e. Saꞌawyꞌi wuat emiium ewywuat atum epe e. Sokpe puo atiꞌapykok kahato mesuwat emiium hekat rakat e. Koitywy toineꞌen ne yne mesuwat sokpe pe emiium iwato hap oktan. 
LUK.19.21	Pywo arekenꞌẽ epupi pote waku pe kahato atunug iheg me mekewat nu imehit kahato koꞌi e. Atiꞌapykok kahato katupono worokuap kahato en uhyt e. Atikuap wy eweꞌeg kahato hap kaipyi yt ewat i pykai etiꞌatuporeraꞌat ekat koꞌi e. Iꞌewyte yt emikoi i pykai ehoꞌohep kuap iraniaꞌin ko koꞌi hap atikuap e. 
LUK.19.22	Miꞌi hawyi ikaꞌiwat toꞌe tope topyꞌahak popuo -Uhemiit saꞌag kahato wo ereineꞌen paĩ are e. Etikuap taꞌyn aikotã atipuẽti yt uiatno e hap koꞌi iꞌewyte aikotã yt uimikoi i pykai ahoꞌohep taꞌyn wen maꞌato etikuap taꞌyn pykai yt etimowato hin i uimiium epiat hap e. 
LUK.19.23	Pyno erekenꞌẽ uipupi hawyi kat pote kahu uhekat kahato hap yt etimowato i en wẽtup ok potpap nug hap kai e. Kat pote yt etipuru i wẽtup ok pe uhekat mowato hamo e temiit iperup takat pe. 
LUK.19.24	Miꞌi hawyi tokaꞌiwat toꞌe iraniaꞌin temiit pe -Eweitat ro meiũwat uhekat uhemiit yt iweꞌeg i rakat po pyi hawyi ewetum no ipo piat uimiium uhemiit wakuat pe 10 rakat topo piat pe. 
LUK.19.25	Maꞌato miꞌiria teꞌeroꞌe morekuat pe -Urukaꞌiwat iꞌatuꞌe iwato kahato raꞌyn ipo pe toineꞌen 10 a ipo pe iꞌatuꞌe. 
LUK.19.26	Miꞌi hawyi morekuat toꞌe -Pywo pe ti uhekat mowato hat pe poꞌog poꞌog atum aru saꞌawyꞌi wuat kai e. Maꞌato yt iweꞌeg i rakat pe uhekat mohit hat pe iwato kahato atum tope maꞌato mesup yt kat i poꞌog atum tope e. Miꞌi hawyi mekewat kurin ipo piat towatnuat tuweityk taꞌyn hawyi yt kat i topyhuꞌat topo pe aru e morekuat temiitꞌin me. 
LUK.19.27	Miꞌi hawyi meimuẽwat saꞌawyꞌi wuaria morekuat ewanikaptia etiat mio tã toꞌe -Pyno mekewaria yt uruikyꞌesat mekewat uruporekuatnuat e haria waku eherepoꞌok uhewowi e. Taꞌatuerut hawyi morekuat toꞌe Pyno meiũpe raꞌyn uhowakai te eweiꞌatuꞌuka ro miꞌiria e so mekewat morekuat itote e Iesui tehay iãꞌãkap wuo.
LUK.19.28	Mio tã e tohenoi hawyi Iesui toto i raꞌyn muap upi mekewat tawa wato Ierusarẽi kape. 
LUK.19.29	Putꞌok e mekewat mikoi ypia pe mekewat Uriweiria ypia koꞌi eꞌyityꞌok totiat mekewat yi yt pya i tawa hit Pewake kai tawa hit Petania kai hawyi Iesui henoi typy ok temiitꞌin me. 
LUK.19.30	Mio tã toꞌe -Eweiwat ro meiẽwat tawa hit kape hawyi putꞌok eweiꞌe itote hawyi eiwehytꞌok tawa hit pe turan aru iꞌatuhũ hit Iumentu mepyt eweipuẽti itote e. Miꞌi iꞌatuhũ eweterut uhewowi e. Pyno yt uwe i te hewyry mekewat iꞌatuhũ hit okpe tote are e. 
LUK.19.31	Itotiaria tikuap teran aru kan hamo iꞌatuhũ asaity eweipok e pote waku eweiꞌatuwesat miꞌiria -Taꞌi Aikaꞌiwat Iesui tikyꞌesat wyti eihũ waku eweiꞌe apo e haria pe e Iesui temiitꞌin typy ok takaria pe. 
LUK.19.32	Tuwat raꞌyn meimuẽwat tawa hit kape hawyi Iesui toꞌe hap ewywuat kahato taꞌatupuẽti. 
LUK.19.33	Iꞌatuhũ taꞌatuꞌasaitypok turan putꞌok iꞌatuꞌe mekewat hũ kaꞌiwaria hawyi -Kan hamoĩ uruhũ eweiꞌasaitypok hamuat apo taꞌatuꞌe. 
LUK.19.34	Miꞌi hawyi Iesui emiitꞌin iꞌatuwesat -Aikaꞌiwat Iesui tikyꞌesat kahato ti eihũ iꞌatuꞌe. 
LUK.19.35	Waku Iꞌatuꞌe hũ kaꞌiwaria hawyi taꞌatuꞌeroto Iumentu hit Iesui kape. Pukꞌok iꞌatuꞌe Iesui kape hawyi taꞌatuporokpun naꞌyn taꞌatuesokpe koꞌi mekewat hũ okpe tote hawyi taꞌatumoꞌapyk taꞌyn Iesui ihũ hit okpe tote. 
LUK.19.36	Miꞌi hawyi muap upiaria tiporokpun taꞌatuesokpe muap tote Iesui to hap owakai ipuꞌap ikahu rakat nug hamo. 
LUK.19.37	Miꞌi hawyi Iesui ipotꞌapyk mekewat yityꞌok Uriweiria ypia piat kaipyi tawa wato Ierusarẽi kape toto turan itotiaria iwywuaria iꞌatuwepiit hap wywo Iꞌatuehay pirik wo taꞌatumotypot kahato Tupana teꞌerehaꞌat kahato raꞌyn iꞌatuminug hap koꞌi kape pote. 
LUK.19.38	-Waku kahato En Tupana iꞌatuꞌe. Waku kahato Emiꞌairo uruporekuat nuat iꞌatuꞌe taꞌatuehay pirik wo. Woꞌowese hap kahato raꞌyn atipy piat pe toineꞌen. Wakuat kahato Tupana toẽtyhot popuo iꞌatuꞌe. 
LUK.19.39	Miꞌi taꞌatunug kahato itote hawyi woꞌomuꞌe haria itotiaria teꞌeroꞌe Iesui pe -Woꞌomuꞌe hat iꞌatuꞌe etiꞌatumopoꞌinik to epotmuꞌeria iꞌatuꞌe. 
LUK.19.40	Miꞌi hawyi Iesui tiꞌatuwesat -Pyno miꞌiria iꞌatupoꞌinik uimotypot hap ete pote meremo aru mesuwat nu koꞌi muap upiat teꞌeruwẽpowat uimotypot hap e Iesui tewanikaptia pe. 
LUK.19.41	Miꞌi hawyi porap putꞌok e Ierusarẽi me hawyi Iesui tehaꞌat tawa wato kape hawyi tuwak popuo toꞌe 
LUK.19.42	Ierusarẽi miaria Ierusarẽi miaria ariot raꞌyn maꞌato yt uikuap i eiperia e. Aterut teran ehewowi wuatꞌi eꞌat piat eimowepiit hap eiwoꞌowese hap wen maꞌato miꞌi hawyi yt heremo i raꞌyn yt eweikat i uimierut e tuwak popuo e. 
LUK.19.43	Uimohey hap pun haria eipe pote ti aru ehewanikaptia esuraraꞌin sem tõꞌẽ tõꞌẽ kahato irane eimoma hamo are e. Putꞌok taꞌatuꞌe ehetawa wato ete hawyi yne muap taꞌatupyhyp ehetawa kapiat e. Miꞌi hawyi eimiꞌu yt kat i toineꞌen aru e. Miꞌi hawyi yt eiwenoꞌẽ kuap i ehetawa pyi. 
LUK.19.44	-Miꞌi hawyi ehetawa wato pe tuwehytꞌok kahato ehewanikaptia suraraꞌin sem wẽtup ywania eiwuꞌuka hamuat eimoma yne hamuat aru e. Taꞌatuꞌatuꞌuka torannia ehetawa piaria mekewat eꞌat pe aru e. Iꞌewyte ehetawa piaria topap topap yne e. Eiꞌyat koꞌi taꞌatupuruk yne wyti aru e. Yt wẽtup i nu ehetawa piat tukupteꞌen aru eiꞌyat nug hap katupono itote taꞌatupugha yi kape yne eiꞌyat koꞌi e. Pywo ti rat eimoma hap yn topyhuꞌat aru e. Tupana miꞌapiheg koꞌi eweipyhuꞌat aru kat pote Tupana Mipoꞌoro Ehehakyeraꞌat hanuat mohey hap pun haria eipe pote e.
LUK.19.45	Miꞌi hawyi Iesui teke raꞌyn tawa Ierusarẽi me hawyi Tupana motypot yat koro pe teke hawyi toiꞌatusopo kahato kareꞌen weneru weneruꞌi haria itote. 
LUK.19.46	Miꞌi hawyi toꞌe wuatꞌi weneru haria pe -Waĩ neiꞌo e yt ewetunug ne Tupana motypot yat kat weneru kat weneru hap netap e. Saꞌawyꞌi mio tã e Tupana tehay moherep haria miwan me -Uiꞌyat yi tote atikyꞌesat wuatꞌi ywania uhowawiat uiwywuat iꞌatuehay hamuat hap atikyꞌesat uiꞌyat e Tupana saꞌawyꞌi Isaia miwan 56.7 pe. 
LUK.19.47	Miꞌi hawyi mekewat eꞌat koꞌi turan wuatꞌi eꞌat pe turan Iesui tiꞌatumuꞌe miitꞌin Tupana motypot yat koro piaria. Maꞌato paꞌi akagnia miwan enoi haria iꞌewyte tawa piaria akagnia iꞌauka teran kahato haype itote. 
LUK.19.48	Miꞌi hawyi hewanikaptia tiꞌatukat kahato aikotã waku Iesui auka hap maꞌato yne itotiaria iꞌatupap kahato Iesui ehay upi pote yt taꞌatupuẽti i muap iꞌauka hamuat.
LUK.20.1	Wẽtup eꞌat pe Iesui toineꞌen Tupana motypot yat pe turan toiꞌatumuꞌe kahato itotiaria tehay wakuat Tupana etiat. Miꞌi turan putꞌok iꞌatuꞌe howawi paꞌi akag koꞌi miwan ehay enoi haria wywo iꞌewyte nagnia akag koꞌi wywo. 
LUK.20.2	Miꞌi hawyi apo iꞌatuꞌe Iesui pe -Uwe epoꞌoro hat gaꞌatpo miitꞌin sytpok Tupana motypot yat pyi Iꞌatuꞌe. 
LUK.20.3	Miꞌi hawyi Iesui tiꞌatuwesat -Pyno ahenoi aru ehepe uwe uipoꞌoro Tupana motypot yat apykok hamo maꞌato saꞌawyꞌi atikyꞌesat uiwesat hap ehepiat e. 
LUK.20.4	Pyno uiwesat ro uwe sese ahetꞌok hat Iuwãu poꞌoro hat apo toineꞌen sio Tupana tipoꞌoro Iuwãu sio miitꞌin tipoꞌoro ahetꞌok hap nug hamo apo are e. 
LUK.20.5	Miꞌi hawyi teꞌeroꞌe toꞌope -Aikotã som waku watiwesat Iesui katupono iꞌatu kahato mesuwe ahetꞌok hat Iuwãu motypot kahato rakaria iꞌatuꞌe toꞌope. Pyno Tupana ipoꞌoro hat watoꞌe pote apo e irane ahepe Iesui -Kat poteĩ pyno yt eweimohey i te urumimohey Iuwãu toꞌe aru ahepe iꞌatuꞌe toꞌope. 
LUK.20.6	Maꞌato miitꞌin Iuwãu poꞌoro haria watoꞌe pote mesuwat iraniaꞌin sem Iuwãu kyꞌe haria meremo aiꞌauka katupono taꞌatumohey imienoi. Tupana ehay moherep hat koro Iuwãu iꞌatuꞌe toꞌope. 
LUK.20.7	Mio tã iꞌatuꞌe toꞌope hawyi taꞌatuwesat raꞌyn Iesui apo e hap -Yt uruikuap i kahato uwe sese Iuwãu poꞌoro hat iꞌatuꞌe. Uwe ehay pyi Iuwãu tuut miitꞌin setꞌok hamo hap yt uruikuap kahato i iꞌatuꞌe. 
LUK.20.8	Miꞌi hawyi Iesui tiꞌatuwesat -Pyno yt uiwesat i pote uito eipe ewywuat yt worohoꞌowesat i uwe hay upi atiꞌatusytpok mesuwepyi Tupana motypot yat piat yt naku i nug haria e Iesui paꞌi kororia pe miwan ehay moherep haria pe nagnia akagnia pe.
LUK.20.9	Miꞌi hawyi hãꞌãkap wuo Iesui henoi Tupana motypot yat koro piaria pe tewanikaptia pe -Wẽtup eꞌat pe so wẽtup yi wato kaꞌiwat Uwa ypia toiꞌatukoi kahato. Iwato kahato Uwa toikoi. Waku raꞌyn hawyi so toipuru teꞌuwa ypia miitꞌin me iꞌatuꞌapykok hamo. Miꞌi Uwa ypia kaꞌiwat toto raꞌyn wẽtup tama kape. 
LUK.20.10	Meiũran mekewat Uwa ypia kaꞌiwat tipoꞌoro temiit pya pyi mekewat Uwa ypia apykok haria pe towatnuat Uwa sat hamo hoꞌohep hap kaipyi. Maꞌato hemiitꞌin Uwa ypia apykok haria taꞌatupok pok hawyi taꞌatupoꞌoro i raꞌyn yt kat i hin i iꞌatupo pe wywo e. 
LUK.20.11	Miꞌi hawyi Uwa ypia kaꞌiwat wẽtup ok i raꞌyn toipoꞌoro raꞌyn toꞌuwa ypia piat ipotpap takaria kape Uwa koꞌi towatnuat saꞌup sat hamo iꞌatumipoꞌoksuꞌat hamo maꞌato iꞌewyte yt kat i taꞌatuhaꞌupium tope maꞌato taꞌatupok pok imipoꞌororia saꞌawyꞌi wuaria ewy hawyi taꞌatuporeraꞌaipok yt kat i wywo i e. 
LUK.20.12	Miꞌi hawyi wẽtup ok temiit Uwa ypia kaꞌiwat tipoꞌoro i raꞌyn maꞌato miꞌi miit miꞌi hare taꞌatuꞌahyk ahyk hawyi taꞌatupun naꞌyn Uwa ypia pyi e. 
LUK.20.13	Miꞌi hawyi Uwa ypia kaꞌiwat tuwanetup -Aikotã waku atunug e tuwepe hawyi toꞌe tuwepe -Pyno atikuap taꞌyn aikotã waku atunug e tuwepe taꞌi Uhaꞌyru sese uimikyꞌe kahato atipoꞌoro hawyi ti aru taꞌatumotypot miꞌi miit Uhaꞌyru sese pote e tuwanetup hawe. 
LUK.20.14	Miꞌi hawyi toipoꞌoro raꞌyn wen maꞌato teꞌuwa ypia apykok haria teꞌeraꞌakasa hawyi teꞌeroꞌe toꞌope -Toꞌiro waku watiꞌauka mesuwat yi Uwa ypia koro kaꞌiwat saꞌyru iꞌatuꞌe toꞌope. Taꞌi paĩ watiꞌauka haꞌyru hawyi ti aru haꞌyru ywot ikuꞌuro hawyi ipowatꞌyp koꞌi Uwa ypia aipo pe topyhuꞌat raꞌyn iꞌatuꞌe teꞌeroꞌe toꞌope. 
LUK.20.15	Miꞌi hawyi taꞌatusat haꞌyru hawyi taꞌatupugha saꞌag ipiit iꞌywot mikoi ypia pyi hawyi itote taꞌatuꞌauka neꞌi haꞌyru e Iesui hãꞌãkap wuo. Miꞌi hawyi Iesui apo e iꞌatuepe -Pyno aru kat haꞌyru ywot tunug aru tomikoi ypia apykok haria saꞌag ete e maꞌato taꞌatuwesat i. 
LUK.20.16	Pyno ahenoi ehepe kat som tutunug. Uwa ypia kaꞌiwat toto ypia apykok haria tosaꞌyru auka haria kape hawyi meremo toiꞌatuꞌuka kahato teꞌuwa apykok haria hawyi tutum aru teꞌuwa ypia iraniaꞌin me tomikoi Uwa ypia iraniaꞌin po pe iꞌapykok hamo e Iesui toꞌywania pe tehay pun haria pe. Miꞌi hawyi itotiaria tikuap Iesui ehay iãꞌãkap hawyi -Yt teiꞌo Yt naku i kahato ehay aiꞌywania ete Uhyt iꞌatuꞌe Iesui pe. 
LUK.20.17	Miꞌi hawyi Iesui tehaꞌat tewanikaptia ewowi hawyi toꞌe -Pyno topyhuꞌat aru uiꞌe hap ewy aikotã Tupana toꞌe saꞌawyꞌi tehay miwan miat ewy e. Mio tã toꞌe -Toineꞌen Nu waku rakat yat nug hamuat e maꞌato yat nug haria yt naku i iꞌatuꞌe hawyi taꞌatupun naꞌyn. Taꞌi poꞌog waku iraniaꞌin kai maꞌato taꞌatupugha raꞌyn. Maꞌato mekewat iꞌatumipugha rakat yat moheg hap imoesaika hap sese topyhuꞌat e Iesui iꞌatuepe. 
LUK.20.18	Uwe ipy aparap mekewat Nu ete pik e rakat topyhuꞌat. Maꞌato uwe pe mekewat Nu taꞌat raꞌyn Nu iꞌauka hap topyhuꞌat. 
LUK.20.19	Mio tã toꞌe hawyi paꞌi akag koꞌi iꞌewyte nagnia ehay enoi haria teꞌeroꞌe toꞌope -Yt naku i Iesui ehay ahete iꞌatuꞌe toꞌope. Miꞌi pote taꞌatupytyk teran Iesui iꞌauka hamo maꞌato miitꞌin pupi teꞌerokenꞌẽ katupono iraniaꞌin Iesui mimuꞌeria -Waku kahato aimuꞌe Iesui iꞌatuꞌe toꞌope miꞌi tupono yt taꞌatupytyk kuap i.
LUK.20.20	Taꞌatukat kahato Iesui pytyk hamo. Taꞌatuhaꞌup nug ihainiaꞌin me yt nakuaria i Iesui maꞌat haria taꞌatuehay wo. Miꞌiria wakuaria ewywuaria tõꞌẽ taꞌatuehay wuat Iesui maꞌat hamo. Iꞌatupoꞌoro haria taꞌatupag neran Iesui taꞌatuporekuat nuat po pe iꞌauka hamo. 
LUK.20.21	Putꞌok iꞌatuꞌe hawyi taꞌatumaꞌat reran taꞌatuehay wo -Woꞌomuꞌe hat iꞌatuꞌe hãpyk kahato emienoi miitꞌin me uruwanetup hawe iꞌatuꞌe. Uruikuap aikotã Tupana mikyꞌesat yn ewy etunug miitꞌin me iꞌatuꞌe. Taꞌi yt erekenꞌẽ hin i rasig miitꞌin pupi Tupana ehay etimoherep wuatꞌi miitꞌin me turan iꞌatuꞌe Iesui pe. 
LUK.20.22	Pyno ehenoi uruepe sio waku watum saꞌup aiporekuat wato Sesa e hap het rakat pe sio yt iꞌatuꞌe 
LUK.20.23	Miꞌi hawyi meremo Iesui tomaꞌat hap toikuap tuwepe hawyi toꞌe iꞌatuepe. 
LUK.20.24	-Eweterut ro uhowowi mekewat saꞌup wẽtup eꞌat piat aipotpap saꞌup e. Miꞌi hawyi taꞌatuium iꞌape rakat Iesui pe hawyi apo e iꞌatuepe -Pyno uwe miit akag iãꞌãkap mesuwe miwan me uwe set toineꞌen meiũ saꞌup iꞌape tote e. Miꞌi pote -Taꞌi mekewat morekuat Sesa e hap iãꞌãkap mekewat iꞌape tote toineꞌen iꞌatuꞌe taꞌatuwesat. 
LUK.20.25	Pyno morekuat wato Sesa set toineꞌen itote pote Sesa watnuat toineꞌen are e. Miꞌi pote waku ewetum no morekuat Sesa watnuat tohẽtup e. Iꞌewyte Tupana miẽtup hap waku ewetum no Tupana pe are e Iesui tomaꞌat reran e haria pe apo e haria pe. 
LUK.20.26	Miꞌi hawyi teꞌeruwemoti kahato Iesui pupi yt taꞌatumaꞌat kuap i haype katupono Iesui poꞌog poꞌog iweꞌeg nakat tomaꞌat reran haria kai pote. Miꞌi hawyi iꞌatupohep taꞌyn miitꞌin sem ehamo Iesui apo iꞌatuꞌe hap.
LUK.20.27	Miꞌi hawyi tõꞌẽ Iesui ewowi Tupana ehay miwan miat miitꞌin muꞌe haria akag koꞌi Satuseuria e hap koꞌi. Miꞌiria ti -Aikuꞌuro hawyi yt kat i raꞌyn aheineꞌen pakup i hap e haria. 
LUK.20.28	Tõꞌẽ hawyi apo iꞌatuꞌe Iesui pe -Woꞌomuꞌe hat aheꞌaseꞌi Muisei miwan me mio tã toꞌe ahepe -Eꞌykeꞌet ikuꞌuro hawyi maꞌato yt kat i te mepyt rakat pote waku iykeꞌet i hehiwu heꞌaito wo toineꞌen iꞌywyt saꞌyru nug hamo hakiꞌyt nug hamo ikuꞌuro yt kat i haipepiaria pote e ti ahaꞌaseꞌi Muisei tomiwan me iꞌatuꞌe. 
LUK.20.29	-Pyno saꞌawyꞌi so tukupteꞌen so 6 ywytꞌin taꞌatuykeꞌet etawa pe. Iꞌatuykeꞌet toineꞌen teharyꞌi wywo hawyi ikuꞌuro yt kat hin i haꞌyru hakiꞌyt te turan ikuꞌuro so 
LUK.20.30	Miꞌi hawyi so iꞌywyt poꞌog wuat yian nakat wywo raꞌyn hehiwu maꞌato iꞌywyt ikuꞌuro wy yt kat i imepyt i te turan. 
LUK.20.31	Miꞌi hawyi so wẽtup ok iꞌywyt wywo raꞌyn hehiwu toineꞌen maꞌato iꞌewyte yt imepyt i te turan ikuꞌuro so. Mio tã hap ewy 6 ok takaria iꞌywytꞌin hehiwu wywo toineꞌen tuereto hawyi yne so topap hawyi taꞌatuehiwu yt kat i imepyt rakatno te so. 
LUK.20.32	Miꞌi hawyi so iꞌewyte iꞌatuehiwu ikuꞌuro iꞌatuꞌe yt imepyt i te turan ikuꞌuro so iꞌatuꞌe Iesui pe. 
LUK.20.33	Pyno uruikuap teran karapeĩ tukupteꞌen yne miitꞌin guꞌuro pyi hawyi apuru uwe wary wo aru mekewat hiwu iꞌatuꞌe katupono 7 ok heꞌaito apo iꞌatuꞌe Iesui pe. 
LUK.20.34	Miꞌi hawyi Iesui tiꞌatuwesat -Pywo pe ti mesuwarotiaria woꞌokyiꞌat hap taꞌatunug ihainiaꞌin haryporiaꞌin aikotã aikotã aheko ewy wen maꞌato atipy pe yt miꞌi tã hin i e. 
LUK.20.35	Taꞌi miitꞌin tuwẽtem guꞌuro pyi hawyi atipy piaria ewywuaria tukupteꞌen wuatꞌi eꞌat pe yt kat i woꞌokyiꞌat hap itote yt taꞌatunug i woꞌokyiꞌat hap itote are e. 
LUK.20.36	Katupono atipy piaria ewywuaria wo teꞌeropyhuꞌat miꞌiria tuwenoꞌẽ guꞌuro pyi hawyi yt iꞌatukuꞌuro i wuatꞌi eꞌat pe tukupteꞌen Tupana mepytꞌin sese wo are e. 
LUK.20.37	Iꞌewyte ahaꞌaseꞌi Muisei miwan kaipyi watimuꞌe hawyi watikuap aheineꞌen pakup i hap katupono mio tã toꞌe Muisei tomiwan me -Taꞌi mekewat ariaꞌyp wukꞌe hap kaipyi Tupana toꞌe uhepe -Uito ti ewat eꞌaseꞌi Aparãu eTupana e. Uito ti eꞌaseꞌi Isaki eTupana e uhepe. Iꞌewyte Uito ti ewat eꞌaseꞌi Iako eTupana e uhepe ariaꞌyp wukꞌe hap kaipyi e Muisei tomiwan me mekewat eꞌat ihay Tupana wywo hap eꞌat pe turan e. 
LUK.20.38	Miꞌi tupono ahaꞌaseꞌi Muisei miwan kaipyi watikuap ahaꞌaseꞌi Aparãu Isaki Iako toineꞌen ne taꞌatukuꞌuro pykai katupono aheTupana ieineꞌen haria eTupana wo toineꞌen are. 
LUK.20.39	Miꞌi hawyi wẽtup ok miwan ehay enoi hat itote toꞌe Iesui pe -Woꞌomuꞌe hat waku kahato uruwesat hap e. 
LUK.20.40	Miꞌi hawyi yt apo iꞌatuꞌe kuap i poꞌog naꞌyn Iesui pe miwan kuap kahato rakaria. Miꞌi hawyi iꞌatuponik taꞌyn.
LUK.20.41	Miꞌi hawyi Iesui toꞌe i Muisei miwan kuap kahato rakaria pe yt apo toꞌe hap wesat kuap i rakaria pe -Woꞌomuꞌe haria e kat pote ri eweiꞌe eimuꞌe haria pe -Tupana Mipoꞌoro Aiporekuat nuat ri morekuat Tawi emiariru emiariru kaipywiat tuwemoherep eweiꞌe e. 
LUK.20.42	Katupono saꞌawyꞌi sese ahaꞌaseꞌi pot morekuat Tawi toꞌe tomiwan me towepy hawe -Uipotypot koro Tupana toꞌe Uipotypot koro Tupana pe -Eraꞌapyk o Uimimotypot no mesuwe uipo sese kai e. 
LUK.20.43	Waku ereineꞌen mesuwe uikai hawyi ti aru atunug ewanikaptia yne epy ywytꞌokpype e Tupana Uikaꞌiwat pe e ahaꞌaseꞌi morekuat Tawi towepy hawe e. 
LUK.20.44	Pyno Tupana Mipoꞌoro Aikaꞌiwat nuat toineꞌen paĩ Tawi Kaꞌiwat koro wo e. Kat pote pyno eweiꞌe -Morekuat Tawi emiariru emiariru topyhuꞌat aru Tupana Mipoꞌoro Aikaꞌiwat Koro wo eweiꞌe.
LUK.20.45	Miꞌi hawyi itotiaria teꞌeruwanetup kahato Iesui e hap kape turan Iesui toꞌe temiitꞌin me. 
LUK.20.46	Uhekatuwyria e eiweꞌeg wo o mekewaria Tupana ehay mikuap haria pupi are. Miꞌiria hewyry tawa pyꞌasetpe sokpe paꞌi wat ikahu rakat puo. Taꞌatumotypot hap miitꞌin miat muap upi taꞌatukyꞌesat kahato. Tupana motypot yat pe teꞌeraꞌapyk poꞌog wakuaria apyk hawe. Iꞌewyte tuwat tenuk iwato rakat kape hawyi miꞌi tote wy ienuk kaꞌiwat yatype teꞌeraꞌapyk uito poꞌog iraniaꞌin kai e hamo. 
LUK.20.47	Miꞌiria iꞌatuwẽpap se kahato Tupana kape maꞌato yt pywo pe i e. Iꞌatuehay iꞌywop kahato taꞌatunug Tupana kape miitꞌin ehamo miitꞌin mikuap mo -Uruto Tupana kuap kahato haria e hamo iraniaꞌin me. Miꞌiria ihakyꞌeꞌi rakaria hiwu rakaria ekareꞌen ereꞌok haria wo teꞌeropyhuꞌat. Pywo miꞌiria ti iꞌatuꞌapiheg hap iꞌatumoma hap topyhuꞌat aru e Iesui temiitꞌin me.
LUK.21.1	Miꞌi hawyi Iesui tehaꞌat miitꞌin hekat rakaria kape iꞌatumiium Tupana kapiat hap kape. Iwato kahato taꞌatupag heiam me Tupana motypot hamo. 
LUK.21.2	Iꞌewyte taꞌakasa wẽtup ok hiwu yt hekat rakat i rakat kape katupono typy kurin kat ape yn totopag mekewat heiam me Tupana kapiat imiium. 
LUK.21.3	Miꞌi hiwu kape tehaꞌat hawyi Iesui toꞌe temiitꞌin me -Eiwehaꞌat ro mekewat hiwu kape mekewat yt hekat i kahato rakat kape katupono mekewat hiwu tum iwato kahato Tupana pe e. Poꞌog poꞌog tutum Tupana pe iraniaꞌin hekat rakaria miium hap kai are paĩ e. 
LUK.21.4	Katupono iraniaꞌin hekat rakaria taꞌatuekareꞌen sem kaipyi heĩpyt hit yn taꞌatuium Tupana pe maꞌato mekewat hiwu tum naꞌyn Tupana pe tomiꞌu yne saꞌup are tutum naꞌyn yne tomoieineꞌen sese hamuat saꞌup yne tutum Tupana pe e.
LUK.21.5	Miꞌi hawyi Iesui potmuꞌeria teꞌerahaꞌat kahato Tupana motypot yat ikahu kahato hap etiat hawyi teꞌeroꞌe toꞌope -Paĩ iꞌatuꞌe ikahu kahato mesuwat Tupana motypot yat iꞌatuꞌe toꞌope. Iwato kahato tig mesuwarotiat nu koro koꞌi Tupana motypot yat iꞌatuminug iꞌatuꞌe. Waku kahato mesuwe iꞌatuꞌe. Eiwehaꞌat ro mekewat miitꞌin miium koꞌi Tupana kapiat hap kape iꞌatuꞌe toꞌope. Taꞌi taꞌatumokahu kahato Tupana motypot hap yat mesuwe iꞌatuꞌe toꞌope. 
LUK.21.6	Mio tã iꞌatuꞌe hawyi Iesui toꞌe iꞌatuepe -Uhemiitꞌin e taꞌi mesuwarotiat nu koro koꞌi ikahu kahato pykai iwato kahato pykai hewo hewo wyti aru hawyi yt kat i aru wẽtup nu koro topyhuꞌat mekewat eꞌat pe toꞌotote tote rakat are e.
LUK.21.7	Miꞌi hawyi hekatuwyria apo iꞌatuꞌe Iesui pe -Urumuꞌe hat karãpe aru paĩ mesuwat nu koro koꞌi hewo hewo hap topyhuꞌat iꞌatuꞌe. Aikotã aru pyno uruikuap mekewat eꞌat putꞌok e hap iꞌatuꞌe Iesui pe. 
LUK.21.8	Miꞌi hawyi Iesui tiꞌatuwesat topotpoꞌororia pe -Eiweꞌeg wo o are katupono wyti aru uhet wywo uhet eroꞌok haria putꞌok iꞌatuꞌe ehepe eimaꞌat hamo are. -Uito miitꞌin porekuatno Tupana mipoꞌoro iꞌatuꞌe wyti aru. -Uito ti ariot raꞌyn eiporekuat koro wuat iꞌatuꞌe aru maꞌato yt eweiwanetup teiꞌo iꞌatueso rakaria kape are katupono eimaꞌat hamo tõꞌẽ are. 
LUK.21.9	Taꞌi mekewat eꞌat pe wyti aru wuꞌuka hap koꞌi kahato eweikuap yne mesuwarotiat e. Miꞌi hawyi yt kat hin i woꞌowese hap mesuwarote hap ewywuat eweipuẽti aru are e. Miitꞌin toꞌoꞌatuꞌuka kahato wyti aru hap kape eiwaꞌakasa pykai yt eweikenꞌẽ miꞌi pupi katupono poꞌog poꞌog saꞌag miꞌi eꞌat kai turan putꞌok e mekewat hoꞌopot hoꞌopot hap eꞌat koro are e. 
LUK.21.10	Miꞌi hawyi woꞌoꞌatuꞌuka atuꞌuka sakpo hap eꞌat wyti aru putꞌok e are e. Miꞌi hawyi morekuaria koro koꞌi toꞌomoma teran aru hawyi toꞌoꞌatuꞌuka atuuka iraniaꞌin ywania eporekuaria koꞌi wywo e. 
LUK.21.11	Miꞌi hap eꞌat pe turan miitꞌin hesaꞌyt kahato tukupteꞌen yt kat i miꞌu mesuwat mytyyp oktan pote. Mesuwat mytyyp tyry tyry e kahato miꞌi turan. Iꞌewyte Iꞌahuu e hap koꞌi toineꞌen wuatꞌi puo. Miꞌi hawyi atipy piat pe kat kat koꞌi tuwemoherep yt eimikuap i hap ewy. 
LUK.21.12	Maꞌato mekewat eꞌat pe wyti aru mesuwarotiaria yt uimohey haria eipytyk kahato wyti aru ehatyꞌi hatyꞌi hamo are e Iesui. Taꞌi Tupana motypot hap yat kape eheroto eipe hawyi -Yt nakuaria i kahato miꞌiria iꞌatuꞌe ehepiat uipotpoꞌororia eipe pote are e. Miꞌi hawyi wyti aru taꞌatupyhik kahato eipe are e. Morekuat koro koꞌi tuꞌisaria eiꞌauka teran haria tukupteꞌen uhemiit eipe pote are e. 
LUK.21.13	-Maꞌato eheroto haria pe iꞌewyte morekuaria pe waku ehenoi uhehay wakuat iꞌatuepe eweikupteꞌen iꞌatupyꞌasetpe turan mekewat eꞌat. Ereineꞌen suraraꞌin po pe pykai waku ewehenoi ewanikaptia pe sehay wakuat uhetiat e. 
LUK.21.14	-Yt eweiwanetup teiꞌo saꞌawyꞌi -Kat som waku aru areꞌe uiꞌauka teran haria pe iꞌatuwesat hap ete are e. 
LUK.21.15	Katupono mekewat eꞌat pe aru uito ti aru areineꞌen eiwywo kahato hawyi atopag eiwẽ pe uhehay iꞌatuwesat hamuat are e. Miꞌi hawyi ehewanikaptia paa iꞌatuꞌe uhehay wakuat eiwẽ pywiat pupi are e. 
LUK.21.16	Pywo ti rat meiũran aru eiꞌywotꞌin eityꞌin yt uimohey i haria yt iꞌatuwese hin i ehete uhehay upiaria eipe pote iꞌewyte ehekatuwyria sese wyti aru eimaꞌat hanuaria teꞌeropyhuꞌat uikyꞌe haria sese eipe pote are e. Taꞌatukay kay suraraꞌin sem eiꞌauka hamo are e. Miꞌi hawyi taꞌatuhoꞌoꞌatuꞌuka kahato uhehay moherep haria mekewat eꞌat pe are e. 
LUK.21.17	Yt uwe i eikyꞌesat haria tukupteꞌen mekewat eꞌat pe uikai eweikupteꞌen eipe pote are e. 
LUK.21.18	Iꞌatupyꞌahak kahato ehete uhemiitꞌin eipe pote maꞌato eimosatyꞌi satyꞌi pykai wyti aru yt uwe i eihep kuap Tupana po pyi are e. Taꞌi yt wẽtup e hap taꞌatumoma kuap mekewat eꞌat pe uimiꞌapykok koꞌi eiperia pote e. 
LUK.21.19	Uimohey ro haty wo mekewat eꞌat pe pote are yt naku i kahato ehete pykai are e. Yt eweipun neiꞌo uimohey hap miitꞌin eiꞌatuꞌuka hap eꞌat pe are e.
LUK.21.20	-Mekewat eꞌat pe karapeĩ tukupteꞌen suraraꞌin sem ehewanikaptia yt pya i ehetawa wato Ierusarẽi kai hawyi wehytꞌok teran haria etikuap taꞌyn ehetawa moma sese hap eꞌat hap eweikuap are e. 
LUK.21.21	Tawa Mekewat eꞌat pe waku tawa Iuteuria piaria meremo Iꞌatukohyeput raꞌyn yityꞌok koꞌi kape. Waku Ierusarẽi miaria meremo tuwenoꞌẽ raꞌyn tawa pyi hoꞌopot hap oksep hamuat. Muap upi Ierusarẽi kapiat eweikupteꞌen mote yt eweiꞌaipok teiꞌo tawa Ierusarẽi kape are e. 
LUK.21.22	Katupono miitꞌin apiheg hap koro hap eꞌat sese topyhuꞌat mekewat eꞌat pe aru are e. Taꞌi saꞌawyꞌi wuat Tupana miwan ewywuat saꞌag hap ewywuat topyhuꞌat aru mekewat eꞌat. 
LUK.21.23	Mekewat eꞌat turan yt naku i kahato topyhuꞌat aru mepytꞌa rakaria ete manaꞌin mepyt sat haria wywo ete are e. Katupono hoꞌopot hap yn topyhuꞌat itote are e. Tupana piat miitꞌin apiheg hap putꞌok e raꞌyn yne yi Iuteu piaria ete are e. 
LUK.21.24	Miꞌi hawyi wẽtup ywania tiꞌatuꞌuka kahato yne Iuteu ywania kyseꞌyp mo taꞌatuꞌatuꞌuka kahato are e. Iraniaꞌin taꞌatueroto wuatꞌi etama kape Iꞌatuꞌeropat haria wo. Taꞌi iraniaꞌin ywania tawa Ierusarẽi taꞌatumoma sese raꞌyn mekewat eꞌat pe e. Miꞌi hap ewy topyhuꞌat mekewat eꞌat Tupana miꞌairo hap kape.
LUK.21.25	Aat waty waikiru koꞌi iꞌewyte tohenoi wyti aru uhuut hap eꞌat taꞌatuhenoi are. Yt pya i raꞌyn toran naꞌyn e hap eꞌat pe putꞌok e hap taꞌatuhenoi aru are. Aat waty waikiru koꞌi yt tukupteꞌen i taꞌatueiam me are e. Yne etama pe wuꞌuka hap toineꞌen. Toꞌope toꞌope taꞌatuꞌatuuka yne tama piaria. Pywo pe ti yne hyemyiꞌa wato koꞌi ete yꞌy ihyesaika kahato hap ewy topyhuꞌat mekewat eꞌat pe aru e Iesui temiitꞌin me. 
LUK.21.26	-Miꞌi hawyi aat waikiru waty kohyewyry hap kapiat mesuwarotiaria teꞌeraꞌakasa hawyi gyt Iꞌatuꞌe. Iꞌatuperup iꞌatuwuwu genꞌẽ pono e. Atipy piat iꞌatueiam koꞌi hurukꞌe hawyi yt teꞌeropyhuꞌat kuap i saꞌawyꞌi te wuat ewy e. Miꞌi hawyi -Watopap yne irane aito iꞌatuꞌe toꞌope teꞌerokenꞌẽ haype are e 
LUK.21.27	-Miꞌi hawyi tuut raꞌyn Uito Eheykeꞌet Eikywyt ywyhig muo uhesaika hawuo uimotypot hawe putꞌok are raꞌyn e Iesui. 
LUK.21.28	-Pyno uimienoi hap ewy putꞌok e hawyi yt eweikenꞌẽ teiꞌo maꞌato eiwepiit ro katupono yt pya hin i ehehakyeraꞌat hap hamuat eꞌat toineꞌen are e Iesui temiitꞌin me.
LUK.21.29	Miꞌi hawyi hãꞌãkap wuo tohenoi i raꞌyn. Mio tã e Iesui -Pyno eweikuap taꞌyn aikotã ahetama pe ariaꞌyp koꞌi haat kahato taꞌatueꞌat putꞌok e hawyi e. 
LUK.21.30	Ahetama pe Wiku yp iꞌyhop kyt eweiꞌakasa hawyi aat mot pe hap eꞌat yt pya hin i watoꞌe mesuwe ahetama pe e. 
LUK.21.31	Miꞌi hap ewy karãpe eweiꞌakasa yne uimienoi koꞌi ewy tokosap yne hawyi eweikuap taꞌyn tuut irane Tupana Miꞌairo Wuatꞌi Miitꞌin Porekuat nuat hap eꞌat e. 
LUK.21.32	Pywo ti rat tuut aru wuatꞌi uiꞌe hap oktan koꞌi are e. Mukiꞌite eꞌihatꞌok wyti aru uimohey haria mesuwat yi totiaria teꞌerahaꞌat aru yne uiꞌe hap kape hawyi taꞌatukuap taꞌyn putꞌok e mesuwat mytyyp ikahuro hap eꞌat. 
LUK.21.33	Taꞌi atipy koꞌi waty aat waikiru koꞌi teꞌeruweityk kahato aru yne iꞌewyte mesuwat yi rotiat yne yt kat i aru toineꞌen katupono tuweityk aru yne maꞌato uimienoi koꞌi yt karãpe i ikahuro aru are. 
LUK.21.34	-Eiweꞌeg wo o mekewat eꞌat pe ariot turan. Ienuk iwato hap tote mahy u hap ete pote yt uhẽtup hin I haria wo eweikupteꞌen ariot turan e. 
LUK.21.35	-Taꞌi wuatꞌi miitꞌin mesuwarotiaria teꞌeraꞌakasa hamuat mekewat eꞌat pe huut turan maꞌato yt hekatup i haria pote miꞌiria pyhik hap ewywuat putꞌok e irane e. 
LUK.21.36	Pyno ewehẽtup to Tupana piat eimoesaika hap eiꞌapykok hamuat mekewat hoꞌopot hap eꞌat putꞌok e ehete pote are e. Waku miat iweꞌeg rakat ewy eweikupteꞌen are e. Waku ewehẽtup o Tupana pe -Yt atoiat teran i uhepiat emohey hap waku eweiꞌe tope are. Miꞌi hawyi putꞌok eweiꞌe wyti aru mekewat ehoꞌopat hap eꞌat hawyi waku -Uipowyro ro mesuwat eꞌat sakpo areto hamuat eweiꞌe ro Tupana pe are e Iesui Miꞌi itote.
LUK.21.37	Miꞌi hawyi wuatꞌi eꞌat pe Iesui tiꞌatumuꞌe kahato miitꞌin sem Tupana motypot yat koro pe. Miꞌi hawyi wãtymꞌi turan toto raꞌyn mekewat ypia kape mekewat Uriweiru yp koꞌi kape. 
LUK.21.38	Hunete wuatꞌi miitꞌin teꞌeruwaꞌatunug itote Tupana motypot yat koro pe Iesui mienoi kapiat teꞌerowanetup hamo.
LUK.22.1	Pyno wẽtup eꞌat pe putꞌok e mekewat man teneg u hap eꞌat karãpe Iuteuria teꞌeruwaꞌatunug kahato taꞌatuetawa koro Ierusarẽi kape man teneg u hamo. 
LUK.22.2	Miꞌi hawyi itote paꞌi kororia iꞌewyte waĩꞌe hap enoi haria tikat kahato aikotã waku migꞌi wo Iesui auka hamo hap taꞌatukat tawa Ierusarẽi me wen maꞌato yt taꞌatupuẽti i katupono Iesui kyꞌe haria sem mupi teꞌerokenꞌẽ kahato itote. 
LUK.22.3	Miꞌi turan ahiag teke raꞌyn Iesui potmuꞌe Iuta e hap piit pe mekewat Ikarioti saꞌyru piit pe teke mekewat Iesui potmuꞌe wẽtup ok 12 ok takat pe. 
LUK.22.4	Ahiag teke hawyi Iuta piit pe hawyi toto raꞌyn paꞌi wato kororia kape iꞌewyte suraraꞌin akag koꞌi kape Tupana motypot yat apykok haria kape hawyi ihay kahato miꞌiria wywo aikotã waku Iesui pytyk hamuat kat hamo. 
LUK.22.5	Tiꞌatumowepiit paꞌi wato koꞌi iꞌewyte surara akag koꞌi imienoi saꞌag wo hawyi taꞌatuhaꞌup nug neran saꞌup iwato Iuta pe Iesui maꞌat hap pe saꞌup mo. 
LUK.22.6	Haꞌup totat hawyi toto raꞌyn hawyi toikat kahato aikotã karapeĩ waku Iesui moherep hamo iꞌauka teran haria po piat hum hamo iraniaꞌin yt mikuap mo i hap toikat.
LUK.22.7	Miꞌi hawyi putꞌok e raꞌyn mekewat man teneg u hap eꞌat tawa wato Ierusarẽi me. Miꞌi turan Iesui ywania Iuteuria ywania iꞌauka taꞌatuhũ Kuteiru mepyt iꞌatuminug saꞌag saꞌup mo Tupana mowepiit hamo. 
LUK.22.8	Mekewat man teneg u hap eꞌat owokai Iesui tipoꞌoro typy ok temiit Peteru Iuwãu tawa Ierusarẽi kape toꞌe henoi hamo hawyi -Eweiwat ro tawa kape ienuk wato hap nug hamo. 
LUK.22.9	Miꞌi hawyi apo iꞌatuꞌe -Mehin aikope som waku watunug aimiꞌu itote iꞌatuꞌe Iesui pe. 
LUK.22.10	Miꞌi tupono toiꞌatuwesat -Eweiwat tawa wato Ierusarẽi kape hawyi meremo itote eweipuẽti aru ihainia kamuti piat yꞌy sat hat itote are e. Miꞌi hawyi hewatꞌypmo eweiwat ro hawyi teke raꞌyn wẽtup getap we. 
LUK.22.11	Miꞌi hawyi waku eweiꞌe ro getap kaꞌiwat pe -Urupoꞌoro hat Iesui tuwehay poꞌoro ewowi uhyt katupono toikuap teran -Aiũwat mekewat akipy wato waku rakat Uito uhemiitꞌin wywo man teneg u hamuat eweiꞌe ro getap kaꞌiwat pe. 
LUK.22.12	Miꞌi eweiꞌe mekewat getap kaꞌiwat pe hawyi toimoherep aru ehepe wẽtup akipy iwato rakat ywaiti rakat piat are e. Miꞌi pe tukupteꞌen yne aimikyꞌesat mekewat ienuk hap nug hamuat aru are e. --Waku miꞌi akipy koro tote ewetunug eimiꞌu are e. 
LUK.22.13	Miꞌi hawyi tuwat Peteru Iuwãu Iesui mienoi ewy hawyi taꞌatupuẽti yne raꞌyn Iesui e hap ewy hawyi itote ienuk hap iwato rakat taꞌatunug itote Iesui mikyꞌesat ewy.
LUK.22.14	Miꞌi hawyi wãtymꞌi turan hawyi Iesui toto wy mekewat akipy ywaiti kape hawyi putꞌok e itote hawyi Iesui taꞌapyk taꞌyn yparakai koro ete temiit 12 ok takaria wywo. 
LUK.22.15	Miꞌi hawyi toꞌe iꞌatuepe -Waku kahato mesuwe watenuk e. Ahekatup kahato raꞌyn mesuwat ienuk hap u hamuat eiwywo uhepiat hoꞌopot hap owakai e. 
LUK.22.16	Uiwyriaꞌin e areto irane eikai hawyi yt arenuk i iraꞌyn ienuk hap man teneg u hap mesuwat yi tote i raꞌyn are e. Maꞌato meiũran karãpe Tupana topyhuꞌat Wuatꞌi Miitꞌin Porekuat Koro watnuat hap eꞌat pe hawyi atuꞌu i raꞌyn eiwywo e Iesui. 
LUK.22.17	Miꞌi tã toꞌe hawyi totat raꞌyn mekewat kuiꞌa piat sapo hy hawyi waku e Tupana pe. Miꞌi hawyi tutum mekewat kuiꞌa torannia temiitꞌin me hawyi toꞌe iꞌatuepe -Waku eweimoꞌẽ ro mesuwat kuiꞌa piat sapo hy eiwoꞌope e. 
LUK.22.18	-Pywo pe ti Uito areꞌyꞌu meiũ hawyi yt areꞌyꞌu i sapo hy eiwywo i raꞌyn maꞌato mekewat eꞌat karãpe Tupana toineꞌen Wuatꞌi Miitꞌin Porekuat nuat eꞌat putꞌok e hawyi areꞌyꞌu i raꞌyn mesuwat ewywuat sapo hy eiwywo i raꞌyn e temiitꞌin me. 
LUK.22.19	Miꞌi hawyi man teneg totat hawyi waku e Tupana pe hawyi toipik topo wo hawyi tutum naꞌyn topotmuꞌeria pe hawyi toꞌe -Mesuwat man uimipik uipiit ewy kahato toineꞌen katupono uipiit miitꞌin tipik kahato uiꞌauka turan e. Miꞌi pote uipiit iãꞌãkap kahato meikowat man e. Waku miꞌi tã eweitunug tuereto uiminug mowatetup hamuat 
LUK.22.20	Teꞌerenuk kahu hawyi sapo hy kuiꞌa piat totat hawyi -Meikowat sapo hy uhuu ewywuat e. Taꞌi uhuu aat hap topyhuꞌat aru mohag wo miitꞌin Tupana wywo woꞌowese hap nug hamuat e.
LUK.22.21	Miꞌi hawyi Iesui toꞌe -Maꞌato eiweꞌeg wo o katupono wẽtup ok aipyꞌasetpiat mesuwat yparakai ete apyk piat uimaꞌat hanuat toineꞌen naꞌyn e. Katupono uiꞌauka are saꞌag neꞌi miꞌi miit toineꞌen e. 
LUK.22.22	Taꞌi Uito ti Wuatꞌi Ywania Ykeꞌet pote uikuꞌuro irane miitꞌin yne kawiatno Tupana mikyꞌesat ewywuat maꞌato yt naku i kahato topyhuꞌat aru uimaꞌat hat ete. 
LUK.22.23	Mio tã toꞌe hawyi hemiitꞌin apo iꞌatuꞌe toꞌope toꞌope -Uweĩ aiwywo Aikaꞌiwat maꞌat hanuat iꞌatuꞌe.
LUK.22.24	Miꞌi hawyi Iesui potmuꞌeria 12 ok takaria tuꞌuka toꞌope yparakai ete toꞌoehay wo -Uito ti poꞌog Iesui potmuꞌe eikai torannia kai iꞌatuꞌe saꞌag toꞌope. 
LUK.22.25	Miꞌi hawyi Iesui toꞌe temiitꞌin me -Uiwyriaꞌin e ahewanikaptia ywania porekuaria miitꞌin poꞌoro haria wo teꞌeropyhuꞌat. Miꞌi hawyi temiitꞌin taꞌatunug morekuat mipoꞌoro hap ewy raꞌyn e. 
LUK.22.26	Maꞌato eipe ti yt miꞌiria ewywuat no i eweikupteꞌen e. Uwe toineꞌen poꞌog iraniaꞌin kai waku miꞌi temiitꞌin eropat hatno toineꞌen. Waku uwe morekuatno toineꞌen miꞌi ti eropat hat wo toineꞌen e. 
LUK.22.27	Mesuwarotiaria aiporekuaria teꞌeruwepyk hawyi taꞌatukay kay taꞌatueropat haria hawyi -Uipoi ro mesuwe meremo iꞌatuꞌe. Miꞌi hawyi heropat haria meremo taꞌatuerut morekuat kape imiꞌu. Maꞌato Uito areineꞌen eipyꞌasetpe eeropat hamuat e. 
LUK.22.28	Mesuwarote ahoꞌopot kahato miitꞌin mikyryꞌi wo hap upi ahenoi miꞌiria pe turan eipe eweikupteꞌen uiwywo e. 
LUK.22.29	Saꞌawyꞌi Uiꞌywot Tupana uiminug morekuatno wuatꞌi ywania uimipoꞌoro hanuat e. Koitywy Uiꞌywot ewy atunug eiperia morekuaria wo uiꞌewywuaria e. 
LUK.22.30	Pywo pe ti areꞌe ehepe aikope aikope areineꞌen morekuatno hap tote wyti aru uimiꞌu nug hap tote uiwywo eweiꞌapyk aru e. Taꞌi morekuaria wo uiwywo eweikupteꞌen e. Taꞌi uiwywo eweiꞌapyk uimiꞌu u hamo uhesapo hy u hamo itote uimotypot sese hap eꞌat e. Iꞌewyte eiꞌapyk hap koꞌi sese iwato rakat tote eweiꞌapyk morekuaria kororia wo 12 ywania Isareu ywania morekuaria wo eweikupteꞌen aru itote uwe waku uwe yt e hamo e Iesui temiitꞌin me.
LUK.22.31	Miꞌi hawyi Iesui toꞌe Peteru pe -Simau e mesup wãtym muo ahiag ehãꞌãg kahato e. Taꞌi ahiag tihep teran epiat uimohey hap uhyt e. Aikotã Sereai ape watihuꞌi huꞌi hap ewy tutunug hawyi Sereai ape toihep yne hawyi Sereai sese yn topyhuꞌat panane pe iꞌape wasere upi toto yne hap ewy uimohey hap yn topyhuꞌat eikai aru Peteru e. 
LUK.22.32	Pyno ahẽtup kahato Uiꞌywot pe emoesaika hamo. Miꞌi hawyi karapeĩ eraꞌaipok uhowowi i raꞌyn aru miꞌi hawyi etiꞌatumoesaika o ewyriaꞌin uimohey haria iꞌatuiãꞌãg hap turan e Iesui Peteru pe. 
LUK.22.33	Miꞌi hawyi Simau tiwesat Iesui -Uikaꞌiwat pywo ti rat areto ewywo wuatꞌi eꞌat pe ekuꞌuro hap kape miitꞌin epyhik hap kape areto wy e. Taꞌi areto ewywo eꞌauka hap kape Mehin e. 
LUK.22.34	Miꞌi hawyi Iesui toꞌe Peteru pe -Simau e mesuwat wãtym nuran aru -Yt atikuap i Miꞌi Miit ereꞌe aru uhepiat myẽꞌym mo mekewat waipaka ehay eꞌyian mete e Iesui Peteru pe. 
LUK.22.35	Miꞌi hawyi Iesui apo e temiitꞌin me -Saꞌawyꞌi worohoꞌopoꞌoro eipe yt kat wywo i Tupana ehay moherep hamo e. -Yt ewetioto teiꞌo muap saꞌup ehupi are saꞌawyꞌi ehepe e. Yt kat I kyseꞌyp ewetioto are. Iꞌewyte wẽtup yn ehesokpe are. Pyno apo are ehepe Kat som yt kat i eweipuẽti mekewat eꞌat pe e. -Yt kat i iꞌatuꞌe. Uruipuẽti yne urumoieineꞌen hamuat iꞌatuꞌe. 
LUK.22.36	Miꞌi hawyi Iesui toꞌe i temiitꞌin me -Pyno saꞌawyꞌi yt ewetioto teiꞌo muap saꞌup are maꞌato koran wẽtup uiꞌe hap areꞌe ehepe e. Mio tã are toineꞌen eipo pe muap saꞌup pote ewetioto o yne ehupi are. Ehekuriwuꞌa koꞌi howapy ekat wo tukupteꞌen mote ewetioto yne ro ehupi are. Iꞌewyte yt kat I ekyseꞌyp pote wẽtup ehesokpe etiweneru kyseꞌyp kyiꞌat hamo e. 
LUK.22.37	Pywo pe ti saꞌawyꞌi wuat Tupana ehay moherep haria mio tã iꞌatuꞌe taꞌatumiwan me -Yt nakuaria i po pe wyti aru topyhuꞌat Uipoꞌoro Wuatꞌi Ehakyeraꞌat hat e Tupana saꞌawyꞌi miwan me e Iesui temiitꞌin me. Miꞌi pote koran naꞌyn areineꞌen yt nakuaria i po pe aikotã Tupana toꞌe hap ewy e. Katupono yne Tupana e hap uhetiat ewywuat aru topyhuꞌat e. 
LUK.22.38	Mio tã toꞌe hawyi ipotmuꞌeria teꞌeroꞌe -Urukaꞌiwat erahaꞌat ko pe urupo pe typy kyseꞌyp toineꞌen iꞌatuꞌe. Miꞌi hawyi Iesui toꞌe -Pyno waku typy kyseꞌyp putꞌok e e.
LUK.22.39	Miꞌi hawyi aikotã saꞌawyꞌi te wuat ewy Iesui toto i raꞌyn tawa wato Ierusarẽi pyi mekewat yityꞌok Uriweiria ypia koꞌi kape temiitꞌin wywo. 
LUK.22.40	Putꞌok taꞌatuꞌe yityꞌok tote hawyi Iesui toꞌe temiitꞌin me -Uikyꞌe haria waku mesup wãtym kaꞌap ewehẽtup kahato Tupana pe eimoesaika hamuat ahiag iãꞌãg hap putꞌok ehete turan. 
LUK.22.41	Miꞌi hawyi Iesui taꞌam naꞌyn poꞌog yityꞌok upi temiitꞌin myi yt pya i aikotã nu watipun hap ewy toto hawyi tuwepỹꞌãtutuk ihay Toꞌywot Atipy piat Tupana wywo. 
LUK.22.42	-Uiꞌywot etihep kuap mesuwat kuiꞌa uipo piat pote waku are maꞌato atikyꞌesat kahato emikyꞌesat ewy yn nug hamuat e. Etikyꞌesat atuꞌu pote atuꞌu mesup emikyꞌesat ewy e. 
LUK.22.43	Miꞌi tohenoi hawyi tuwemoherep howawi raꞌyn wẽtup ok atipy kaipywiat suut hat Tupana mipoꞌoro Iesui moesaika hamo. 
LUK.22.44	Miꞌi hawyi Iesui ihay kahato Tupana wywo. Miꞌi hawyi tuwesatyꞌu kahato itote. Miꞌi hawyi huu tuwẽtem ipiit pyi huu aikotã an hakup ewy hom homꞌe yi tote iꞌakag owa pe pyi. 
LUK.22.45	Ihay kahato Tupana wywo hawyi ipoĩꞌam naꞌyn hawyi taꞌaipok temiitꞌin kape maꞌato iꞌatuket turan neꞌi toiꞌatupuẽti katupono hatyꞌu hap tuete pote. 
LUK.22.46	Miꞌi hawyi toꞌe iꞌatuepe -Are paĩ kat poteĩ eweiket neꞌi mesup e. Eipoĩꞌam no hawyi ewehẽtup to Tupana pe e. Yt pote ahiag miꞌakit koꞌi eweikupteꞌen aru e. 
LUK.22.47	Mio tã e turan suraraꞌin sem putꞌok iꞌatuꞌe miitꞌin typyꞌi kahato rakaria wywo. Miꞌiria muap moherep hat tuut raꞌyn wẽtup ok Iesui potmuꞌe saꞌag Iuta e hap. Miꞌi tokosap Iesui ewowi imoherep suraraꞌin me hamo hawyi iporokaꞌat Iesui iꞌãpysig hamo. 
LUK.22.48	Miꞌi hawyi Iesui toꞌe -Uimoherep teran suraraꞌin me uiꞌauka hamo pote uiꞌãpysig uikyꞌe hat ewy apo Iuta e. 
LUK.22.49	Miꞌi hawyi ipotmuꞌeria taꞌatukuap taꞌyn Iesui maꞌat hap hawyi teꞌeroꞌe -Urukaꞌiwat koitywy apo waku urutat uruekyseꞌyp typy hawyi waku apo urutuꞌuka suraraꞌin nywo ehakyeraꞌat hamo iꞌatuꞌe. 
LUK.22.50	Miꞌi hawyi wẽtup ok Iesui potmuꞌe hat tiꞌahape hep taꞌyn paꞌi koro emiit tekyseꞌyp mo. Ipo sese kai toiꞌahape hep. 
LUK.22.51	Maꞌato Iesui toꞌe -Waĩ ne mehin yt naku i e hawyi tuweponug naꞌyn paꞌi koro emiit ahape tek hap ete hawyi meremo satꞌe hawyi waku saꞌawyꞌi ewywuat i raꞌyn topyhuꞌat. 
LUK.22.52	Miꞌi hawyi Iesui toꞌe paꞌi kororia esuraraꞌin akag koꞌi pe nagnia pe -Kat pote uimohan mesuwe wãtym muo seroꞌok takat mohan hap ewy e. Kat pote kyseꞌyp koꞌi wywo ariaꞌyp koꞌi wywo uimohan e iꞌatuepe itote. 
LUK.22.53	Saꞌawyꞌi wuatꞌi eꞌat pe areineꞌen eiwywo Tupana motypot yat pe eimuꞌe hamo wen maꞌato mekewat eꞌat pe turan yt uhat hin i eipo wo uiꞌauka hamo e. Maꞌato eheꞌat raꞌyn toineꞌen katupono uiꞌauka teran iꞌypyryp we aikotã eiꞌakag ahiag ewy ewetunug mesup uhete e suraraꞌin me.
LUK.22.54	Miꞌi hawyi suraraꞌin ipytyk taꞌyn Iesui hawyi taꞌatueroto raꞌyn paꞌi koro koꞌi yat kape. Miꞌi hawyi ipotmuꞌe Peteru toto wy hupi wen maꞌato pya Iesui kai toto. 
LUK.22.55	Miꞌi hawyi paꞌi koro koꞌi okenꞌypy totiaria aria taꞌatunug hawyi teꞌeraꞌapyk aria ywytpe teꞌeruwemope hamo. Iꞌewyte Peteru taꞌapyk iꞌatupyꞌasetpe iraꞌak pote. 
LUK.22.56	Miꞌi hawyi wẽtup piꞌã miitꞌin eropat hat tehaꞌat kahato raꞌyn Peteru kape aria kupykiat iwemopẽ turan hawyi toꞌe -Miꞌi ti mekewat Iesui wywo hewyry rakat hap atikuap e. 
LUK.22.57	Maꞌato Peteru toꞌe -Yt atikuap i uito Miꞌi Miit paĩ e. 
LUK.22.58	Miꞌi hawyi meiũran wẽtup ok tehaꞌat kahato Peteru ewowi hawyi toꞌe -Are paĩ worokuap kahato en e. En ni wẽtup ok Iesui emiit sese e Peteru pe maꞌato toiwesat -Eso kahato yt atikuap i rat Mekewat Miit e. 
LUK.22.59	Meiũran wẽtup ok te tehaꞌat Peteru kape hawyi toꞌe -Pywo ti rat miꞌi ti toineꞌen mekewat Iesui paꞌi koꞌi miꞌapytyk hat wywo e katupono Karireia etama kaipywiat mekewat miit ewy e. 
LUK.22.60	Maꞌato Peteru tiwesat -U paĩ e yt atikuap hin i rat emienoi Iesui etiat e. Mio tã e turan waipaka ihay. 
LUK.22.61	Miꞌi hawyi Iesui tuwemorem Peteru ewowi hawyi ihaꞌat kahato howawi hawyi Peteru paa e kahato katupono Iesui mienoi hotꞌokꞌe raꞌyn tuwanetup hawyi Iesui e hap saꞌawyꞌi wuat -Mesuwat ewãtym waipaka ehay owakai te myẽꞌym mo -Yt atikuap i Miꞌi Miit ereꞌe aru uhepiat e hap kape Peteru tuwanetup hawyi paa e. 
LUK.22.62	Iwanetup Iesui ehay kape hawyi Peteru toto meremo itote pyi hawyi tuweran hawyi tuwak kahato raꞌyn. 
LUK.22.63	Miꞌi hawyi Iesui pytyk haria suraraꞌin tiꞌahyk ahyk kahato raꞌyn hawyi teꞌeruwekyryꞌi kahato taꞌatumikyryꞌi wo Iesui ete. 
LUK.22.64	Miꞌi hawyi sokpe wo taꞌatuowahik iha koꞌi wywo hawyi -Etikuap yne Tupana ewywuat pote ehenoi ro uruepe eꞌahyk ahyk haria set koꞌi iꞌatuꞌe neꞌi Iesui pe suraraꞌin sem. 
LUK.22.65	Iꞌewyte taꞌatumoweukaꞌi kahato taꞌatuehay saꞌag wo itote.
LUK.22.66	Miꞌi hawyi hunete ihatꞌok hawyi nagnia miwan enoi haria iꞌewyte paꞌi koro koꞌi teꞌeruwaꞌatunug yne hawyi taꞌatuerut Iesui iꞌatuewowi apo iꞌatuꞌe hamo. 
LUK.22.67	-En keĩ Tupana Mipoꞌoro Wuatꞌi Miitꞌin Ehakyeraꞌat hamuat sio yt iꞌatuꞌe. Miꞌi hawyi toiwesat -Ahenoi ehepe uwe Uito hap pote wyti aru yt uimohey hin i e. 
LUK.22.68	Apo are ehepe -Uito keĩ Tupana Mipoꞌoro Miitꞌin Ehakyeraꞌat hamuat are ehepe pote yt uiwesat hin i eipe iꞌewyte yt eipohep i uiꞌauka neran hap ete e. 
LUK.22.69	Miꞌi hawyi Iesui tuwemoherep tehay wo uwe sese toineꞌen hap mio tã e -Uito araꞌapyk aru Tupana Koro po sese kai araꞌapyk aru Wuatꞌi Miitꞌin Ykeꞌet no e. 
LUK.22.70	Mio tã toꞌe hawyi apo iꞌatuꞌe Iesui pe -Pyno En nyti Tupana Saꞌyru Sese sio yt iꞌatuꞌe. Miꞌi hawyi toiꞌatuwesat -Eiꞌe hap ewy e. 
LUK.22.71	Miꞌi hawyi morekuaria iꞌatupyꞌahak kahato raꞌyn Iesui ete hawyi teꞌeroꞌe toꞌope -Towẽ piat --Uito Tupana Saꞌyru Sese toꞌe saꞌag neꞌi pote waku watiꞌauka katupono towẽ pyi tehay wo tuwenug naꞌyn Tupana wo raꞌyn iꞌatuꞌe. Iꞌatuꞌe.
LUK.23.1	Miꞌi hawyi torannia raꞌyn teꞌeropoĩꞌam Iesui eroto hamo morekuat koro Piratu kape. 
LUK.23.2	Miꞌi hawyi taꞌatukuasa teran haype Iesui Piratu pe. -Taꞌi mesuwat miit yt naku i sese rakat paĩ iꞌatuꞌe. Gaꞌatpo watipuẽti Miꞌi Miit miitꞌin maꞌat hap ete iꞌatuꞌe. -Yt ewetum neiꞌo morekuat koro pe pohaꞌup e katupono Uito ti Morekuat sese wo areineꞌen e itote hap ete watipuẽti iꞌatuꞌe Piratu pe maꞌato heso. 
LUK.23.3	Miꞌi hawyi morekuat Piratu apo e Iesui pe -En apo eꞌywania Iuteuria Porekuat e. Miꞌi hawyi Iesui tiwesat -Mio tã ereꞌe e Iesui Piratu pe. 
LUK.23.4	Miꞌi hawyi Piratu toꞌe paꞌi koro koꞌi pe iꞌewyte iraniaꞌin waꞌatunug haria pe -Yt atiꞌauka teran i Iesui katupono yt kat i hin i toiꞌaparap uiwanetup hawe e. 
LUK.23.5	Miꞌi hawyi poꞌog haty wo taꞌatukuasa Iesui -Pywo ti rat Iesui tiꞌatumuꞌe kahato miitꞌin yt naku i nug hamuat hap ete iꞌatuꞌe. Pywo pe ti wuꞌuka hap topyhuꞌat Iuteu etama pe Iesui mienoi hap kaipyi iꞌatuꞌe. Taꞌi saꞌawyꞌi mekewat wẽtup eꞌyi Karireia pe toiꞌatumuꞌe itotiaria wẽtup sehay hawyi mio meiũpe raꞌyn iꞌatuꞌe saꞌag Iesui ete morekuat Piratu pe. 
LUK.23.6	Iꞌatuꞌe hap toikuap hawyi apo e iꞌatuepe -Iesui apo yi Karireia piat e iꞌatuepe. 
LUK.23.7	Taꞌi yi Karireia piaria mimotag Iesui iꞌatuꞌe Piratu pe. Miꞌi toikuap hawyi morekuat Eroti kape toipoꞌoro Iesui katupono yi Karireia piaria porekuatno Eroti toineꞌen iꞌewyte mekewat eꞌat pe morekuat Eroti toineꞌen tawa Ierusarẽi me.
LUK.23.8	Miꞌi hawyi morekuat Eroti iwepiit Iesui putꞌok e tewowiat hawyi katupono sehay Iesui etiat toikuap hawyi taꞌakasa teran howawi. Iesui misepap kapiat taꞌakasa teran haype. 
LUK.23.9	Putꞌok e Iesui morekuat Eroti ewowi hawyi morekuat Eroti apo apo e kahato maꞌato Iesui yt iwesat i. 
LUK.23.10	Iꞌewyte tukupteꞌen itote paꞌi koro koꞌi iꞌewyte iꞌatunapin hap enoi haria. Pyno morekuat Eroti apo e apo e miꞌiria pe Iesui etiat hawyi taꞌatukuasa kahato Iesui tope. 
LUK.23.11	Iꞌewyte morekuat Eroti tesuraraꞌin wywo tikuasa kahato Iesui. Miꞌi hawyi morekuat esokpe ikahu kahato hap ewywuat taꞌatupag Iesui piit pe imohit hamo hawyi taꞌatupoꞌoro i raꞌyn morekuat Piratu kape. 
LUK.23.12	Saꞌawyꞌi te ti morekuat Piratu morekuat Eroti hewanikaptia wo neꞌi maꞌato mekewat eꞌat pe Iesui kuasa hap eꞌat pe iwyriaꞌin wo raꞌyn tukupteꞌen Piratu Eroti katupono wẽtup wanetup hawe ewywuat teꞌeropyhuꞌat Iesui ete. 
LUK.23.13	Miꞌi hawyi Piratu tiꞌatukay kay raꞌyn paꞌi koro koꞌi iꞌewyte nagnia ehay enoi haria yne waꞌatunug haria toiꞌatukay kay howawi. 
LUK.23.14	Miꞌi hawyi morekuat Piratu toꞌe iꞌatuepe -Meiũ miit Iesui eimierut wo toineꞌen uhowowi raꞌyn iminug yt naku i hap moherep hamuat e. -Miitꞌin maꞌat hat Miꞌi Miit Iesui eweiꞌe raꞌyn uhepe maꞌato uito ti apo are eipyꞌasetpe hawyi yt kat i hin atipuẽti eimienoi ewy e. 
LUK.23.15	Miꞌi hawyi atipoꞌoro Iesui morekuat Eroti ewowi waku sio yt kuap hamo e. Miꞌi hawyi Eroti -Waku rakat miꞌi e yt kat i iminug kaipyi atipuẽti saꞌag kahato e. Yt naku i watiꞌauka Miꞌi Miit Iesui e uhepe e morekuat Eroti e uhepe e Piratu. 
LUK.23.16	Pyno waku watipok pok haity hehu kahato rakat wywo hawyi waku atiporenotem naꞌyn Iesui e Piratu iꞌatuepe. 
LUK.23.17	Mio tã toꞌe katupono yne anu pe ienuk hap iwato rakat eꞌat pe wẽtup ok saꞌawyꞌi morekuat mipyhik koꞌi Piratu tiporenotem naꞌyn tomipyhik woꞌopyhyp hap pyi. 
LUK.23.18	Maꞌato itotiaria paꞌi kororia emiitꞌin iꞌatuehay kahato taꞌatuehay pirik wo -Etiꞌauka ro etiꞌauka ro Iesui hawyi waku wẽtup ok mekewat Parapa etiporenotem woꞌopyhik hap wyi iꞌatuꞌe. 
LUK.23.19	Mekewat woꞌopotꞌauka hat Parapa saꞌawyꞌi Piratu tipyhik katupono saꞌawyꞌi Parapa tipoꞌoro tesuraraꞌin tuꞌuka kahato Piratu suraraꞌin ete toikyꞌesat Piratu etawa towatnuat haype. 
LUK.23.20	Maꞌato morekuat Piratu Iesui porenotem hap toikyꞌesat pote tuwẽpowat i raꞌyn miitꞌin sem kape -Yt naku i watiꞌauka Iesui katupono waku rakat Miꞌi e. 
LUK.23.21	Miꞌi hawyi poꞌog haty wo teꞌeroꞌe i -Waku ariaꞌyp posak ete watiꞌauka Iesui iꞌatuꞌe taꞌatuehay pirik wo. 
LUK.23.22	Miꞌi hawyi myẽꞌym wo Piratu toꞌe iꞌatuepe -Are paĩ kat som Iesui tunug yt naku i iꞌauka hamo e. Yt kat i hin i atipuẽti saꞌag Miꞌi Miit minug koꞌi e. Yt naku i pyno watiꞌauka Miꞌi e. Pyno waku watipok pok hawyi waku watiporenotem woꞌopyhik hap pyi hawyi waku watipohep Miꞌi Miit piit ete e morekuat Piratu Iesui auka teran haria pe. 
LUK.23.23	Maꞌato waꞌatunug haria yt iꞌatupohep hin i poꞌog iꞌatuꞌe -Yt naku i watiporenotem Iesui iꞌatuꞌe taꞌatuehay pirik wo. Waku watiꞌauka ariaꞌyp posak ete iꞌatuꞌe. Waku watipehik hawyi waku ikuꞌuro iꞌatuꞌe aat. Mio tã iꞌatuꞌe aat hawyi morekuat Piratu yt tiporenotem kuap i Iesui. 
LUK.23.24	Miꞌi hawyi miitꞌin mikyꞌesat ewy tutunug naꞌyn. Toiwan naꞌyn -Waku watiꞌauka Iesui e. 
LUK.23.25	Miꞌi hawyi mekewat woꞌopotꞌauka hat mekewat wuꞌuka hap nug hat Parapa e hap het rakat Piratu tiporenotem naꞌyn woꞌopyhik hap pyi hawyi iꞌatumikyꞌesat ewy maꞌato Iesui tutum tesuraraꞌin me iꞌauka hamo iraniaꞌin mikyꞌesat saꞌag ewywuat nug hamuat.
LUK.23.26	Miꞌi hawyi ariaꞌyp posak ipotyi rakat taꞌatunug hawyi taꞌatupag Iesui okpe tote. Maꞌato muap upi taꞌatupuẽti raꞌyn wẽtup tapaiunꞌã Simau e hap yi Sireneu kaipywiat hat. Miꞌi ti go kaipyi tuut tawa Ierusarẽi kape. Miꞌi Simau suraraꞌin tiꞌatupytyk hawyi iꞌokpe tote taꞌatupag Iesui eꞌariaꞌyp posak hawyi Iesui ewatꞌypmo totioto. 
LUK.23.27	Miꞌi hawyi typyꞌi rakaria tuwat Iesui ewatꞌypmo hawyi toineꞌen miitꞌin tok puo haryporiaꞌin wak haria. Miꞌiria Iesui hoꞌopot hap taꞌatumohaty kahato haype teꞌeruwak kahato. 
LUK.23.28	Miꞌi hawyi Iesui tehaꞌat wak haria kape hawyi toꞌe -Manaꞌin Ierusarẽi miaria e yt eweiwak teiꞌo uhepiat hoꞌopot pote e. Maꞌato eiwat ehepiat hoꞌopot hap aru eimepytꞌin hoꞌopot hawiat waku eweiwak e. 
LUK.23.29	Pywo putꞌok e irane ehepiat hoꞌopot kahato hap sese e. Mekewat eꞌat pe turan aru eweiꞌe kahato -Waku poꞌog haryporiaꞌin yt kat i imepytꞌin nakaria eweiꞌe aru e. Taꞌi yt imepyt i rakaria pote poꞌog waku eweiꞌe. Waku poꞌog yt kat i aimepytꞌin ahemi ete an eweiꞌe aru mekewat ehoꞌopat sese hap eꞌat pe e. 
LUK.23.30	Mekewat eꞌat pe eweiꞌe aru yityꞌok koꞌi pe -Eiwehytꞌok to uruewawi uruꞌauka hamuat eweiꞌe aru e. Miꞌi hawyi yityꞌok hit koꞌi pe eweiꞌe aru -Urumig neran eikaꞌa koꞌi pe katupono uruꞌauka teran uruwanikaptia eweiꞌe aru e. 
LUK.23.31	Katupono mio tã taꞌatumug uhepe ariaꞌyp yt itag i te ewywuat te turan mote aikotã wyti aru taꞌatunug ehepe ariaꞌyp koꞌi igag nakat ewywuaria. Pyno mio tã ewetunug mesup uhete yt kat i atunug saꞌag pykai aikotã aru taꞌatunug ehete ehewanikaptia aru eiminug saꞌag kahato hap poꞌypyi e Iesui haryporia wak haria pe topiat hoꞌopot hap turan.
LUK.23.32	Miꞌi hawyi iꞌewyte typy ok yt naku i sese nug haria miitꞌin potꞌauka haria miitꞌin potseroꞌok takaria taꞌatueroto yityꞌok kape iꞌatuꞌuka Iesui wywuat hamo. 
LUK.23.33	Miꞌi hawyi putꞌok iꞌatuꞌe itote mekewat yityꞌok saꞌag note mekewat yityꞌok nu kawiat miit akag kag ewywuat hap tote hawyi taꞌatupehik taꞌyn Iesui imoheg hap koꞌi wo teꞌariaꞌyp posak ete. Miꞌi hawyi taꞌatupoĩꞌam ywaipe.
LUK.23.33	Miꞌi hawyi taꞌatupehik wy mekewat typy ok yt naku i sese nug haria wy taꞌatuꞌariaꞌyp posak koꞌi ete hawyi taꞌatupotꞌam wẽtup ok Iesui po sese kai hawyi wẽtup ok ipo ran kai. 
LUK.23.34	Miꞌi hawyi Iesui toꞌe Tupana pe -Uiꞌywot waure wo ereineꞌen no uhewanikaptia minug saꞌag kai hap atikyꞌesat katupono yt taꞌatukuap i uwe sese uwe Uito Taꞌatuꞌmiꞌauka e Tupana pe. Miꞌi hawyi Iesui esokpe taꞌatuhep taꞌyn hawyi teꞌeruwemahara raꞌyn hesokpe kyiꞌat hamo aikotã waku hesokpe taꞌatupatꞌok hamo.
LUK.23.35	Miꞌi hawyi iraniaꞌin teꞌerahaꞌat aat Iesui ewowi. Miꞌi hawyi toꞌywania Iuteuria ywania iꞌatuehay saꞌag kahato Iesui ete -Taꞌi iraniaꞌin toiꞌatuehakyeraꞌat kuap wen maꞌato yt hesaika hin i tuwehakyeraꞌat hamo iꞌatuꞌe. Miꞌi hawyi iꞌatuꞌe Iesui pe -Pywo pe ti En Tupana Mipoꞌoro uruporekuat nuat pote waku ewewi erehakyeraꞌat hawyi erehep to eꞌariaꞌyp posak pyi iꞌatuꞌe. 
LUK.23.36	Suraraꞌin iꞌewyte Iesui moweukaꞌi saꞌag haria tukupteꞌen itote. Miꞌi hawyi suraraꞌin hum sapo hy ewywuat maꞌato yt naku i rakat nop takat neꞌi. 
LUK.23.37	Miꞌi hawyi -Pyno En aiꞌywania porekuat pote erehakyeraꞌat ro iꞌatuꞌe tope suraraꞌin. 
LUK.23.38	Miꞌi hawyi Morekuat Piratu tiwan naꞌyn -Miꞌi Miit ri Iuteu Ywania Porekuat Koro e tomiwan me hawyi toipehik Iesui akag apy tote ariaꞌyp posak ete.
LUK.23.39	Miꞌi hawyi mekewat wẽtup ok mekewat miit auka hat yt nakuat i tomoweukaꞌi haype Iesui wẽtup ariaꞌyp posak pyi -Pywo ti rat En nyti pywuat Tupana Mipoꞌoro pote uruhep to mesuwe pyi hawyi uruehakyeraꞌat ro En iꞌewyte erehakyeraꞌat ro meiũpe pyi ariaꞌyp posak pyi e Iesui pe. 
LUK.23.40	Mio tã toꞌe hawyi wẽtup ok Iesui po sese kawiat yt nakuat i mio tã toꞌe Iesui moweukaꞌi hat pe -Yt naku i miꞌi tã ere Iesui pe e. Yt erekenꞌẽ i apo Tupana pupi e. Pywo pe ti aiꞌapiheg aiminug saꞌag poꞌypyi mesuwat ariaꞌyp posak koꞌi ete e. 
LUK.23.41	Taꞌi aiminug saꞌag upi aiꞌauka aiꞌapiheg hamuat wen maꞌato Iesui yt kat i hin i saꞌag tutunug pykai toineꞌen toꞌapiheg hawe ikuꞌuro hamuat e. 
LUK.23.42	Miꞌi hawyi Iesui pe toꞌe -Mehin e yt uiwaure teiꞌo En karapeĩ ereineꞌen Wuatꞌi Miitꞌin Potypot nuat turan e. 
LUK.23.43	Miꞌi hawyi Iesui tiwesat raꞌyn -Pywo pe ti mesup eꞌat pe ereineꞌen uiwywo uhetama sese pe e Iesui tomohey pakup takat pe mekewat saꞌawyꞌi miitꞌin auka hat pe ariaꞌyp posak pyi.
LUK.23.44	Miꞌi hawyi atposake putꞌok e hawyi wãtym kape putꞌok e myẽꞌym ora turan iꞌypyryp kahato wãtym ewy mesuwat yi tote. 
LUK.23.45	Aat yt hẽtyhot hin i mesuwat yi tote hawyi mekewat Tupana motypot yat eꞌokenꞌypy sokpe kawiat hiotꞌe kahato myasetpuo yi kape. 
LUK.23.46	Miꞌi hawyi ariaꞌyp posak pyi Iesui toꞌe tehay pirik wo Tupana pe -Papai e epo pe raꞌyn atoiat Uipaꞌãu e. Mio tã toꞌe ipyhu tek taꞌyn hawyi ikuꞌuro raꞌyn. 
LUK.23.47	Miꞌi hawyi wẽtup ok suraraꞌin akag taꞌakasa yne hawyi tuwehum kahato Tupana pe -Pywo pe ti Meiũ Miit Iesui waku kahato rakat are e. 
LUK.23.48	Miꞌi hawyi iraniaꞌin sehaꞌat haria ikuap taꞌyn aikotã aikotã Iesui ikuꞌuro waku hap ewy hawyi teꞌeraꞌaipok taꞌyn taꞌatuꞌyat koꞌi kape. Maꞌato iꞌatuwat turan teꞌerepotiꞌa petek petek kahato muap upi -Paa urutoꞌe paa urutoꞌe e hamo Iuteuria eko ewy. 
LUK.23.49	Miꞌi hawyi Iesui wywuaria typyꞌi kahato rakaria yi wato Karireia pywiaria teꞌerahaꞌat kahato Iesui kuꞌuro hap kape pya pyi ariaꞌyp posak koꞌi kai tukupteꞌen wen maꞌato itote pyi teꞌeruwehaꞌat yne aikotã Iesui kuꞌuro turan hap kape.
LUK.23.50	Toineꞌen itote wẽtup ok miit Iuse e hap het rakat tawa Arimateia kaipywiat. 
LUK.23.51	Iuse ti waku kahato rakat. Miꞌi ti miitꞌin mimotypot kahato -Tupana topyhuꞌat irane Miitꞌin Porekuat nuat e hap ekatup hat Iuse. Saꞌawyꞌi toineꞌen iraniaꞌin woꞌonapin haria pyꞌasetpe karãpe -Yt naku i kahato Iesui pote waku watiꞌauka miꞌi iꞌatuꞌe turan maꞌato Iuse -Yt naku i watiꞌauka Miꞌi Miit e itote. 
LUK.23.52	Miꞌi hawyi Iesui ikuꞌuro hawyi Iuse toto morekuat Piratu kape hawyi tohẽtup -Etum no Iesui piit uhepe isyp hamo e. 
LUK.23.53	Miꞌi hawyi morekuat Piratu -Waku e hawyi Iuse tihep taꞌyn Iesui piit ariaꞌyp posak pyi hawyi tohuwy raꞌyn sokpe ikahu rakat hoꞌowoity rakatno. Miꞌi hawyi totopag naꞌyn ipiit woꞌosyp hawe nu wato kaꞌa pe aikope yt uwe i syp hawe nu kaꞌa miitꞌin minug pakup we totopag. 
LUK.23.54	Toisyp taꞌyn Iesui wãtym yt pya i turan. Waku taꞌatunug yne raꞌyn yne raꞌyn katupono mukiꞌite Tupana motypot hamuat hap eꞌat. Mukiꞌite yt ipotpap i hap eꞌat pe Tupana yn motypot hamuat hap eꞌat. 
LUK.23.55	Iꞌewyte haryporiaꞌin Iesui wywuaria yi Karireia kaipywiaria tuwat Iuse wywo Iesui syp hap kapiat teꞌeraꞌakasa hamo. 
LUK.23.56	Miꞌi hawyi teꞌeraꞌaipok taꞌyn taꞌatuꞌyat koꞌi kape mohag ikamhig se rakat kyiꞌat hamo Iesui piit pen hamo. Maꞌato mukiꞌite Tupana motypot eꞌat turan teꞌeremohy raꞌyn miwan enoi hap ewy.
LUK.24.1	Miꞌi hawyi hunete mytuꞌu eꞌat pe haryporiaꞌin saꞌawyꞌi wuat Iesui wywuaria iraniaꞌin haryporiaꞌin wywo tuwat Iesui syp hap kape mohag hy ikamhigse kahato rakat wywo ipiit pen hamuat Iuteu ywania eko ewy. 
LUK.24.2	Putꞌok iꞌatuꞌe hawyi mekewat nu kaꞌa hap ete isyp hap ete hawyi yt kat i te okenꞌypy nu kawiat saꞌawyꞌi ewy toineꞌen itote maꞌato tuweꞌokenhypꞌok pe raꞌyn taꞌatupuẽti Iesui syp hap. 
LUK.24.3	Miꞌi hawyi Iesui emiitꞌin haryporia kawiat tuwehytꞌok taꞌyn woꞌosyp hawe mekewat yi kaꞌa pe hawyi maꞌato Iesui piit yt taꞌatupuẽti hin i itote. 
LUK.24.4	Miꞌi hawyi teꞌeruwanetup kahato ipiit weityk hap etiat turan teꞌeruwemoherep taꞌyn iꞌatupyꞌasetpe typy ok ihainia atipy kaipywiat suut haria. Iꞌatuesokpe hẽtyhot kahato wywo teꞌeruwemoherep taꞌyn. 
LUK.24.5	Miꞌi hawyi haryporiaꞌin iꞌatupupi teꞌerokenꞌẽ kahato hawyi yi kape neꞌi hewo genꞌẽ pono. Miꞌi hawyi wemoherep haria atipy kaipywiaria teꞌeroꞌe iꞌatuepe -Kat pote ieineꞌen hat eweikat woꞌosyp hawe map haria pyꞌasetpe apo iꞌatuꞌe. 
LUK.24.6	Taꞌi Iesui yt uwe i meiũpe katupono toineꞌen i raꞌyn aikotã iꞌe hap ewy iꞌatuꞌe. Waure eweiꞌe apo raꞌyn kat som iꞌe ehepiat eweikupteꞌen tawa Karireia pe turanuat aikotã Iesui toꞌe -Myẽꞌym eꞌat hawyi arẽtem guꞌuro pyi e hap apo iꞌatuꞌe. 
LUK.24.7	Taꞌi mio tã iꞌe hap ewy topyhuꞌat mesup iꞌatuꞌe. Mio tã toꞌe ehepe -Pyno iraniaꞌin yt nakuaria i uiꞌauka wyti aru e. Miꞌi hawyi uikuꞌuro miitꞌin ekawiatno maꞌato myẽꞌym eꞌat uikuꞌuro sese hawyi areineꞌen i raꞌyn guꞌuro po pyi e ti raꞌyn kue Iesui ehepe yi Karireia pe turan iꞌatuꞌe atipy kaipywiaria haryporiaꞌin me. 
LUK.24.8	Miꞌi hawyi haryporiaꞌin teꞌeruwewanetup saꞌawyꞌi wuat Iesui e hap kape hawyi tuwenoꞌẽ raꞌyn isyp hap kaipyi. 
LUK.24.9	Miꞌi hawyi teꞌeraꞌaipok Iesui potmuꞌeria kape 11 ok takaria kape iꞌewyte iraniaꞌin Iesui emiitꞌin me hawyi putꞌok iꞌatuꞌe hawyi teꞌeraꞌakasa hap taꞌatuhenoi -Iesui ti toineꞌen i raꞌyn an tuwẽtem naꞌyn guꞌuro pyi ti an iꞌatuꞌe. 
LUK.24.10	-Pywo Iesui toineꞌen iꞌatuꞌe mana Maria yi Matarena kaipywiat iꞌewyte mana Iuanã hawyi wẽtup ok mana Maria Iesui potmuꞌe Tiaku ty iꞌewyte iraniaꞌin haryporiaꞌin saꞌawyꞌi wuat haria Iesui syp hap akasa haria. Miꞌiria ti teꞌeraꞌaipok hawyi taꞌatuhenoi yne raꞌyn Iesui potmuꞌeria pe. 
LUK.24.11	Miꞌi hawyi ipotmuꞌeria pe haryporiaꞌin henoi yne atipy piaria e hap koꞌi hawyi -Heso kahato manaꞌin iꞌatuꞌe haryporiaꞌin me. Yt taꞌatumohey hin i. 
LUK.24.12	Maꞌato Peteru tikuap hawyi meremo teput raꞌyn Iesui syp hap kape tehaꞌat hamo. Putꞌok toꞌe hawyi iꞌywytꞌokpypuo tehaꞌat. Tehaꞌat hawyi Iesui suwy hap sokpe yn toipuẽti itote. Miꞌi hawyi taꞌaipok taꞌyn toꞌyat kape maꞌato tuwanetup kahato taꞌakasa hap koꞌi etiat.
LUK.24.13	Iꞌewyte mekewat mytuꞌu eꞌat pe tuwat raꞌyn typy ok Iesui potmuꞌeria tawa hit Emau kape tawa wato Ierusarẽi kaipyi. Tawa hit Emau yt pya hin i Ierusarẽi pyi. Wãtymꞌi hap kaipyi wãtym hap kape hap ewy wahewyry muap upi hap ewy taꞌatuhewyry. 
LUK.24.14	Miꞌiria toꞌoehay kahato toꞌope yne taꞌatuꞌakasa hap Iesui kuꞌuro hap ete taꞌatuehay muap upi. 
LUK.24.15	Miꞌi turan Iesui putꞌok e iꞌatuwywo tewyry hamo. 
LUK.24.16	Maꞌato yt taꞌatukuap i uwe sese Iesui hap. Teꞌeraꞌakasa raꞌyn wen maꞌato yt taꞌatukuap i sese uwe Iesui katupono Tupana minug yt taꞌatukuap i uwe. 
LUK.24.17	Miꞌi hawyi Iesui toꞌe iꞌatuepe -Kat eweiꞌe ehehay eiwoꞌope eikohyewyry hap upi uhytꞌiꞌin e. Kat pote paa eweiꞌe. Yt eweipiit i haria eiperia e. 
LUK.24.18	Miꞌi hawyi wẽtup ok ihainia mehin Keupa e hap apo e Iesui pe -En ni Ierusarẽi miat ieineꞌen porap i hat apo e. Yt etikuap i te apo aikotã tokosap Ierusarẽi me eꞌihatꞌok pe turan apo e. 
LUK.24.19	Mio tã toꞌe hawyi Iesui apo e -Aikotã som tokosap itote e. Miꞌi hawyi toiwesat -Saꞌag kahato taꞌatunug naꞌyn itote wẽtup ok ete mekewat Iesui ete mekewat tawa hit Nasare kaipywiat hat ete e. Taꞌi Tupana ehay enoi hat kahato e. Pywo pe ti iminug koꞌi iwato kahato tutunug yt uwe minug ewywuat i e. Waku kahato Tupana wywuat iꞌewyte miitꞌin miitꞌin wanetup hawe iꞌatuꞌe. 
LUK.24.20	Miitꞌin powyro rakat pykai ahepaꞌi koro koꞌi iꞌewyte aiꞌakagnia imaꞌat kahato rakaria wo tukupteꞌen hawyi taꞌatupag Iesui morekuaria ahewanikaptia po pe raꞌyn iꞌauka hamo e. Miꞌi hawyi iꞌatuꞌe hap upi ariaꞌyp posak ete hawyi taꞌatuꞌauka raꞌyn iꞌatuꞌe. 
LUK.24.21	-Taꞌi uruwanetup hawe aiꞌywania Isareu ywania wanikaptia po pywiat ehakyeraꞌat hatno toineꞌen. Miꞌi hawyi koitywy myẽꞌym eꞌat tokosap taꞌyn ikuꞌuro hawyi iꞌatuꞌe. 
LUK.24.22	Miꞌi hawyi haryporiaꞌin Iesui emiitꞌin uruwywuaria urumogyt kahato katupono mesup ti hunete tuwat Iesui syp hap kape hawyi yt kat i ipiit taꞌatupuẽti itote. 
LUK.24.23	Miꞌi hawyi teꞌeraꞌaipok uruewawi hawyi mio tã iꞌatuꞌe uruepe -Mesup taꞌyn tuwemoherep taꞌyn atipy kaipywiaria uruewawi iꞌatuꞌe haryporiaꞌin teꞌeraꞌaipok hawyi iꞌatuꞌe. 
LUK.24.24	Miꞌi hawyi iraniaꞌin uiwyriaꞌin tuwat raꞌyn haryporiaꞌin mienoi kuap hamo sio pywo sio yt kuap hamo. Miꞌi hawyi Iesui syp hap teꞌeraꞌakasa haryporiaꞌin mienoi ewywuat taꞌatupuẽti itote wen maꞌato Iesui piit sese yt taꞌatupuẽti hin i iꞌatuꞌe Iesui pe yt ikuap i te turan. 
LUK.24.25	Miꞌi hawyi Iesui toꞌe iꞌatuepe -Are paĩ kat poteĩ yt eweimohey i te saꞌawyꞌi wuat Tupana ehay enoi haria miwan miat e hap koꞌi apo e. 
LUK.24.26	Taꞌi saꞌawyꞌi wuaria Tupana ehay wan haria taꞌatuhenoi kahato Miꞌi Miit ete e. Mio tã iꞌatuꞌe saꞌawyꞌi -Tupana Mipoꞌoro Ahehakyeraꞌat tohoꞌopot kahato aru tohoꞌopot kahato raꞌyn hawyi miitꞌin miꞌauka wo topyhuꞌat. Miꞌi hawyi taꞌaipok atipy kape i raꞌyn teẽtyhot hap kape iraꞌyn e. 
LUK.24.27	Miꞌi hawyi Tupana ehay moherep hat akag Muisei miwan kaipyi Iꞌewyte yne Tupana ehay moherep haria mienoi kaipyi tohenoi iꞌatuepe tuwepiat muap tote. 
LUK.24.28	Miꞌi hawyi tuwat i tawa hit Emau kape hawyi yt pya i tawa hit Emau kai hawyi Iesui toꞌe iꞌatuꞌe pe -Pyno meiũran irane uhytꞌiꞌin e. 
LUK.24.29	Maꞌato -Yt mehin eropyhuꞌat ro mesuwe uruwywo katupono wãtym naꞌyn iꞌatuꞌe Iesui pe. Miꞌi tupono topyhuꞌat topotmuꞌeria wywo maꞌato yt taꞌatukuap hin i te uwe hap. 
LUK.24.30	Miꞌi hawyi Iesui tenuk iꞌatuwywo turan man teneg totat hawyi -Waku e Tupana pe hawyi toipik aikotã saꞌawyꞌi wuat ewy hawyi tutum naꞌyn iꞌatuepe. 
LUK.24.31	Toipik mekewat man teneg topo wywo saꞌawyꞌi wuat ewy hawyi meremo taꞌatukuap taꞌyn uwe hap hawyi Tupana tomog naꞌyn yt iꞌatueha pytig i hap ewy hawyi meremo taꞌatukuap Iesui itote hawyi tuweityk taꞌyn iꞌatupyꞌasetpyi Iesui. 
LUK.24.32	Miꞌi hawyi teꞌeroꞌe toꞌope -Pywo pe ti rat Aiꞌakag Iesui ihay turan aria ewy aipyꞌa pe toineꞌen muap upi ihay aiwywo turan iꞌatuꞌe. 
LUK.24.33	Miꞌi hawyi meremo teꞌeraꞌaipok taꞌyn iraniaꞌin Iesui mohey haria kape tawa wato Ierusarẽi kapiaria enoi hamo. Putꞌok iꞌatuꞌe itote hawyi taꞌatupuẽti raꞌyn mekewat 11 ok takaria iraniaꞌin ipotmuꞌeria wywo. 
LUK.24.34	Putꞌok iꞌatuꞌe hawyi itotiaria teꞌeroꞌe typy ok takaria pe -Pywo pe ti rat tuwẽtem naꞌyn Aikaꞌiwat Iesui katupono tuwemoherep taꞌyn mesup Simau me iꞌewyte uhepe e. 
LUK.24.35	Miꞌi hawyi mekewaria Emau kaipywiaria taꞌatuhenoi aikotã muap upiat Iesui tuwemoherep iꞌatuepe. -Pywo urutenuk hap turan toipik aheman aikotã Iesui tipik man saꞌawyꞌi wuat man imipik hap ewy hawyi uruikuap taꞌyn uwe Iesui iꞌatuꞌe. 
LUK.24.36	Mio tã taꞌatuhenoi turan tuwemoherep taꞌyn Aikaꞌiwat Sese Iesui iꞌatupyꞌasetpe. Miꞌi hawyi toꞌe topotmuꞌeria pe -Tupana eimowepiit uiwyriaꞌin e.
LUK.24.37	Miꞌi hawyi maꞌato -Miit ehog iꞌatuꞌe taꞌatuwanetup hawe teꞌerokenꞌẽ kahato hawyi Iesui pupi. 
LUK.24.38	Miꞌi hawyi apo e -Kat poteĩ eweiwanetup kahato kowoꞌi kowoꞌi eipyꞌa pe yt kat i eiwepiit hap wywo e. Kat poteĩ tig yt eweimohey i te uheineꞌen guꞌuro pyi hap e. 
LUK.24.39	Pyno uimohey ro e. Eiweponug no uipiit ete uipiit suk hap koꞌi ete sio Uito sio yt e. Uito rat ewehaꞌat ro yt miit ehog hin i Uito katupono uikag koꞌi wywo uipiit puꞌi wywo areineꞌen e topotmuꞌeria pe. 
LUK.24.40	Mio tã toꞌe hawyi toimoherep taꞌyn topo suk hap kaꞌa koꞌi topy suk hap kaꞌa koꞌi hawyi -Uito ti rat uimohey ro eipe e. 
LUK.24.41	Maꞌato niatpo kahato imohey hamuat ipotmuꞌeria. Teꞌeruwanetup kahato itote iꞌewyte iꞌatuwepiit kahato raꞌyn. Miꞌi hawyi Iesui apo e iꞌatuepe yt taꞌatumohey i pote -Toineꞌen apo meiũpe eimiꞌu uiwyriaꞌin e. 
LUK.24.42	Miꞌi hawyi pira iwyp takat taꞌatupuẽti hawyi taꞌatuium naꞌyn Iesui pe. 
LUK.24.43	Miꞌi hawyi Iesui tuꞌu raꞌyn topotmuꞌeria ehamo miit Uito hap moherep hamo.
LUK.24.44	Tutuꞌu hawyi poꞌog Iesui toꞌe temiitꞌin me -Saꞌawyꞌi areineꞌen eipyꞌasetpiat turan ahenoi kahato ehepe aikotã aru topyhuꞌat uhete hap. Mesup eꞌat pe ahenoi teran ahaꞌaseꞌi Muisei miwan kaipyi Tupana ehay enoi haria miwan kaipyi yne uhetiat e. Iꞌewyte morekuat Tawi wepy hap miwan kaipyi uhetiat yne atimoherep teran yne uhetiat e. Koitywy topyhuꞌat raꞌyn yne iꞌatumienoi yian miat uhetiat hap ewy e. 
LUK.24.45	Miꞌi hawyi heremo yn naꞌyn iꞌatuwanetup hawe Tupana ehay Iesui tunug. Miꞌi hawyi taꞌatukuap kahato raꞌyn miwan saꞌawyꞌi wuat kai Iesui etiat hap hawyi heremo raꞌyn iꞌatuepyꞌa pe yne Iesui ete. 
LUK.24.46	Miꞌi hawyi Iesui toꞌe i -Taꞌi miwan saꞌawyꞌi wuat Tupana mimoherep tohenoi kahato uhetiat ahoꞌopot hap etiat uikuꞌuro hawyi myẽꞌym eꞌat uikuꞌuro raꞌyn hawyi areineꞌen i hap e Tupana miwan me saꞌawyꞌi wuat pe e. 
LUK.24.47	Taꞌi yian me Tupana henoi kahato uhetiat tehay wan haria po wo aikotã aru taꞌatuhenoi kahato tesaika hap wywo torannia ywania pe aikotã waku miitꞌin teꞌeruwemorem Tupana kape iꞌatuminug saꞌag hap koꞌi kaipyi uhet upi hap tohenoi miwan me e Iesui. Waku tawa Ierusarẽi me tohaꞌawynug naꞌyn mesuwat sehay wakuat hawyi waku yne ywania kape taꞌatuhenoi Uhaꞌyru ete e Tupana miwan me e. 
LUK.24.48	-Pyno eipe ti eweikuap taꞌyn uheineꞌen guꞌuro pyi hap uhowowi eweiꞌakasa hawyi e. 
LUK.24.49	Pyno Tupana mikyꞌesat ewy atum ehepe Tupana Paꞌãu eimoesaika hamuat e. Maꞌato waku meiũpe tawa Ierusarẽi me eweikupteꞌen hawyi meiũran areto hawyi atum aru ehepe Tupana Paꞌãu eimoesaika kahato uipotpap nug hamuat hap e topotmuꞌeria pe Iesui.
LUK.24.50	Miꞌi hawyi Iesui tioto raꞌyn topotmuꞌeria tawa wato Ierusarẽi myi tawa hit Petania kape. Miꞌi tote ipo koꞌi ywaiti pe tutunug hawyi -Tupana etipowyro uimohey haria wuatꞌi eꞌat pe etiꞌatupoityro miꞌiria ahẽtup e. 
LUK.24.51	Miꞌi toꞌe Tupana pe turan Iesui taꞌam naꞌyn atipy kape. 
LUK.24.52	Miꞌi hawyi taꞌatumotypot kahato itote Tupana hawyi teꞌeraꞌaipok taꞌyn tawa wato Ierusarẽi kape iꞌatuwepiit sakpo hap wywo. 
LUK.24.53	Putꞌok iꞌatuꞌe hawyi teꞌeropyhuꞌat Tupana motypot yat hawe hawyi -Waku kahato En Tupana taꞌatuꞌe itote aat kaꞌap.
JHN.1.1	Uito Iuwãu ti ahenoi teran Aikaꞌiwat saꞌawyꞌi ieineꞌen hap etiat. Saꞌawyꞌi sese turan mesuwat wuatꞌi nug hap eꞌyian mete ti Aikaꞌiwat Iesui toineꞌen Tupana kai te. Saꞌawyꞌi sese wuatꞌi owakai te Aikaꞌiwat set Tupana Ehay Moherep Hat toineꞌen are. Tupana kai toineꞌen saꞌawyꞌi iꞌewyte Tupana wo toineꞌen mekewat Tupana Ehay Moherep Hat are. 
JHN.1.2	Mesuwat wuatꞌi nug hap eꞌyian me te mekepe te toineꞌen Tupana kai te Aikaꞌiwat. 
JHN.1.3	Saꞌawyꞌi yne inug hap eꞌat turan Tupana mesuwat mytyyp nug hat toineꞌen. Taꞌi miꞌi turan toineꞌen Sehay e hap het rakat wẽtup Aikaꞌiwat set. Tupana yt kat i tutunug mesuwat rotiat Aikaꞌiwat yt uwe i itote pote. Mekewat Aikaꞌiwat Sehay wẽtup set toineꞌen itote yne nug hap eꞌat turan. Miꞌi wywo yne nug hat Tupana toineꞌen. Pywo Aikaꞌiwat yt uwe i mekewat eꞌat pe pote yt kat i toineꞌen kat kat koꞌi iminug hap. 
JHN.1.4	Aikaꞌiwat wẽtup set Sehay e hap ẽtyhot hap yne iminug koꞌi moieineꞌen hamuat. Miꞌi hawyi hẽtyhot hap putꞌok e yne miitꞌin ete iꞌatumohotꞌok hamo. 
JHN.1.5	Pywo pe ti Miꞌi ẽtyhot hap iꞌypyryp we teke imoẽtyhot hamuat. Miꞌi hawyi Aikaꞌiwat ẽtyhot hap iꞌypyryp hap yt hasep kuap i.
JHN.1.6	Nimo sese turan Tupana toꞌe -Pywo ti atipoꞌoro aru Uhaꞌyru miitꞌin atuehakyeraꞌat hamo e maꞌato waku saꞌawyꞌi atipoꞌoro wẽtup ok uhaꞌyru eꞌyian miat huut hap etiat enoi hamo e. Miꞌi ti Iuwãu e iwat het e. 
JHN.1.7	Miꞌi hawyi Iuwãu timoherep miitꞌin me mekewat Hẽtyhot e hap sese rakat uut hap etiat. Taꞌi Iuwãu henoi miitꞌin me mekewat miꞌi tẽtyhot hap wywo tuut irane miitꞌin atuehakyeraꞌat hamo taꞌatumohey pote. Tohenoi aikotã mekewat Ariãty Sese e hap het rakat tiꞌatumoieineꞌen kuap miitꞌin taꞌatumohey pote hap e. 
JHN.1.8	Iuwãu yt mekewat ariãty i are maꞌato mekewat Ariãty Sese e hap het rakat uut hap moherep hat toineꞌen Iuwãu. 
JHN.1.9	Miꞌi miit topyhuꞌat Ariãty Sese. Tuut wyti aru yne miitꞌin ieineꞌen hap moẽtyhot hamuat. 
JHN.1.10	Mekewat miit nimo pyi toineꞌen. Kat kat koꞌi mesuwat rotiat inug hat toineꞌen. Maꞌato mesuwat rotiaria yt ikuap i uwe. 
JHN.1.11	Aikaꞌiwat tuwemoherep saꞌawyꞌi toꞌywania Iuteuria ywania ehakyeraꞌat hamo maꞌato yt taꞌatumohey i yt taꞌatukyꞌesat i Iesui taꞌatuehakyeraꞌat hat taꞌatuporekuatno. 
JHN.1.12	Maꞌato tukupteꞌen imohey hanuaria. Miꞌiria teꞌeroꞌe taꞌatupyꞌa pe -Woromohey kahato En Iesui. Ereke ro uipyꞌa pe e haria pe aru Tupana toꞌe -Pywo ti rat koitywy woronug en mesup uhaꞌyru sese wo uhakiꞌyt sese wo e aru ahepe Iesui mohey haria pe. 
JHN.1.13	Mio tã watoꞌe pote Tupana aiꞌywotno topyhuꞌat. Tupana yn aimoherep kuap tosaꞌyruꞌin wo tosakiꞌytꞌin no. Mesuwe toineꞌen aiꞌywot aiwemoherep hap kaipyi. Maꞌato watimohey hawyi Aiꞌywot atipy piat toineꞌen aiꞌywotno. Yt aiwekaipyi i watopyhuꞌat kuap Tupana mepytꞌin no. Yt watuwemoherep kuap i aiwekaipyi Tupana mepytꞌin no katupono Tupana kaipywiat yn imepytꞌin wo teꞌeruwemoherep.
JHN.1.14	Mekewat Sehay e hap het rakat Iesui aiꞌewywuat tuwemoherep miitno aipiit ewywuat tuwemoherep. Miꞌi hawyi watehaꞌat kuap i hẽtyhot atipy kaipywiat Tupana saꞌyru wẽtup yn kape. Miꞌi hawyi toineꞌen aipyꞌasetpe. Putꞌok e mesuwe hegyiꞌat hap moherep hamo. Miꞌi ti Wakuat Sese toineꞌen. Hãpyk hap yn tuete. Pywuat rakat toineꞌen. 
JHN.1.15	Haꞌawyte te ti Iuwãu mekewat woꞌosetꞌok hat henoi henoi kahato miitꞌin me Mekewat miit etiat. Mio tã e miitꞌin me -Meipe raꞌyn tuut irane uhewatꞌypmo wẽtup ok uheineꞌen hap eꞌyian me te wuat ieineꞌen hat e. Miꞌi suut hanuat wyti poꞌog poꞌog wakuat uikawiat e. 
JHN.1.16	Taꞌi miꞌi miit poꞌog kahato uikai rakat katupono Miꞌi ti aru hegyiꞌat hap kaipyi aipoityro kahato hap watipuẽti e. 
JHN.1.17	Nimuat ahaꞌaseꞌi Muisei wyti henoi kahato waĩꞌe hap ahepuo maꞌato mesup ti koitywy Aipotypot Tupana Mipoꞌoro Sese Iesui raꞌyn henoi kahato ahepuo tegyiꞌat hap sese pywuat sehay e. 
JHN.1.18	Taꞌi yt karamuo i ti miitꞌin teꞌeraꞌakasa kuap Tupana sese kape. Maꞌato Tupana Saꞌyru taꞌakasa kahato Tupana kape. Haꞌyru ti putꞌok e hawyi Tupana moherep ahepiat hamo toineꞌen. Katupono miꞌi toꞌywot yatypepywiat suut hat e.
JHN.1.19	Miꞌi hawyi mekewat Iuteu ywania akag koꞌi tawa wato Ierusarẽi miaria gupteꞌen haria tiꞌatupoꞌoro raꞌyn paꞌiria aseꞌi Irewi emiariruꞌin mekewat woꞌosetꞌok hat Iuwãu kape apo iꞌatuꞌe hamo -Uwe sese kahato kahu en uhyt iꞌatuꞌe hamo. En apo Tupana Mipoꞌoro uruporekuatnuat raꞌyn sio yt iꞌatuꞌe. 
JHN.1.20	Maꞌato toiꞌatuwesat kahato heremo kahato -Uito ti yt Tupana mipoꞌoro wuatꞌi miitꞌin kaꞌiwatnuat hin i e iꞌatuepe. 
JHN.1.21	Mio tã e pote -Uwe sese pyno en sio apo saꞌawyꞌi wuat ahaꞌaseꞌi Tupana ehay moherep hat Eria putꞌok e i raꞌyn atipy kaipyi apo pyno iꞌatuꞌe. -Yt miꞌi i ti uito e. -Sio apo en mekewat Tupana ehay enoi eꞌyian miat hat urumiekatup sio yt iꞌatuꞌe. -Yt miꞌi i ti uito e Iuwãu apo e haria pe. 
JHN.1.22	-Pyno ehenoi kahato ro uwe sese en hap katupono urupoꞌoro haria tikuap teran kahato ti etiat uwe sese en hap iꞌatuꞌe. Katupono urupoꞌororia haria tikuap teran uwe sese hap iꞌatuꞌe. Kat e hap som waku uruhenoi etiat iꞌatuꞌe e. 
JHN.1.23	Miꞌi hawyi toiꞌatuwesat -Nimo te ti mio tã e ahaꞌaseꞌi Isaia tomiwan me 40.3 pe -Tuut wyti aru wẽtup ok miitꞌin atumuꞌe yahig notiat hanuat e. Yahig notiat tehay pirik wuat woꞌomuꞌe hanuat e. Aiporekuat Tupana mipoꞌoro uut hamuat moherep hanuat e Isaia saꞌawyꞌi miwan me e Iuwãu. 
JHN.1.24	Iꞌewyte Iuteuria akag koꞌi miitꞌin napin haria taꞌatupoꞌoro Iuwãu kape apo iꞌatuꞌe hamo. 
JHN.1.25	-Mehin iꞌatuꞌe pyno en yt Tupana mipoꞌoro wuatꞌi porekuatnuat i pykai kat pote pyno etiꞌatusetꞌok aiꞌywania yꞌy wo iꞌatuꞌe. Uito yt Eria i ere yt Tupana ehay moherep hat aimiekatup ere pykai kat tuponoĩ etiꞌatusetꞌok setꞌok aiꞌywania yꞌy wo iꞌatuꞌe. 
JHN.1.26	Miꞌi hawyi Iuwãu tiꞌatuwesat -Uito ti worohoꞌosetꞌok yꞌy wo e. Maꞌato toineꞌen eipyꞌasetpe wẽtup ok yt eimikuap i te e. 
JHN.1.27	Miꞌi miit ti uhewatꞌypmuat tuut irane. Miꞌi miit waku sakpo e rakat poꞌog waku kahato uikai e. Pywo ti uiwat uhewaku hap yt putꞌok e hin i ipy saity pok hamo e Iuwãu Iesui waku kahato hap moherep hamuat. 
JHN.1.28	Mekewat eꞌat pe Iuwãu timoherep kahato miitꞌin me tehay Aikaꞌiwat etiat yt pya hin i tawa Petania pyi Iutãu hy sakpo aikope miitꞌin toiꞌatusetꞌok hap tote.
JHN.1.29	Eꞌihatꞌok pe Iuwãu taꞌakasa Iesui uut tewowiat hap kape. Miꞌi hawyi toꞌe temiitꞌin me -Eiwehaꞌat ro e. Meipe tuut raꞌyn Tupana mipoꞌoro ihũ ewywuat putꞌok e yne miitꞌin minug saꞌag hap moweityk hamuat e. 
JHN.1.30	Pywo ti meipewat miit wyti uimienoi saꞌawyꞌi wuat ewywuat aikotã areꞌe -Uhewatꞌypmuat wyti miꞌi miit maꞌato uheꞌyian miat pykai miꞌi ti meipe tuut uiꞌe hap ewywuat e. Pywo uhewatꞌypmo tuut wen maꞌato saꞌawyꞌi toineꞌen miꞌi uheꞌyian miat e. 
JHN.1.31	Maꞌato uwe kahato hap miꞌi miit saꞌawyꞌi yt atikuap hin i e. Maꞌato ariot miitꞌin setꞌok hamo miꞌi miit puꞌap moherep hamo. Isareu ywania tikuap mono hetiat hamo e.
JHN.1.32	Wẽtup eꞌat pe Iuwãu taꞌakasa Iesui kape hawyi toꞌe -Haꞌawyte neke araꞌakasa raꞌyn uito Tupana Paꞌãu putꞌok e raꞌyn meiẽwat miit ete hawyi topyhuꞌat iꞌakag note atipy kaipywiat Pykasu ewywuat tuut hap e Iuwãu miitꞌin me. 
JHN.1.33	Saꞌawyꞌi yt atikuap i miꞌi miit maꞌato uipoꞌoro miitꞌin setꞌok yꞌy wuat hat Tupana mio tã e uhepe -Meiũran ti aru tuut ewowi miitꞌin setꞌok Uipaꞌãu wakuatnuat sese hanuat e. Miꞌi hawyi uipaꞌãu topyhuꞌat aru ipiit ete hawyi aru etikuap taꞌyn miꞌi miit uimipoꞌoro raꞌyn miitꞌin setꞌok Tupana Paꞌãu wywuat hanuat e Iuwãu me e. 
JHN.1.34	-Miꞌi kape ti uito araꞌakasa raꞌyn miꞌi tupono ahenoi hamuat ehepuo -Miꞌi miit ti Tupana saꞌyru sese raꞌyn are e woꞌosetꞌok hat Iuwãu iꞌatuepe.
JHN.1.35	Wẽtup eꞌat tokosap hawyi Iuwãu woꞌosetꞌok hat toineꞌen i raꞌyn Iutãu hy ẽpeke typy ok topotmuꞌeria wywo. 
JHN.1.36	Miꞌi turan taꞌakasa i raꞌyn Iesui ikosap turan hawyi toꞌe topotmuꞌeria typy ok pe -Eiwehaꞌat ro e meke ti raꞌyn tokosap Tupana Hũ e. 
JHN.1.37	Hemiitꞌin tikuap taꞌyn hawyi tuwat raꞌyn Iesui upi. 
JHN.1.38	Miꞌi turan Iesui tehaꞌat tosaipepe toupiat õꞌẽ haria kape. Miꞌi hawyi toꞌe iꞌatuepe -Kan eweikat uhytꞌiꞌin e hawyi teꞌeroꞌe -Woꞌomuꞌe hat aikopeĩ ereineꞌen iꞌatuꞌe. Maꞌato taꞌatupusu puo Irapi iꞌatuꞌe aikopeĩ ereineꞌen iꞌatuꞌe. 
JHN.1.39	Miꞌi hawyi Iesui tiꞌatuwesat -Eweiwat ro uhupi hawyi mono atimoherep aikope uheineꞌen hap ehepuo e Iesui. Mio tã e hawyi tuwat raꞌyn Iesui upi aikope heineꞌen hap kape. Miꞌi hawyi itote putꞌok iꞌatuꞌe wãtymꞌi turan. Miꞌi hawyi itote tukupteꞌen iꞌatuewãtym naꞌyn Iuwãu potmuꞌeria typy ok takaria. 
JHN.1.40	Miꞌi hawyi wẽtup ok Iuwãu potmuꞌe Ãtere e hap het rakat toineꞌen porapꞌi Iesui wywo. 
JHN.1.41	Miꞌi hawyi Iesui etiat toikuap hawyi meremo Ãtere toto raꞌyn toykeꞌet puẽti hamo. -Simau e atipuẽti raꞌyn wyti Tupana Mipoꞌoro Aiporekuatnuat e maꞌato topusu puo -Atipuẽti raꞌyn wyti ahemesia e Simau me. 
JHN.1.42	Miꞌi hawyi Ãtere tioto toykeꞌet Iesui kape hawyi Iesui toꞌe iykeꞌet pe -En ni Simau Iuwãu saꞌyru e maꞌato eset pakup atum epe mehin e. Koitywy ti aru Nu e raꞌyn eset e Iesui. Maꞌato topusu puo Iuteuria ywania pusu puo Sewa eset e maꞌato Kereku pusu puo Peteru eset e.
JHN.1.43	Wẽtup eꞌat hawyi Iesui toto teran i raꞌyn teꞌyi Karireia kape. Muap upi toipuẽti raꞌyn Wiripi e hap het rakat. Miꞌi hawyi Iesui toꞌe Wiripi pe. Eriot ro uhupi e. 
JHN.1.44	Meimuẽwat myẽꞌym ok takaria wyti Wiripi hawyi Ãtere hawyi Peteru tawa Pesaita kaipywiaria. 
JHN.1.45	Wiripi tikuap taꞌyn Iesui hawyi toto raꞌyn towy ok Natanaeu puẽti hamo. Toipuẽti hawyi toꞌe -Are paĩ koitywy watipuẽti raꞌyn Tupana Mipoꞌoro Aiporekuatnuat sese mekewat saꞌawyꞌi wuat Muisei miwan miat mienoi ewy mekewat Tupana ehay nimuat eꞌyian miat miwan miat mienoi ewy e. Miꞌi miit ti Iesui e hap het rakat mekewat mehin Iuse saꞌyru e. Miꞌi ti mekewat tawa Nasare kaipywiat e. Wiripi towy ok Natanaeu pe. 
JHN.1.46	Mio tã e hawyi Natanaeu toꞌe -U e eso mehin e uiwanetup hawe yt uwe i rasom tawa Nasare kaipywiat waku rakat e Wiripi pe. Miꞌi hawyi -Toꞌiro pyno waku etikuap mono Iesui wakuat sio yt nakuat i hap hamo e. 
JHN.1.47	Maꞌato putꞌok e irane turan Iesui ti taꞌakasa raꞌyn Natanaeu kape hawyi toꞌe -Meiẽ meipe ti raꞌyn tuut aiꞌywania Isareu ywania sese hãpyk kahato rakat e. 
JHN.1.48	Miꞌi hawyi Natanaeu toꞌe Iesui pe -Aikotã tuponoĩ uikuap En Uhyt e. Miꞌi pote Iesui tiwesat -Haꞌawyte neke ewy Wiripi piat ekay kay hap eꞌyian mete mekewat Wiku yp ywytꞌokpype ereineꞌen turan eweran turan tig araꞌakasa ewowi e. 
JHN.1.49	Miꞌi pote Natanaeu toꞌe Iesui pe -Woꞌomuꞌe hat pywo En ni Tupana Saꞌyru sese are. En ni Isareu ywania Porekuat koro e. 
JHN.1.50	Miꞌi hawyi Iesui tiwesat -Pyno meremo uimohey en mekewat Wiku yp ywytꞌokpype ereineꞌen eweran turan araꞌakasa ewowi uiꞌe hawyi yn uimohey raꞌyn e. Pywo pe ti meiũran ti aru poꞌog poꞌog miꞌi kai hap ewy tuwemoherep ewowi e. 
JHN.1.51	Poꞌog iwato kape erehaꞌat e. Meiũran eraꞌakasa aru atipy teꞌokenhypꞌok pe. Miꞌi kape ti aru tuwat tuwat yi kaipyi Tupana potpoꞌororia atipy piaria iꞌewyte teꞌeraꞌaipok aipok aipytyp kape e. Uito ti mekewat muap atipy kape e. Uito miꞌi uiꞌe hap eraꞌakasa hawyi poꞌog uimohey hap topyhuꞌat mekewat -Araꞌakasa en eweran turan Wiku yp og me uiꞌe hap kawiat e Iesui.
JHN.2.1	Myẽꞌym eꞌat hawyi teꞌeruwaꞌatunug miitꞌin tawa Kana pe yi Karireia pe. Miꞌi tote taꞌatunug ienuk hap katupono typy ok woꞌokyiꞌat hap eꞌat taꞌatunug itote. Iesui ty wy toineꞌen itote. 
JHN.2.2	Iꞌewyte Iesui hemiitꞌin wywo taꞌatuwenka iꞌatuwoꞌokyiꞌat hap ienuk hap kape. 
JHN.2.3	Miꞌi turan maꞌato Uwa sapo hy taꞌatumoꞌẽ yne raꞌyn miꞌi pote Iesui ty toꞌe -Yt kat i raꞌyn wyti Uwa sapo hy meiũpe Uimepyt e. 
JHN.2.4	Miꞌi pote Iesui toꞌe -U mana kat som etikyꞌesat atunug e. Koran te ti yt uipopap i te Tupana esaika hap moherep miitꞌin miat hamo e toty pe. 
JHN.2.5	Miꞌi hawyi ity toꞌe ienuk nug hat eropat haria pe -Kat e Uimepyt ehepe hap ewy o ewetunug eipoꞌoro hap oktan e. 
JHN.2.6	Miꞌi turan itote 6 kamuti wato nu kawiat koꞌi tukupteꞌen itote miitꞌin posei hamuat Iuteuria eko ewy. Wẽtup kamuti pe tukupteꞌen 15 ekuiruꞌa piat yꞌy iꞌatuꞌe. 
JHN.2.7	Miꞌi hawyi Iesui toꞌe woꞌeropat haria pe -Eweiꞌatuewopyro ro yꞌy wo kamuti koꞌi e. Mio tã e hawyi taꞌatupytꞌatnug yne taꞌatuewopyro raꞌyn 6 kamuti. 
JHN.2.8	Howopy yne hawyi Iesui toꞌe iꞌatuepe -Ewehoꞌosat ro koitywy kamuti piat kurin hawyi ewehoꞌopomeꞌeg no ienuk hap kaꞌiwat pe e. Miꞌi hawyi taꞌatueheꞌeroto miꞌi kape. 
JHN.2.9	Miꞌi hawyi ienuk hap kaꞌiwat hãꞌãg naꞌyn mekewat sapo hy yt yꞌy hin i raꞌyn maꞌato Uwa sapo hy wo raꞌyn topyhuꞌat yꞌy. Maꞌato yt toikuap i aikope pywiat Uwa sapo hy wo hap maꞌato heropat haria yn ikuap. Miꞌi hawyi ikaꞌiwat tikay kay tuwewowi iharyꞌi rakat nuat. 
JHN.2.10	Miꞌi hawyi toꞌe tope -Mehin e saꞌawyꞌi wuat ienuk nug hawe ti uruimoꞌẽ miitꞌin me Uwa sapo hy he rakat e maꞌato watꞌypmo ti iꞌatuꞌok hawyi uruimoꞌẽ heĩpyt yt he rakat i raꞌyn e maꞌato en wyti yt uruꞌewy hin i kat pote watꞌypmuat raꞌyn poꞌog he rakat saꞌawyꞌi wuat kai etum uruepe Uwa sapo hy e. Taꞌi he sese ti rat mesuwat sapo hy e iharyꞌi pakup takat pe. 
JHN.2.11	Yt miitꞌin mikuap oktan i Iesui haꞌawynug itote Uwa sapo hy he rakat yꞌy kawiat 6 kamuti howopy toimoherep yꞌy kawiat itote. Saꞌawyꞌi te turan yt karãpe i Iesui timoherep tesaika hap iwato hap nug hamuat mekewat Tupana yn inug kuap hap minug ewy. Saꞌawyꞌi tohaꞌawynug miꞌi tã hap tawa Kana pe yi Karireia pe. Toimoherep Tupana esaika hap topiit pywiat wakuap nug kuap hap itote. Miꞌi hawyi ipotmuꞌeria timohey kahato raꞌyn taꞌatupyꞌa piat pyi.
JHN.2.12	Miꞌi hawyi ti Iesui toto raꞌyn tawa Kana kaipyi tawa wato Kawanaum kape toty toꞌywytꞌin sese temiitꞌin wywo. Miꞌi hawyi tukupteꞌen porapꞌi itote.
JHN.2.13	Miꞌi turan Iuteuria waꞌatunug hap eꞌat putꞌok e irane i raꞌyn mekewat teꞌeruwanetup aikotã saꞌawyꞌi Tupana tiꞌatuhep wanikaptia po pywiat hap eꞌat. Miꞌi hawyi Iesui toto tawa koro Ierusarẽi kape. 
JHN.2.14	Putꞌok e hawyi Tupana motypot hap yat wato pe Iesui teke raꞌyn mekewat okenꞌypy wato tote. Miꞌi turan itote toiꞌatupuẽti hũria Wewato ahup weneru haria Uweiria koꞌi weneru haria Pykasu weneru haria sem toiꞌatupuẽti iꞌewyte tineiru poreraꞌat haria apyk puaria yparakai ypyke tukupteꞌen toiꞌatupuẽti. 
JHN.2.15	Miꞌi pote Iesui tunug haity kawiat iꞌatuꞌapiheg hamuat. Miꞌi hawyi haity wo toiꞌatusytpok kahato Tupana motypot yat piat wehũria weneru haria. Iꞌewyte toiꞌatusytpok Wewato ahup koꞌi Uweiria koꞌi Tupana motypot yat pyi. Miꞌi hawyi wuatꞌi etama etineiru patꞌok patꞌok hap yparakai koꞌi toiꞌatuꞌãpeꞌokpun naꞌyn tohytpok yne tineiru koꞌi yi tote. 
JHN.2.16	Miꞌi hawyi Iesui toꞌe pykasu weneru haria puo -Eweiꞌatuporenotem no ehepykasu koꞌi Tupana motypot hap yat pyi e. Waĩꞌe yt ewetunug neiꞌo Uiꞌywot motypot yat weneruꞌi weneruꞌi e hap yat no e. Eweiwat ro mesuwe pyi e. 
JHN.2.17	Toiꞌatusopo sopo yne hawyi hemiitꞌin teꞌeruwanetup taꞌyn aikotã saꞌawyꞌi miwan me tohenoi hap kape -Uikyꞌe hap emotypot etiat aikotã aria ewy uipyꞌa pe hap ewy e. Atikyꞌe kahato emotypot yat Tupana e miwan Saumu 69.9 pe. 
JHN.2.18	Miꞌi hawyi itotiaria Iuteuria teꞌeroꞌe Iesui pe -Etomoherep to koitywy eminug iwato rakat. Uwe kahu epoꞌoro meke tã nug Tupana motypot yat piat hamo iꞌatuꞌe. Waku merep hap ewy etimoherep uwe epoꞌoro hat miꞌi nug hamuat iꞌatuꞌe. 
JHN.2.19	Miꞌi hawyi toiꞌatuwesat -Pyno waku iwato kahato atimoherep ehepe e. Eweiꞌaporok meiũwat Tupana motypot yat pote atiꞌãpeꞌokꞌam i raꞌyn myẽꞌym eꞌat pe yn atunug i raꞌyn e Iesui Iuteuria akag koꞌi pe. 
JHN.2.20	-Eso kahato iꞌatuꞌe kat pote saꞌawyꞌi te nagnia tunug niatpo kahato 46 anu pe taꞌatunug meiũwat Tupana motypot yat iꞌatuꞌe. Aikotã ten pyno etunug kuap myẽꞌym eꞌat pe yn iꞌatuꞌe. 
JHN.2.21	Maꞌato hãꞌãkap wuo Iesui henoi iꞌatuepe. Mio tã e topiit etiat pe Tupana yat e. 
JHN.2.22	Maꞌato Iesui wyriaꞌin i wyti mio tã e hap yt uwe i ikuap maꞌato meiũran Iesui ikuꞌuro hawyi toineꞌen i raꞌyn guꞌuro pyi hawyi taꞌatukuap taꞌyn kat som toꞌe sese hãꞌãkap wuo hap. 
JHN.2.23	Mekewat ienuk wato turan Iesui tiꞌatumoehãite kahato tawa Ierusarẽi miaria iꞌahuu rakaria. Miꞌi pote typyꞌi kahato itotiaria tipywo raꞌyn Iesui kat pote teꞌeraꞌakasa raꞌyn iwat iminug koꞌi kape. 
JHN.2.24	Maꞌato Iesui yt tipywo hin i tomohey iꞌatuepiat hap katupono toikuap taꞌyn yt towat temiitꞌin sese i hap toikuap. 
JHN.2.25	Yt uwe i henoi Iesui pe miitꞌin etiat wen maꞌato toikuap taꞌyn miitꞌin wanetup hap koꞌi tuwekaipyi. Toikuap tuwewi miitꞌin wanetup hap koꞌi.
JHN.3.1	Toineꞌen tawa Ierusarẽi me wẽtup ok miit Nikutemu e hap het rakat. Miꞌi ti Iuteuria ywania akag iꞌatunapin koro hat. 
JHN.3.2	Miꞌi ti wãtym muo Nikutemu toto Iesui kape. Putꞌok e Iesui ete hawyi toꞌe tope -Urumuꞌe hat e ewat eminug wakuap koꞌi yt uwe misepap ewy i raꞌyn e. Miꞌi pote uruikuap Tupana epoꞌoro urumuꞌe hamo hap mehin e. Miꞌi pote uruikuap Tupana toineꞌen ewywo kahato Mehin e Iesui pe. 
JHN.3.3	Maꞌato Iesui tiwesat -Pywo pe ti areꞌe epe uwe uwe iꞌywaĩꞌĩ pakupꞌi miꞌi haria yn ni teꞌeropyhuꞌat Tupana emiitno e. Pywo ti wemoherep pakup i haria yn tukupteꞌen aru atipy pe aikope Tupana toineꞌen Morekuatno hap tote are e. 
JHN.3.4	Miꞌi hawyi Nikutemu -Yt uwe kuap i raꞌyn ten teke pakup i toty ymyẽ pe e. Aikotã som pyno waku watuwemoherep pakup i hap e. 
JHN.3.5	-Mesuwat uiꞌe hap ti pywo pe areꞌe. Wemoherep pakup i haria yn ni teꞌeropyhuꞌat kuap Tupana emiitno e. Pywo yꞌy wywo iꞌewyte Tupana Paꞌãu kaipyi ewemoherep hawyi yn Tupana mepytno ereineꞌen e. Miꞌi hap ewy yn ni teꞌeropyhuꞌat miitꞌin Tupana mepytꞌinno e Iesui. 
JHN.3.6	-Maꞌato toꞌywot kaipywiat wemoherep hat ti miit piit kawiat topyhuꞌat maꞌato Tupana Paꞌãu kaipywiat wemoherep hat ti ipaꞌãu me Tupana mepyt ri raꞌyn tuwemoherep e. 
JHN.3.7	Kat pote yt hotꞌokꞌe i uimienoi eꞌywaĩꞌĩ pakup i ro uiꞌe hap e Iesui. 
JHN.3.8	-Pyno Tupana Paꞌãu kaipyi yn Tupana mepytno erepyhuꞌat. Miꞌi etiat enoi hamuat niatpo kahato maꞌato aikotã ywytu hewyry tomikyꞌesat ewy kahato hap ewy e. Ipuehay watikuap kahato wen maꞌato aikope pyi wasere tuut hap yt uwe i ikuap iꞌewyte ito hap yt uwe i ikuap. Miꞌi hap ewy Tupana Paꞌãu tomoherep pakup i miitꞌin tomikyꞌesat ewy e. Yt heremo i Tupana Paꞌãu ywytu ewy maꞌato putꞌok e hawyi watikuap Tupana raꞌyn Tupana saꞌyru wo Tupana sakiꞌyt no teꞌeropyhuꞌat e. 
JHN.3.9	Miꞌi hawyi Nikutemu toꞌe -Yt atikuap i te emienoi Uhyt e. 
JHN.3.10	-Paĩ are en aiꞌywania Isareu ywania muꞌe hat koro kahato pykai apo yt etikuap i miowat uimienoi epiat e Iesui. 
JHN.3.11	-Pywo pe ti ahenoi epe mesuwat urumikuap oktan e. Iꞌewyte uruꞌakasa hap oktan maꞌato apo yt etimohey i urumienoi koꞌi e. 
JHN.3.12	Miitꞌin misepap sehay mesuwarotiat puo raꞌyn ahenoi epe wen maꞌato miꞌi pykai yt etikuap hin i uiꞌe hap aikotã ten etikuap uimienoi Tupana misepap sehay puo atipy piat raꞌyn ahenoi epe pote e. 
JHN.3.13	Yt uwe i miꞌi rẽ toto atipy kape. Wẽtup ok yn toto atipy kape hawyi iꞌewyte tuut raꞌyn meikowo atipy kaipyi. Wẽtup ok yn Miꞌi ti Miitꞌin Ykeꞌet tuut raꞌyn atipy kaipyi e.
JHN.3.14	Saꞌawyꞌi ahaꞌaseꞌi Muisei timopoĩꞌam ariaꞌyp posak ete moĩ iãꞌãkap imehit rakat mohag wo. Miꞌi tutunug yahig note moĩ tok pe moĩ miekatuꞌu koꞌi moehãite hamo ipap tet pupi. Miꞌi hap ewy ti aru Miitꞌin Ykeꞌet taꞌatumopoĩꞌam ariaꞌyp posak ete e. 
JHN.3.15	Miꞌi hawyi meiẽwat iꞌatumimopoĩꞌam mohey haria wyti wuatꞌi eꞌat piat ieineꞌen hanuaria tukupteꞌen e. 
JHN.3.16	Katupono Tupana tiꞌatukyꞌe kahato miitꞌin haype tutum Tosaꞌyru wẽtup ok takat iꞌatuepe e. Miꞌi pote uwe uwe imohey miꞌi haria wyti aru yt ikuꞌuro sese i maꞌato wuatꞌi eꞌat pe raꞌyn iꞌatuehãite hap toineꞌen e Iesui. 
JHN.3.17	Taꞌi Tupana tipoꞌoro Tosaꞌyru miitꞌin ehakyeraꞌat hanuat sese. Taꞌi yt miitꞌin atumaꞌat yt hamo i Tupana tipoꞌoro Tosaꞌyru e. 
JHN.3.18	Uwe uwe Haꞌyru mohey haria ti Tupana yt tiꞌatuꞌapiheg i maꞌato iraniaꞌin ti aru yt imohey i haria Tupana miꞌatuꞌapiheg wuatnuaria tukupteꞌen are. Miꞌiria pe wyti aru mio tã e Tupana -Yt nakuaria i sese eipe e katupono Uhaꞌyru uimiium pun haria eipe e. 
JHN.3.19	-Atum kahu raꞌyn Uhaꞌyru ariãty ewy ehepe mekewat muap uhewowiat moherep hamuat wen maꞌato yt eweikyꞌesat i Uhaꞌyru ariãty ewywuat e. Yt naku i eipe e katupono poꞌog iꞌypyryp hap neꞌi miꞌi haype eweikyꞌesat are katupono eiminug saꞌag hap nug hap poꞌog eweikyꞌesat iꞌypyryp wiat haype e. Miꞌi pote iꞌypyryp we yn eweikupteꞌen e. 
JHN.3.20	Yt nakuap i nug haria yt ikyꞌesat i neꞌi ariãty e. Taꞌatukyꞌesat pya kahato taꞌatukawiat hẽtyhot hap katupono taꞌatuminug saꞌag koꞌi moherep hap yt taꞌatukyꞌesat i haype e. 
JHN.3.21	Maꞌato iraniaꞌin wakuap nug neran haria tõꞌẽ tõꞌẽ ariãty kape katupono taꞌatukyꞌesat taꞌatuminug wakuap koꞌi Tupana esaika hap wywuat tuwemoherep hap e Iesui Nikutemu pe.
JHN.3.22	Meiũran hawyi toto Iesui yi Iuteu kape topotmuꞌeria wywo. Miꞌi hawyi toineꞌen motꞌi itote topotmuꞌeria wywo. Miꞌi tote taꞌatusetꞌok kahato miitꞌin yꞌy pe. 
JHN.3.23	Miꞌi turan woꞌosetꞌok hat Iuwãu tiꞌatusetꞌok miitꞌin tawa hit Enũ pe yt pya hin i tawa Sarim kai katupono toineꞌen yꞌy iwato rakat itote. Miꞌi kape tõꞌẽ tõꞌẽ miitꞌin Iuwãu kape teꞌeruwesetꞌok yꞌy piat hamo. 
JHN.3.24	Miꞌi tã hap ewy Iuwãu pyhik hap eꞌyian mete. 
JHN.3.25	Itote tuꞌuka tuꞌuka toꞌope sehay wo Iuwãu potmuꞌeria wẽtup ok Iuteu wywo aikotã aikotã som poꞌog hãpyk watiꞌatusetꞌok miitꞌin taꞌatuꞌe hap ete tuꞌuka sehay wo. 
JHN.3.26	Miꞌi hawyi tuwat Iuwãu kape teꞌeroꞌe hamo -Urumuꞌe hat iꞌatuꞌe mekewat ihainia Iutãu eꞌy sakpuat emimoherep saꞌawyꞌi wuat wyti toineꞌen mio meiũpe yi Iuteu pe. Koitywy miitꞌin toiꞌatusetꞌok kahato raꞌyn itote poꞌog aikai. Yt naku i miꞌi tã urutoꞌe katupono koitywy wyti wuatꞌi miitꞌin tuwat kahato miꞌi hat kape teꞌeruwesetꞌok hamo hawyi yt tõꞌẽ i poꞌog ahewowi iꞌatuꞌe Iuwãu me. 
JHN.3.27	Miꞌi hawyi Iuwãu tiꞌatuwesat -Uiwyriaꞌin Tupana atipy piat ieineꞌen hat yn wyti hum kuap ahepe tomikyꞌesat ewy nug hamo. Koran som hap oktan Tupana tum ahepe rakat yn waku watunug are e. 
JHN.3.28	Uimienoi kaipyi eweikuap taꞌyn uito yt mekewat Tupana mipoꞌoro Aiporekuatnuat i te hap e. Maꞌato Tupana uipoꞌoro muap Aipotypot kapiat moherep hamo e. 
JHN.3.29	Pyno iãꞌãkap wuo ahenoi ehepe aikotã areineꞌen Aipotypot uut hap ete e. Karãpe woꞌokyiꞌat hap turan toineꞌen woꞌokyiꞌat hanuat wy ok sese. Miꞌi ti toineꞌen itote mekewat woꞌokyiꞌat hap ekatup hamo. Mekewat eꞌat pe iwy ok hekatup kahato towyꞌok eharyꞌi hap eꞌat putꞌok e hap kape. Tuwanetup kahato turan meiũran woꞌokyiꞌat teran hat ehay toikuap taꞌyn. Miꞌi hawyi iwepiit kahato katupono woꞌokyiꞌat hap yt pya hin i raꞌyn. Miꞌi hawyi woꞌokyiꞌat hanuat putꞌok e hawyi iwyꞌok iwepiit sese raꞌyn e. Miꞌi hap ewy uimowepiit hap topyhuꞌat. Miꞌi hawyi Tupana miium uhepiat nug hamo waku raꞌyn e. 
JHN.3.30	Miꞌi hawyi waku Miꞌi Miit tuwemowato poꞌog uikai. Putꞌok e hawyi waku uito poꞌog kurin areineꞌen miitꞌin wanetup hawe e. 
JHN.3.31	Miꞌi Miit atipy kaipywiat poꞌog wakuat wuatꞌi kawiat hat are. Yi totiaria ti taꞌatumikuap oktan yn henoi kuap maꞌato atipy kaipywiat suut hat mienoi wyti poꞌog iwato yi totiaria mienoi kai are e. 
JHN.3.32	Atipy kaipywiat taꞌakasa hap tohenoi tomikuap oktan maꞌato Miꞌi Miit yt uwe i imohey e Iesui piat. 
JHN.3.33	Maꞌato watomohey atipy kaipywiat mienoi hawyi ti watikuap meremo pywuat sese Tupana watoꞌe hap e. 
JHN.3.34	Tupana Mipoꞌoro atipy kaipywiat wyti henoi hãpyk yne kahato topoꞌoro hat ehay upi katupono tutum yne Topaꞌãu tehay enoi hanuat pe e. 
JHN.3.35	Taꞌi Tupana tikyꞌe kahato ti Tosaꞌyru miꞌi tupono tutum yne ipo pe e. 
JHN.3.36	Pyno ti watomohey pote yn wuatꞌi eꞌat pe raꞌyn ahehãite maꞌato yt watihaymohey i Haꞌyru pote ti yt karãpe i watoineꞌen ahehãite hap maꞌato watukupteꞌen Tupana miꞌapiheg koꞌi wo e woꞌosetꞌok hat Iuwãu topotmuꞌeria pe.
JHN.4.1	Miꞌi hawyi nagnia ehay enoi haria Wariseuria koꞌi tikuap taꞌyn Iesui potmuꞌeria poꞌog miitꞌin setꞌok haria wo Iuwãu kai. 
JHN.4.2	Iesui tiꞌatusetꞌok kahato miitꞌin topotmuꞌeria po wo kat pote Iesui yt topotsetꞌok i topo wo. Miꞌi pote poꞌog Iuwãu potmuꞌeria kai taꞌatusetꞌok iꞌatuꞌe nagnia ehay enoi haria. 
JHN.4.3	Mio tã iꞌatuꞌe hawyi Iesui toto raꞌyn Iuteu eꞌyi pyi hawyi taꞌaipok yi Karireia kape iraꞌyn.
JHN.4.4	Miꞌi hawyi maꞌato Iesui yt toto i muap hãpyk puat upi teꞌyi Karireia kape katupono tokosap teran yi Samaria puo. 
JHN.4.5	Miꞌi hawyi toto tawa Sikat kape yi Samaria puo. Itote nimo ahaꞌaseꞌi Iako toineꞌen. Saꞌawyꞌi itote teꞌyi tutum tosaꞌyru Iuse pe. Miꞌi tote ti aseꞌi tunug yꞌy yi pan me. Miꞌi tote yꞌy yi pan me topyhuꞌat. 
JHN.4.6	Mekewat yꞌy pan hap aseꞌi Iako minug pote topyhuꞌat iwat het puo. Miꞌi hawyi Iesui atposake turan tuwemohy raꞌyn muap hake topysero raꞌyn pote. Miꞌi hawyi taꞌapyk yꞌy kaꞌa ẽpeke. 
JHN.4.7	Miꞌi turan putꞌok e wẽtup haryporia tawa Samaria kaipywiat suut hat yꞌy sat hamo. Miꞌi hawyi Iesui apo e haryporia pe -Areꞌyꞌu teran e. Ehoꞌoium kuap apo uhepe e. 
JHN.4.8	Iesui tuweran toineꞌen itote katupono ipotmuꞌeria tuwat tawa Sikat kape miꞌu soꞌokyiꞌat hamo. 
JHN.4.9	Miꞌi pote toiwesat -En ni Iuteu ywania maꞌato uito ti Samaria ywania neꞌi e. Kat poteĩ ehay uiwywo mimi yt eheko ewy i. Kat pote uipo pyi etikyꞌesat yꞌy katupono Iuteuria ywania yt toꞌoehay teran i yi Samaria ywania wywo e. 
JHN.4.10	Miꞌi hawyi toiwesat -Yt etikuap i kahato mana uwe yꞌy ẽtup epe e. Yt etikuap i kahato kat som Tupana tum neran epe mana e. Etikuap pote ten meremo ehẽtup uhepe yꞌy sese woꞌomoieineꞌen hap emoieineꞌen wuatꞌi eꞌat piat hamuat e. 
JHN.4.11	Mio tã e hawyi toiwesat -Yt kat i kahu ekuiruꞌa saity etiat yꞌy sat hamuat e katupono meiũwat pyi pya poityꞌi yi pe yꞌy e. Aikotã aru pyno etum uhepe yꞌy uimoieineꞌen hamuat e. 
JHN.4.12	Nimo kahato urueꞌaseꞌi Iako ti hum uruepe mesuwat yi kaꞌa piat yꞌy sat hap e. Saꞌawyꞌi ti Iako mepytꞌin teꞌeruweꞌyꞌu mesuwat yi kaꞌa piat yꞌy wo. Iꞌewyte iwat ihũria teꞌereꞌyꞌu meiũpe iꞌewyte urueꞌaseꞌi Iako teꞌyꞌu meiũpe mimi e. En apo pyno poꞌog wakuat yꞌy moherep hat urueꞌaseꞌi Iako kai mimi e. 
JHN.4.13	Mio tã e hawyi toiwesat -Uwe uwe teꞌyꞌu meiũwat pe meiũran teꞌyꞌutui i raꞌyn e.
JHN.4.14	Maꞌato uwe uwe mekewat uimiium yꞌy wo teꞌereꞌyꞌu miꞌi haria ti aru yt karamuo i raꞌyn teꞌereꞌyꞌutui e katupono uimiium yꞌy toineꞌen emoieineꞌen hamuat wuatꞌi eꞌat piat ihãite rakat raꞌyn. Uimiium yꞌy yresa sese ewy raꞌyn tuwẽtem yꞌy epyꞌa pyi mana e. 
JHN.4.15	-Pyno mimi etum no uhepe ewat eꞌy e. Miꞌi rakirẽ mono yt karamuo i raꞌyn areꞌyꞌutui hawyi yt karamuo i raꞌyn ariot meiũpe yꞌy soꞌosat hamo e. 
JHN.4.16	Miꞌi pote toꞌe tope -Pyno ereto ro eꞌaito kape hawyi eterut uhewowi mana e. 
JHN.4.17	-U an mimi yt uheꞌaito i e. Mio tã e neꞌi toiwesat pote toꞌe -Pywo pe ti mio tã ere mana katupono yt eꞌaito kahato i. 
JHN.4.18	Mio ti wẽtup ok ihainia wywo ereineꞌen pykai miꞌi ti yt eꞌaito i e. Haꞌawyte ti eꞌaito wo 5 ok wẽtup ok wẽtup ok tuereto wo miꞌiria etiꞌatuꞌatoiat yne. Mio tã e Iesui tomoherep haryporia pe yt iweꞌeg i hap kuap haype. 
JHN.4.19	Miꞌi pote toiwesat -Are an atikuap taꞌyn mimi En ni Tupana kaipywiat moherep hat e. 
JHN.4.20	Saꞌawyꞌi uruꞌywotꞌin tomotypot Tupana mesuwat yityꞌok tote pyi Mimi maꞌato eiperia Iuteuria tawa Ierusarẽi me yn waku watomotypot Tupana e haria e. 
JHN.4.21	Miꞌi hawyi toꞌe -Etimohey ro uiꞌe hap mana e. Meiũran ti aru yt eweiwat i raꞌyn meiũwat yityꞌok kape. Iꞌewyte yt uwe i tuwat aru Tupana motypot hamo tawa Ierusarẽi kape e. 
JHN.4.22	Eiꞌywania yt ikuap i kahato Tupana motypot hap are. Uwe Tupana sese hap yt eweikuap hin i are. Maꞌato uruto uruikuap kahato Tupana katupono Iuteuria ywania kaipyi tuut raꞌyn miitꞌin ehakyeraꞌat hat e. 
JHN.4.23	Mesup ti aru tuut raꞌyn Tupana motypot hap yt mesuwat ewywuat i raꞌyn maꞌato Tupana motypot haria sese taꞌatupyꞌa pywiat taꞌatuwanetup hap kaipywiat raꞌyn imotypot hãpyk kahato haria raꞌyn tukupteꞌen Tupana mikyꞌesat ewy e. 
JHN.4.24	Tupana toineꞌen Ipaꞌãu yn yt heremo i miꞌi tupono toikyꞌesat miitꞌin miat tomotypot hap yt heremo i taꞌatupyꞌa piat kaipyi tomotypot hap. Aiwanetup we yn pywo sese e hap kaipywiat aipyꞌa pywiat mio toikyꞌesat tomotypot hap mana e. 
JHN.4.25	-Pywo Mimi atikuap taꞌyn meiũran ti aru Tupana tipoꞌoro temiit Aiporekuat nuat aimuꞌe yne hamuat mekewat Wuatꞌi Miitꞌin Porekuat e hap het rakat. Miꞌi ti yne etiat aimuꞌe hanuat e. 
JHN.4.26	-Yt meiũran i raꞌyn ti aru mana katupono tuut kahu raꞌyn. Uito raꞌyn meiũ mekewat emiekatup e haryporia pe. 
JHN.4.27	Miꞌi turan ipotmuꞌeria putꞌok iꞌatuꞌe raꞌyn miꞌu kyiꞌat hawyi. Miꞌi turan teꞌeraꞌakasa Iesui ihay haryporia wywo. Miꞌi hawyi teꞌeruwanetup kahato -Kat poteĩ Iesui ihay haryporia wywo iꞌatuꞌe. Kat hamo ihay haryporia wywo. Kat som toikyꞌesat ikaipyi hap ete apo iꞌatuꞌe teran wen maꞌato yt apo iꞌatuꞌe kuap i. 
JHN.4.28	Miꞌi hawyi mana toiat tekuiruꞌa mekewat yꞌy sat hap itote hawyi toto meremo tetawa Sikat kape. 
JHN.4.29	Putꞌok toꞌe hawyi toꞌe itotiaria pe -Toꞌiro worohoꞌomoꞌakasa wẽtup ok miit iuẽpiat kape yne uiminug hap koꞌi toimoherep yne uhepe yt uwe piat i henoi pykai e. Tupana Mipoꞌoro Aiporekuat nuat apo Miꞌi Miit e iꞌatuepe. 
JHN.4.30	Miꞌi hawyi tuwat tuwat haryporia upi tawa pyi teꞌeraꞌakasa Iesui kapiat hamo. 
JHN.4.31	Miꞌi turan Iesui emiitꞌin teꞌeroꞌe Iesui pe -Urumuꞌe hat waku raꞌyn aimiꞌu. Erenuk to iꞌatuꞌe. 
JHN.4.32	Maꞌato toiꞌatuwesat -Waku raꞌyn e uiꞌok taꞌyn e. Toĩ uimiꞌu yt eimikuap i e. 
JHN.4.33	Miꞌi pote toꞌope apo iꞌatuꞌe -Toĩ apo wẽtup ok imiꞌu erut hat meiko pe tawa pe ahewyry turan iꞌatuꞌe. 
JHN.4.34	Miꞌi pote Iesui toꞌe. -Uiwyriaꞌin e aikotã miꞌu wo aiꞌok hawyi aimowepiit kahato miꞌi hap ewy uipoꞌoro hat mikyꞌesat nug uhepiat hap uimowepiit kahato atuꞌu hawyi e. 
JHN.4.35	Uiwyriaꞌin mio tã eweiꞌe eiwoꞌope. Meiũran 4 ewaty hawyi ti aru aimikoi waku raꞌyn haat raꞌyn eweiꞌe eiwoꞌope e. Uito ti maꞌato areꞌe ehepe eweiꞌakasa ro eiꞌapypueri wo katupono aiko waku raꞌyn haat raꞌyn ewehoꞌohep hamo e. 
JHN.4.36	Mio ti haat raꞌyn waku raꞌyn eweiterek to are raꞌyn ehepe e. Ewehoꞌohep to miitꞌin wuatꞌi eꞌat piat ieineꞌen hanuaria wo e. Wẽtup ok ikoi hat wẽtup ok iterek hat e. Miꞌiria toꞌoꞌewy iꞌatuwepiit kahato taꞌatuminug hap koꞌi ete. Miꞌi hawyi uwe ipotpap ikoi hap ete uwe ipotpap iterek hap ete. Miꞌiria toꞌoꞌewywuat saꞌup taꞌatupuẽti e. 
JHN.4.37	Pywo wẽtup ok hãꞌỹi koi hat topyhuꞌat hawyi wẽtup ok iterek hat topyhuꞌat. 
JHN.4.38	Miꞌi tã worohoꞌopoꞌoro mikoi terek hamo raꞌyn aikope haꞌawytewuaria eiꞌyian miaria ikoi hap kape hap ewy worohoꞌopoꞌoro e. Aikope Tupana ehay moherep haria iꞌatupotpap saꞌawyꞌi hap kape worohoꞌopoꞌoro e. Miꞌi hawyi iraniaꞌin piat ikoi haria potpap hap kaipyi eiweterek wyti aru e. Taꞌi haat raꞌyn wyti ikoi hawuo mio uipotmuꞌeria e.
JHN.4.39	Miꞌi toꞌe turan tõꞌẽ kahato hewowi typyꞌi raꞌyn yi Samaria piaria Iesui mohey haria wo teꞌeropyhuꞌat mekewat haryporia ehay upi. -Miꞌi ti yne uiminug moherep yt uwe piat i henoi pykai e hap upi. 
JHN.4.40	Putꞌok taꞌatuꞌe hawyi teꞌeroꞌe Iesui pe -Waku ereineꞌen uruetawa pe mehin iꞌatuꞌe. Mio tã iꞌatuꞌe pote ti typy eꞌat toineꞌen iꞌatuetawa pe. 
JHN.4.41	Miꞌi hawyi toiꞌatumuꞌe raꞌyn itotiaria. Miꞌi hawyi itotiaria typyꞌi raꞌyn Iesui mohey haria wo teꞌeropyhuꞌat. 
JHN.4.42	Miꞌi hawyi teꞌeroꞌe -Mana iꞌatuꞌe saꞌawyꞌi ti ehenoi uruepe hawyi uruimohey raꞌyn maꞌato koitywy imienoi hap kaipyi uruimohey raꞌyn iꞌatuꞌe. Pywo Miꞌi ti mesuwat yi totiat woꞌoehakyeraꞌat hat urutoꞌe.
JHN.4.43	Toineꞌen Iesui yi Samaria pe typy eꞌat hawyi toto raꞌyn tomotag hap yi Karireia kape. 
JHN.4.44	Muap upi Iesui toꞌe topotmuꞌeria pe -Araꞌaipok hamuat uimotag hap kape tawa Nasare kape e. Pywo pe areꞌe ehepe Tupana ehay moherep hat wyti imotag haria yt timotypot i yt taꞌatumohey i e. 
JHN.4.45	Maꞌato putꞌok e Iesui yi Karireia pe hawyi itotiaria iꞌatuwese tuete kat pote teꞌeraꞌakasa raꞌyn imisepap koꞌi tuwat hupiat tawa Ierusarẽi kapiat hawyi ienuk hap koro eꞌat pe. 
JHN.4.46	Miꞌi hawyi Iesui toto tawa Kana kape yi Karireia piat aikope Uwa hy nug yꞌy kawiat hap kape toto. Yt pya i tawa Kana kai toineꞌen wẽtup tawa Kawanaum e hap. Itotiat tawa porekuat saꞌyru hit ti iꞌahuu kahato toineꞌen. 
JHN.4.47	Karãpe iꞌywot tikuap taꞌyn Iesui putꞌok e tawa Kana pe hap miꞌi hawyi toto meremo hẽtup hamo -Uhaꞌyru moehãite epiat hap ti atikyꞌesat kahato e. Iꞌahuu kahato ikuꞌuro hamuat uhaꞌyru uhyt e. Miꞌi pote moreroto teran uhetawa Kawanaum kape imoehãite hamo e. 
JHN.4.48	Miꞌi pote Iesui tiwesat -Are paĩ yt eweiꞌakasa i uiminug wakuap koꞌi kapiat pote rasom yt uimohey hin i eipe e. 
JHN.4.49	Maꞌato iꞌahuu rakat ywot toꞌe -Merep to mehin. Ikuꞌuro irane uhaꞌyru e. 
JHN.4.50	Maꞌato Iesui tiwesat -Yt ikuꞌuro i esaꞌyru uhyt. Ihãite raꞌyn emepyt e. Pyno eraꞌaipok i ro eꞌyat kape katupono waku raꞌyn e Iesui. Miꞌi hawyi imohey hap wywo toto tosaꞌyru kape. 
JHN.4.51	Miꞌi hawyi muap tote hemiitꞌin tõꞌẽ hewowi -Urukaꞌiwat iꞌatuꞌe ihãite raꞌyn ti esaꞌyru uhyt iꞌatuꞌe. 
JHN.4.52	Miꞌi hawyi apo e -Kat eꞌat kahu uhaꞌyru ihãite e. -Gaꞌatpo atposake pyi ti ipiit sakup nik tokosap taꞌyn meremo ihãite raꞌyn iꞌatuꞌe. 
JHN.4.53	Miꞌi hawyi iwatetup taꞌyn Iesui atposake pyi toꞌe hap kape -Ihãite i raꞌyn ti esaꞌyru e hap kape. Miꞌi hawyi iꞌywot timohey raꞌyn Iesui. Torannia raꞌyn itotiaria imohey iꞌyat piaria taꞌatukuap hawyi. 
JHN.4.54	Miꞌi tomisepap tutunug naꞌyn yi Karireia pe taꞌaipok yi Iuteu kaipywiat hawyi. Typua raꞌyn wakuap tutunug iwato rakat tomisepap yi Karireia piaria ete. Saꞌawyꞌi tutunug sapo hy yꞌy kawiat. Miꞌi hawyi toimoehãite pya pyi haꞌyru ikuꞌuro irane rakat.
JHN.5.1	Miꞌi hawyi yi Karireia kaipyi Iesui toto tawa Ierusarẽi kape i raꞌyn ienuk hap koro kape toto. 
JHN.5.2	Miꞌi hawyi Ierusarẽi me toineꞌen yt pya i okenꞌypy kai yꞌy eiam iwato rakat Pesaita e hap het rakat. Miꞌi tote yẽpe ete 5 og toineꞌen. Miꞌiria ti yt pya i tukupteꞌen aikope iꞌatuhũ Uweiria koꞌi eꞌokenꞌypy kai aikope tuwehytꞌok iꞌatuhũria Ierusarẽi me hap tote. 
JHN.5.3	Miꞌi tote taꞌatueꞌog me tukupteꞌen iꞌahuu rakaria typyꞌi kahato yꞌy eiam ẽpeke. Yt ihapytig i rakaria yt ipoĩꞌam kuap i rakaria ipy kĩꞌã rakaria ti tukupteꞌen. 
JHN.5.4	Miꞌi tote ti taꞌatuekatup yꞌy mutꞌok mutꞌok e hap katupono atipy kaipywiat Tupana mipoꞌoro putꞌok e tuereto ihypykoĩ hanuat. Miꞌi hawyi ihy pykoĩ turan mohag wo topyhuꞌat yꞌy. Saꞌawyꞌi wuat wyti mekewat yꞌy piat seke hat topyhuꞌat ihãite raꞌyn iꞌatuꞌe. 
JHN.5.5	Mekewat eꞌat pe toineꞌen itote wẽtup ok iꞌahuu rakat nimo kahato 38 iꞌaman mot piat turan raꞌyn iꞌahuu atug me tetupe tote toineꞌen. 
JHN.5.6	Miꞌi Iesui taꞌakasa hawyi toikuap nimo raꞌyn iꞌahuu hap. Miꞌi hawyi toꞌe tope -Ehãite hap apo etikyꞌesat uhyt e. 
JHN.5.7	-Taꞌi e maꞌato yt uwe i uiꞌykesat uipowyro yꞌy piat uipag hamo uhyt e. Tuut tuereto yꞌy hypykoĩ hat wen maꞌato yt areke kuap i katupono iraniaꞌin uipyhyp uheꞌyian me tuwehytꞌok hamo e. Miꞌi pote yt areke kuap i e. 
JHN.5.8	Mio tã e hawyi toꞌe Iesui -Eꞌãpeꞌokꞌam no mehin e. Etat ro etupe hawyi ewyry ro e. 
JHN.5.9	Mio tã e hawyi meremo waku. Ipoĩꞌam naꞌyn hawyi totat tetupe hawyi toto raꞌyn ihãite raꞌyn Iesui ehay pyi. Tupana motypot eꞌat turan Iesui timoehãite iꞌahuu rakat. 
JHN.5.10	Miꞌi hawyi muap upi Iuteuria akag koꞌi teꞌeroꞌe imimoehãite pe -Koityꞌi eꞌat Tupana motypot hap eꞌat pe neꞌi uhyt iꞌatuꞌe. Yt etioto teiꞌo etupe mesup eꞌat pe katupono iwan miat ainapin hap wyti waĩꞌe kahato meke tã hap ete iꞌatuꞌe. 
JHN.5.11	-Maꞌato uimoehãite hat toꞌe uhepe -Etat ro etupe hawyi ewyry ro e uhepe e. 
JHN.5.12	-Uwe kahu pyno mio tã e epe iꞌatuꞌe. 
JHN.5.13	-U e yt atikuap i uwe uimoehãite uhytꞌiꞌin e katupono miitꞌin typyꞌi tok puo toto pote yt ahẽtup kuap i kat eĩ eset uiꞌe hap e. 
JHN.5.14	Meiũran tomimoehãite Iesui tipuẽti Tupana motypot yat pe i raꞌyn. Miꞌi hawyi toꞌe tope -Eweꞌeg wo uhyt saꞌawyꞌi wuat eminug saꞌag. Yt etunug i raꞌyn maꞌato etunug ne pote ti aru meiũran poꞌog saꞌag topyhuꞌat ekai eꞌahuu saꞌawyꞌi wuat kai e. 
JHN.5.15	Miꞌi hawyi toikuap hawyi tohenoi raꞌyn Iuteuria akagnia pe -Uimoehãite hat Iesui e iꞌatuepe.
JHN.5.16	Miꞌi pote Iesui taꞌatusatyꞌi satyꞌi katupono Tupana motypot eꞌat pe toimoehãite raꞌyn pote. 
JHN.5.17	Maꞌato Iesui toꞌe Iuteuria akagnia pe -Uiꞌywot ipotpap kahato te ti wakuap nug hamo. Uito mesup te uipotpap kahato wakuap nug hamo e Iesui. 
JHN.5.18	Miꞌi tã e pote Iuteuria tiꞌauka teran neꞌi Iesui katupono ipotpap Tupana motypot eꞌat pe iꞌewyte toꞌe Tupana Uiꞌywot e tuwenug Tupana ewy te pote. 
JHN.5.19	Miꞌi hawyi toꞌe Iuteuria akagnia pe -Pywo pe yt kat i tuwepyꞌa pyi Haꞌyru tunug. Toꞌywot minug ewywuat yn ni tutunug. Tehaꞌat Toꞌywot minug ewowiat hawyi tutunug iꞌewywuat e. 
JHN.5.20	Iꞌywot tikyꞌe Tosaꞌyru miꞌi pote toimoherep tope yne tominug koꞌi e. Meiũran ti aru poꞌog toimoherep mesuwat kai eimowanetup hamo e. 
JHN.5.21	Iꞌywot tiꞌatumoieineꞌen pakup i map haria. Miꞌi hap ewy ti Haꞌyru tiꞌatumoieineꞌen tomiꞌairoria koꞌi e. 
JHN.5.22	Iꞌywot wyti aru yt henoi i uwe uwe imiꞌapiheg wuat maꞌato henoi hat topyhuꞌat Haꞌyru kai uwe uwe imiꞌapiheg wuaria enoi hamuat e. 
JHN.5.23	Miꞌi hap nug hamuat tutum yne Tosaꞌyru pe katupono toikyꞌesat Tosaꞌyru motypot hap tomotypot hap ewy e. Uwe uwe Haꞌyru yt motypot i hat ipoꞌoro hat Iꞌywot yt motypot i hat topyhuꞌat. 
JHN.5.24	Pywo pe ti areꞌe ehepe uwe uwe uhehay mohey hat ti aru uipoꞌoro hat mohey hat toineꞌen. Miꞌi hat ti aru topyhuꞌat wuatꞌi eꞌat pe yt karãpe i imiꞌapiheg wo. Ikuꞌuro hap tokosap taꞌyn hawyi heineꞌen hap yn topyhuꞌat wuatꞌi eꞌat piat ikai e. 
JHN.5.25	Pywo pe ti areꞌe ehepe tuut ti aru heꞌat koitywy putꞌok e raꞌyn heꞌat karapeĩ ikuꞌuro rakat ewy Tupana Saꞌyru ehay kapiat wanetup haria. Miꞌiria ti aru ikuap Tupana Saꞌyru ehay hawyi iꞌatuieineꞌen wuatꞌi eꞌat piat hap taꞌatupuẽti raꞌyn e. 
JHN.5.26	Iꞌywot toineꞌen tuwekaipyi yt uwe i inug. Miꞌi hap ewy tutum Tosaꞌyru pe tuwekaipywiat toineꞌen hap e. 
JHN.5.27	Tupana toꞌe Tosaꞌyru pe -En wyti Miitꞌin Ykeꞌet miit sese erepyhuꞌat. Miꞌi tupono waku ereꞌe uwe waku uwe yt uwe topyhuꞌat miꞌapiheg wo uwe yt ere miitꞌin me hamo e Tupana Tosaꞌyru pe. 
JHN.5.28	Pyno eiwanetup kahato o uimienoi kape katupono tuut wyti aru mekewat eꞌat pe ti aru yne misyp koꞌi map haria ikuap taꞌyn Miitꞌin Ykeꞌet ehay hawyi teꞌeruwenoꞌẽ raꞌyn taꞌatusyp hawyi e. 
JHN.5.29	Teꞌeruwenoꞌẽ wakuaria taꞌatuieineꞌen wuatꞌi eꞌat piat hap kape e maꞌato yt nakuaria i ti aru teꞌeruwenoꞌẽ hoꞌopot hap kape e. 
JHN.5.30	Uito ti yt arepotꞌairo hin i uiwepyꞌa pyi uwe uwe miꞌapiheg wuaria enoi hap ete maꞌato yt nakuat i e Tupana pote Uito iꞌewyte yt nakuat i are wy maꞌato wakuat e Tupana pote Uito wakuat are te wy miꞌi hat pe e Iesui. Atunug yne uipoꞌoro hat mikyꞌesat ewy e.
JHN.5.31	Uiwewi neꞌi arenoi uiwewi uwe Uito hap ete pote heso kahato rakat areineꞌen. 
JHN.5.32	Miꞌi pote toineꞌen wẽtup ok uwe Uito hap enoi hanuat. Miꞌi ti henoi hãpyk kahato uhetiat uwe sese Uito hap ete e. 
JHN.5.33	Saꞌawyꞌi te wyti eweipoꞌoro ehemiitꞌin Iuwãu kape uwe Uito hap kuap hamo. Miꞌi hawyi toiꞌatuwesat pywo piat hãpyk taꞌyn uwe Uito hap ete. 
JHN.5.34	Kat e Iuwãu uhetiat tohenoi uikuap ehepiat hamo ehehakyeraꞌat hat Uito hap are maꞌato kat e uhetiat tohenoi hap atikuap uipyꞌa pe yt Iuwãu kaipyi i arekuap uwe Uito hap e. 
JHN.5.35	Taꞌi saꞌawyꞌi Iuwãu mienoi uhetiat ariãty ewy hẽtyhot yne e. Haꞌawyte ran eweikupteꞌen Iuwãu ehay upi ihay se kahato eweiꞌe saꞌawyꞌi. 
JHN.5.36	Pyno Iuwãu mienoi kaipyi eweikuap saꞌawyꞌi uwe Uito hap maꞌato mesup poꞌog naꞌyn eweikuap katupono uiminug iwato hap kaipyi Uiꞌywot mikyꞌesat nug hap kaipyi eweikuap taꞌyn Uito Uiꞌywot mipoꞌoro hap Iuwãu mienoi ewy raꞌyn. 
JHN.5.37	Iꞌewyte Uiꞌywot uhenoi raꞌyn maꞌato yt eweikuap i ihay. Katupono uipoꞌoro hat yt karãpe i eweiꞌakasa howa kape e. 
JHN.5.38	Miꞌi pote yt kat i eipyꞌa pe Uiꞌywot mienoi katupono yt eweimohey i imipoꞌoro Uito e Iuteuria pe. 
JHN.5.39	Eiwemuꞌe kahato Tupana miwan ete eipe -Miwan ni ahehakyeraꞌat kuap eweiꞌe eiwoꞌope maꞌato yne Tupana miwan uhetiat tohenoi e. 
JHN.5.40	Pywo ti yt eweikuap i uhetiat miwan henoi kahato pykai ti eipe yt eweiwat teran i uhewowi eheineꞌen hap sese sat hamo. 
JHN.5.41	Uito yt atikat i miitꞌin miat waku kahato En e hap. 
JHN.5.42	Eipe worohoꞌokuap kahato. Atikuap taꞌyn yt kat i Tupana kyꞌe hap eipyꞌa pe e. 
JHN.5.43	Ariot ti Uiꞌywot ehay pyi maꞌato yt eiwese i uhete maꞌato miitꞌin tuwehay pywiat neꞌi suut hat putꞌok e eipyꞌasetpe hawyi miꞌi ete eiwese raꞌyn e. 
JHN.5.44	Kat pote yt karamuo i uimohey teran eipe. Eweikyꞌesat kahato miitꞌin miat waku kahato eipe iꞌatuꞌe hap maꞌato Tupana piat waku kahato eipe e hap yt eweikat i yt eweikuap i pote e. 
JHN.5.45	-Yt eiwanetup teiꞌo uito areꞌe aru Uiꞌywot pe miꞌiria yt naku i nug haria are ehepiat hap katupono mekewat eꞌat pe aru Muisei imoherep Tupana pe -Yt naku i nug haria miꞌiria e aru ehetiat Tupana pe eiperia Muisei ahekyeraꞌat hat toineꞌen eweiꞌe pykai maꞌato yt eweimohey i Muisei miwan pote. 
JHN.5.46	Muisei miwan eweimohey pote ti ren uimohey haria wo eweipyhuꞌat mesup katupono Muisei henoi kahato yian me uhetiat iwan me e Iesui. 
JHN.5.47	Yt eweimohey i Muisei mienoi miwan me uhetiat pote aikotã aru uimohey eipe e Iesui Iuteuria akag koꞌi pe.
JHN.6.1	Mio tã toꞌe kahu hawyi toto raꞌyn Iesui yi Karireia hyemyiꞌa sakpo mekewat ihyemyiꞌa Tiperiati e hap het rakat sakpo. 
JHN.6.2	Miꞌi hawyi hewatꞌypmo miitꞌin tuwat typyꞌi kahato katupono teꞌerahaꞌat raꞌyn imisepap woꞌomoehãite hap kape. 
JHN.6.3	Miꞌi tote pyi Iesui ipotꞌam yityꞌok kape. Putꞌok e yityꞌok tote hawyi taꞌapyk itote topotmuꞌeria wywo. 
JHN.6.4	Mekewat eꞌat turan porap yn naꞌyn putꞌok e mekewat ienuk koro hap eꞌat yt pya hin i raꞌyn. 
JHN.6.5	Miꞌi hawyi yityꞌok tote pyi Iesui taꞌakasa miitꞌin typyꞌi kahato õꞌẽ haria kape. Miꞌi hawyi apo e topotmuꞌe Wiripi pe -Aikope pyi aru iwato miꞌu watipuẽti typyꞌi rakaria miꞌu wo e. 
JHN.6.6	Mio tã e Wiripi iãꞌãg hap katupono miꞌi ikuap aikope pyi miꞌu toipuẽti kuap miitꞌin poi hamuat hap. 
JHN.6.7	Miꞌi hawyi Wiripi tiwesat -Are paĩ iwato kahato kapiat ti som iꞌatumiꞌu saꞌup uhyt e. Toineꞌen aipo pe pote 200 motpap kapiat pykai som yt putꞌok e hin i iꞌatumiꞌu saꞌup nug hamo e Wiripi. 
JHN.6.8	Miꞌi hawyi Simau Peteru ywyt Ãtere ipotmuꞌe toꞌe Iesui pe 
JHN.6.9	-Meiũwat kurum po pe ti 5 a yn man tiriku Sereai e hap kawiat iꞌewyte typy pira hit yn Uhyt maꞌato yt putꞌok e hin i typyꞌi rakaria poi hamo e. 
JHN.6.10	Miꞌi hawyi Iesui toꞌe topotmuꞌeria pe -Eweiꞌapyk to meimuẽ puo eweiꞌe ro miitꞌin me e. Miꞌi hawyi teꞌeraꞌapyk mopep hyp we mopep tok kahato itote pote. 5 miu ihainia itote teꞌeraꞌapyk. 
JHN.6.11	Miꞌi hawyi Iesui tat man hawyi waku e Tupana pe hawyi toipatꞌok patꞌok topotmuꞌeria pe mekewat man toimowato kahato. Miꞌi hawyi ipotmuꞌeria tum miitꞌin sem me apyk haria pe. Miꞌi hawyi iꞌewyte pira hit typy rakat toipatꞌok patꞌok iꞌatumiꞌu wo. 
JHN.6.12	Miꞌi hawyi teꞌerenuk kahato iꞌatuꞌok kahato. Miꞌi hawyi toꞌe Iesui temiitꞌin me -Eweikat ro iꞌatumiꞌu ieĩpyt uhytꞌiꞌin e. Yt naku i miꞌu watomosatek e. 
JHN.6.13	Miꞌi hawyi taꞌatuwo 12 eꞌyrysakag me topyhuꞌat heĩpyt miitꞌin miꞌu ieĩpyt 5 man typy pira hit kaipyi. 
JHN.6.14	Miꞌi pote Iesui minug wakuap kapiat akasa haria teꞌeroꞌe toꞌope -Pywo pe ti aimiekatup Miꞌi Miit iꞌatuꞌe. Miꞌi Miit ti Tupana Mipoꞌoro tehay moherep ahepiat hanuat iꞌatuꞌe. 
JHN.6.15	Maꞌato iꞌatuwanetup hap Iesui tikuap taꞌyn topyꞌa pe -Uinug irane taꞌatuporekuatno miꞌu kyewi e tuwepe. Miꞌi tã neꞌi toikuap hawyi meremo toto raꞌyn iꞌatupyꞌasetpyi yityꞌok kape. Tuweran yn naꞌyn toto yt toikyꞌesat i tuwepag iꞌatupo pe iꞌatuporekuatno haype.
JHN.6.16	Wãtymꞌi hawyi ipotmuꞌeria tuwat raꞌyn ihyemyiꞌa kape. 
JHN.6.17	Miꞌi hawyi tuwehytꞌok yara pe hawyi tuwat ysakpo teran tawa Kawanaum kape maꞌato yt uwe i Iesui iꞌatupyꞌasetpe. 
JHN.6.18	Miꞌi turan meremo ywytu uato putꞌok e ihyemyiꞌa tote. Miꞌi hawyi ihy weꞌokmoĩ watoꞌin kahato. 
JHN.6.19	Ihyemyiꞌa pyꞌasetpiat turan teꞌeraꞌakasa raꞌyn Iesui kape. Tuut raꞌyn iꞌatuupi yowa tote hewyry. Teꞌeraꞌakasa hawyi teꞌerokenꞌẽ kahato. 
JHN.6.20	Iesui toꞌe iꞌatuepe. -Uito rat yt eweikenꞌẽ teiꞌo e. 
JHN.6.21	Taꞌatuehay kuap hawyi ereke uhyt iꞌatuꞌe. Mio tã iꞌatuꞌe hawyi Iesui teke raꞌyn yara pe. Miꞌi hawyi putꞌok iꞌatuꞌe aikowo tuwat hap tote merep hap ewy Tupana inug.
JHN.6.22	Heꞌihatꞌok pe ihyemyiꞌa sakpuaria imiꞌatoiat koꞌi tikat raꞌyn Iesui -Aikowo som toto Iesui iꞌatuꞌe. Gaꞌatpo ti wẽtup yara yn toineꞌen mesuwe. Miꞌi puo raꞌyn tuwat Iesui potmuꞌeria maꞌato Iesui yt toto i iꞌatuꞌe. Aikowo som pyno toto iꞌatuꞌe. 
JHN.6.23	Miꞌi hawyi tõꞌẽ poꞌog yara puo aikope saꞌawyꞌi Iesui tiꞌatupoi man wo hap kape. Aikope waku e Tupana pe hap kape tõꞌẽ tõꞌẽ tawa Tiperiati kaipyi. 
JHN.6.24	Maꞌato yt taꞌatupuẽti Iesui iꞌewyte yt taꞌatupuẽti i ipotmuꞌeria. Miꞌi pote tuwehytꞌok taꞌatueꞌyara koꞌi piat i raꞌyn hawyi tuwat ysakpo tawa Kawanaum kape ikat hamo. 
JHN.6.25	Putꞌok iꞌatuꞌe ysakpo hawyi taꞌatupuẽti taꞌatumikat hawyi apo iꞌatuꞌe Iesui pe -Kat puo eriot meikowo urumuꞌe hat iꞌatuꞌe. 
JHN.6.26	Maꞌato Iesui tiꞌatuwesat -Paĩ e atikuap kat hamo uikat eipe e. Eimoꞌok miꞌu wuat hap kyewi yn uikat eipe e. Maꞌato atunug uimisepap Tupana esaika hap upi uwe sese Uito hap moherep hamo hap upi yt eweikat hin i. Man atimowato kahato eimoꞌok hamo hap ikyewi yn eweikat. 
JHN.6.27	Eweikat kahato wyti miꞌu eimeꞌen moꞌok hamuat neꞌi e maꞌato miꞌi ti nem rakatnuat neꞌi e. Maꞌato waku eweikat miꞌu sese wuatꞌi eꞌat piat eimoieineꞌen hamuat e. Miꞌi yn wyti Miitꞌin Ykeꞌet tum kuap ehepe. Pywo Miitꞌin Ykeꞌet tum kuap katupono iꞌywot atipy piat waku kahato miꞌi nug hamo e. 
JHN.6.28	Miꞌi hawyi apo iꞌatuꞌe -Aikotã som pyno Tupana tikyꞌesat urutunug iꞌatuꞌe. 
JHN.6.29	Miꞌi hawyi Iesui tiꞌatuwesat -Tupana tikyꞌesat kahato ti tomipoꞌoro mohey ehepiat hap e Iuteuria pe. 
JHN.6.30	Mio tã e hawyi teꞌeroꞌe -Kat som pyno etunug irane iwato rakat Tupana minug ewywuat uruꞌakasa hamo ekuap hamo emohey hamo iꞌatuꞌe. 
JHN.6.31	Saꞌawyꞌi ti aheꞌaseꞌiꞌin yahig note man iꞌatumiꞌu wo toineꞌen iꞌatuꞌe aikotã miwan tohenoi Esutu 16.15 pe -Man tutum iꞌatuepe atipy kaipyi iꞌatumiꞌu wo e miwan me iꞌatuꞌe. 
JHN.6.32	Miꞌi hawyi Iesui tiꞌatuwesat -Mekewat man atipy kaipywiat yt Muisei miium iꞌatuepiat i maꞌato Uiꞌywot miium. Koran tutum neran wẽtup man ehepe e. Mio Uiꞌywot miium naꞌyn man sese atipy kaipywiat eimoieineꞌen wuatꞌi eꞌat piatnuat tutum naꞌyn ehepe e. 
JHN.6.33	Tupana wat man tuut raꞌyn atipy kaipyi. Tutum neꞌen neran wuatꞌi miitꞌin moieineꞌen hamuat e. 
JHN.6.34	Miꞌi pote teꞌeroꞌe tope -Urupoi ro pyno miꞌi man wo Uhyt wuatꞌi eꞌat pe iꞌatuꞌe. 
JHN.6.35	Maꞌato Iesui tiꞌatuwesat -Miꞌi man ni Uito e. Uito rat miꞌu miitꞌin moieineꞌen hanuat e. Uwe uwe uhewowiat suut hat uimohey hanuat ti aru yt karãpe i hesyꞌat yt karãpe i teꞌyꞌutui e Iesui. 
JHN.6.36	Haꞌawyte are ehepe -Eipe uhewowiat sehaꞌat haria maꞌato yt uimohey i eipe are e. 
JHN.6.37	Uiꞌywot miium uhepiaria wyti aru uhewowi tõꞌẽ miitꞌin. Miꞌiria ti aru yt karamuo i raꞌyn atiꞌatuꞌaro uiꞌyatypepyi. 
JHN.6.38	Katupono Uito ti ariot atipy kaipyi Uipoꞌoro hat mikyꞌesat yne nug hamo e. 
JHN.6.39	Uipoꞌoro hat mikyꞌesat ahenoi ehepe katupono toikyꞌesat yt wẽtup ok i imiium howasat uiꞌyatypepywiat hap. Maꞌato toikyꞌesat mekewat ikahuro hap eꞌat pe turan atiꞌatuampeꞌokꞌam imiium uhepiat koꞌi iꞌatuieineꞌen pakup i hap kape e. 
JHN.6.40	Miꞌi hap Uiꞌywot tikyꞌesat -Uwe uwe taꞌakasa Haꞌyru kape hawyi imohey miꞌi hat ti wuatꞌi eꞌat piat ieineꞌen hat topyhuꞌat e. Uwe uwe Haꞌyru mohey miꞌi haria ti aru Haꞌyru tiꞌatuenoꞌẽ iꞌatuꞌasyp hap kaipyi iꞌatuieineꞌen pakup i hamo e. 
JHN.6.41	Mio tã e hawyi taꞌatueromopusu Iesui -Uito man atipy kaipywiat e pote. 
JHN.6.42	Miꞌi haype teꞌeroꞌe toꞌope -Taꞌi watikuap kahato uwe en iꞌatuꞌe eꞌywot uwe ety hap uruikuap iꞌatuꞌe. Taꞌi Iuse saꞌyru ti en iꞌatuꞌe. Katuponoĩ atipy kaipywiat Uito ere iꞌatuꞌe. 
JHN.6.43	Miꞌi hawyi Iesui tiꞌatuwesat -Waĩ uheromopusu teiꞌo eiwoꞌope e. 
JHN.6.44	Uipoꞌoro hat Uiꞌywot sese yt ehekyi i uhewowi eipyꞌa pe pote yt eweikosap kuap i uhewowi e. Uwe uwe uhewowiat gosap haria ti aru atenoꞌẽ iꞌatuꞌasyp hap kaipyi ikahuro hap eꞌat pe are e. 
JHN.6.45	Saꞌawyꞌi te wuat Tupana e hap moherep haria teꞌeroꞌe -Meiũran ti aru wuatꞌi puo Tupana tiꞌatumuꞌe miitꞌin iꞌatuꞌe miwan me e Iesui. Miꞌi pote areꞌe uwe uwe tuwanetup Uiꞌywot mienoi kape miꞌi hat ti aru tuut uhewowi e. 
JHN.6.46	Yt uwe i ti mesuwat yi totiaria teꞌeraꞌakasa Uiꞌywot atipy piat kape e. Miꞌi rẽ wẽtup ok yn ni Tupana kapiat akasa hat. Miꞌi Miit ti Tupana kaipywiat suut hat pote are e. 
JHN.6.47	Pywo pe areꞌe ehepe uwe uwe uimohey hat ti aru toineꞌen wuatꞌi eꞌat pe ieineꞌen hap toipuẽti raꞌyn e. 
JHN.6.48	Man ewy kahato Uito are uwe uwe uimohey miꞌi hat ti uimimoieineꞌen wuat topyhuꞌat wuatꞌi eꞌat pe e Iesui. 
JHN.6.49	Saꞌawyꞌi ehaꞌaseꞌiꞌin tuꞌu man yahig note maꞌato mio miꞌi haria topap yne raꞌyn. 
JHN.6.50	Maꞌato ti mekewat atipy kaipywiat man wyti yt miꞌi man ewywuat i raꞌyn katupono uwe uwe iꞌu hat yt karamuo i raꞌyn ikuꞌuro sese e. 
JHN.6.51	Uito ti atipy kaipywiat man miitꞌin moieineꞌen hamuat e. Uwe uwe miꞌi man iꞌu miꞌi hat ti aru toineꞌen wuatꞌi eꞌat pe e. Mekewat uimiium man wyti uipiit e. Atum aru uipiit miitꞌin moieineꞌen hamuat e Iesui. 
JHN.6.52	Miꞌi hawyi Iuteuria tuꞌuka toꞌope sehay wo kat toꞌe sese Iesui hap ete -Aikotã aru pyno mekewat miit tum ahepe topiit aimiꞌu wo iꞌatuꞌe toꞌope. 
JHN.6.53	Miꞌi pote Iesui toꞌe -Pywo pe ti ewetuꞌu Miitꞌin Ykeꞌet puꞌi iꞌewyte huu wo eiweꞌyꞌu pote eheineꞌen hap sese wuatꞌi eꞌat piatnuat eweipuẽti maꞌato yt ewetuꞌu i ipiit yt eiweꞌyꞌu i huu wo pote yt kat i eheineꞌen hap sese eweipuẽti e. 
JHN.6.54	Uwe uwe uipuꞌi iꞌu uwe uwe uhuu wo teꞌyꞌu miꞌi haria yn ni aru wuatꞌi eꞌat piat ieineꞌen hap puẽti hanuaria wo teꞌeropyhuꞌat e. 
JHN.6.55	Uipuꞌi ti miꞌu kahato e uhuu sapo hy kahato e. 
JHN.6.56	Uwe uwe uipuꞌi uhuu u haria teꞌeropyhuꞌat uipyꞌa pe iꞌewyte areineꞌen iꞌatupyꞌa pe e. 
JHN.6.57	Uiꞌywot uipoꞌoro hat toineꞌen tuwekaipyi iꞌewyte Uito areineꞌen ikaipyi. Miꞌi hap ewy uwe uinug tomiꞌu wo miꞌi hat toineꞌen wuatꞌi eꞌat pe uikaipyi e Iesui. 
JHN.6.58	Uipuꞌi ti man atipy kaipywiat e. Saꞌawyꞌi te man ahaꞌaseꞌiꞌin tuꞌu mesuwat yt uimiium ewywuat i e katupono mekewat man yahig notiat u haria topap taꞌyn maꞌato ewetuꞌu mesuwat man uimiium neran ehepiat hawyi wuatꞌi eꞌat piat ieineꞌen hap eweipuẽti e. 
JHN.6.59	Yne mekewat man etiat tohenoi turan toineꞌen Tupana motypot yat tawa Kawanaum piat pe.
JHN.6.60	Miꞌi pote Iesui potmuꞌeria iraniaꞌin teꞌeroꞌe toꞌope -Yt aimikyꞌesat ewy hin i aimuꞌe Iesui iꞌatuꞌe. Yt watimohey kuap i iꞌatuꞌe. 
JHN.6.61	Miꞌi hawyi Iesui tikuap taꞌyn temiitꞌin ehay saꞌag tetiat hap tuwanetup hawe. Miꞌi haype toꞌe topotmuꞌeria pe -Pyno uimienoi ehepiat eimoꞌarotꞌi apo e. 
JHN.6.62	Pyno kat eweiꞌe aru eweiꞌakasa Miitꞌin Ykeꞌet taꞌam iraꞌyn aikope toineꞌen saꞌawyꞌi wuat hap kapiat pote e. 
JHN.6.63	Taꞌi Tupana Paꞌãu ete uhehay yt uipuꞌi ete i uhehay e. Uhehay Maꞌãu kaipywiat eimuꞌe hap. Miꞌi yn eimoieineꞌen hap wuatꞌi eꞌat piatnuat e. 
JHN.6.64	Maꞌato tukupteꞌen eipyꞌasetpe yt uimohey i haria e. Katupono saꞌawyꞌi Iesui tikuap ti raꞌyn tukupteꞌen eipyꞌasetpe yt imohey i hanuaria. Toikuap taꞌyn temiit tomaꞌat hanuat hat. 
JHN.6.65	Miꞌi haype toꞌe i -Yt uimohey yne i eipe aikotã areꞌe -Uiꞌywot yt ehekyi i uhewowi eipyꞌa pe pote yt eweikosap kuap i uhewowi e Iesui topotmuꞌeria ran me.
JHN.6.66	Mio tã e pote typyꞌi raꞌyn ipotmuꞌeria tuwat raꞌyn Iesui upi pyi taꞌatuꞌatoiat raꞌyn. Yt tuwat poꞌog neran i hupi. 
JHN.6.67	Miꞌi hawyi toꞌe temiitꞌin sese pe 12 ok takaria pe -Eipe apo iꞌewyte raꞌyn uiꞌatoiat reran iraniaꞌin ewy e. 
JHN.6.68	Maꞌato Simau Peteru tiwesat Iesui -Yt paĩ e. Yt uwe i raꞌyn ten eꞌewywuat uruporekuat e. En yn ni urumuꞌe kuap hat e. Emienoi yn ni urumoieineꞌen wuatꞌi eꞌat piat hamuat urukaꞌiwat e. Uruiꞌatoiat En hawyi ti ren uruiꞌatoiat raꞌyn sehay wuatꞌi eꞌat piat kuap hap e. 
JHN.6.69	Koitywy uruimohey raꞌyn En uruporekuat nuat Tupana Mipoꞌoro Tupana sese Saꞌyru En e. Worokuap taꞌyn En Uhyt e. Uruikuap En naꞌyn urupyꞌa pe e Peteru Iesui pe. 
JHN.6.70	Miꞌi hawyi Iesui toꞌe -Uimiꞌairo 12 ok takaria eipe maꞌato wẽtup ok eipyꞌasetpe ahiag ipyꞌa piat rakat e. 
JHN.6.71	Iesui Iuta etiat tohenoi. Miꞌi ti Simau Ikariote saꞌyru. Toineꞌen 12 ok takaria pyꞌasetpe Iesui miꞌairo maꞌato meiũran hawyi Iesui maꞌat hanuat topyhuꞌat.
JHN.7.1	Miꞌi hawyi Iesui hewyry raꞌyn yi Karireia puo. Yt hewyry teran i yi Iuteu puo katupono yi Iuteu piaria iꞌauka teran. 
JHN.7.2	Maꞌato mekewat eꞌat pe tuwat raꞌyn miitꞌin yne tawa kaipyi Ierusarẽi kape yi Iuteu kape tuwat tuwat ienuk hap wato nug hamo. Miꞌi tote teꞌeruweꞌywypyiꞌanug ienuk hamo. 
JHN.7.3	Miꞌi pote Iesui ywytꞌin sese teꞌeroꞌe tope -Urueykeꞌet iꞌatuꞌe miitꞌin sem tukupteꞌen tawa wato Ierusarẽi me miꞌi pote waku erẽtem no meiũpe pyi yi Karireia pyi hawyi ereto ro yi Iuteu kape iꞌatuꞌe. Miꞌi hawyi itote waku eremoherep epotmuꞌeria kape emisepap koꞌi etunug no itote wuatꞌi ehamo iꞌatuꞌe. 
JHN.7.4	Yt naku i migꞌi wo neꞌi etunug emisepap koꞌi ahetama hit puo iꞌatuꞌe. Waku poꞌog wuatꞌi ehamo wuatꞌi akasa hamo etimoherep uwe En hap kuap hamo iꞌatuꞌe Iesui ywytꞌin tope. 
JHN.7.5	Mio tã iꞌatuꞌe iꞌywytꞌin taꞌatuwekyryꞌi hap wo yt imohey i haype. 
JHN.7.6	Miꞌi hawyi toiꞌatuwesat -Uheꞌywytꞌin e yt naku i mesup areto Ierusarẽi kape e. Mesup yt putꞌok e i te uheꞌat miꞌi tã nug hamo maꞌato waku eweiwat tawa Ierusarẽi kape yne eꞌat pe eimikyꞌesat ewy e. 
JHN.7.7	Taꞌi miitꞌin yt uwe i ipyꞌahak ehete e maꞌato uhete miitꞌin yt iꞌatuwese i kahato i katupono ahenoi henoi iꞌatuepe iꞌatuminug saꞌag koꞌi e. 
JHN.7.8	Pyno waku eweiwat ro ienuk hap kape maꞌato Uito yt areto i te yt naku i koran areto uheꞌywytꞌin katupono yt uheꞌat i te pote e toꞌywytꞌin me. 
JHN.7.9	Mio tã e hawyi topyhuꞌat yi Karireia pe Iesui maꞌato iꞌywytꞌin tuwat ienuk wato hap kape.
JHN.7.10	Tuwat yne hawyi meiũran iꞌewyte toto Iesui yt uwe mikuap mo i. 
JHN.7.11	Miꞌi hawyi itote ienuk haria tikat aat Iesui aikope toineꞌen hap maꞌato yt uwe i ipuẽti. Miꞌi hawyi apo iꞌatuꞌe toꞌope -Aikope som toineꞌen iꞌatuꞌe. 
JHN.7.12	Miꞌi haype teꞌeruwanetup koꞌi koꞌi kahato tuete. Iraniaꞌin -Yt naku i Iesui iꞌatuꞌe aimaꞌat reran tehay wo iꞌatuꞌe. Iraniaꞌin Iesui waku iꞌatuꞌe. 
JHN.7.13	Maꞌato -Atimohey uito Iesui yt iꞌatuꞌe i wuatꞌi ehamo katupono iꞌatuꞌakagnia pupi teꞌerokenꞌẽ. 
JHN.7.14	Ienuk hap posasat pe putꞌok e Iesui tawa Ierusarẽi me. Miꞌi hawyi toto Tupana motypot yat wato kape. Miꞌi tote toiꞌatumuꞌe kahato. 
JHN.7.15	Miꞌi pote Iuteuria teꞌeruwanetup kahato -Iesui iweꞌeg kahato iꞌatuꞌe. Toikuap kahato miwan yne yne Tupana e hap iꞌatuꞌe. Uwe saĩke imuꞌe woꞌomuꞌe haria mikuap yne koꞌi ete iꞌatuꞌe. 
JHN.7.16	Mio tã iꞌatuꞌe hawyi Iesui tiꞌatuwesat -Uimienoi yt uiat i maꞌato uipoꞌoro hat kaipyi eimuꞌe hamuat e. 
JHN.7.17	Ewetunug neran Tupana ehay imikyꞌesat ewy pote ti aru meremo eweikuap taꞌyn uimienoi Tupana kaipywiat hap e. 
JHN.7.18	Iraniaꞌin aimuꞌe haria taꞌatukyꞌesat kahato -Waku kahato en urumuꞌe hat e hap miitꞌin kaipyi taꞌatukyꞌesat maꞌato yt miꞌi tã i Uito worohoꞌomuꞌe katupono uipoꞌoro hat Tupana motypot hap yn uiwanetup hawe worohoꞌomuꞌe. Tupana motypot teran hat ihay hãpyk kahato rakat yt heso hin i rakat e. Miꞌi hat ewy areineꞌen. 
JHN.7.19	Saꞌawyꞌi ti ahaꞌaseꞌi Muisei ainapin tomiwan me maꞌato ti yt ewetunug i eipe yt ewetunug i ainapin hap ewy. Miꞌi pote uiꞌauka teran neꞌi eipe e maꞌato waĩ erepotꞌauka teiꞌo e Muisei e Iesui. 
JHN.7.20	Mio tã e hawyi teꞌeroꞌe -Eso kahato yt uwe i eꞌauka teran hat iꞌatuꞌe. Ahiag ni epiit pe iꞌatuꞌe Iesui pe. 
JHN.7.21	Maꞌato Iesui tiꞌatuwesat -Haꞌawyte ti atunug wẽtup miit moehãite hap yt aipotpap i hap eꞌat pe pote eiperia eiwanetup kahato eipyꞌahak kahato uhete e. 
JHN.7.22	Maꞌato eipe iꞌewyte eipotpap mekewat yt aipotpap i hap eꞌat pe e. Pywo ti eimepyt ihainia tuwemoherep hawyi toineꞌen 8 eꞌat hawyi eweiꞌahit sokpe tek taꞌyn yne eꞌat pe ahaꞌaseꞌi Muisei mienoi ewy e. Yt Muisei mienoi yn i maꞌato saꞌawyꞌi te wuaria aiꞌywania mienoi hap kaipyi ewetunug. 
JHN.7.23	Are paĩ miꞌi pykai ti maꞌato uhete yt eiwese i mekewat eꞌat piat sehãite hap nug uhepiat pote. Yt naku i eipyꞌahak uhete wẽtup ok miit moehãite uhepiat yt aipotpap i hap eꞌat pe pote. Yt naku i watiꞌaparap Muisei miwan ete eweiꞌe e Iesui. 
JHN.7.24	Eweiꞌywyk kahato eiwanetup hap uhetiat e. Yt iũteꞌen neiꞌo uiwesat eipe e. Waku eiwanetup ti ete miꞌi rakirẽ eweiꞌe hãpyk uhepe uwe Uito hap ete e. En yt naku i yt eweiꞌe teiꞌo uhepe iũteꞌen neꞌi e tewanikaptia pe.
JHN.7.25	Miꞌi pote mekewat tawa Ierusarẽi miaria iraniaꞌin teꞌeroꞌe toꞌope -Miꞌi apo mekewat Iesui Iuteuria akag koꞌi miꞌauka teran iꞌatuꞌe. 
JHN.7.26	Kat poteĩ aiꞌakagnia yt tipyhyp i iꞌatuꞌe. Mio apo taꞌatumohey raꞌyn iꞌatuꞌe Tupana Mipoꞌoro Aiporekuat nuat Iesui iꞌatuꞌe raꞌyn apo mio iꞌatuꞌe. 
JHN.7.27	Taꞌi yt uwe i raso ikuap aiũwat tawa aiũwat yi kaipywiat tuut hamuat Tupana Mipoꞌoro Aiporekuat nuat hap iꞌatuꞌe maꞌato mekewat Iesui ti watikuap kahato raꞌyn aiũwat tawa pe tuwemotag hap iꞌatuꞌe. 
JHN.7.28	Miꞌi hawyi Iesui toꞌe haty wo -Uikuap eipe wen maꞌato uikuap hap yt heremo kahato i e. Aikope pywiat Uito hap eweikuap maꞌato yt uiwehay pyi i ti ariot ehewowi. Taꞌi Pywuat hat sese wyti uipoꞌoro ehewowi maꞌato Miꞌi hat uipoꞌoro hat yt eweikuap hin i are e. 
JHN.7.29	Maꞌato Uito atikuap kahato Uipoꞌoro hat katupono ikaipyi ariot e Iesui tehay pirik wo. 
JHN.7.30	Mio tã e pote Iuteuria akagnia tipyhik teran naꞌyn maꞌato yt heꞌat i te pote yt taꞌapyhik kuap i te. 
JHN.7.31	Maꞌato typyꞌi iraniaꞌin teꞌeroꞌe toꞌope -Sio Tupana Mipoꞌoro ahehakyeraꞌat hamuat meiẽ katupono Tupana misepap ewy raꞌyn tutunug mesuwe iꞌatuꞌe. Mio tã taꞌatuꞌe hawyi taꞌatumohey raꞌyn. 
JHN.7.32	Miꞌi hawyi Tupana mohey haria akag koꞌi iꞌewyte paꞌi kororia tikuap taꞌyn iraniaꞌin miat Iesui ti Tupana Mipoꞌoro e hap. Miꞌi pote taꞌatuꞌatupoꞌoro Tupana motypot esuraraꞌin ipyhik hamo. 
JHN.7.33	Miꞌi hawyi Iesui toꞌe miitꞌin me -Areineꞌen porapꞌi yn naꞌyn eiwywo katupono areto irane raꞌyn Uipoꞌoro hat kape e. 
JHN.7.34	Miꞌi hawyi ti aru uikat eipe wen maꞌato ti aru yt uipuẽti i raꞌyn eipe e. Aikowo Uito hap kape yt eweiwat kuap i e Iesui. 
JHN.7.35	Mio tã e pote teꞌeroꞌe toꞌope -Aikowo irane som pyno toto yt aimikuap mo i. Sio wẽtup ywania tawa koꞌi kape topopy irane iꞌatumuꞌe hamo sio topopy iraniaꞌin ywania etawa piaria aiꞌywania muꞌe hamo iꞌatuꞌe Iuteuria. 
JHN.7.36	Kat toꞌe hawe som -Uikat wyti aru eipe maꞌato ti aru yt uipuẽti i raꞌyn e iꞌewyte yt eweiwat kuap i aikowo aikowo Uito hap kape e ahepe iꞌatuꞌe. Katupono som mio tã e iꞌatuꞌe toꞌope.
JHN.7.37	Miꞌi hawyi ienuk hap heꞌat ikahuro hamo mekewat poꞌog iwato hap eꞌat pe Iesui ipoĩꞌam iꞌatupyꞌasetpe hawyi haty wo toꞌe iꞌatuepe -Uwe uwe teꞌyꞌutui miꞌi haria eweiwat ro uhewowi eiweꞌyꞌu hamo e. 
JHN.7.38	Pywo pe ti uimohey haria pya piat pe aikotã yꞌy tuwẽtem yresa ewywuat aat kaꞌap teꞌyꞌutui hap monik hamuat. 
JHN.7.39	Mekewat eꞌat pe yt kat i te Tupana Paꞌãu miitꞌin pya pe. Yt tutum i te pote Iesui taꞌaipok atipy kape hawyi Tupana mimotypot no hawyi toimoꞌẽ Topaꞌãu wakuat tomohey haria torannia pe. 
JHN.7.40	Miꞌi hawyi itotiaria iraniaꞌin tikuap taꞌyn Iesui e hap eweiwat ro uhewowi e hap hawyi teꞌeroꞌe toꞌope -Pywo pe ti Miꞌi Miit wyti aimiekatup Tupana ehay Moherep hat aimuꞌe hanuat raꞌyn iꞌatuꞌe. 
JHN.7.41	Maꞌato iraniaꞌin -Miꞌi Miit wyti Tupana Mipoꞌoro Aiporekuat nuat iꞌatuꞌe. Maꞌato iraniaꞌin -Yt wyti iꞌatuꞌe katupono aimiekatup aiporekuat koro wyti aru yt yi Karireia kaipyi i tuut iꞌatuꞌe. 
JHN.7.42	Taꞌi miwan me ti tohenoi mekewat yne miitꞌin porekuat nuat etiat Tupana Mipoꞌoro ete Morekuat Tawi emiariru aru tawa hit Perẽi miat iꞌywaĩꞌĩ rakat iꞌatuꞌe. Morekuat Tawi etawa piat iꞌywaĩꞌĩ rakat e miwan me iꞌatuꞌe. 
JHN.7.43	Miꞌi pote iꞌatuwanetup hap uwe sese Iesui hap ete yt toꞌoꞌewy i. Miꞌi pote yt toꞌowese i raꞌyn toꞌope. 
JHN.7.44	Iraniaꞌin ipyhik teran Iesui maꞌato yt uwe i ipyhik kuap. 
JHN.7.45	Miꞌi hawyi suraraꞌin teꞌeraꞌaipok i raꞌyn paꞌi kororia kape seko etiat woꞌomuꞌe haria akag koꞌi kape. Miꞌi hawyi teꞌeroꞌe suraraꞌin me -Saꞌawyꞌi uruhoꞌopoꞌoro eipe Iesui sat hamo iꞌatuꞌe kat pote pyno yt eweterut i iꞌatuꞌe. 
JHN.7.46	Maꞌato suraraꞌin tiꞌatuwesat -Mehinꞌin yt uruipyhyp kuap i iꞌatuꞌe katupono Miꞌi Miit poꞌog ikahu torannia woꞌomuꞌe haria kai ihay se rakat iꞌatuꞌe suraraꞌin. 
JHN.7.47	-Yt naku i kahato rat. Eipe apo iꞌewyte imohey haria iꞌatuꞌe heso hap ete iꞌatuꞌe suraraꞌin me -Eweimohey ti raꞌyn apo iꞌatuꞌewyte iꞌatuꞌe. 
JHN.7.48	Yt uwe i uruto Iesui mohey haria iꞌatuꞌe. Taꞌi eiꞌakagnia einapin haria uruto yt wẽtup ok i imohey haria topyhuꞌat iꞌatuꞌe. 
JHN.7.49	Maꞌato iraniaꞌin aiꞌywania itotiaria yt tiꞌatukuap kahato i Muisei woꞌonapin hap koꞌi miꞌi pote iꞌatupap Miꞌi Miit upi. Maꞌato miꞌiria ti aru teꞌeropyhuꞌat Tupana miꞌapiheg wuaria wo iꞌatuꞌe. 
JHN.7.50	Miꞌi hawyi maꞌato wẽtup ok iꞌatupyꞌasetpe Nikutemu e hap het rakat saꞌawyꞌi toto Iesui ewowi wãtym muo rakat toꞌe iꞌatuepe. 
JHN.7.51	-Saꞌawyꞌi mio tã e Tupana miwan me -Yt naku i iũteꞌen eweiꞌapiheg wẽtup ok e. Yt naku i eweiꞌauka wẽtup ok yt iwat ihay kuap mo i te e miwan me aiwoꞌonapin hawe e. Yt naku i eweimohit wẽtup ok yt eweikuap i te turan sio waku sio yt e Nikutemu saꞌawyꞌi wuat wãtym muat Iesui kapiat toto rakat. 
JHN.7.52	Miꞌi pote Nikutemu pe teꞌeroꞌe -Paĩ iꞌewyte yi saꞌag Karireia piat apo en Iesui ewy iꞌatuꞌe. Pyno erehaꞌat ro miwan me hawyi mono etikuap taꞌyn Tupana ehay Moherep hat yt Karireia kaipyi i tuut hamuat hat iꞌatuꞌe. 
JHN.7.53	Mio tã teꞌeroꞌe hawyi yne itotiaria waꞌatunug haria tuwat raꞌyn taꞌatuꞌyat koꞌi kape.
JHN.8.1	Miꞌi hawyi Iesui toto yityꞌok Uriweiria ypia e hap het rakat kape. 
JHN.8.2	Itote pyi ihatꞌok hawyi hunete taꞌaipok i raꞌyn Tupana motypot yat wato kape. Miꞌi hawyi itotiaria teꞌeruwaꞌatunug Iesui kape. Miꞌi hawyi taꞌapyk hawyi Iesui tiꞌatumuꞌe i raꞌyn itote. 
JHN.8.3	Miꞌi hawyi Muisei miwan enoi haria iꞌewyte Tupana mohey haria akag koꞌi tõꞌẽ tõꞌẽ hewowi. Taꞌatuerut wẽtup ok haryporia yt naku i sese rakat taꞌatupuẽti ihainia wywo yt teꞌaito wywo i. Miꞌi hawyi miitꞌin typyꞌi rakaria pyꞌasetpe taꞌatuereke Iesui kape. 
JHN.8.4	Miꞌi hawyi woꞌomuꞌe haria henoi Iesui pe -Woꞌomuꞌe hat iꞌatuꞌe meiũwat haryporia uruipuẽti wẽtup ok seꞌaito wywo yni pe iꞌatuꞌe. 
JHN.8.5	Saꞌawyꞌi urunapin hap Muisei toꞌe Teturonamia 22.22 pe -Uwe eweipuẽti wẽtup ok wẽtup ok eꞌaito wywo hawyi o eweiꞌauka miꞌiria nu wo mak mak wo e Muisei iꞌatuꞌe. Miꞌi pote uruikuap teran ekaipyi aikotã ewanetup hawe waku urutunug meiũwat haryporia ete yt weꞌeg i hat ete iꞌatuꞌe. Waku watiꞌauka nu wo sio yt iꞌatuꞌe. 
JHN.8.6	Mio tã apo iꞌatuꞌe Iesui pe toiꞌaparap mono taꞌatuꞌe. Miꞌi hawyi maꞌato Iesui tuweꞌymyk hawyi yi kyt ete yn topuiꞌiã wo wanꞌi wanꞌiꞌe. 
JHN.8.7	Miꞌi hawyi poꞌog apo iꞌatuꞌe Iesui pe. Miꞌi hawyi Iesui tuweꞌãpeꞌokꞌam hawyi toiꞌatuwesat raꞌyn -Uwe uwe eipyꞌasetpe yt karãpiat i iꞌaparap hap nug hat pote miꞌi waku saꞌawyꞌi mak mak e nu wo iꞌauka hamo e. 
JHN.8.8	Miꞌi hawyi tuweꞌymyk i raꞌyn Iesui hawyi tutunug i raꞌyn yi kyt ete iwan topuiꞌiã wo. 
JHN.8.9	Mio tã e hawyi haryporia erut haria iꞌauka teran haria tuwat i raꞌyn Iesui kaipyi teꞌeruwemoti te kahato iꞌatuminug saꞌag koꞌi yt uwe i mikuap koꞌi pote tuwat. Yian me nagnia saꞌawyꞌi tuwat hawyi watꞌypmo kurum iwasuria raꞌyn tuwat. Tuwat yne hawyi topyhuꞌat Iesui yn naꞌyn mekewat iꞌatumierut haryporia yt iweꞌeg i rakat wywo. 
JHN.8.10	Miꞌi hawyi Iesui ipoĩꞌam naꞌyn hawyi toꞌe haryporia pe -Aikopeĩ erut haria mana e. Yt wẽtup ok i raꞌyn apo eꞌauka teran hanuat topyhuꞌat e. 
JHN.8.11	Yt uwe i Mimi e. -Mana Uito iꞌewyte yt woroꞌapiheg i yt woroꞌauka teran i nu wo e. Koitywy waku eraꞌaipok i ro eꞌyat kape maꞌato etoiat raꞌyn eminug saꞌag e.
JHN.8.12	Miꞌi hawyi Iesui tiꞌatumuꞌe Tupana motypot yat piaria -Uito ti ariãty ewy aikotã ariãty timoherep muap wãtym muo hap ewy Uito atimoherep muap Tupana kapiat. Uwe uwe toto uhupi miꞌi hat wyti hewyry ariãty hot pe. Yt karamuo i iꞌypyryp wuo hewyry are e Iesui. 
JHN.8.13	Miꞌi pote iraniaꞌin akag koꞌi teꞌeroꞌe Iesui pe -Paĩ ehay kahato ewete eremowato teran -Uito poꞌog ereꞌe pote eso kahato iꞌatuꞌe. 
JHN.8.14	-Taꞌi uhehay uiwete e Iesui maꞌato pywuat ahenoi uiwetiat katupono atikuap kahato aikope pyi ariot iꞌewyte aikowo areto hamuat hap e. Eipe ti yt eweikuap hin i aikope pyi ariot aikowuat areto hamuat hap e Tupana motypot yat akag koꞌi pe. 
JHN.8.15	Eipe ti yt naku i eweiꞌe iraniaꞌin me eiwanetup hap kaipyi neꞌi maꞌato Uito yt miꞌi tã i atunug iraniaꞌin me e. 
JHN.8.16	Maꞌato -Yt naku i miꞌiria areꞌe pote hãpyk kahato uiꞌe hap. Katupono yt uiweran i mio tã areꞌe katupono Uiꞌywot uipoꞌoro hat uiwywo toineꞌen uiꞌe hap mopywo hamo e.
JHN.8.17	Iwan me einapin hawe mio tã e -Yt etimohey meremo teiꞌo sehay yt naku i e hap wẽtup ok etiat e maꞌato typy ok toꞌoꞌewy kahato wẽtup ok ete aimuꞌe aiwesat pote pywo yt naku i nug hat topyhuꞌat. 
JHN.8.18	-Pyno uiwetiat uhehay kahato maꞌato toineꞌen wẽtup ok uiwetiat uimienoi mopywo hanuat e. Uiꞌywot ti uipoꞌoro hat pywo iꞌe hap e hamo. 
JHN.8.19	-Aikope som pyno eꞌywot iꞌatuꞌe. -Pyno yt uikuap i eipe iꞌewyte yt Uiꞌywot i wyti eweikuap maꞌato uikuap eipe pote iꞌewyte eweikuap taꞌyn Uiꞌywot e. 
JHN.8.20	Mio tã e Iesui Tupana motypot hap yat piaria pe iꞌatumiium Tupana piat heiam yatypepyi. Maꞌato yt uwe i ipytyk kuap itote katupono yt putꞌok e i te ikuꞌuro hap eꞌat pote.
JHN.8.21	Miꞌi hawyi Iesui toꞌe i iꞌatuepe -Areto irane raꞌyn wyti mesuwepyi e. Areto hawyi ti aru uikat kahato eipe wen maꞌato yt uipuẽti i e. Eiminug saꞌag yt hep i te turan ti aru eweipap. Yt eweiwat kuap i wyti aru aikowuat areto hap kape e. 
JHN.8.22	Mio tã e pote teꞌeroꞌe toꞌope -Kat tuponoĩ -Yt eweiwat kuap i wyti aru aikowuat areto hap kape e Iesui ahepe sio apo tuweꞌauka irane haype iꞌatuꞌe. 
JHN.8.23	Maꞌato Iesui toꞌe -Eipe ti mesuwat yi totiat miitꞌin wanetup hap ewy yn. Maꞌato Uito ti atipy kaipywiat ariot e. Arewanetup kahato atipy piat wanetup hap ewy e. 
JHN.8.24	Haꞌawyte areꞌe ehepe -Eiminug saꞌag koꞌi yt hep i te turan ti aru eweipap yt uimohey i pote are e Iesui nagnia pe. 
JHN.8.25	-Uweĩ pyno en iꞌatuꞌe -Saꞌawyꞌi pyi te raꞌyn ahenoi ehepe uwe Uito hap e. 
JHN.8.26	Poꞌog ahenoi kuap ehetiat eiminug saꞌag etiat maꞌato yt ahenoi i yne. Katupono uipoꞌoro hat pywuat rakat imienoi hap yn atimoherep miitꞌin me mesuwat mytyyp tote e. 
JHN.8.27	Karãpe Iesui toꞌe Uipoꞌoro hat yt taꞌatukuap hin i e uwe etiat ihay. Yt taꞌatukuap i ihay Iꞌywot etiat Tupana etiat. 
JHN.8.28	Miꞌi pote Iesui toꞌe -Maꞌato meiũran eweimopoĩꞌam eheykeꞌet ariaꞌyp posak ete hap eꞌat pe ti aru eweikuap taꞌyn uwe Uito e. Iꞌewyte ti aru eweikuap yt kat i atunug uiwehay pyi maꞌato Uiꞌywot ehay yn uinapin hap ewy ahenoi ehepiat hap e. 
JHN.8.29	Uipoꞌoro hat wuatꞌi eꞌat pe uiwywo toineꞌen iꞌewyte Uiꞌywot mowepiit hap yn atunug e. Miꞌi pote yt karãpe i uiꞌatoiat uiweran e Iesui. 
JHN.8.30	Miꞌi hawyi ti itote ipoityꞌi raꞌyn Iesui e hap kaipyi imohey haria wo teꞌeropyhuꞌat.
JHN.8.31	Miꞌi hawyi Iesui toꞌe Iuteuria pe tomohey pakupꞌi haria pe -Uiꞌe hap ewetunug no miꞌi pote uipotmuꞌeria sese wo eweikupteꞌen e. 
JHN.8.32	Pywo ti aru ewetunug uiꞌe hap koꞌi pote ti eweikuap taꞌyn pywuat sese e. Miꞌi hawyi eipyhik hawyi eiwenoꞌẽ kuap haria ewy raꞌyn e. 
JHN.8.33	Miꞌi pote taꞌatuwesat -Yt kat i hin i ti urupyhik hap Uhyt iꞌatuꞌe. Uruto Aparãu emiariruꞌin. Yt karãpe i miitꞌin eropat haria urutukupteꞌen yt karãpe i woꞌopyhik hawe urutukupteꞌen iꞌatuꞌe. 
JHN.8.34	Maꞌato Iesui toꞌe iꞌatuepe -Pywo pe ti areꞌe ehepe yt nakuap i nug hap eheko pote yt eiweꞌaputsit kuap i eheko saꞌag yt nakuat i pyi. Miꞌi pote eipyhik piat ewy eweikupteꞌen eipe e. 
JHN.8.35	Woꞌoeropat haria ti tukupteꞌen wuatꞌi yat puo neꞌi tokaꞌiwaria motypot hamuat maꞌato haꞌyru wyti toineꞌen toꞌywot yat pe yn wuatꞌi eꞌat pe e. 
JHN.8.36	Tupana Saꞌyru yne ehakyeraꞌat kuap eipyhik hap kaipyi eweimohey pote. Miꞌi pote eweipopy kuap kahato. Eiweꞌaputsit kuap kahato eiminug saꞌag po pyi e. 
JHN.8.37	Eiperia ti Aparãu emiariruꞌin pykai uiꞌauka teran katupono uhehay yt teke hin i eipyꞌa pe eiwanetup hawe. Miꞌi pote ti uiꞌauka teran eipe e. 
JHN.8.38	Pyno atunug kahato yne Uiꞌywot mikyꞌesat ewy maꞌato eiperia ewetunug yne eiꞌywot mienoi ewy e. Pywo ti rat ahenoi Uiꞌywot piat uimuꞌe hap yn maꞌato eiperia eiꞌywot mikyꞌesat ewywuat yn ewetunug e Iesui. 
JHN.8.39	Miꞌi hawyi -Uruto ti Ahaꞌaseꞌi pot Aparãu emiariru emiariru koꞌi sese iꞌatuꞌe. -U paĩ e Iesui mekewat wakuat Aparãu emiariru emiariru koꞌi sese eipe pote ewetunug eheꞌaseꞌi Aparãu minug ewywuat e. Ahaꞌaseꞌi pot Aparãu waku sese nug hat e. 
JHN.8.40	Maꞌato eipe uiꞌauka teran haria eweikupteꞌen pywuat sehay Tupana kaipyi ahenoi ehepe pykai e. Ahaꞌaseꞌi Aparãu ti yt karãpe i miꞌi tã inug neran e Iesui. 
JHN.8.41	-Eipe eiꞌywot sese minug ewy ewetunug e. -Uruto ti uruikuap uruꞌywot iꞌatuꞌe. Taꞌi yt iꞌywot wekuap reꞌym rakaria i ti uruto iꞌatuꞌe. Wẽtup yn uruꞌywot. Miꞌi ti uruetupana iꞌatuꞌe. 
JHN.8.42	-Taꞌi Tupana pywo eiꞌywot pote uikyꞌe haria wo eweipyhuꞌat katupono Tupana Mipoꞌoro Uito e yt uiwewi i arepoꞌoro e Iesui. 
JHN.8.43	Saꞌawyꞌi -Woropoꞌoro En e Tupana uhepe hawyi ariot ehewowi Tupana yatypepyi ariot e Iesui. Ahenoi ehepe maꞌato yt eweikuap i kahato uimienoi koꞌi katupono yt teke i ehewaure kaꞌa pe e. 
JHN.8.44	Eiꞌywot sese ti ahiag e miꞌi pote ti ewetunug neran eiꞌywot mikyꞌesat saꞌag oktan e. Haꞌawyte pyi ahiag tiꞌauka teran miitꞌin woꞌopotꞌauka hat miꞌi. Miꞌi pote yt wẽtup i hãpyk takat sehay pywuat iwat iwanetup hap toineꞌen e. Karãpe ahiag heso tuwekaipyi tutunug yt niatpo hin i katupono yne heso rakat kaꞌiwat neꞌi ahiag topyhuꞌat e. 
JHN.8.45	-Ahenoi ehepe hãpyk takat yn mote yt eweimohey hin i heso rakat mohey haria eipe pote e. 
JHN.8.46	Uiminug yt nakuat i kue yt wẽtup i eweipuẽti paĩ e. Worohoꞌomuꞌe kahato raꞌyn ti sehay pywuat no maꞌato ti uimienoi yt eweimohey hin i e. 
JHN.8.47	Tupana saꞌyruꞌin sakiꞌytꞌin taꞌatukuap kahato Tupana e hap e maꞌato eipe ti yt Tupana watnuaria i pote ti yt eweikuap i Tupana ehay e. 
JHN.8.48	-Saꞌawyꞌi te wuat uruꞌe hap ewy ti en iꞌatuꞌe. En ni wẽtup ywania yi saꞌag Samaria kaipywiat iꞌatuꞌe. En ni ahiag ipiit piat rakat iꞌatuꞌe Iesui pe. 
JHN.8.49	-Yt kat i ti uikai ahiag katupono atomowato Uiꞌywot pykai yt karãpe i ahiag Uiꞌywot motypot hat toineꞌen e. Eipe ti yt uimowato hin i e. 
JHN.8.50	Yt atikyꞌesat i uhepiat waku En eiꞌe hap maꞌato toineꞌen wẽtup ok uimotypot hap kyꞌesat hat e. Miꞌi hat ti toineꞌen uwe waku uwe yt e hanuat. Miꞌi ti aru yt nakuaria i eipe e. 
JHN.8.51	Pywo ti uwe uwe inug uimienoi koꞌi miꞌi hat ti aru yt ikuꞌuro i e Iesui iꞌatuepe. 
JHN.8.52	Miꞌi hawyi Iuteu ywania akag koꞌi teꞌeroꞌe Iesui pe -Koitywy wyti uruikuap taꞌyn ahiag epiit piat hap katupono aseꞌi Aparãu waku sese pykai ikuꞌuro raꞌyn iꞌewyte saꞌawyꞌi wuat Tupana ehay moherep haria yne yne ikuꞌuro raꞌyn maꞌato ereꞌe -Uwe uwe uimienoi inug miꞌi haria ti aru yt ikuꞌuro sese i ere iꞌatuꞌe. 
JHN.8.53	Ewat ewaku hap apo poꞌog ahaꞌaseꞌi koro Aparãu ewaku hap kai iꞌatuꞌe. Pywo Aparãu ikuꞌuro raꞌyn iꞌewyte iraniaꞌin Tupana ehay moherep haria iꞌatuꞌe. Saꞌawyꞌi wuaria topap yne maꞌato En -Uwe uimienoi nug haria wyti aru yt ikuꞌuro sese i ere. -En ni poꞌog ahaꞌaseꞌi Aparãu kai ereꞌe teran iꞌatuꞌe. 
JHN.8.54	Miꞌi hawyi toiꞌatuwesat -Uiwemowato hap yt atunug neran i uiwekaipyi katupono atunug pote meiũran yt kan hamo i uhehay eweipuẽti maꞌato uimowato kahato hat ti aheTupana e. 
JHN.8.55	Miꞌi hat pe uruetupana eweiꞌe maꞌato yt eweikuap i pykai e. Maꞌato Uito ti kue paĩ atikuap kahato Tupana maꞌato yt atikuap i Tupana uiꞌe pote heso rakatno areineꞌen eiꞌewy kat pote ikuap hat sese Uito imikyꞌesat nug hat sese e. 
JHN.8.56	Saꞌawyꞌi ti ehaꞌaseꞌi Aparãu taꞌakasa teran kahato uhuut miitꞌin kapiat hap are. Pyno mesup ti Aparãu taꞌakasa raꞌyn uhuut hawyi iwepiit kahato topyhuꞌat raꞌyn e Iesui. 
JHN.8.57	Aseꞌi Aparãu ti nimo kahato raꞌyn ikuꞌuro maꞌato ewat eieineꞌen hap emotag hap yt 50 anu hin i te heineꞌen hap kai iꞌatuꞌe maꞌato apo Aparãu akasa hamo areineꞌen ereꞌe iꞌatuꞌe. 
JHN.8.58	-Pywo pe ti Uito ti ahaꞌaseꞌi Aparãu ywãꞌĩ hap eꞌyian mete wuat ieineꞌen hat e Iesui. 
JHN.8.59	Mio tã e hawyi taꞌatusat nu koꞌi yi totiat mak mak wuat iꞌauka hamo maꞌato Iesui tuwemig miitꞌin sem pyꞌasetpe raꞌyn hawyi toto raꞌyn Tupana motypot yat wato pyi.
JHN.9.1	Miꞌi hawyi Iuteu ywania yt potpap i hap eꞌat pe toto Iesui muap upi towyriaꞌin wywo. Miꞌi hawyi muap tote toipuẽti wẽtup ok miit yt ihapytig i rakat wemoherep toty kaipywiat yt kat kapiat i akasa hat. 
JHN.9.2	Miꞌi hawyi Iesui wyriaꞌin apo iꞌatuꞌe Iesui pe -Urumuꞌe hat iꞌatuꞌe uwe piat iꞌaparap hap upi som Tupana tiꞌapiheg yt ihapytig i rakat iꞌatuꞌe. Iꞌywotꞌin piat iꞌaparap hap upi toineꞌen yt ihapytig i sio iwat iꞌaparap sese hap kaipyi apo iꞌatuꞌe. 
JHN.9.3	-Yt wyti uiwyriaꞌin yt iꞌywotꞌin minug saꞌag upi i ti iꞌewyte yt iwat iminug saꞌag upi i wyti yt ihapytig i hap are maꞌato miꞌi miit wyti yt ihapytig i rakat toineꞌen Tupana misepap moherep toieineꞌen hap etiat hamuat e. 
JHN.9.4	Uiwyriaꞌin ihatꞌok puo aipotpap kuap maꞌato wãtym putꞌok e hawyi yt kat i watunug kuap are e. Miꞌi hap ewy waku watunug yne uipoꞌoro hat mikyꞌesat ewy e. 
JHN.9.5	Uheineꞌen hap mesuwarote turan Uito ti miitꞌin moẽtyhot hap ewywuat areineꞌen e. 
JHN.9.6	Mio tã toꞌe hawyi kuitu e yi tote hawyi totat topo pe yi og tẽty hy wywo toiꞌapokik hawyi miꞌi wo toipen iha yt kat kapiat i akasa hat e. 
JHN.9.7	Miꞌi hawyi toꞌe yt ihapytig i rakat pe -Mehin e mowehasei ro mekewat yꞌy Sirue e hap woꞌosei hawe Tupana Mipoꞌoro yꞌy e hap kape. Miꞌi rẽ toto raꞌyn tuwehasei hamo hawyi taꞌaipok ihapytig nakatno raꞌyn. 
JHN.9.8	Miꞌi hawyi tuwemoherep toꞌyat ete i wuaria kape hawyi miꞌiria teꞌeroꞌe toꞌope -Ihapytig naꞌyn apo saꞌawyꞌi wuat yt ihapytig i rakat iꞌatuꞌe sio wẽtup ok neꞌi iꞌatuꞌe. Mekewat yt kat saꞌup i miium ẽtup hat raꞌyn apo meke sio yt iꞌatuꞌe toꞌope. 
JHN.9.9	Taꞌi miꞌi rasom iꞌatuꞌe iraniaꞌin. -U yt miꞌi i rat iꞌatuꞌe iraniaꞌin. Iꞌewywuat neꞌi rat maꞌato yt miꞌi i iꞌatuꞌe. Maꞌato saꞌawyꞌi wuat yt ihapytig i rakat tiꞌatuwesat -Uito rat e. 
JHN.9.10	-Aikotã pyno eraꞌakasa raꞌyn raꞌyn apo mio uhyt mimi iꞌatuꞌe. 
JHN.9.11	Mio tã iꞌatuꞌe hawyi toiꞌatuwesat -Wẽtup ok Miit Iesui e hap het rakat wyti tomiꞌapokik yi tẽty hy wywuatno uheha pen hawyi ti toꞌe uhepe -Mowehasei ro yꞌy Sirue e hap woꞌosei hawe e uhepe hawyi areto arehasei hamo. Miꞌi hawyi ti mio araꞌakasa raꞌyn uheha raꞌyn e iꞌatuepe. 
JHN.9.12	-Aikope mio emoꞌakasa hat iꞌatuꞌe. U paĩ yt atikuap i e.
JHN.9.13	Miꞌi hawyi sehaꞌat haria tioto raꞌyn paꞌi kororia Tupana ehay miitꞌin napin haria kape. 
JHN.9.14	Taꞌatuereto iha pakup takat Tupana mohey haria akag koꞌi kape katupono Iesui timoehapytig miꞌi yt motpap i hap eꞌat pe pote. 
JHN.9.15	Miꞌi hawyi Tupana ehay wuat woꞌonapin haria akag koꞌi apo iꞌatuꞌe -Aikotã me kahu etipuẽti ehapytig hap mehin iꞌatuꞌe. Miꞌi hawyi toiꞌatuwesat -Taꞌi toiꞌapokik yi og tẽty hy wywuat hawyi ti uheha pen hawyi arehasei hawyi ti mio uheha raꞌyn araꞌakasa kuap taꞌyn e. 
JHN.9.16	Tupana ehay moherep haria teꞌeroꞌe -Pyno miꞌi miit yt Tupana kaipywiat i iꞌatuꞌe katupono yt aipotpap i hap eꞌat pe miꞌi tã hap tutunug iꞌatuꞌe. Maꞌato iraniaꞌin teꞌeroꞌe -Kat pote yt Tupana kaipywiat i Miꞌi Miit eweiꞌe iꞌatuꞌe. Yt Tupana kaipywiat i Miꞌi Miit pote aikotã som pyno wakuap sese tutunug kuap yt Tupana Mipoꞌoro i Miꞌi Miit pote iꞌatuꞌe iraniaꞌin. Miꞌi hawyi yt toꞌoꞌewyꞌewy i raꞌyn teꞌeruwanetup. 
JHN.9.17	Miꞌi hawyi apo iꞌatuꞌe ihapytig rakat pe iraꞌyn -Kat ereĩ pyno erewanetup mekewat emoehapytig hat ete apo iꞌatuꞌe hawyi toiꞌatuwesat -Taꞌi Tupana ehay enoi hat wyti Miꞌi e iꞌatuepe. 
JHN.9.18	Maꞌato Iuteu ywania akag koꞌi yt timohey i saꞌawyꞌi yt iha pytig i rakatno toineꞌen hap. Miꞌi hawyi taꞌatukay kay iꞌywotꞌin apo taꞌatuꞌe hamo. 
JHN.9.19	Iꞌywotꞌin putꞌok iꞌatuꞌe hawyi Iuteu ywania akag koꞌi apo iꞌatuꞌe -Eimepyt apo meiũ tuweꞌywãꞌĩ apo yt ihapytig i rakat iꞌatuꞌe. -Pywo toꞌywãꞌĩ pyi te yt kat i taꞌakasa iꞌatuꞌe. Pywo pote aikotã mio taꞌakasa raꞌyn iꞌatuꞌe iꞌywotꞌin me. 
JHN.9.20	-Miꞌi hat ti rat urumepyt iꞌatuꞌe iꞌywotꞌin. Pywo ti toꞌywãꞌĩ pyi te ti yt kat i taꞌakasa iꞌatuꞌe. 
JHN.9.21	Maꞌato mio wyti yt uruto tewy uruikuap aikotã me toipuẽti tehapytig hap iꞌatuꞌe iꞌewyte uwe imoehapytig hat yt uruikuap i iꞌatuꞌe. Pyno apo eweiꞌe ro tope. Itag naꞌyn tohenoi kuap rasom iꞌatuꞌe iꞌywotꞌin apo e haria pe. 
JHN.9.22	Mio tã hap ewy iꞌywotꞌin teꞌeroꞌe katupono Iuteu ywania akag koꞌi pupiat teꞌerokenꞌẽ haype katupono Iuteu akag koꞌi teꞌeroꞌe raꞌyn toꞌope -Uwe uwe Iesui Tupana Mipoꞌoro Aiporekuatnuat e hat o watipun naꞌyn Tupana motypot yat wato pyi iꞌatuꞌe. 
JHN.9.23	Miꞌi pote yt kat toꞌe teran i taꞌatumepyt moehãite hap etiat. Miꞌi pote -Itag naꞌyn tohenoi kuap tã som iꞌatuꞌe iꞌywotꞌin Iuteu akag koꞌi apo e haria pe teꞌerokenꞌẽ haype. 
JHN.9.24	Miꞌi hawyi taꞌatukay kay i raꞌyn mekewat Iesui mimoehãite iha pakup takat taꞌatuwewowi teꞌeroꞌe hamo -Pyno Tupana ehamo hãpyk to ehenoi uruepe katupono uruikuap ti mekewat miit emoehãite hat yt nakuat i iꞌatuꞌe. 
JHN.9.25	-U paĩ yt atikuap i kahato koitypuo yt nakuat i sio yt e. Maꞌato wẽtup hap atikuap saꞌawyꞌi yt kat kape i araꞌakasa maꞌato mesup ti araꞌakasa yne raꞌyn. Miꞌi hap yn atikuap kahato are e. 
JHN.9.26	-Aikotã eĩ pyno tutunug emoꞌakasa hamo apo iꞌatuꞌe i. 
JHN.9.27	Mio tã iꞌatuꞌe hap i toiꞌatuwesat iraꞌyn -Ahenoi henoi raꞌyn ti ehehamo aikotã uipohag nug hap e. Kat poteĩ eweikuap kahato teran uiwẽ pyi uimoehãite hap e. Eweipyhuꞌat teran hemiitꞌin wo haype apo e. 
JHN.9.28	Mio tã e pote iꞌatupyꞌahak kahato tuete -Yt naku i en iꞌatuꞌe. En wyti iwat hemiit maꞌato uruto ti aseꞌi Muisei emiitꞌin naꞌyn iꞌatuꞌe. 
JHN.9.29	Uruto ti uruikuap kahato aseꞌi Muisei mienoi Tupana ehay iꞌatuꞌe maꞌato mekewat miit uwe mipoꞌoro aikope pyi tuut hap ti yt uruikuap hin i iꞌatuꞌe. 
JHN.9.30	Miꞌi hawyi iha pakup takat tuwanetup kahato hawyi toꞌe -Kat pote aikope pyi tuut hap yt eweikuap i te are e. Eiwanetup to mehinꞌin katupono Miꞌi Miit uimoꞌakasa raꞌyn paĩ e. 
JHN.9.31	Miꞌi hawyi mio tã e -Taꞌi watikuap taꞌyn yt nakuaria i po wo tomisepap koꞌi Tupana yt timoherep i tewaku nug hap koꞌi maꞌato tomotypot haria tehay nug haria po wo yn toimoherep kuap wakuap sese mesuwe e. 
JHN.9.32	Yi nug hawyi te ti mesuwat etiat miitꞌin yt inug kuap i yt iha rakat moehapytig hap. 
JHN.9.33	Yt Tupana kaipywiat i Miꞌi Miit pote ti teneke yt uheha nug kuap hin i e. 
JHN.9.34	Mio tã e pote poꞌog iꞌatupyꞌahak tuete -Ehire pyi te ti yt nakuat i ereineꞌen yt eꞌywot wekuap i rakat en paĩ iꞌatuꞌe. Miit yt iweꞌeg i rakat en iꞌatuꞌe. Aikotã pyno urumuꞌe teran en yt nakuat i en pykai iꞌatuꞌe. Miꞌi hawyi taꞌatuporenotem haty wo Tupana motypot yat pyi mekewat iha pakup takat.
JHN.9.35	Maꞌato Iesui tikuap Tupana yat pywiat iporenõtem hap hawyi toikat raꞌyn. Toipuẽti hawyi toꞌe tomimoehãite pe -Etomohey apo mekewat Wuatꞌi Miitꞌin Ykeꞌet mekewat Tupana Saꞌyru e. 
JHN.9.36	Miꞌi hawyi -Uwe miꞌi e. Atimohey teran nat wen maꞌato yt atikuap i uwe Miꞌi Miit e. 
JHN.9.37	Miꞌi hawyi Iesui toꞌe -Uito Miꞌi Miit e. Mio ti Miꞌi raꞌyn ihay ewywo e. Koitywy eraꞌakasa raꞌyn uhewowi e Iesui iha pakup takat pe. 
JHN.9.38	-Taꞌi Uiporekuat woromohey kahato raꞌyn ti koitywy e Iesui pe. Miꞌi hawyi toimotypot kahato raꞌyn toikyꞌe kahato raꞌyn Iesui. 
JHN.9.39	Miꞌi hawyi Iesui toꞌe tope -Mesuwarotiat yt watikuap i kahato Tupana e haria yt ahehapytig i e haria moehapytig sese hamo ariot e maꞌato iraniaꞌin watikuap kahato Tupana e haria ahehapytig kahato e haria moehapysasep hamo ariot e. 
JHN.9.40	Miꞌi hawyi iraniaꞌin itotiaria Tupana ehay moherep haria akag koꞌi mio tã e Iesui hawyi apo iꞌatuꞌe tope -Pyno apo uruto yt ihapytig i rakaria ewywuat neꞌi ewanetup hawe iꞌatuꞌe. 
JHN.9.41	Mio tã e akagnia pe -Yt ehepytig i rakaria pote yt eweikuap i yt nakuaria i eipe eweikupteꞌen maꞌato -Pywo yt uruehapytig i rakaria wo urutukupteꞌen eweiꞌe pote taꞌi yne eiminug saꞌag heremo kahato raꞌyn e.
JHN.10.1	Miꞌi hawyi Iesui tiꞌatumuꞌe kahato hãꞌãkap wuo -Pywo pe ti areꞌe ehepe seroꞌok e hat ti aihũ Uweiria yat pe yt teke kuap i heꞌokenꞌypy sese puo maꞌato kokawiat iꞌahotꞌe hawuo yn teke kuap seroꞌok e hat e. 
JHN.10.2	Maꞌato ikaꞌiwat sese teke teꞌokenꞌypy sese puo e. 
JHN.10.3	Karãpe ikaꞌiwat hoꞌokenhypꞌok teran naꞌyn hawyi tuut tohũria yat eꞌokenꞌypy kape miꞌi ti ihũria tikuap yt seroꞌok e hat i hap. Miꞌi hawyi tohoꞌokenhypꞌok e. Miꞌi hawyi ikaꞌiwat tiꞌatukay kay towat tohũria iꞌatuwat iꞌatuset upi e. Miꞌi hawyi ihũria tikuap taꞌatukaꞌiwat ehay ihay ete. Miꞌi hawyi toimoherep muap hãpyk kahato tohũria yat kaipyi e. 
JHN.10.4	Toiporenoꞌẽ yne hawyi ihũria ikohyewyry taꞌatukaꞌiwat ewatꞌypmo kat pote taꞌatukuap taꞌatukaꞌiwat ihay ete e. 
JHN.10.5	Maꞌato wẽtup ok yt Uweiria apykok hat i ehay pupi teꞌerokenꞌẽ pote ikohyeput neꞌi yt taꞌatukuap i ihay pote e Iesui woꞌonapin haria pe. 
JHN.10.6	Maꞌato wanetup haria yt tikuap i kat e Iesui ihay sehay iãꞌãkap wuo pote toꞌe i raꞌyn Iesui iꞌatuepe. 
JHN.10.7	-Pywo pe ti Uito ti okenꞌypy ewy Uweiria uimohey haria wehytꞌok hamo e. 
JHN.10.8	Iraniaꞌin ti uimohey haria kay kay haria uihũria eroꞌok haria ewy tukupteꞌen e maꞌato uihũria yt taꞌatukuap i seroꞌok e haria ehay iꞌatuehay ete taꞌatukay kay hap e. Yt teꞌeruwanetup seroꞌok e haria ehay kape e. 
JHN.10.9	Uito ti okenꞌypy ewywuat miꞌi tupono uwe uwe uimohey miꞌi hat tipuẽti aru tehakyeraꞌat hap sese are aikotã hũria apykok hat hoꞌokenhypꞌok mekewat hũria yat iꞌatuporenotem hamo iꞌatupoi hamo. Miꞌi hawyi wãtym i turan toiꞌatunug i raꞌyn iꞌatuꞌyat pe e. Miꞌi hap ewywuat uihũria uimohey haria apykok hat kahato areineꞌen e. 
JHN.10.10	Maꞌato seroꞌok e hat wyti tuut hũria u hamo iꞌatuꞌauka hamo heꞌeroꞌok hamo e. Maꞌato Uito ti ariot uimohey haria ieineꞌen hap ium hamo poꞌog poꞌog ikahu saꞌawyꞌi te wuat kawiat ium hamo e. 
JHN.10.11	Uito areineꞌen uimohey haria apykok hat. Uito atiꞌatuꞌapykok kahato uihũria iꞌatukyꞌe haype e. Miꞌi pote uiꞌauka hamuat iꞌatuehakyeraꞌat hamo. 
JHN.10.12	Maꞌato wẽtup ok hũria apykok hat ti tokenꞌẽ wewuatꞌi Awahuru koꞌi pupi yt ikaꞌiwat sese i pote yt towatnuat sese i hũria pote yt toiꞌatukyꞌe i haꞌup kyewi yn ipotpap pote teput neꞌi Awahuru koꞌi õꞌẽ pote. Miꞌi hawyi Awahuru tiꞌatusytpok kahato raꞌyn Uweiria e. 
JHN.10.13	Pyno haꞌup kyewiat neꞌi tokaꞌiwat hũria apykok hat ipoityꞌi hawyi tohokꞌiwat neꞌi tokaꞌiwat hũria. Miꞌi hawyi Awahuru koꞌi tiꞌatuuka kahato raꞌyn taꞌatusytpok taꞌyn maꞌato haꞌup kyꞌesat hat potiat ipotpap takat pote yt ikyꞌe sese neꞌi tokaꞌiwat hũria miꞌi pote teput neꞌi are e. 
JHN.10.14	Maꞌato ti Uito hũria apykok hat wakuat sese areineꞌen. Uihũria uimohey haria uikuap kahato haria wo tukupteꞌen e. 
JHN.10.15	Aikotã Uiꞌywot uikuap kahato hat toineꞌen. Iꞌewyte Uito Uiꞌywot kuap hat areineꞌen. Miꞌi hap ewy uihũria kyꞌe kahato hat areineꞌen pote uiꞌauka hamuat iꞌatuehakyeraꞌat hamo e. 
JHN.10.16	Yt torannia i te uihũria uimohey haria wo meiũwat ywania kaipyi paĩ maꞌato iꞌewyte atiꞌatukay kay aru miꞌiria uimohey hanuaria wo wẽtup ywania kaipyi e. Miꞌiria aru toꞌowywo tukupteꞌen katupono uimohey haria wẽtup sok yn iꞌatuꞌywania pykai e. Miꞌi hawyi wẽtup ok yn iꞌatuꞌapykok hat topyhuꞌat mekewat eꞌat pe miꞌi ti Uito e.
JHN.10.17	Uikuꞌuro hamuat wyti uimohey haria uihũria ehakyeraꞌat hamo e. Miꞌi tupono Uiꞌywot uikyꞌe kahato e. Miꞌi tã atunug hawyi aru areineꞌen iraꞌyn e. 
JHN.10.18	Yt we i toineꞌen uheineꞌen hap hep hanuat. Uito uiwewi aru uiꞌauka hap e. Pyno uimikyꞌesat ewy atunug e. Toineꞌen uhesaika hap uiwewi uikuꞌuro hamuat hap. Iꞌewyte toineꞌen uhesaika hap uheineꞌen iraꞌyn hamuat e. Miꞌi hap Uiꞌywot mikyꞌesat ewy atunug e. Saꞌawyꞌi toꞌe uhepe Uiꞌywot -Atikyꞌesat ekuꞌuro Uhaꞌyru e. Miꞌi hawyi ereineꞌen i hap atikyꞌesat e uhepe e. Miꞌi pote Uiꞌywot imikyꞌesat ewy atunug e. 
JHN.10.19	Mio tã e pote itotiaria Iuteu ywania akagnia tuꞌuka kahato raꞌyn taꞌatuehay wo. 
JHN.10.20	-Hesoꞌok taꞌyn wyti Iesui iꞌatuꞌe katupono ahiag wyti tuete iꞌatuꞌe iraniaꞌin me. Kat poteĩ pyno eweikuap teran ipotmuꞌe hap iꞌatuꞌe miitꞌin me hesoꞌok taꞌyn ahiag eiam Iesui pote iꞌatuꞌe. 
JHN.10.21	Maꞌato iraniaꞌin -Yt wyti iꞌatuꞌe maꞌato ahiag emiit pote ti ren yt ihay hãpyk i iꞌatuꞌe. Aikotã ten ahiag timoewaku yt ihapytig i rakat Iesui ewy iꞌatuꞌe Iuteu ywania akagnia pe.
JHN.10.22	Meiũran hawyi Iesui toineꞌen Ierusarẽi me iꞌaman mot ewaty pe Tupana motypot yat ienuk iwato hap ete putꞌok e raꞌyn. Iuteu ywania tunug i raꞌyn ienuk hap tawa Ierusarẽi me. 
JHN.10.23	Miꞌi turan Iesui hewyry itote Tupana motypot yat iwato rakat pe morekuat saꞌawyꞌi wuat Sarumau eꞌoken upi hewyry. 
JHN.10.24	Miꞌi turan Iuteu ywania akagnia teꞌeruwaꞌatunug i raꞌyn Iesui kape iꞌauri wo apo iꞌatuꞌe hamo -Kat poteĩ yt heremo i ehay iꞌatuꞌe. Uruwesat ro uwe sese En iꞌatuꞌe katupono uruikuap teran ewẽ pyi Tupana Mipoꞌoro uruporekuat nuat apo En sio apo yt iꞌatuꞌe. 
JHN.10.25	-Karania wo i raꞌyn ahenoi ehepe uwe Uito hap wen maꞌato ti yt uimohey i eipe e Iesui. Iꞌatu kahato raꞌyn wakuap sese yt miitꞌin minug kuap ewywuat i atunug uipo wo ehehamo uwe Uito moherep hamo uwe Uiꞌywot moherep hamo. Pywo Uiꞌywot set upi atunug yne uwe Uito moherep hamo e. 
JHN.10.26	Maꞌato ti yt uimohey i eipe katupono yt uihũria i eipe pote e. 
JHN.10.27	Uimohey haria ti inug kahato uimikyꞌesat ewy aikotã hũria Uweiria koꞌi tunug aikotã taꞌatuꞌapykok hat mikyꞌesat ewy e. Miꞌi hap ewy uhupi tuwat uimohey haria e. 
JHN.10.28	Atiꞌatumoieineꞌen aru uimohey haria e. Yt karamuo i raꞌyn ti aru iꞌatukahuro sese e uiwywo yn naꞌyn teꞌeropyhuꞌat wuatꞌi eꞌat pe e. Miꞌi hawyi ti aru yt uwe i raꞌyn heꞌeroꞌok kuap uipo pyi uimohey haria katupono atiꞌatuꞌapykok kahato uihũria e. 
JHN.10.29	Kat pote Uiꞌywot poꞌog hesaika wuatꞌi kai e. Iꞌewyte Uiꞌywot wyti uimohey haria apykok hat kahato toineꞌen e. Miꞌi pote ti yt uwe i ihep kuap Uiꞌywot po pyi uihũria e. 
JHN.10.30	Uiꞌywot Uito ti wẽtup ok yn e Iesui. 
JHN.10.31	Mio tã e pote taꞌatusat i raꞌyn nu koꞌi yi totiat Iesui auka mak mak wuat hamo. 
JHN.10.32	Maꞌato Iesui toꞌe -Kat poꞌypyi uiꞌauka teran nu wo e. -Ipoityꞌi kahato raꞌyn tig atunug wakuap Uiꞌywot mikyꞌesat ewywuat ehehamo e. Kat e hap uiminug poꞌypyi uiꞌauka teran e. 
JHN.10.33	-Yt eminug wakuap koꞌi poꞌypyi i ti uruiꞌauka teran En iꞌatuꞌe maꞌato eꞌe hap poꞌypyi iꞌatuꞌe. En ni miit kawiat neꞌi maꞌato ti ewewi erenug Tupana wo iꞌatuꞌe. 
JHN.10.34	Miꞌi hawyi Iesui toꞌe iꞌatuepe -Saꞌawyꞌi ti einapin hawe mio tã toꞌe miwan me -Eipe ti Tupana koꞌi e Tupana e. 
JHN.10.35	Pyno watikuap taꞌyn kat e Tupana hãpyk yn tohenoi. Miꞌi kaipyi watikuap taꞌyn iwan me tohenoi raꞌyn yne ihay pywo piat hap yn e. Eipe ti Tupana koꞌi e ti Tupana saꞌawyꞌi tomiꞌairoria tehay enoi haria pe e. 
JHN.10.36	Miꞌi tupono kat hamo uhatyꞌi hatyꞌi Uito Tupana saꞌyru areꞌe pote. Pywo Uiꞌywot uiꞌairo hawyi uipoꞌoro meikowo mesuwat mytyyp kape. Miꞌi pykai yt naku i kahato En eweiꞌe yt etimotypot i Tupana eweiꞌe uhepe. 
JHN.10.37	Yt atunug i Uiꞌywot misepap ewywuat pote rasom yt uimohey i eipe maꞌato atunug imisepap ewywuat pote waku uimohey haria wo eweikupteꞌen e. 
JHN.10.38	Maꞌato yt uimohey i haria eipe pote waku maꞌato Uiꞌywot misepap ewy uiminug kape eiwaꞌakasa hawyi uiminug wakuap koꞌi upi waku eweimohey e. Waku eweikuap Uito Uiꞌywot wẽtup ok yn hap e. 
JHN.10.39	Miꞌi pote taꞌatupyhik teran i raꞌyn maꞌato tuweꞌaputsit neꞌi Iesui.
JHN.10.40	Mio tã e rakirẽ Iesui toto raꞌyn Iutãu hy sakpo saꞌawyꞌi wuat Iuwãu ieineꞌen miitꞌin iꞌatusetꞌok hap kape. 
JHN.10.41	Miꞌi turan miitꞌin tõꞌẽ tõꞌẽ hewowi. Miꞌi hawyi teꞌeroꞌe toꞌope -Iuwãu ahetꞌok hat yt kat mowato hap koꞌi i toimoherep ahepe Tupana kaipyi. Yt karãpe i Tupana yn misepap kuap hap ewywuat tutunug ahehamo wen maꞌato mekewat imienoi Iesui etiat pywuat kahato rakat tohenoi ahepe Iuwãu iꞌatuꞌe toꞌope. 
JHN.10.42	Miꞌi hawyi itote typyꞌi raꞌyn Iesui mohey haria pakuptia teꞌeropyhuꞌat Iutãu hy sakpo.
JHN.11.1	Miꞌi hawyi Iesui mikyꞌe kahato Irasaru e hap het rakat iꞌahuu kahato topyhuꞌat tawa hit Petania pe. Miꞌi ti toineꞌen itote toinytꞌin Mata iꞌewyte Maria wywo. 
JHN.11.2	Mekewat Maria ti Iesui py koꞌi pen mohag hy hekat rakat wuat hat hawyi toimogag ipy koꞌi toꞌasap wywo rakat. Miꞌi Maria kywyt ti iꞌahuu kahato toineꞌen. 
JHN.11.3	Miꞌi hawyi mana Mata iꞌewyte mana Maria teꞌeruwehaypoꞌoro Iesui kape -Mimi iꞌatuꞌe urukywyt emikyꞌe kahato wyti iꞌahuu kahato teꞌerehay poꞌoro. 
JHN.11.4	Iesui tikuap taꞌyn iꞌatuwehaypoꞌoro hap hawyi toꞌe topotmuꞌeria pe -Aiwy Irasaru wyti iꞌahuu kahato paĩ e maꞌato yt ikuꞌuro hamuat i e. Taꞌi iꞌahuu ti wen maꞌato meiũran Tupana motypot hap topyhuꞌat irane e. 
JHN.11.5	Iesui tiꞌatukyꞌe kahato ti Mata iꞌewyte Maria iꞌewyte Irasaru. 
JHN.11.6	Iesui miꞌatukyꞌeria kahato ti miꞌiria maꞌato ti yt toto i iꞌahuu turan. Typy eꞌat yt toto i. 
JHN.11.7	Typy eꞌat tokosap hawyi toꞌe temiitꞌin me -Pyno toꞌiro tawa Petania yi Iuteu piat kape e. 
JHN.11.8	Miꞌi pote iwyriaꞌin tiwesat -Urumuꞌe hat yt naku i ereto tama Iuteu kape katupono gaꞌatpo porap eꞌauka nu wo itote iꞌatuꞌe. 
JHN.11.9	Miꞌi pote Iesui tiꞌatuwesat -Pyno apo yt aat posake i te e. Pyno uwe ihatꞌok puo hewyry rakat ipy aipytek hap yt kat i. Katupono heineꞌen ne turan aimoẽtyhot hap mesuwat rotiat toineꞌen e. 
JHN.11.10	Maꞌato wãtym naꞌyn hawyi iꞌypyryp taꞌyn hawyi miitꞌin taꞌat kuap muap yt heremo i pote. Katupono wãtym turan yt kat i aimoẽtyhot hap e. 
JHN.11.11	Mio tã tohenoi hawyi toꞌe topotmuꞌeria pe -Uiwyriaꞌin e aiwy Irasaru ti toket raꞌyn miꞌi pote areto raꞌyn mesup ihymut hamo e. 
JHN.11.12	-Mehin iꞌatuꞌe waku ti iꞌahuu pote mohag iket hamo iꞌatuꞌe. Tuwemohy hawyi ti aru meiũran waku i raꞌyn tuete iꞌatuꞌe. 
JHN.11.13	Katupono iwyriaꞌin teꞌeruwanetup iket hap kape yn yt taꞌatukuap i ikuꞌuro sese e hap ete ihay. 
JHN.11.14	Miꞌi hawyi ti tohenoi raꞌyn -Uiwyriaꞌin e aiwy Irasaru ti ikuꞌuro sese raꞌyn e. 
JHN.11.15	Miꞌi pote toꞌiro ikuꞌuro hap kape e. Iꞌahuu turan yt areto teran i hewowi e. Poꞌog waku areto mesup ikuꞌuro sese rakat toineꞌen turan katupono uiminug kape eweiꞌakasa aru hawyi poꞌog poꞌog uimohey eipe e. Pyno toꞌiro watuwat e. 
JHN.11.16	Miꞌi hawyi toꞌe wẽtup ok hemiit ipat rakat Tume e hap -Pyno waku watuwat iwywo e. Waku aikuꞌuro iwywo e iraniaꞌin Iesui potmuꞌeria pe. 
JHN.11.17	Miꞌi hawyi tuwat raꞌyn. Putꞌok iꞌatuꞌe itote hawyi taꞌatuhenoi raꞌyn Iesui pe -Ikuꞌuro raꞌyn Irasaru iꞌatuꞌe. Gaꞌatpo 4 eꞌat raꞌyn uruisyp taꞌyn iꞌatuꞌe. 
JHN.11.18	Pyno tawa hit Petania yt pya hin i toineꞌen tawa wato Ierusarẽi kai aikotã aiko kapiat pya hap ewy toineꞌen. 
JHN.11.19	Miꞌi pote tõꞌẽ tawa Ierusarẽi ikaipyi Iuteuria mana Maria mana Mataꞌin moesaika hamo mowepiit hamo. 
JHN.11.20	Mana Mata tikuap taꞌyn Iesui uut hap hawyi toto meremo raꞌyn howa kape maꞌato mana Maria yt toto i maꞌato toꞌyat pe topyhuꞌat rẽ. 
JHN.11.21	Miꞌi hawyi toꞌopuẽti Iesui wywo hawyi toꞌe Iesui pe -Mimi e ikuꞌuro raꞌyn aiwy urukywyt e. Yt naku i katupono meiũpe ereineꞌen pote teneke urukywyt yt ikuꞌuro hin i Mimi e. 
JHN.11.22	Maꞌato atikuap ti kat ere ehẽtup kat ere ehẽtup Tupana kape miꞌi pote tutum merep emiẽtup oktan hap e Mata. 
JHN.11.23	-Pywo mana ekywyt Irasaru toineꞌen hamuat i raꞌyn e. 
JHN.11.24	-Pywo an Mimi atikuap miꞌi e. Atikuap aikotã aikuꞌuro hawyi aheineꞌen i hap toineꞌen ne hamuat hap e. Atikuap uikywyt ti aru tuwẽtem ne tokuꞌuro hap pyi mekewat ikahuro hap eꞌat pe tuwehymut rẽ hamuat. 
JHN.11.25	-Mana e Uito ti meiũ ikuꞌuro rakaria moieineꞌen hat sese e. Uwe uwe ikuꞌuro uimohey hatno turan miꞌi miit meiũran aru toineꞌen i raꞌyn wuatꞌi eꞌat pe. 
JHN.11.26	Iꞌewyte uwe uwe uimohey hatno topyhuꞌat toineꞌen ne hap turan miꞌi miit yt karãpe i ikuꞌuro sese hamuat aru maꞌato topyhuꞌat wuatꞌi eꞌat pe e. Mana e etimohey apo mio tã uiꞌe hap e. 
JHN.11.27	-Pywo ti an Mimi woromohey kahato e. En ni uruporekuat nuat Tupana Mipoꞌoro urumiekatup e woromohey kahato e. En ni Tupana Saꞌyru sese Mimi e. 
JHN.11.28	Mio tã e mana Mata hawyi taꞌaipok i raꞌyn toꞌyat kape. Miꞌi hawyi toikay kay tokypyꞌyt Maria iweran turan tohenoi hamo -Tuut raꞌyn ti Aimuꞌe hat e. Miꞌi ti ekay kay raꞌyn Maria e. 
JHN.11.29	Maria tikuap taꞌyn Iesui uut hap hawyi meremo ipoĩꞌam hawyi toto raꞌyn Iesui kape. 
JHN.11.30	Miꞌi turan Iesui yt putꞌok e i te tawa Petania pe maꞌato toineꞌen muap tote aiũpe Mata piat topuẽti hap tote. 
JHN.11.31	Miꞌi hawyi Iuteu ywania Mariaꞌin mowepiit hanuaria toꞌyat pywiat Maria toto meremo hap kape teꞌerahaꞌat hawyi -Pyno toto raꞌyn tokywyt Irasaru syp hap kape iꞌatuꞌe. Toto raꞌyn tuwak hamo iꞌatuꞌe teꞌeruwanetup hawe. Miꞌi pote tuwat hewatꞌypmo. 
JHN.11.32	Miꞌi hawyi putꞌok e Maria Iesui etiat hawyi tuwepỹꞌãtutuk hewowi hawyi toꞌe -Uikaꞌiwat meiũpe ereineꞌen pote teneke yt ikuꞌuro i uikywyt Mimi e. 
JHN.11.33	Iesui taꞌakasa Maria wak towyriaꞌin wywuat hap kape hawyi tohatyꞌu kahato topyꞌa pe. 
JHN.11.34	-Aikopeĩ ewetopag ewehyp aiwy e. -Urukaꞌiwat iꞌatuꞌe toꞌiro pyno uruimoherep epe aikope uruihyp aiwy Irasaru piit hap iꞌatuꞌe. 
JHN.11.35	Miꞌi hawyi Iesui tuwak taꞌyn. 
JHN.11.36	-Tuwak taꞌyn Iesui iꞌatuꞌe. Koitywy watikuap taꞌyn Irasaru kyꞌe kahato Iesui piat hap iꞌatuꞌe toꞌope Iuteuria. 
JHN.11.37	Maꞌato iraniaꞌin teꞌeroꞌe -Toikyꞌe pote kat pote yt tuut i gaꞌatpo imoehãite hamo iꞌatuꞌe. Toimoehãite kuap kahato iꞌahuu rakaria yt ihapytig i rakaria kat poteĩ pyno yt tuut i Irasaru moehãite hamo ikuꞌuro hap eꞌyian me te iꞌatuꞌe. 
JHN.11.38	Miꞌi hawyi tohatyꞌu kahato hap wywo putꞌok e aikope towy Irasaru taꞌatupag nu kaꞌa pe hap kape. Mekewat yi py hotꞌi piat nu kaꞌa pe taꞌatusyp Irasaru hawyi taꞌatuꞌokenhyp nu wato wo. 
JHN.11.39	Miꞌi hawyi Iesui toꞌe -Ewehoꞌokenhypꞌok to aiwy Irasaru e. Maꞌato inyt Mata toꞌe -Yt reiꞌo Mimi katupono nem naꞌyn ti som urukywyt kat pote 4 eꞌat raꞌyn mekepe topyhuꞌat. Iꞌokpuk taꞌyn e. Yt naku i wahoꞌokenhypꞌok mesup e. 
JHN.11.40	Maꞌato Iesui toꞌe -Mana Mata etiwaure raꞌyn apo muap upiat uiꞌe hap epiat e. Uimohey pote ti aru eraꞌakasa Tupana ẽtyhot hap iminug wakuap sese mesup areꞌe hap. 
JHN.11.41	Mio tã e hawyi taꞌatueroꞌok taꞌyn nu kawiat heꞌokenhyp hap. Miꞌi hawyi Iesui tehaꞌat atipy kape. 
JHN.11.42	Miꞌi hawyi toꞌe -Uiꞌywot e atikuap taꞌyn yne uimiẽtup ewowiat etikuap hap e. Meiũ ti mesuwat uhehay ewywo iꞌatuehamo. Miꞌi hawyi atikyꞌesat mesuwaria wehaꞌat haria tikuap hawyi taꞌatumohey Uito uipoꞌoro hat En hap hamo e. 
JHN.11.43	Miꞌi hawyi Iesui toꞌe tehay pirik wo -Irasaru erẽtem no e. 
JHN.11.44	Mio tã e pote tuwẽtem meremo guꞌuro pyi Irasaru nu kaꞌa pyi topoꞌi poꞌi hap tesokpe wywo topiit etiat topo etiat topy etiat toꞌakag etiat tosuwy hap sokpe wywo tuwẽtem. Miꞌi hawyi Iesui toꞌe -Eweipoꞌi poꞌi hap porap to hewyry mono e. Miꞌi hawyi Irasaru toineꞌen i itote waku pe ipiit tuwẽtem naꞌyn guꞌuro pyi.
JHN.11.45	Miꞌi hawyi iraniaꞌin Mariaꞌin kapiat wat haria teꞌeraꞌakasa raꞌyn wakuap nug Iesui piat hap hawyi taꞌatumohey raꞌyn Iesui. 
JHN.11.46	Maꞌato iraniaꞌin akasa haria Iesui ewanikap koꞌi tuwat meremo raꞌyn Iuteu akag koꞌi piat henoi hamo aikotã Iesui timoieineꞌen ikuꞌuro sese rakat hap enoi hamo. 
JHN.11.47	Taꞌatukuap hawyi paꞌi watoria iꞌatuꞌakag koꞌi meremo teꞌeruwaꞌatunug naꞌyn aikotã hap kuap hamo. Miꞌi hawyi teꞌeroꞌe toꞌope -Aikotã som waku watunug iꞌatuꞌe katupono yt miit misepapnug kuap hap ewy i Iesui tunug wakuap wuatꞌi ehamo iꞌatuꞌe. 
JHN.11.48	-Yt kat i watunug pote ti aru yt watipyhyp i pote miitꞌin typyꞌi kahato rakaria Iesui mohey haria wo raꞌyn tukupteꞌen mesuwe iꞌatuꞌe. Miꞌi pote ti aru aiporekuaria Humanu ywania iꞌatupyꞌahak kahato tukupteꞌen wẽtup ok neꞌi raꞌyn watunug aiꞌywania Porekuatno iꞌatuwanetup hawe. Miꞌi pote ti aru taꞌatupoꞌoro raꞌyn taꞌatuesuraraꞌin aimoma hamo aheTupana yat pugha hamo iꞌatuꞌe toꞌope. Miꞌi hawyi aru ahetawa ikahu rakat taꞌatupugha yne raꞌyn e. Aiꞌywania taꞌatuꞌatuuka yne raꞌyn iꞌatuꞌe. 
JHN.11.49	Toineꞌen mekewat eꞌat pe wẽtup ok paꞌi wato sese iꞌatupyꞌasetpe Paꞌi Kaꞌiwasi e hap. Miꞌi toꞌe -Yt kat i eweikuap apo e. 
JHN.11.50	-Uiwyriaꞌin e yt eweikuap i apo aikotã poꞌog waku wẽtup ok miitꞌin ikuꞌuro ahetiatno sio watopap yne sio taꞌatumoma yne aiꞌywania e. 
JHN.11.51	Paꞌi Kaꞌiwasi toineꞌen paꞌi wato sese mekewat eꞌanu pe itote. Miꞌi ti iwẽ pyi Tupana ihay toikuap i pykai. Iwẽ pyi Tupana henoi Iesui ikuꞌuro Iuteu ywania etiatno hap ete. 
JHN.11.52	Taꞌi maꞌato ti yt Iuteuria yn etiatno i ikuꞌuro maꞌato iꞌewyte torannia ywania ehakyeraꞌat hamo wyti ikuꞌuro. Miꞌi hawyi tutunug yne ywania kaipywiat tomepytꞌin no. 
JHN.11.53	Miꞌi hawyi mekewat eꞌat pe nagnia teꞌeruwanetup aat aikotã waku Iesui auka hamo.
JHN.11.54	Miꞌi hawyi Iesui yt hewyry i raꞌyn tama Iuteu pe maꞌato wẽtup yi kape toto towyriaꞌin wywo mekewat yahig Ewarĩ e hap upi pya Iuteu ywania kai hewyry.
JHN.11.55	Meiũran putꞌok e i tawa Ierusarẽi miat Iuteuria enuk koro hap eꞌat pe. Miꞌi turan tuwat kahato miitꞌin tawa Ierusarẽi kape waku pe yne nug hamuat mekewat ienuk hap eꞌat koro owakai te hamo tuwat aikotã taꞌatueko ewy teꞌeruwei teꞌeruwepitpitꞌok hap ewy ienuk hap owakai te. 
JHN.11.56	Miꞌi turan tawa Ierusarẽi miaria tikat kahato Iesui itote aikope toineꞌen hap. Putꞌok iꞌatuꞌe Tupana motypot hap yat iwato rakat pe hawyi teꞌeroꞌe toꞌope -Tuut apo Iesui iꞌatuꞌe sio yt iꞌatuꞌe. 
JHN.11.57	Miꞌi hawyi paꞌi koro koꞌi iꞌewyte Tupana motypot yat akag koꞌi teꞌeroꞌe iraniaꞌin me -Eweikuap Iesui aikope toineꞌen hap pote ewehenoi o uruepe iꞌatuꞌe katupono taꞌatupytyk teran ipyhik hamo taꞌatuꞌauka teran haype.
JHN.12.1	6 eꞌat yn naꞌyn mekewat saꞌawyꞌi wanikap po pywiat tuwenoꞌẽ hap watetup hap eꞌat ienuk koro owakai te Iesui toto raꞌyn tawa Petania kape towyꞌok Irasaru hap kape. Tomiꞌãpeꞌokꞌam guꞌuro pywiat yat kape toto temiitꞌin 12 ok takaria wywo. 
JHN.12.2	Itote Irasaruꞌin tunug ienuk wato hap Iesui etiat taꞌatuwehum hap. Itote mana Mata Tuwemiꞌu nug. Waku yne hawyi taꞌatukay kay Iesui hawyi teꞌeraꞌapyk taꞌyn Irasaru yparakai ywyt pe Iesui wywo. 
JHN.12.3	Miꞌi hawyi mana Maria tat topohag hy haꞌup Naratu pohyt kawiat. Miꞌi hawyi Iesui pyꞌokpe koꞌi ete toiꞌokpun yne mekewat mohag hy hawyi toimogag ipyꞌokpe toꞌasap mo. Miꞌi hawyi ikamhig se kahato raꞌyn topyhuꞌat iꞌyat waku kahato. 
JHN.12.4	Miꞌi hawyi ipotmuꞌe Iuta mekewat Simau Ikarioti saꞌyru Iesui maꞌat hanuat mio tã e. 
JHN.12.5	-Yt kan hamo i etiꞌokpun mohag hy e. Kat poteĩ yt etiweneru i mekewat mohag hy haꞌup woity rakat hawyi watum haꞌup yt hekat i rakaria pe e. Taꞌi haꞌup woityꞌi rakat ti mekewat 300 eꞌat motpap kapiat hap saꞌup e itotiaria pe. 
JHN.12.6	Iuta tikyꞌesat haꞌup topo piat hap towatno. Yt toikyꞌe hin i yt hekat i rakaria pykai i katupono toteroꞌok kahato 12 ok takaria wywuat tineiru heiam miat. 
JHN.12.7	Maꞌato Iesui toꞌe -Waĩꞌe tero mana Maria mohag hy wo uipiit pen uiꞌasyp hap owakai te aheko ewy e. 
JHN.12.8	Areto irane raꞌyn ti Uito miꞌi hawyi aru yt kat i maꞌato etum emiium koꞌi uhepe e. Yt hekat i rakaria ti aru maꞌato tukupteꞌen wuatꞌi eꞌat pe mesuwe eiwywo kat ium ehepiat hamo.
JHN.12.9	Miꞌi hawyi Iuteuria tikuap taꞌyn mekewat tawa Petania piat Iesui ieineꞌen hap. Miꞌi pote typyꞌi teꞌeruwaꞌatunug Iesui kapiat teꞌeraꞌakasa hamo iꞌewyte Irasaru imiꞌãpeꞌokꞌam guꞌuro pywiat kapiat Teꞌeraꞌakasa hamo. 
JHN.12.10	Miꞌi hawyi iꞌewyte paꞌi kororia iꞌauka teran Irasaru Iesui mimoieineꞌen. 
JHN.12.11	Katupono Iesui tihep Irasaru guꞌuro pyi hawyi Iuteuria typyꞌi kahato rakaria imohey raꞌyn Iesui.
JHN.12.12	Mukiꞌite ihatꞌok hawyi toto raꞌyn Iesui tawa Ierusarẽi kape. Miꞌi totiat turan ti ienuk wato hap nug haria tikuap taꞌyn Iesui uut hap. 
JHN.12.13	Miꞌi hawyi typyꞌi raꞌyn tuwat Iesui ewowi. Miꞌiria tuwat Pinawa yhop taꞌatupo piat wywo Iesui kape. Miꞌi wywo iꞌatuehay wepiit kahato -Waku ti En iꞌatuꞌe. En ni Tupana Mipoꞌoro aiꞌywania Porekuat iꞌatuꞌe. Tupana Mipoityro poꞌog waku torannia kawiat hat aiꞌywania Porekuat nuat iꞌatuꞌe. 
JHN.12.14	Miꞌi hawyi Iesui tipuẽti hũ Iumentu hawyi taꞌapyk iꞌokpe tote aikotã tohenoi miwan me hap ewy. 
JHN.12.15	Miꞌi tote taꞌapyk aikotã saꞌawyꞌi te miwan me Sakaria 9.9 pe Tupana toꞌe hap ewy -Tawa Siãu piaria worohoꞌoehakyeraꞌat teran ehewanikaptia po pyi e. Yt eweikenꞌẽ poꞌog teiꞌo tawa Ierusarẽi piaria katupono atipoꞌoro irane Eiporekuat sese ehewowi ehehakyeraꞌat hamo e. Miꞌi Miit ti aru atipoꞌoro ehewowi apyk pe eihũ Iumentu mepyt rote tuut e miwan me Tupana e. 
JHN.12.16	Iesui emiitꞌin yt tikuap hin yian me te aikotã aru Tupana e hap koꞌi miwan miat Iesui etiat hap. Maꞌato Iesui tuwẽtem guꞌuro pyi hawyi iꞌatuwatetup kahato Tupana e hap kape hawyi -Meiẽ iꞌatuꞌe Iesui tunug yne mesuwe aikotã aikotã Tupana toꞌe yian me miwan me hap ewy iꞌatuꞌe. Iesui taꞌaipok taꞌyn atipy kape tẽtyhot puo hawyi taꞌatukuap aikotã iwan miat Tupana e hap ewywuat Iesui tunug naꞌyn hap.
JHN.12.17	Miꞌi hawyi Iesui wy Irasaru moieineꞌen pakup i hap kapiat akasa haria henoi henoi kahato raꞌyn tawa Ierusarẽi miaria pe aikotã Iesui tihep Irasaru guꞌuro pywiat hap. Aikotã Iesui tunug yt miitꞌin mikuap ewy i tomisepap koꞌi hap taꞌatumoherep miitꞌin me itote. 
JHN.12.18	Miitꞌin tikuap taꞌyn aikotã iminug hap koꞌi etiat hawyi tuwat raꞌyn ipuẽti hamo. 
JHN.12.19	Miꞌi pote Iuteu woꞌonapin haria teꞌeroꞌe toꞌope -Yt naku i kahato. Yt watipytyk kuap i iꞌatuꞌe katupono miitꞌin iꞌatupap kahato raꞌyn Iesui upi iꞌatuꞌe.
JHN.12.20	Miꞌi turan wẽtup ywania Kereku ywania putꞌok iꞌatuꞌe tawa Ierusarẽi me Tupana motypot hamo mekewat ienuk koro hap eꞌat pe. 
JHN.12.21	Miꞌiria taꞌatuhẽtup Iesui emiit Wiripi pe -Uhyt urutehaꞌat teran Iesui kape iꞌatuꞌe mekewat Wiripi pe yi Kereku ywania tawa Pesaita kaipywiat ri. 
JHN.12.22	Miꞌi hawyi Wiripi toto Ãtere kape Kereku koꞌi ehay enoi hamo wẽtup ywania miẽtup enoi hamo. Miꞌi hawyi tuwat typy ok Iesui kape henoi hamo. 
JHN.12.23	Miꞌi hawyi Iesui tiꞌatuwesat raꞌyn -Pyno Miitꞌin ykeꞌet motypot hap eꞌat yt pya hin i raꞌyn e. 
JHN.12.24	Pywo pe ti areꞌe kat iãꞌỹi yt misyp i te turan yt ikuꞌuro i miꞌi pote wẽtup yn toineꞌen. Maꞌato ikuꞌuro pote meiũran hẽtyt hawyi tuwemotag hawyi haat kahato raꞌyn are e. 
JHN.12.25	Uwe uwe mesuwarotiat ieineꞌen hap yn kyꞌesat haria ti aru yt ipuẽti i raꞌyn toieineꞌen pakup i hap e. Iꞌewyte uwe uwe mesuwarotiat toineꞌen hap kawiat waureꞌe hat wyti aru ipuẽti ipakup i toineꞌen hap yt karamuo i ikahuro rakat e Iesui. 
JHN.12.26	Pyno uhemiitno ereineꞌen neran motꞌi waku ereto uhupi uimikyꞌesat ewy nug hamo. Miꞌi hawyi aikope aikope areineꞌen miꞌi hap upi iꞌewyte uhaipepiaria uhemiitꞌin tukupteꞌen e. Iꞌewyte miꞌiria ti uheropat haria Tupana mimotypotno teꞌeropyhuꞌat e. 
JHN.12.27	Miꞌi hawyi Iesui toꞌe Tupana pe -Uiꞌywot e kat areꞌe kahu epe sio Papai etiꞌywyk to uhepiat hoꞌopot hap uikuꞌuro tet pupi are sio yt Papai e. Pyno yt naku i mio tã areꞌe epe kat pote ariot uikuꞌuro miitꞌin ehakyeraꞌat hamo mesuwat yi kape e. 
JHN.12.28	Miꞌi hawyi waku etimowato eset Uiꞌywot. Eset moẽtyhot hamuat e toꞌywot pe. Mio tã e hawyi putꞌok e sehay atipy kaipyi toꞌe hamo -Pywo pe ti uhewaku hap atimoherep taꞌyn iꞌewyte atimoherep iraꞌyn e. 
JHN.12.29	Mio tã e hawyi miitꞌin typyꞌi rakaria mekewat atipy kaipywiat sehay kuap haria teꞌeroꞌe toꞌope -Mio ti huruꞌe hap ewy ihay iꞌatuꞌe. Maꞌato iraniaꞌin -Atipy kaipywiat miit wyti mio ihay Iesui kape iꞌatuꞌe. 
JHN.12.30	Maꞌato Iesui toꞌe. Yt uhetiatno i wyti mio sehay tuut maꞌato ehepiatno wyti e. 
JHN.12.31	Koitywy wyti putꞌok e raꞌyn Tupana eꞌat uwe uwe uimohey haria sese uwe uwe yt haria moherep hamuat uwe waku uwe yt e hamuat eꞌat mesup e. Koitywy iꞌatuporekuat mesuwarotiat ahiag Tupana tisopo hamuat eꞌat putꞌok e raꞌyn e. 
JHN.12.32	Karamuo miitꞌin uimopoĩꞌam yi tote pywiat turan ti aru atiꞌatuekyi yne ywania uhewowi uiwatno raꞌyn e. 
JHN.12.33	Mio tã e toimoherep aikotã me hamuat tokuꞌuro hap etiat moherep hamuat temiitꞌin me. 
JHN.12.34	Miꞌi pote itotiaria -Uruykeꞌet kat pote -Uikuꞌuro irane ereꞌe iꞌatuꞌe maꞌato urunapin haria iraniaꞌin yt ewat ehay ewy i iꞌatuꞌe katupono -Tupana Mipoꞌoro wyti aru yt ikahuro rakat i e miwan me iꞌatuꞌe uruepe. Miitꞌin Ykeꞌet apo en sio yt iꞌatuꞌe. En Tupana Mipoꞌoro uruporekuat nuat sio yt iꞌatuꞌe. Kat pote -Uikuꞌuro irane ereꞌe Mehin iꞌatuꞌe. 
JHN.12.35	Miꞌi hawyi Iesui tiꞌatuwesat -Toineꞌen ne Ariãty eiwywo eipuꞌap moẽtyhot hamuat. Miꞌi pote waku ehewyry Ariãty hot puo toĩ ne turan katupono meiũran iꞌypyryp putꞌok e ehete hawyi aru yt eweikuap i aikowo aikowo waku ehewyry hap e. 
JHN.12.36	Waku mio raꞌyn Ariãty mohey hanuaria wo eweikupteꞌen. Katupono yt pya hin i yt kat i Ariãty hamuat hap. Eweimohey pote Ariãty saꞌyruꞌin sakiꞌytꞌin wo eweikupteꞌen e. Mio tã toꞌe hawyi toto raꞌyn yt tomohey i haria pyꞌasetpyi.
JHN.12.37	Iwato tomisepap tutunug iꞌatupyꞌasetpe yt iꞌatumisepap ewy i wen maꞌato yt taꞌatumohey hin i. 
JHN.12.38	Aikotã saꞌawyꞌi Tupana ehay moherep hat Isaia toꞌe hap ewy -Tupana e atiꞌatumuꞌe kahato ehay wo maꞌato yt uhehay mohey hin i emimoherep esaika hap yt taꞌatumohey hin i taꞌatukuap pykai. Teꞌeraꞌakasa raꞌyn yne emisepap koꞌi eminug koꞌi kape pykai yt taꞌatumohey hin i Emipoꞌoro e Isaia 53.1 pe nimo te Iesui e hap etiat. 
JHN.12.39	Iuteu akagnia yt timohey teran i Iesui aikotã saꞌawyꞌi Isaia mienoi ewy. 
JHN.12.40	Mio tã e Isaia miwan me 6.10 pe Iesui etiat -Atimoherep kahato esaika hap wen maꞌato yt teꞌeraꞌakasa teran i e. Atiꞌatumuꞌe kahato ehay ikahu rakatno wen maꞌato yt taꞌatumohey hin i ehay uiwẽ piat Tupana e. Miꞌi pote iꞌatuminug saꞌag koꞌi yt atipuruk kuap i raꞌyn e. 
JHN.12.41	Isaia nimo te taꞌakasa yian mete Iesui ewaku hap hẽtyhot hap kape hawyi tohenoi raꞌyn tomikuap hap oktan. 
JHN.12.42	Maꞌato Iuteu akagnia Iesui mohey haria tukupteꞌen itote wen maꞌato -Uito Iesui mohey hat yt iꞌatuꞌe i miitꞌin ehamo kat pote teꞌerokenꞌẽ -Wahenoi imohey hap pote taren aipugha neꞌi raꞌyn aiwoꞌomuꞌe hap pyi iꞌatuꞌe. Miꞌi pote Iesui mohey hat uito yt iꞌatuꞌe i teꞌerokenꞌẽ kahato iraniaꞌin akag koꞌi pupi pote. 
JHN.12.43	Katupono miitꞌin kaipyi -Waku kahato en e hap taꞌatukyꞌesat kahato poꞌog poꞌog Tupana kaipywiat -Waku en e hap kai. Taꞌatukyꞌe poꞌog miitꞌin piat taꞌatumotypot hap Tupana piat taꞌatumotypot hap kai.
JHN.12.44	Miꞌi hawyi Iesui toꞌe tehay pirik wo iꞌatuepe -Uwe uwe uimohey hanuaria miꞌiria aru iꞌewyte uipoꞌoro hat mohey hanuaria wy teꞌeropyhuꞌat e. 
JHN.12.45	Pywo uikuap haria wo eiperia hawyi Uiꞌywot kuap haria wy eweikupteꞌen e. 
JHN.12.46	Taꞌi ariãty ewy uipoꞌoro mesuwat yi totiaria moẽtyhot hamo e. Uwe uwe uimohey haria ti ariãty hot puo ikohyewyry hawyi iꞌypyryp we yt ikohyewyry hin i katupono uimohey hat Tupana kuap hat topyhuꞌat e. 
JHN.12.47	Atiꞌatuehakyeraꞌat teran kahato mesuwat yi totiaria. Miꞌi hamo yn ariot meikowo maꞌato tukupteꞌen mesuwe uimienoi pun haria e. Taꞌi uimienoi taꞌatukuap maꞌato yt taꞌatunug neran i. Maꞌato yt ahoꞌosatyꞌi satyꞌi teran i miꞌiria katupono iꞌatuehakyeraꞌat hamo yn uipoꞌoro e. 
JHN.12.48	Koran te ti en yt naku i yt areꞌe i uipun haria pe. Koran te yt kat areꞌe i iꞌatuepe maꞌato meiũran aru karãpe ikahuro hap eꞌat pe toineꞌen wẽtup iꞌatuꞌapiheg hamuat. Mekewat eꞌat pe aru uhehay uimienoi saꞌawyꞌi wuat iꞌatuepiat topyhuꞌat iꞌatuꞌapiheg hamo. Yt taꞌatumohey i saꞌawyꞌi wuat uimienoi miꞌi ti aru yt nakuaria i eiperia hap moherep hatno topyhuꞌat e. 
JHN.12.49	Uipoꞌoro hat ehay moherep hat Uito. Yt ihay i uiwẽ pyi pote yt uhehay kuap i Uito e. Mio tã e Uiꞌywot hap yn uhehay wo paĩ. 
JHN.12.50	Ikahu kahato Uiꞌywot e hap atipuẽti katupono ihay miitꞌin moieineꞌen wuatꞌi eꞌat piat hamuat topyhuꞌat. Pyno yne iꞌe hap yn tuwẽtem uiwẽ pyi miitꞌin moieineꞌen wuatꞌi eꞌat piat e hap.
JHN.13.1	Miꞌi tote pyi ienuk koro eꞌat owakai te Iesui tikuap taꞌyn topyꞌa pe taꞌaipok Toꞌywot kapiat mesuwat yi tote pywiat hamuat. Iesui tiꞌatukyꞌe kahato temiitꞌin mesuwarotiaria. Toiꞌatukay kay saꞌawyꞌi miꞌi hawyi toiꞌatumuꞌe kahato. Iesui toineꞌen mesuwat yi totiat turan toiꞌatukyꞌe kahato temiitꞌin hawyi tokuꞌuro hap kape iꞌewyte toiꞌatukyꞌe. 
JHN.13.2	Teꞌerenuk hap tote Simau Ikarioti saꞌyru hemiit Iuta e hap piit pe ahiag teke raꞌyn Iesui maꞌat hamuat raꞌyn. 
JHN.13.3	Meiẽpe Iesui tikuap taꞌyn Tupana esaika hap torannia yne raꞌyn topyhuꞌat ipiit pe hap. Miꞌi pote topyꞌa pe toikuap tuwewi Tupana kaipywiat tuut hap iꞌewyte Tupana kapiat toto hamuat toikuap topyꞌa pe itote. 
JHN.13.4	Toikuap hawyi tenuk kahu raꞌyn hawyi Iesui ipoĩꞌam naꞌyn miꞌi hawyi tuwekamisa wato hep hawyi tuweꞌokpoꞌi toꞌokhakpo wepotip hamo. 
JHN.13.5	Miꞌi te soꞌosatꞌe yꞌy kuiꞌa pe hawyi toiꞌatupysei raꞌyn temiitꞌin. Waku hawyi toiꞌatupymogag tomipoꞌi toꞌokhak puat wo. 
JHN.13.6	Miꞌi hawyi Peteru pysei hamo tokosap maꞌato Peteru toꞌe -Yt naku i uipysei En e. 
JHN.13.7	Maꞌato Iesui tiwesat -Woropysei raꞌyn Peteru e mio maꞌato yt etikuap i te kan hamo woropysei hap e. Meiũran ti aru maꞌato etikuap taꞌyn uhyt e. 
JHN.13.8	Miꞌi pote Peteru toꞌe -Yt karãpiat i uipysei hat En e haty wo. -Maꞌato yt woropysei i pote yt Ekaꞌiwatno i poꞌog areineꞌen Uito e. 
JHN.13.9	-Pyno Uikaꞌiwat yt uipy yn i ro etikoho maꞌato uipo uhowa etikoho ro wy e. 
JHN.13.10	-Peteru e etikuap taꞌyn aikotã wei kahu haria wyti teꞌeruwepysei yn naꞌyn putꞌok taꞌatuꞌe hawyi e. Taꞌi eipit pit hap sese tuweityk taꞌyn maꞌato yt yne i te mesuwe ikytsig nakat toineꞌen e. 
JHN.13.11	Mio tã toꞌe katupono toikuap wẽtup ok iꞌatupyꞌasetpiat ipit pit rẽ rakat ewy yt misei i rakat ewy toineꞌen. Toikuap toineꞌen miꞌi ti tomaꞌat hanuat hat. 
JHN.13.12	Toiꞌatupysei yne hawyi tuwekamisa wato pag i raꞌyn hawyi taꞌaipok yparakai kape taꞌapyk hamo. Miꞌi hawyi toꞌe iꞌatuepe -Eweikuap apo kat pote worohoꞌopysei e. 
JHN.13.13	Pyno urumuꞌe hat uruporekuat no En eweiꞌe ti uhepe e. Taꞌi Miꞌi ti Uito are. Uito ti Eipotypot Uito ti eimuꞌe hat e. 
JHN.13.14	Taꞌi Uito ti Eiporekuat sese Eimuꞌe hat sese maꞌato ti worohoꞌopysei semiit poꞌog yi kape hat ewy Uito e. Miꞌi tupono aikotã Uito ewy waku eweikupteꞌen wuatꞌi eropat hanuaria ewy e. 
JHN.13.15	Uiminug ehetiat ewy woꞌoeropat haria ewy ro eweikupteꞌen Uito ewy e. 
JHN.13.16	Pywo pe ti areꞌe woꞌoeropat hat wyti yt karãpe i poꞌog tokaꞌiwat kai toineꞌen. Iꞌewyte yt karãpe i miitꞌin mipoꞌoro poꞌog toineꞌen topoꞌoro hat kai e. Yt naku i watuwemowato hap watikyꞌesat e. Waku iraniaꞌin eropat haria wo yn watopyhuꞌat e. 
JHN.13.17	Miꞌi tupono eweikuap taꞌyn aikotã waku woꞌoꞌeropat haria uiꞌewy eweikupteꞌen hap e. Miꞌi ewetunug pote Tupana mowepiit kahato haria wo eweikupteꞌen e Iesui iꞌatuepe. 
JHN.13.18	Pyno eiperia uimiꞌairoria. Atikuap kahato ti uikyꞌe haria eipe maꞌato wẽtup ok aipyꞌasetpiat uimaꞌat hanuat. Miꞌi miit aikotã saꞌawyꞌi miwan me Saumu 41.9 pe Tupana toꞌe hap ewy mio tã e -Uimiꞌu suꞌu haria pyꞌasetpe ti aru toineꞌen atomaꞌat mo e hat e. Mio tã e hap ewy wyti mesup topyhuꞌat e. 
JHN.13.19	Mio ahenoi kahato ehepe aikotã aikotã taꞌatunug uhetiat hamuat iꞌewyte ehetiat hamuat e. Miꞌi hap putꞌok e uiꞌe hap ewy hawyi aru poꞌog naꞌyn uimohey eipe katupono yne uiꞌe hap ewy yne tuwemoherep aru katupono pywuat sese Uito Tupana mipoꞌoro eiporekuatnuat eweikuap taꞌyn e. 
JHN.13.20	Pywo ti uwe uwe uimipoꞌororia pe -Ereke ro e hat iꞌewyte uhepiat ereke ro e hat e Iesui. Miꞌi hawyi iꞌewyte uwe uwe uhepiat -Ereke ro e hat iꞌewyte uipoꞌoro hat piat ereke ro e hat e.
JHN.13.21	Mio tã toꞌe rakirẽ Iesui hatyꞌu tuwanetup hawe hawyi toimoherep tehay -Pywo ti aru wẽtup ok aiwywuat hat uimaꞌat hanuat hat e. 
JHN.13.22	Mio tã e raꞌyn hawyi teꞌerahaꞌat toꞌoꞌewowi uwe pe som mio tã e iꞌatuꞌe teꞌeruwanetup. 
JHN.13.23	Pyno wẽtup ok imikyꞌe kahato iꞌywytpiat iwy tuweꞌakytꞌanug Iesui ãtiꞌypyke. 
JHN.13.24	Miꞌi pote Peteru ipo merup Iesui etiat wepehik hat kape toꞌe hamo -Apo ere kahu uwe som emaꞌat hanuat Mehin ere kahu e. 
JHN.13.25	Miꞌi hawyi Iesui etiat wepehik hat apo e -Uwe som pyno emaꞌat hanuat Uhyt e. 
JHN.13.26	Apo e hawyi Iesui tiwesat -Koran uimaꞌat hanuat pe ti aru atipuka miꞌu moĩ me man hawyi atum tope e. Miꞌi hawyi Iesui tat man hawyi totopag imoi me hawyi tutum Iuta pe Simau Ikarioti saꞌyru pe tutum. 
JHN.13.27	Miꞌi totat man Iesui po pywiat turan ahiag potypot Satanai e hap het rakat teke raꞌyn Iuta piit pe. Miꞌi hawyi toꞌe Iesui tope -Pyno aikotã etunug neran hap etunug no meremo mehin e Iuta pe. 
JHN.13.28	Maꞌato yparakai ywytpiat apyk haria yt ikuap hin i kat toꞌe hawe mio tã e Iuta piat hap. 
JHN.13.29	Maꞌato teꞌeruwanetup Iuta sio toipoꞌoro ienuk hap miꞌu kyiꞌat hamo iꞌatuꞌe neꞌi sio toipoꞌoro saꞌup moꞌẽ ihakyꞌeꞌi rakaria piat hamo sio iꞌatuꞌe. Kat pote Iuta po pe tineiru eiam toineꞌen miitꞌin miium koꞌi eiam iꞌapykok hat toineꞌen pote. 
JHN.13.30	Miꞌi hawyi Iuta tat kahu man Iesui po pyi hawyi meremo toto raꞌyn Iesui maꞌat hamo. Tuwẽtem turan wãtym naꞌyn iꞌypyryp wuo toto. 
JHN.13.31	Miꞌi hawyi Iesui toꞌe Iuta saipekai -Pyno koitywy waku raꞌyn katupono koitywy ti putꞌok e raꞌyn Tupana motypot sese hap eꞌat e. Mesup taꞌyn ti Miitꞌin Ykeꞌet ewaku hap tuwemoherep iꞌewyte Tupana ewaku hap tuwemoherep Miitꞌin Ykeꞌet ieineꞌen hap upi. 
JHN.13.32	Taꞌi Tupana motypot hamuat hap topyhuꞌat Miitꞌin Ykeꞌet iminug kaipyi. Atimotypot Uiꞌywot hawyi uimotypot kahato. Miꞌi tutum uhepe aru tomotypot hap oktan. Tuwemotypot hap oktan Uiꞌywot tum aru uhepe. Atimowato Uiꞌywot wuatꞌi ehamo mesuwepyi e. Taꞌi wẽtup miit ewywuat yn woꞌomotypot hap topyhuꞌat e. 
JHN.13.33	Uimepytꞌin areineꞌen porap i yn naꞌyn eiwywo mesuwarote e. Areto hawyi maꞌato uikat wyti aru mesuwe eipe maꞌato ti aru yt uipuẽti i kahato e. Haꞌawyte wuat uiꞌe hap ewy ti -Yt eweiwat kuap i te Uito hap kape areꞌe saꞌawyꞌi wuat Iuteuria piaria pe hap ewy e Iesui. 
JHN.13.34	Einapin pakup hap i ahenoi ehepe eiwoꞌokyꞌe uhemiitꞌin worohoꞌokyꞌe hap ewy. Eiwoꞌokyꞌe uhemiitꞌin worohoꞌokyꞌe hap ewy e. 
JHN.13.35	Miꞌi tã ewetunug pote iraniaꞌin eikuap taꞌyn eipe uhemiitꞌin sese hap e 11 ok takaria pe.
JHN.13.36	Miꞌi hawyi ipotmuꞌe Simau Peteru toꞌe Iesui pe -Aikowo aru pyno ereto urukaꞌiwat e hawyi Iesui tiwesat -Koran te ti yt ereto kuap i te uhupi are maꞌato meiũran ti aru uhupi ereto e. 
JHN.13.37	-Uikaꞌiwat areto teran eupi e. Kat pote koran yt areto kuap i eupi mehin katupono yt karamuo i ti aru woroꞌatoiat e. Areto eupi uiꞌauka hamo ekawiatno e Peteru Iesui pe. 
JHN.13.38	Miꞌi hawyi Iesui tiwesat -Uiꞌauka pote uiꞌauka maꞌato yt woroꞌatoiat hin i ereꞌe apo Peteru. Pywo pe ti areꞌe epe mesup wãtym muo waipaka ehay owakai ti aru -Yt atikuap i kahato Miꞌi Miit ereꞌe ti aru myẽꞌym mo uhepiat pe iraniaꞌin apo iꞌatuꞌe epe hawyi e Iesui Peteru pe.
JHN.14.1	Uiwyriaꞌin e Iesui areto irane eipyꞌasetpyi maꞌato yt eiꞌarot reiꞌo eipyꞌa pe eiwanetup hawe e. Eweimohey poꞌog yn o Tupana iꞌewyte uimohey yn o e. 
JHN.14.2	Pywo pe ti Uiꞌywot etama pe ti tukupteꞌen kahato aiꞌyat sese koꞌi e yt uheso i e. Eiꞌyat koro koꞌi nug hamo areto irane e. Waku pe yne itote eiꞌyat koꞌi hawyi araꞌaipok ehewowi i raꞌyn e. Maꞌato so hap neꞌi pote yt ahenoi i ehepe e. Uimohey ro e Iesui. 
JHN.14.3	Maꞌato waku yne eiꞌyat koꞌi itote hawyi ti aru ariot i ehewowi e. Miꞌi hawyi ti aru aikope Uito areineꞌen miꞌi hap tote raꞌyn eweikupteꞌen e. Pywo itote uiwywo eweikupteꞌen e. 
JHN.14.4	Taꞌi koitywy eweikuap taꞌyn muap uheineꞌen hap kapiat areto hamuat hap e. 
JHN.14.5	Maꞌato ipotmuꞌe Tume tiwesat -Yt uruikuap hin i Uhyt aikowuat ereto hamuat hap e. Pyno aikotã som waku pyno uruikuap epuꞌap Uhyt e. 
JHN.14.6	Miꞌi hawyi Iesui tiwesat -Uito yn wyti muap uheineꞌen hap kapiat e. Uito yn wyti hãpyk sese rakat miitꞌin mowaku hamuat. Uito yn wyti muap miitꞌin moieineꞌen hat e. Uwe uwe uimohey miꞌi hat yn wyti putꞌok e aru Uiꞌywot kuap hamo e Iesui Tume pe. 
JHN.14.7	Uikuap haria eipe pote iꞌewyte Uiꞌywot kuap haria eweipyhuꞌat e. Pyno mio uikuap haria eipe miꞌi pote Uiꞌywot kuap haria eipe e. Uiꞌywot kapiat akasa haria eipe e Iesui. 
JHN.14.8	Mio tã e pote Wiripi toꞌe -Pyno etomoherep to Eꞌywot uruepe Mehin e miꞌi pote ti aru uruikuap uwe Eꞌywot hap e. 
JHN.14.9	Miꞌi pote Iesui Wiripi wesat -Kat pote yt uikuap i en uiwy Wiripi e katupono areineꞌen motꞌi kahato raꞌyn eipyꞌasetpe maꞌato apo yt uikuap i te en e. Uhewowiat akasa haria wyti Uiꞌywot kapiat akasa haria tukupteꞌen e. Kat pote -Etomoherep to Eꞌywot uruepe ereꞌe e Iesui Wiripi pe. 
JHN.14.10	Yt etimohey i apo Uiꞌywot eiam sese neꞌi Uito e. Iꞌewyte uheiam neꞌi Uiꞌywot e Uimienoi ehepiat ti yt uiat i maꞌato Uiꞌywot wat ahenoi e. Uiꞌywot yn wyti uipoꞌoro kat koꞌi kat koꞌi nug hamo e. 
JHN.14.11	Pywo pe ti Uito Uiꞌywot eiam neꞌi e. Iꞌewyte uheiam neꞌi Uiꞌywot maꞌato mio tã uiꞌe hap yt eweimohey i pote waku eweimohey ro uiminug wakuap ehehamuat upi e. 
JHN.14.12	Taꞌi pywo pe ti areꞌe uwe uwe uimohey hat wyti aru uiminug koꞌi ewy inug e. Uiꞌywot kape areto pykai wyti aru uimohey haria poꞌog iwato inug uiminug koꞌi kai e. 
JHN.14.13	Itotiat turan kat koꞌi kat koꞌi ewehẽtup uhewowi uhet upi pote atum wyti aru ehepe. Atum wyti aru eimiẽtup koꞌi miꞌi hawyi eiminug hap koꞌi kaipyi Uiꞌywot motypot hamuat hap topyhuꞌat. 
JHN.14.14	Pyno kat koꞌi kat koꞌi ewehẽtup uhet upi Uiꞌywot motypot hamuat atum wyti aru ehepe e Iesui topotmuꞌeria pe.
JHN.14.15	Miꞌi hawyi poꞌog tohenoi -Uikyꞌe ehepiat pote ewetunug no einapin uhepiat hap koꞌi e. 
JHN.14.16	Miꞌi hawyi ahẽtup Uiꞌywot pe hawyi ti aru toipoꞌoro raꞌyn ehepe wẽtup ok einapin wuatꞌi eꞌat piat hanuat. Miꞌi ti aru eiwywo toineꞌen einapin hanuat Uito yt uwe i hawyi e. 
JHN.14.17	Ahẽtup hawyi Tupana tum aru Topaꞌãu pywuat e. Maꞌato Tupana yt kyꞌesat i haria ti aru yt haꞌat teran i Ipaꞌãu katupono yt heremo i pote yt taꞌatukuap i. Maꞌato eipe ti eweikuap taꞌyn katupono toineꞌen naꞌyn eipyꞌasetpe. Maꞌato miꞌi hawyi ti aru eipyꞌa pe raꞌyn topyhuꞌat aat kaꞌap Tupana Paꞌãu wakuat e. 
JHN.14.18	Maꞌato Uito iꞌewyte yt worohoꞌoꞌatoiat sese i katupono aipok wo areto e. Araꞌaipok te ti aru ehewowi uimohey haria e. 
JHN.14.19	Pywo pe ti yt pya i raꞌyn wyti Tupana yt kyꞌesat i haria yt akasa i uhewowiat hamuat e. Maꞌato eipe akasa uhewowiat haria ti aru eweikupteꞌen naꞌyn wuatꞌi eꞌat pe katupono Uito areineꞌen iraꞌyn eiwywo hawyi eiperia worohoꞌomoieineꞌen iraꞌyn wuatꞌi eꞌat pe e. 
JHN.14.20	Karãpe Tupana Paꞌãu wo ipytꞌat eipiit hawyi ti aru eweikuap taꞌyn Uiꞌywot uheiam neꞌi toineꞌen hap e. Iꞌewyte Uito eheiam wo areineꞌen hap hawyi eiperia uheiam wo neꞌi eweikupteꞌen hap e. 
JHN.14.21	Iꞌewyte uwe uwe uhepiat tonapin hap koꞌi nug hat wyti aru uikyꞌe sese hat toineꞌen miꞌi miit e. Uikyꞌe hat uhepiat tonapin hap nug hat wyti aru Uiꞌywot mikyꞌe sese topyhuꞌat iꞌewyte uimikyꞌe kahato topyhuꞌat e. 
JHN.14.22	Miꞌi hawyi ipotmuꞌe Iuta maꞌato wẽtup ok yt Iuta mekewat Ikarioti saꞌyru i toꞌe Iesui pe -Kat pote pyno uruepe yn apo eremoherep En hap Mehin e. Kat pote yt yne miitꞌin me eremoherep teran Uhyt e. 
JHN.14.23	Mio tã e pote Iesui tiwesat -Iuta pywo pe ti uwe uwe uikyꞌe uwe uwe uhehay nug hat toineꞌen miꞌi hat ti aru Uiꞌywot mikyꞌe wo topyhuꞌat e. Miꞌi hat kape ti aru Uiꞌywot wywo ariot hawyi miꞌi hat pytꞌatnug hamo urutukupteꞌen e. Miꞌi hat topyhuꞌat uruꞌyat ewywuat e. 
JHN.14.24	Uwe uwe yt uikyꞌe sese i haria yt uhehay nug neran hin i miꞌi haria yt tuwat teran hin i uhepiat taꞌatunapin hap upi yt uikyꞌe sese i pote e Iesui. Uiwyriaꞌin uimienoi ehepiat koꞌi yt uiat uimienoi sese i maꞌato Uiꞌywot Uipoꞌoro hat mienoi sese uhepiat koꞌi e. Iꞌe hap yn ahenoi ehepe e. 
JHN.14.25	Mio tã are ti eipyꞌasetpe areineꞌen ne turan eimuꞌe hanuat e. 
JHN.14.26	Maꞌato meiũran ti aru uhaipe kai Maꞌãu Wakuat Tupana tipoꞌoro uhetiat einapin hanuat Miꞌi ti aru putꞌok e ehete hawyi yne eimiwaure uimienoi ehepiat koꞌi ete eimowatetup eiwanetup hãpyk hamo hat topyhuꞌat ehepuo e. 
JHN.14.27	Uiwyriaꞌin areto raꞌyn eipyꞌasetpyi are wen maꞌato yt eiwanetup koꞌi koꞌi teiꞌo miꞌi hap upi e. Yt eweikenꞌẽ teiꞌo e. Mesup taꞌyn worohoꞌonug Tupana mowepiit hanuaria e. Worohoꞌomowepiit kahato aru eiperia maꞌato yt mesuwat rotiat woꞌomowepiit hap ewy i katupono eimowepiit hap wyti aru eipyꞌa piat toineꞌen e. 
JHN.14.28	Areto irane eipyꞌasetpyi uhemiitꞌin maꞌato miꞌi hawyi ti aru ariot rẽ ehewowi iraꞌyn e. Yt paa eweiꞌe teiꞌo maꞌato waku eiwemowepiit areto hap ete katupono areto aru Uiꞌywot kape. Miꞌi ti poꞌog uikai toineꞌen e. 
JHN.14.29	Areto aru Uiꞌywot kape maꞌato aru hawyi araꞌaipok te ehewowi e. Miꞌi e hap ahenoi ehepe yian me te katupono ti aru karãpe topyhuꞌat uiꞌe hap ewywuat miꞌi eꞌat pe ti aru poꞌog naꞌyn uimohey eipe katupono atunug yne yne uiꞌe hap ewywuat pote e. 
JHN.14.30	Koran te ti yt worohoꞌomuꞌe kuap i kahato eipe saꞌawyꞌi wuat eimuꞌe hap oktan katupono ti yt naku i nug haria potypot putꞌok e irane mesuwe uipyhyp teran haype maꞌato yt uipyhyp kuap i e. Pywo pe ti miꞌi esaika hap yt putꞌok e hin i uhesaika hap kai e. 
JHN.14.31	Koitywy ti aru wuatꞌi miitꞌin naꞌyn ikuap kahato uhepiat Uiꞌywot kyꞌe kahato hap e. Iꞌewyte Uiꞌywot mikyꞌesat yn nug hat Uito hap taꞌatukuap e. Uiꞌywot mienoi koꞌi yne yne nug hat areineꞌen hap taꞌatukuap aru e. Mio tã tohenoi yne hawyi -Pyno waku raꞌyn are toꞌiro pyno meiũpepyi uipotmuꞌeria e Iesui topotmuꞌeria pe.
JHN.15.1	Miꞌi hawyi ti Iesui tiꞌatumuꞌe topotmuꞌeria -Uito ti mikoi yp ewy Uiꞌywot wyti ikoi hat ewy e. 
JHN.15.2	Miꞌi hawyi eipe mikoi yp iaga ewy eweikupteꞌen e. Haga yt haat i rakat tohywytip iꞌywytꞌokpy hawyi haga yt naku i rakat toiterek yt imosat i hat miꞌi hawyi iraniaꞌin haga koꞌi haat kahato i raꞌyn e. 
JHN.15.3	Miꞌi hap ewy kahato einapin uhepiat hap timohãpyk kuap kahato eiwanetup hap imokytsig hamuat e. Miꞌi hawyi ehehãite eweikupteꞌen eipyꞌa pe eiwanetup hawe einapin uhepiat hap hawyi e. 
JHN.15.4	Haga mitek taꞌyn merep hap ewy igag. Miꞌi hap ewy kahato eipe yt eweikupteꞌen i uiwywo pote e. Eweikupteꞌen no yt pya hin i uikai aikotã haga satꞌe kahato rakat iꞌyp ete hap ewy waku miꞌi tã uimohey eipe e. Haga yt satꞌe i uhete pote yt karãpe i haatꞌe. Miꞌi tupono waku haga koꞌi satꞌe kahato toꞌyp ete rakaria ewywuaria eweipyhuꞌat e. Yt eweikupteꞌen i uhete pote yt karãpe i haat rakatno eweikupteꞌen e. 
JHN.15.5	Uito iꞌyp ewy eipe haga koꞌi ewy. Miꞌi hawyi uhetiat satꞌe rakaria wo eweikupteꞌen pote Uito iꞌewyte ehetiat satꞌe rakatno areineꞌen. Uhetiat satꞌe haria eweikupteꞌen pote pywo haat rakaria wo eweipyhuꞌat. Maꞌato yt satꞌe uhetiat rakaria wo i pote yt kat i ewetunug yt iꞌyp esaika hap kaipyi i pote. 
JHN.15.6	Uwe uwe yt satꞌe i uhete pote aikotã haga mipun wo yn waku rakatno toineꞌen. Miꞌi hawyi meremo igag naꞌyn. Miꞌiria ti yt kan hamo i hawyi aria miꞌu wo yn tukupteꞌen. 
JHN.15.7	Eiwepytyk uhete pote uimienoi ehepiat toineꞌen motꞌi eiwywo hawyi kat kat koꞌi eimiẽtup eimikyꞌesat ewy topyhuꞌat eipo pe raꞌyn e. 
JHN.15.8	Karãpe hewo hewo haga ete pyi ywa he rakat pote Tupana motypot haria wo imowato haria wo eweikupteꞌen. Iꞌewyte iꞌyp kaipyi ywa iꞌatu rakaria he rakaria tukupteꞌen hawyi uimotypot hap eweimoherep iraniaꞌin me e. 
JHN.15.9	Aikotã aikotã Uiꞌywot eikyꞌe hap ewy ti Uito worohoꞌokyꞌe e. Yt eweipun neiꞌo uhepiat eikyꞌe hap e. 
JHN.15.10	Uito atunug yne Uiꞌywot mikyꞌesat ewy miꞌi pote uikyꞌe kahato. Miꞌi hap ewy uimikyꞌesat ewetunug mote worohoꞌokyꞌe kahato Uito wy e. 
JHN.15.11	Eiwoꞌomowepiit hap yn ni atikyꞌesat uiwyriaꞌin e. Miꞌi pote haꞌawyte pyi te worohoꞌonapin kahato e. Atikyꞌesat kahato eiwoꞌomowepiit hap sese uiat uiwepiit hap atikyꞌesat eipyꞌa pe e. Miꞌi pote worohoꞌonapin haꞌawyte pyi eimowepiit hamuat uhepiat einapin nug hamuat e.
JHN.15.12	Uhepiat einapin sese hap ahenoi i ehepe einapin hap koro mio tã areꞌe i -Eiwoꞌokyꞌe ro aikotã Uito worohoꞌokyꞌe hap ewy areꞌe i e. 
JHN.15.13	Pyno wẽtup ok aiwy ete poityꞌi niatpo hawyi watuwat raꞌyn ipowyro hamo aiwy kyꞌe kahato pote e. Pyno wẽtup ok tuweꞌauka towy ehakyeraꞌat hamo pote toikyꞌe kahato hap toimoherep e. Katupono yt kat i poꞌog miꞌi hap kai wẽtup ok ikuꞌuro towy ehakyeraꞌat hamo hap oktan ikuꞌuro raꞌyn towy ehakyeraꞌat hamo. 
JHN.15.14	Pywo ti ewetunug uimikyꞌesat ewy pote uiwyriaꞌin sese eweipyhuꞌat uimikyꞌe kahato koꞌi wo eweipyhuꞌat e. 
JHN.15.15	Motpoꞌororia yt ikuap hin i kat koꞌi kat koꞌi taꞌatukaꞌiwat minug wuat e maꞌato eipe uiwyriaꞌin me uheropat haria eipe yt are i. Maꞌato uiwyriaꞌin sese eipe are katupono ahenoi ehepe torannia Uiꞌywot e uhepiat hap koꞌi. Pyno mio eipe yt uheropat haria i maꞌato uiwyriaꞌin sese eipe katupono eweikuap taꞌyn yne yne Uiꞌywot e hap uimimoherep ehepiat e. 
JHN.15.16	Taꞌi uiwyriaꞌin eipe ti yt uiꞌairo i maꞌato Eikaꞌiwatno maꞌato Uito worohoꞌoꞌairo eipe uhemiitꞌinno. Miꞌi hawyi worohoꞌopoꞌoro uhehay moherep miitꞌin miat hamo iꞌewyte wakuap sese nug hamo yt ikahuro i rakat motpap nug hamo worohoꞌopoꞌoro uiwyriaꞌin e. Waku eikaipyi tuwemoherep kahato ywa koꞌi ewy wuatꞌi eꞌat piat ieineꞌen hanuaria wo e. Miꞌi tã hap ewy pote kat koꞌi kat koꞌi eweikyꞌesat hawyi ewehẽtup o Uiꞌywot pe hawyi tutum ehepe eimikyꞌesat oktan uhet upiat ewehẽtup pote uhytꞌiꞌin e. 
JHN.15.17	Miꞌi pote atikyꞌesat kahato eiwoꞌokyꞌe kahato hap e. Eiwoꞌokyꞌe ro eiwoꞌope e. 
JHN.15.18	Mio wyti aru yt uimohey i haria iꞌatupyꞌahak kahato ehete maꞌato karãpe mesuwarotiaria tukupteꞌen ipyꞌahak ehete rakaria wo uhemiitꞌin eipe pote waku eiwatetup aikotã saꞌawyꞌi te uhete iꞌatupyꞌahak hap kape e. 
JHN.15.19	Yt uimohey i haria wo eipe pote ten iraniaꞌin eikyꞌe haria wo tukupteꞌen maꞌato uimohey haria eipe pote yt eikyꞌe hin i katupono yt uimohey i haria tok pyi worohoꞌoꞌairo uhemiitꞌinno hawyi yt iꞌatuwat i raꞌyn eipe eweipyhuꞌat e. Miꞌi tupono yt iꞌatuwese i ehete e. 
JHN.15.20	Aikotã aikotã saꞌawyꞌi te ahenoi ehepe motpoꞌororia neꞌi wyti yt karãpe i poꞌog iwato tukupteꞌen tokaꞌiwat kai are. Yt eweiwaure teiꞌo mio tã uiꞌe hap e. Taꞌi Uito eikaꞌiwat taꞌatusatyꞌi satyꞌi hawyi iꞌewyte eipe uhemiitꞌin aru wy ehatyꞌi hatyꞌi haria wo wy tukupteꞌen. Maꞌato uhepiat taꞌatunapin hap koꞌi taꞌatunug mote iꞌewyte ehepiat taꞌatunapin iꞌatuepiat hap wy taꞌatunug e. 
JHN.15.21	Maꞌato miꞌiria yt taꞌatukuap i uipoꞌoro hat pote saꞌag taꞌatunug aru ehete uiwyriaꞌin eipe pote uhet moherep haria eipe pote. 
JHN.15.22	Yt ariot i mesuwarote miitꞌin muꞌe hamo pote yt taꞌatuꞌaparap kuap i haria wo tukupteꞌen. Maꞌato ahenoi raꞌyn hawyi yt kat iꞌatuꞌe kuap i raꞌyn Tupana pe katupono mio iꞌatuminug saꞌag hap koꞌi taꞌatukuap taꞌyn. 
JHN.15.23	Uwe uwe uhete ipyꞌahak miꞌi haria iꞌewyte ti Uiꞌywot etiat ipyꞌahak takaria e. 
JHN.15.24	Maꞌato yt ariot i mesuwarote wakuap sese nug miitꞌin ehamuat pote yt taꞌatuꞌaparap i e. Teꞌeraꞌakasa raꞌyn yne uimisepap wakuap sese koꞌi poꞌog iwato torannia kai maꞌato miꞌi pykai iꞌatupyꞌahak uhete iꞌewyte Uiꞌywot ete e. 
JHN.15.25	Aikotã nimuat -Yt kat pykai i iꞌatupyꞌahak uhete e iwan me. Miꞌi e hap ewy miitꞌin iꞌatupyꞌahak uhete mesup e. 
JHN.15.26	Pywo wyti aru atipoꞌoro ehewowi Maꞌãu Wakuat Tupana kaipyi pywuat sehay uhetiat moherep hamo. 
JHN.15.27	Iꞌewyte waku eiperia uhetiat eweimoherep iraniaꞌin me. Katupono haꞌawytepyi eweikupteꞌen uiwywo uimimuꞌe koꞌi wo pote uikuap haria wo eweikupteꞌen. Miꞌi pote waku ewehenoi kahato aru miitꞌin me uhetiat e Iesui topotmuꞌeria pe.
JHN.16.1	Eiweꞌeg wo o uimohey hap atoiat hap pupi are katupono yian mete ahenoi raꞌyn ehepe aikotã aikotã saꞌag ehetiat hamuat karãpe putꞌok e hawyi mono yt eweipun i raꞌyn uimohey ehepiat hap e. 
JHN.16.2	Katupono ti aru meiũran eipugha Tupana motypot yat pyi e. Meiũran ti aru eiꞌatuuka hanuaria tukupteꞌen. Mesuwat yi totiaria ti aru teꞌeroꞌe toꞌope -Toꞌiro waku watiꞌatuuka Tupana mohey haria iꞌatuꞌe saꞌag neꞌi e. 
JHN.16.3	Miꞌi tã ti aru taꞌatunug ehete katupono yt uikuap i uwe sese Uito hap iꞌewyte uwe Uiꞌywot hap yt taꞌatukuap i e. 
JHN.16.4	Maꞌato ti ahenoi yne raꞌyn mesup ehepe yian mete aikotã taꞌatunug saꞌag hamuat koꞌi e. Miꞌi tupono mekewat putꞌok e raꞌyn ehete hawyi waku eiwatetup yn naꞌyn mesuwat uimienoi kape e. Saꞌawyꞌi te ti yt ahenoi i ehepiat hoꞌopot hamuat katupono saꞌawyꞌi ti eipyꞌasetpe areineꞌen eikawiatno eiꞌapykok hamuat. Miꞌi pote yt ahenoi i maꞌato mesup ti ahenoi raꞌyn ehepe aikotã ehehakyꞌeꞌi hamuat koꞌi e. 
JHN.16.5	Mio wyti maꞌato areto hamuat uipoꞌoro hat kape i raꞌyn are maꞌato eipe yt apo eweiꞌe i uhepe -Aikowo aru pyno ereto Uhyt yt eweiꞌe i uhepe e. 
JHN.16.6	Areto motꞌi irane eitok pyi are pote ti ewehatyꞌu kahato uikyꞌe haype e. 
JHN.16.7	Pywo pe ti areꞌe ehepe meiũpe yn areineꞌen pote ti ren yt tuut i eipowyro pakup i hamuat Tupana Paꞌãu maꞌato areto meiũpe pyi pote ti aru atipoꞌoro kuap eipowyro pakup i hanuat e. 
JHN.16.8	Mio tã e aru Tupana Paꞌãu wuatꞌi miitꞌin me -Eiperia wyti torannia Tupana piat iꞌaparap haria e putꞌok toꞌe hawyi. Tupana yn ni eimohãpyk kuap hat e ti aru wuatꞌi miitꞌin me. Taꞌi yt nakuap i nug haria ti Tupana tiꞌatusatyꞌi satyꞌi kahato hamuat e miitꞌin me Tupana Paꞌãu putꞌok toꞌe hawyi e Iesui. 
JHN.16.9	-Tupana piat iꞌaparap haria ti eiperia e katupono yt uimohey i haria eweikupteꞌen e aru Tupana Paꞌãu ehepiat e Iesui. 
JHN.16.10	-Tupana yn ni eimohãpyk kuap hat e ti aru miitꞌin me -Pywo ti Haꞌyru yn eimohãpyk kuap e kat pote toineꞌen Toꞌywot yatype atipy pe eimiẽtup moherep hamuat ehehakyeraꞌat hamuat e. Maꞌato yt eweimohey i pote yt karãpe i ewehaꞌat Haꞌyru kape e ti aru Tupana Paꞌãu miitꞌin me e. -Areto raꞌyn e miꞌi hawyi aru uimohey haria yn naꞌyn uipuẽti haria wo e maꞌato iraniaꞌin aru yt karãpe i raꞌyn uipuẽti mesuwe. Yt karãpe i uhowowi teꞌerahaꞌat e Iesui. 
JHN.16.11	-Tupana hatyꞌi aru eipotypot ahiag wuatꞌi eꞌat pe e iꞌewyte aru wy toiꞌatusatyꞌi satyꞌi iwywo Haꞌyru mohey hap pun haria e ti aru Tupana Paꞌãu mesuwarotiaria pe uhepiat e Iesui. 
JHN.16.12	Poꞌog wyti ahenoi teran ehepe mesuwat etiat wen maꞌato ti eiwanetup hap yt putꞌok e i ikuap hamo e. 
JHN.16.13	Meiũran ti aru tuut Tupana Paꞌãu ehewowi pywuat sese sehay yne moherep hamo. Miꞌi ti aru henoi yne yne pywuat sese etiat ehepe e. Tuwehay pyi yt ihay i. Uiꞌe hap yn ihay aru e. Tupana Paꞌãu timoherep aru ehepe kat aru kat aru toineꞌen hap toiꞌatumoherep ehepe Topaꞌãu pywuat sese wo e. 
JHN.16.14	Taꞌi uimotypot kahato hat ri Tupana Paꞌãu miꞌi pote kat are tope hap yn tohenoi ehepe uiwyriaꞌin e. 
JHN.16.15	Wuatꞌi Uiꞌywot wat ipo piat uiatnuat koꞌi tukupteꞌen e. Miꞌi tã tupono ti aru uiꞌe hap ewy Tupana Paꞌãu henoi ehepe e Iesui topotmuꞌeria pe. 
JHN.16.16	-Aipok wo Uiꞌywot kape areto hawyi meremo uipuẽti i eipe e. 
JHN.16.17	Miꞌi hawyi teꞌeroꞌe toꞌope -Kat toꞌe hawe som -Aipok wo areto hamuat Uiꞌywot kape hawyi aru meremo uipuẽti iraꞌyn eipe e ahepe iꞌatuꞌe. 
JHN.16.18	-Kat pote som yt motꞌi i aru Uiꞌywot kape areto e iꞌatuꞌe. Kat toꞌe hawe som pyno aipok wo areto e. Aikotã hamuat hap som tohenoi ahepe paĩ iꞌatuꞌe toꞌope. 
JHN.16.19	Miꞌi hawyi Iesui tikuap apo iꞌatuꞌe teran tepiat hap miꞌi pote toꞌe -Uiwyriaꞌin apo eweiꞌe teran apo aipok wo Uiꞌywot kape areto e hap ete. Pyno ahenoi raꞌyn ehepe ehepiat ikuap hamo e. 
JHN.16.20	Pywo pe ti areꞌe meiũran ti aru eiwoꞌokakꞌi Uito yt uwe i pote maꞌato iraniaꞌin yt uimohey haria i ti aru iꞌatuwepiit neꞌi raꞌyn e. Iꞌatuwemowepiit hap ete ti aru eipe yt eiwemowepiit hin i e. Miꞌi rẽ ti aru maꞌato meremo tokosap yt eiwepiit i hap hawyi ti aru meremo eiwepiit i raꞌyn e. 
JHN.16.21	Pywo pe ti areꞌe ehepe aikotã haryporia imepyt haty turan yt iwepiit hin i raꞌyn topyꞌa pe maꞌato tuwemoherep taꞌyn imepyt hawyi meremo iwepiit kahato katupono imepyt tuwemoherep taꞌyn pote imepyt putꞌok e pote. 
JHN.16.22	Miꞌi hap ewy ti mesup areto hamuat raꞌyn eiꞌyatypepyi miꞌi pote yt eiwepiit hin i maꞌato meiũran worohoꞌopuẽti i raꞌyn hawyi ti aru maꞌato meremo raꞌyn eiwepiit hap tuut aikotã aity iwepiit aiꞌywãꞌĩ hap eꞌat pe hap ewy e. Aremoherep i raꞌyn eipyꞌasetpe hawyi eimowepiit sese hap topyhuꞌat eiwepiit sakpo hap ewy aikotã imepyt pakup hap ewy are. Areineꞌen i eiwywo hawyi eiwepiit sese hap toineꞌen eipyꞌa pe iheg me toineꞌen yt uwe i raꞌyn eiwepiit hap porap kuap hat e. 
JHN.16.23	-Koitywy yt ewehẽtup kuap i te uhepe eimikyꞌesat koꞌi maꞌato areto hawyi ewehẽtup kuap uhepe e. Maꞌato ti aru putꞌok e eipowyro pakupꞌi hanuat Tupana Paꞌãu. Miꞌi hawyi waku ewehẽtup Uiꞌywot pe eimikyꞌesat koꞌi -Tupana eweiꞌe o Esaꞌyru Iesui e hap het rakat mohey haria uruto eweiꞌe o. Miꞌi hawyi uhet upi tutum ehepe kat koꞌi kat koꞌi eimiẽtup oktan uimikyꞌesat nug wywuat pote e. 
JHN.16.24	Haꞌawyte pyi ti uhepe yn ewehẽtup eimikyꞌesat koꞌi maꞌato koitywy pyi aru waku ewehẽtup Uiꞌywot pe uhet wywo uimikyꞌesat ewy. Miꞌi hawyi Uiꞌywot tum aru eimowepiit sese hamuat e. Ewehẽtup miꞌi tã hap ewy pote eweipuẽti aru eimiẽtup eimowepiit kahato hamuat e.
JHN.16.25	Saꞌawyꞌi pyi te ti yne ahenoi ehepe uhehay hãꞌãkap wuo maꞌato putꞌok e heꞌat hawyi ti aru herep wuo yn naꞌyn ahenoi ehepe Uiꞌywot etiat e. 
JHN.16.26	Mekewat herep wuo yn naꞌyn ahenoi ehepiat hap eꞌat pe ti aru waku ewehẽtup Uiꞌywot pe uhet upi eimiẽtup koꞌi yt Uito yn i raꞌyn ahẽtup eimikyꞌesat koꞌi katupono atikyꞌesat eipe wy ewehẽtup Uiꞌywot kape e. 
JHN.16.27	Waku kahato ewehẽtup tope katupono eikyꞌe kahato hat Uiꞌywot e. Taꞌi eikyꞌe kahato katupono Uikyꞌe haria eipe iꞌewyte eweimohey kahato Tupana Mipoꞌoro Uito hap Tupana kaipywiat suut hat Uito hap e. Miꞌi pote waku ewehẽtup hãpyk Uiꞌywot ewowi e. 
JHN.16.28	Pywo kahato Uiꞌywot kaipywiat Uito ariot raꞌyn miitꞌin kape. Miꞌi rẽ araꞌaipok hamuat i raꞌyn Uiꞌywot kape mesuwat yi totepyi e. 
JHN.16.29	Miꞌi hawyi hemiitꞌin teꞌeroꞌe Iesui pe -Urukaꞌiwat mesup taꞌyn uruikuap taꞌyn ehay katupono ehenoi heremo raꞌyn mio yt hãꞌãkap wuo i raꞌyn iꞌatuꞌe. 
JHN.16.30	Koitywy ti uruimohey raꞌyn En wuatꞌi kuap yne hat iꞌatuꞌe. Miꞌi hawyi pyno yt apo urutoꞌe i raꞌyn epe uwe En hap ete katupono mesup uruimohey raꞌyn Tupana Mipoꞌoro sese En hap iꞌatuꞌe. 
JHN.16.31	Iesui toꞌe -Pywo apo uimohey eipe e. 
JHN.16.32	Meikoran ti aru mesup taꞌyn uiꞌatoiat yne eipe hawyi eiwesytpok yne uiꞌyatypepyi eiꞌyat koꞌi kape. Miꞌi hawyi uiweran uiꞌatoiat yne eipe hawyi. Maꞌato ti aru yt uiweran sese i katupono Uiꞌywot yt uiꞌatoiat hin i e. 
JHN.16.33	Miꞌi hawyi Iesui toꞌe -Eimosoꞌopot kahato hanuaria yt uimohey i haria tukupteꞌen aru maꞌato yt eweikenꞌẽ teiꞌo iꞌatupupi katupono iꞌatupyhyp hat Uito areineꞌen iꞌatumoperup i hat Uito miꞌi pote eiwesaika ro uhete e. Wuatꞌi kat koꞌi kat koꞌi ahenoi raꞌyn ehepe eimoesaika hamuat eimowepiit hamuat. Eimowepiit hat sese Uito e. Yt eiwanetup koꞌi koꞌi teiꞌo katupono atiꞌatuꞌakit akit aru yne yne ahewanikaptia e. Hoꞌopot hap putꞌok e ehetiat turan yt paa eweiꞌe sese teiꞌo eipyꞌa pe eiwanetup hawe katupono yt karãpe i worohoꞌoꞌatoiat sese e Iesui topotmuꞌeria pe.
JHN.17.1	Miꞌi tã toꞌe Iesui hawyi ihaꞌat ywaipe miꞌi hawyi toꞌe -Papai e putꞌok e raꞌyn uheꞌat e. Pyno waku woromotypot Papai e. Emimotypot wo areineꞌen hawyi miꞌi upi emotypot hamuat hap atikyꞌesat e. 
JHN.17.2	Papai uinug naꞌyn yne miitꞌin mimotypotno katupono etikyꞌesat kahato miitꞌin emiium koꞌi emiꞌairoria ehakyeraꞌat hamuat hap e. 
JHN.17.3	Miꞌi hawyi miitꞌin teꞌeropyhuꞌat En Tupana pywuat rakat kuap haria wo hawyi iꞌewyte Uito emipoꞌoro kuap haria wo hawyi wuatꞌi eꞌat piat gupteꞌen haria wo teꞌeropyhuꞌat e. 
JHN.17.4	Taꞌi ewat emotypot hap yn ni miitꞌin me atomoherep Uiꞌywot are e. Atunug naꞌyn wyti yne uipoꞌoro epiat hap emikyꞌesat nug hap Papai are e. 
JHN.17.5	Miꞌi hawyi eꞌyatype emimotypotno areineꞌen neran aikotã saꞌawyꞌi yian me tewat mesuwat mytyyp nug hap owakai te hap ewy areineꞌen neran e. 
JHN.17.6	Taꞌi woromoherep taꞌyn yne emiium uimimuꞌeria koꞌi pe are. Saꞌawyꞌi te ewatnuaria uhemiitꞌin tukupteꞌen maꞌato mio etum uhepe hawyi uiwatnuaria wo raꞌyn tukupteꞌen ehay upiaria raꞌyn tukupteꞌen maꞌato saꞌawyꞌi mesuwarotiaria ehay upiaria wo tukupteꞌen are e. 
JHN.17.7	Koitywy taꞌatukuap taꞌyn yne emiium uhetiat koꞌi putꞌok e ekaipyi hap e. 
JHN.17.8	Atimoherep taꞌyn yne emienoi uhepiat Papai are. Miꞌi taꞌatukuap yne raꞌyn emienoi uiwẽ pywiat hawyi taꞌatusat yne raꞌyn ehay katupono taꞌatukuap kahato raꞌyn ekaipyiwiat Uito hap iꞌewyte Uito Emipoꞌoro hap taꞌatumohey kahato raꞌyn are e. 
JHN.17.9	Papai ahẽtup emiium uhemiitꞌin koꞌi powyro hamuat katupono ewatnuaria sese miꞌiria pote etiꞌatupoityro o miꞌiria koitywy are. Atikyꞌesat miꞌiria wẽtup miit ewy yn uimohey hap ete. Yt ahẽtup i ti yt uimohey i haria powyro hap maꞌato ahemiitꞌin emiium uhepiat koꞌi powyro hap ahẽtup epe Papai are e. 
JHN.17.10	Papai torannia wyti uimohey haria ewatnuaria wo tukupteꞌen are. Miꞌi pote iꞌewyte yne ewatnuaria uiatno tukupteꞌen are. Aimohey haria waku nug haria tukupteꞌen mote uimotypot kahato haria wo tukupteꞌen e. 
JHN.17.11	Papai araꞌaipok irane ewowi maꞌato ti aru uimohey haria teꞌeropyhuꞌat mesuwarote are. Papai Uito areto raꞌyn ehewowi hawyi waku En iꞌatuꞌapykok hatno ereineꞌen. Waku eset esaika hap upi mekewat set emiium uhepiat puo etiꞌatuꞌapykok. Atikyꞌesat miꞌiria wẽtup ok ewy yn tukupteꞌen aikotã En Uito wẽtup ok ewy yn watoineꞌen hap ewy. 
JHN.17.12	Papai uheineꞌen iꞌatupyꞌasetpiat turan Eset emiium uhepiat esaika wo atiꞌatukawiatno torannia uhemiitꞌin. Yt wẽtup ok i uimohey hat waure hat wo topyhuꞌat maꞌato mekewat wẽtup ok howasat rakat uimohey waure hat topyhuꞌat aikotã saꞌawyꞌi wuat miwan henoi hap ewy ti raꞌyn uiwaure toꞌuhu hap ewy tutunug miꞌi tã e. 
JHN.17.13	Papai koitywy areto hamuat iraꞌyn ewowi. Miꞌi tupono Koran wuat meiũwat uiꞌe hap ahenoi kahato uimohey haria pe iꞌatumowepiit hamuat. Atikyꞌesat kahato uiwepiit hap ewy topyhuꞌat iꞌatupyꞌa pe hap yt areineꞌen i mesuwarote hawyi. 
JHN.17.14	Ahenoi raꞌyn ni eko uhemiitꞌin me Papai. Koitywy ti Eko ewy raꞌyn tukupteꞌen iꞌewyte uiꞌewy teꞌeruwanetup are. Miꞌi pote yt imohey haria i yt iꞌatuwese hin i iꞌatuete katupono yt mesuwat rotiat ewy hin i tukupteꞌen aikotã Uito wy yt mesuwat rotiat eko ewy hin i areineꞌen hap ewy e. 
JHN.17.15	Papai etiꞌatuꞌywyk o uhemiitꞌin yt aimohey i haria pyꞌasetpyi yt are i ahẽtup epe. Maꞌato etiꞌatuꞌywyk o uimohey reꞌym haria porekuat ahiag po pyi uhemiitꞌin are ahẽtup Papai. 
JHN.17.16	Katupono iꞌatueko yt mesuwarotiaria eko ewy hin i raꞌyn. Iꞌewyte uheko yt iraniaꞌin wanetup haria ewywuat i are e. 
JHN.17.17	Papai waku iꞌatukawiatno hat ereineꞌen ehay pywuat kawiat upi. Miꞌi hawyi waku etiꞌatupoꞌoro mesuwat mytyyp totiat miitꞌin kape ehay moherep hamo aikotã uipoꞌoro raꞌyn mesuwat mytyyp kape emoherep hamo hap ewy are e. 
JHN.17.18	Papai saꞌawyꞌi uipoꞌoro mesuwarotiaria ehakyeraꞌat hamo emiitꞌin nug hamo e. Koitywy Eꞌewy atiꞌatupoꞌoro ahemiitꞌin wuatꞌi mesuwarotiaria emiitꞌin nug hamuat aikotã uipoꞌoro En hap ewy are e. 
JHN.17.19	Pywo Papai epo pe areineꞌen emikyꞌesat ewy nug hamo. Miꞌi hawyi atikyꞌesat wy uhemiitꞌin epo pe teꞌeropyhuꞌat eimikawiatno sese wuaria wo e. 
JHN.17.20	Papai uhemiitꞌin koran wuaria yt upi yn i ahẽtup epe iꞌatupowyro hamo maꞌato iꞌewyte meiũran wuaria uimohey hanuaria saipepiaria upi ahẽtup epe iꞌatuehay upiat aimohey hanuaria upi are. 
JHN.17.21	Atikyꞌesat aikotã aiwanetup hap wẽtup yn hap ewy ahemiitꞌin wẽtup wanetup ewy yn hap ahẽtup ekaipyi are. Aikotã areineꞌen ekai iꞌewyte ereineꞌen uikai miꞌi hap ewy atikyꞌesat aimimuꞌeria tukupteꞌen ahepe wẽtup miit ewy are. Iꞌatuwanetup hap aiwat ewy atikyꞌesat miꞌi hawyi mesuwarotiaria En uipoꞌoro hatno ereineꞌen hap taꞌatumohey raꞌyn e. 
JHN.17.22	Papai saꞌawyꞌi ereꞌe uhepe -Waku kahato En uiꞌewy ere. Miꞌi hap ewy koitywy areꞌe uhemiitꞌin me -Wakuaria kahato eipe uiꞌewy are. Mio tã are iꞌatuepe katupono atikyꞌesat miꞌiria wywo aiwoꞌoꞌewy ewy aiwanetup hap are e Iesui. 
JHN.17.23	-Uiꞌywot atikyꞌesat En Uito hawyi ahemiitꞌin wẽtup miit ewy yn hap are. Atikyꞌesat ahemiitꞌin wakuaria sese ahewaku hap oktan hap atikyꞌesat are. Aiwoꞌoꞌewy kahato watoineꞌen Papai En Uito ahemiitꞌin wywo wẽtup yn aiwanetup hap koꞌi hap atikyꞌesat are. Taꞌatuꞌatumuꞌe miitꞌin turan pywo sese ti Tupana Mipoꞌoro Iesui ahehakyeraꞌat hanuat iꞌatuꞌe wanetup haria hap atikyꞌesat e. Taꞌi Tupana aikyꞌe kahato Tosaꞌyru kyꞌe hap ewy iꞌatuꞌe iraniaꞌin hap ahẽtup. Katupono hãpyk sese tukupteꞌen ahemiitꞌin iraniaꞌin ehamo pote hap ahẽtup epe Uiꞌywot are e. 
JHN.17.24	Papai mesuwat yi nug hap eꞌyian mete uikyꞌe kahato En are. Taꞌi saꞌawyꞌi sese mesuwat yi yt etunug i te turan -Wakuat kahato En aiwoꞌokyꞌe hap toꞌoꞌewy kahato ere uhepe Papai are. Atikyꞌesat kahato uhemiitꞌin uimohey haria emiium koꞌi tukupteꞌen aru aiũpe aiũpe uheineꞌen hap upi i are. Atikyꞌesat uikahu hap kape teꞌerahaꞌat aru are. Atikyꞌesat emiium uhewaku hap sese kuap hamo hap Papai are e. 
JHN.17.25	Papai hãpyk kahato rakat En maꞌato emohey reꞌym haria mesuwe uwe En hap yt taꞌatukuap hin i. Maꞌato Uito ti worokuap kahato are iꞌewyte uipoꞌoro epiat hap mohey haria tikuap kahato En wy are e. 
JHN.17.26	Haꞌawyte pyi te mesup te woromoherep uiwyriaꞌin me are. Iꞌewyte ti aru meiũran wuaria pe woromoherep te uwe En hap uhemiitꞌin me are. Atikyꞌesat kahato iꞌatuwoꞌokyꞌe hap aiwoꞌokyꞌe hap ewy are. Atikyꞌesat aikotã En uikyꞌe hap ewy iꞌatupyꞌa piat pe toineꞌen e. Atikyꞌesat wuatꞌi eꞌat pe areineꞌen iꞌatuwywo iꞌatupyꞌa pe iꞌatuwanetup hawe e. Etiꞌatukyꞌe ro uhaipepiaria uimohey haria uikyꞌe hap ewy are e Iesui toꞌywot pe topotmuꞌeria etiat.
JHN.18.1	Mio tã toꞌe Toꞌywot piat hawyi toto raꞌyn Iesui yꞌy hitꞌi Setõ hy sakpo. Miꞌi hap tote teke mikoi ypia pe temiitꞌin wywo. 
JHN.18.2	Maꞌato Iesui maꞌat hat Iuta tikuap taꞌyn mekewat mikoi ypia katupono saꞌawyꞌi Iesui teꞌeruwaꞌatunug yn temiitꞌin 12 ok takaria wywo itote. 
JHN.18.3	Miꞌi kape Iuta teropoꞌok taꞌyn suraraꞌin Iesui ieineꞌen hap kape iꞌewyte Tupana motypot yat apykok haria tuwat hupi. Toteropoꞌok paꞌi kororia ehay upi iꞌewyte iꞌatuꞌakag koꞌi ehay upi tuwat typyꞌi. Ariãty pirik hot puo tuwat iꞌewyte ariãty koꞌi puo tuwat ariaꞌyp akun koꞌi wywo tuꞌuka hamo tuwat tuwat. 
JHN.18.4	Miꞌi hawyi putꞌok iꞌatuꞌe itote maꞌato Iesui tikuap taꞌyn yian mete aikotã aikotã tutunug tetiat hamuat koꞌi. Miꞌi hawyi toto raꞌyn Iuta mieropoꞌok koꞌi owa kape. Miꞌi hawyi toꞌe -Uweĩ eweikat e iꞌatuepe. 
JHN.18.5	Miꞌi pote suraraꞌin tiwesat -Taꞌi mekewat Iesui tawa Nasare piat wyti uruikat iꞌatuꞌe. Miꞌi pote Iesui toꞌe -Uito rat Miꞌi e. 
JHN.18.6	Mio tã e pote hewo yi tote taꞌatuꞌape wo. 
JHN.18.7	Miꞌi rakirẽ Iesui toꞌe i -Uweĩ pyno eweikat e. -Iesui tawa Nasare piat rat uruikat iꞌatuꞌe i. 
JHN.18.8	Miꞌi pote -Uito rat Miꞌi e i. -Uito uikat pote waku eipohep to uhemiitꞌin ete tuwat mono pyno e suraraꞌin me. 
JHN.18.9	Saꞌawyꞌi wuat toꞌe hap ewy -Papai yt atikyꞌesat i emiium uhepiat uhemiitꞌin yt wẽtup ok i taꞌat uipo pyi toꞌe hap ewy tupono. 
JHN.18.10	Miꞌi tã raꞌyn pote Simau Peteru tihep taꞌyn tekyseꞌyp hawyi toiꞌatek paꞌi koro emiit. Miꞌi hawyi ipo sese kawiat iꞌahape toihep taꞌyn Mauku e hap het rakat ahape. 
JHN.18.11	Miꞌi hawyi Iesui toꞌe Peteru pe -Etopag i ro ekyseꞌyp heiam me Simau e. Yt uikawiatno teiꞌo en kyseꞌyp mo katupono Uiꞌywot tikyꞌesat ahoꞌopot hap e. Waku atuꞌu mekewat kuiꞌa piat Uiꞌywot miium paĩ e. 
JHN.18.12	Miꞌi hawyi Iuta mieropoꞌok koꞌi topytyk Iesui hawyi surara koꞌi tipoꞌi poꞌi Iesui saity wo ipopy tet pupi. 
JHN.18.13	Miꞌi hawyi taꞌatueroto Iesui paꞌi koro Kaꞌiwasi ehamopot Anai kape. Kaꞌiwasi Iuteuria akag koro wo toineꞌen mekewat anu pe e 
JHN.18.14	Miꞌi paꞌi koro Kaꞌiwasi saꞌawyꞌi henoi paꞌi kororia pe Iesui etiat. Mio tã e -Pyno waku wẽtup ok ikuꞌuro miitꞌin ehakyeraꞌat hamuat e.
JHN.18.15	Miꞌi hawyi toto Simau Peteru Iesui saipe upi wẽtup ok Iesui potmuꞌe wywo. Miꞌi hawyi putꞌok iꞌatuꞌe paꞌi koro yat ete. Miꞌi hawyi wẽtup ok Iesui emiit teke raꞌyn paꞌi wato kuap hat pote. 
JHN.18.16	Maꞌato Peteru yt teke i. Toineꞌen kokawiat heꞌokenꞌypyke neꞌi. Miꞌi hawyi mekewat paꞌi wato kuap hat Iuwãu e het rakat toto eꞌokenꞌypy apykok hat piꞌã kape -Waku meiũwat miit teke ere ro suraraꞌin me toꞌe piꞌã piat hamo. 
JHN.18.17	Miꞌi turan mekewat piꞌã Peteru eke okenꞌypy puat turan toꞌe Peteru pe -Iesui potmuꞌe keĩ en e. Mio tã e hawyi Peteru tiwesat piꞌã -Yt miꞌi i rat uito e. 
JHN.18.18	Miꞌi turan oken note paꞌi wato eropat haria teꞌereꞌariaꞌuhu suraraꞌin wywo. Miꞌi hawyi itote teꞌeremope naꞌak pote. Miꞌi kape Peteru iꞌewyte tuwemope iꞌatupyꞌasetpe. 
JHN.18.19	Miꞌi turan paꞌi wato ehamopot Anai apo apo e Iesui pe -Ehenoi ro uruepe aikotã ere epotmuꞌeria wywo ereineꞌen iꞌatumuꞌe haype hap e. 
JHN.18.20	Miꞌi hawyi Iesui tiwesat -Uito ti herep wuo atiꞌatumuꞌe Tupana yat iwato rakat pe. Iꞌewyte kat pe ahenoi henoi kahato miitꞌin sem me aikope aikope teꞌeruwaꞌatunug hap tote Tupana motypot yat iwato rakat pe. Iꞌewyte kat e hap ahenoi henoi kahato miitꞌin sem me aikope aikope teꞌeruwaꞌatunug hap tote. Yt kat i ti miitꞌin muꞌe hap atunug ihik pe neꞌi e. 
JHN.18.21	Pyno kat poteĩ apo apo ere uhepe -Kat ereꞌe miitꞌin mesuwe ere e. Epiat ikuap teran uipotmuꞌe hap koꞌi etiat pote waku apo ere uhehay kuap haria pe katupono miꞌiria tikuap kahato kat uiꞌe hap kat uimienoi koꞌi e Iesui paꞌi koro Anai pe 
JHN.18.22	Mio tã e Iesui pote wẽtup ok surara tiꞌahyk taꞌyn Iesui howa ete topopep mo -Waĩ ehay saꞌag neiꞌo paꞌi koro ete e haty wo Iesui pe 
JHN.18.23	Maꞌato Iesui tiwesat -Kat pote uiꞌahyk e. Uhehay saꞌag mote ehenoi ro uhepe aikotã saꞌag uiꞌe hap wuatꞌi pe maꞌato pywuat uhehay ahenoi pote yt uiꞌahyk teiꞌo en e Iesui surara pe.
JHN.18.24	Miꞌi hawyi paꞌi koro Anai tipoꞌoro Iesui ipoꞌi poꞌi pe wẽtup paꞌi koro kape mekewat Kaꞌiwasi e hap kape tomimoehapyap kape. 
JHN.18.25	Miꞌi turan Iesui potmuꞌe Peteru toineꞌen yꞌam me aria kupyke tuwemope. Miꞌi hap tote iraniaꞌin apo iꞌatuꞌe Peteru pe -Uhyt mimi iꞌatuꞌe en apo wẽtup ok Iesui potmuꞌe sio yt iꞌatuꞌe. Maꞌato Peteru tiwesat -Yt rat e yt uito i rat e. 
JHN.18.26	Miꞌi hawyi paꞌi koro eropat hat mekewat Peteru miꞌahapehep wyꞌok toꞌe Peteru pe -Uhyt e araꞌakasa en muki iwywo mikoi ypia piat turan e. 
JHN.18.27	Miꞌi hawyi Peteru toꞌe -U yt uito i rat e. Yt atikuap i Miꞌi Miit e haty wo. Mio tã e saꞌag turan waipaka paiꞌat ihay raꞌyn.
JHN.18.28	Miꞌi hawyi hunete taꞌatueroto Iesui ipoꞌi poꞌi pe morekuat wato eiam kape paꞌi wato Kaꞌiwasi yat pyi. Miꞌi hawyi maꞌato Iuteu ywania akag koꞌi yt tuwehytꞌok teran i Iesui upi morekuat eiam me katupono -Yt naku i wateke meiũwat getap we iꞌatuꞌe katupono yt aiwat aiꞌywania yat i iꞌatuꞌe. Wateke pote ten yt watenuk kuap i raꞌyn iraniaꞌin aiꞌywania wywo Tupana motypot ienuk wato hap turan iꞌatuꞌe toꞌope. 
JHN.18.29	Miꞌi pote morekuat Piratu tuwẽtem toꞌyat pyi iꞌatuewowi. Miꞌi hawyi toꞌe -Kat pote eweterut meiẽwat Miit uhewowi e. Kat som saꞌag tutunug ehepe e. 
JHN.18.30	Miꞌi hawyi taꞌatuwesat -Meiũwat Miit wyti yt nakuat i sese ti rat iꞌatuꞌe. Miꞌi pote uruterut Miꞌi Miit ewowi mehin iꞌatuꞌe. Waku Miꞌi Miit pote ten yt karãpe i uruterut ewowi iꞌapiheg hamo mehin iꞌatuꞌe. Maꞌato pywo ti Miꞌi Miit yt naku i sese rakat iꞌatuꞌe. Miꞌi pote ti uruterut ewowi iꞌatuꞌe morekuat pe. 
JHN.18.31	Miꞌi hawyi morekuat Piratu toꞌe -Kat poteĩ uhewowi eweterut Miꞌi Miit e. Waku ewetioto Miꞌi Miit einapin haria kape aikotã yt eheko ewy i hap kuap hamo e Piratu Iuteu ywania akag koꞌi pe. Mio tã e Piratu hawyi teꞌeroꞌe -Maꞌato mehin yt ehay pyi i pote yt uwe kuap i iꞌauka iꞌatuꞌe. Katupono ti urueko yt aipoꞌoro i miitꞌin auka hamo iꞌatuꞌe. 
JHN.18.32	Aikotã yian mete Iesui tuwenoi tokuꞌuro hamuat ariaꞌyp posak ete hap ewy raꞌyn ti taꞌatunug naꞌyn tuete itote. 
JHN.18.33	Miꞌi hawyi taꞌatuꞌatoiat hawyi teke i raꞌyn teiam me morekuat Piratu hawyi Iesui toikay kay tuwewowi hawyi toꞌe -Eꞌywania Iuteuria Porekuat apo En e. 
JHN.18.34	Miꞌi pote Iesui tiwesat -Ewanetup hawe apo ere sio etimohey sese iꞌatuporekuat Uito hap sio iraniaꞌin henoi epe uikuap hamuat e Iesui morekuat pe. 
JHN.18.35	Miꞌi hawyi Piratu tiwesat -Uito ti yt ewat eꞌywania Iuteu ewywuat hin i e. Eꞌywania paꞌi koro koꞌi ti erut uhewowi ekuap hamo sio waku En sio yt naku i e hap kuap hamo e. Pyno kat som yt nakuap i etunug Uhyt e Piratu. 
JHN.18.36	Miꞌi hawyi Iesui tiwesat -Uito ti mesuwarotiat morekuaria yt ewywuat i are Uito yt miitꞌin poꞌorokary haty wuat hat i e. Atiꞌatupoꞌorokary uhemiitꞌin yt epoꞌoro hat morekuat Sesa yt ewy i Uito e. Morekuat kahato areineꞌen wen maꞌato yt mesuwarotiaria ewy hin i e. Mesuwarotiat morekuat Uito pote meremo uhemiitꞌin uhesuraraꞌin atiꞌatupoꞌoro uikawiatno hamo mesuwe. Miꞌi pote ten Iuteu ywania yt uipytyk kuap i are. Maꞌato Uito yt mesuwarotiat morekuaria ewy hin i e Iesui. 
JHN.18.37	Mio tã e pote Piratu toꞌe -Pyno En ni Miitꞌin Potypot Koro sio yt e. -Taꞌi Mehin eꞌe hap ewy Morekuat nuat Tupana uipoꞌoro miꞌi hanuat areineꞌen mesuwe iꞌewyte miꞌi hamo aremoherep mesuwat yi tote e. Pywuat sakpo sehay enoi hamo ariot miitꞌin muꞌe hamo are. Miꞌi pote pywuat sese sehay kyꞌesat haria teꞌeruwanetup kahato uhehay pywuat kape e Iesui. 
JHN.18.38	Miꞌi hawyi toꞌe Piratu Iesui pe -Yt kat i rasom pywuat sese mesuwarote uiwanetup hawe e. Mio tã e morekuat Piratu hawyi tuwemorem hawyi toto raꞌyn toꞌyat pyi Iuteu ywania akag koꞌi kape tehay moherep hamo sio Iesui waku sio yt e hamo. Miꞌi hawyi toꞌe Piratu itote -Mehinꞌin e ahãꞌãg naꞌyn Mekewat Miit Iesui e hap het rakat hawyi uiwanetup hawe waku kahato Miꞌi Miit e. Yt kat i saꞌag nug hat Miꞌi Miit e Piratu. 
JHN.18.39	Maꞌato wyti toineꞌen eiwat eiwepokuap hap mesuwat eꞌat piat aiminug pore e. Taꞌi yne anu pe wyti mesuwat ienuk wato hap turan wẽtup ok eimipyhik eweiputsit tuereto eiwepokuap hap ewy e. Miꞌi tupono apo are ehepe -Eweikyꞌesat apo atiporenotem Iesui e. Eweikyꞌesat apo eiꞌywania Iuteu potypot atiputsit e morekuat Piratu. 
JHN.18.40	Miꞌi hawyi teꞌeruwatka popuo -Yt wyti yt wyti. Waku poꞌog etiporenotem mekewat miit Parapa iꞌatuꞌe. Waku etiporenotem Parapa ewoꞌopyhik hap pyi mehin iꞌatuꞌe. Miꞌi hawyi etiꞌauka ro mekewat Iesui iꞌatuꞌe haty wo. Mekewat Parapa seroꞌok e hat miitꞌin auka hat e -Etiporenotem no mekewat miit Parapa hawyi waku etiꞌauka Mekewat Iesui e hap het rakat iꞌatuꞌe saꞌag morekuat Piratu pe.
JHN.19.1	Miꞌi hawyi Piratu toꞌe tesuraraꞌin me -Pyno eweipok pok to haty wo meiũwat Miit Iesui haity hehu rakat wo e. 
JHN.19.2	Miꞌi hawyi suraraꞌin timokoꞌi Iesui. Miꞌi hawyi wẽtup ok tipiꞌig morekuat akag sokpe ewywuat maꞌato hehu rakat morekuat painug hap ewywuat. Miꞌi taꞌatupag sapeu hehu rakat iꞌakytꞌape haty wo. Miꞌi hawyi morekuat esokpe hupꞌi ewywuat taꞌatupag ipiit pe. 
JHN.19.3	Miꞌi tã hap ewy taꞌatunug taꞌatumikyryꞌi hap -Wakuat Iuteu ywania porekuat iꞌatuꞌe taꞌatuehay mikyryꞌi wo haype. Miꞌi hawyi taꞌatuꞌahyk ahyk Iesui taꞌatupo wo haty wo hewa ete. 
JHN.19.4	Miꞌi hawyi Piratu tuwẽtem tioto toꞌyat pyi ipainug sokpe hupi wuat rẽ mekewat amãtap hehu rakat wywo hawyi -Ewehehaꞌat ro Miꞌi Miit kape e. Pywo ti rat yt kat i iminug saꞌag atipuẽti e. Yt kat i i. 
JHN.19.5	Miꞌi hawyi Iesui tuwemoherep itote morekuat esokpe hupꞌi topiit piat puo iꞌewyte hehu rakat ipainug hap iꞌakag me hap wywo tuwemoherep iꞌatupyꞌasetpe. Miꞌi hawyi Piratu toꞌe -Ewehehaꞌat ro meiũwat Miit kape e. 
JHN.19.6	Teꞌerahaꞌat hawyi teꞌeroꞌe haty wo -Waĩ ne iꞌatuꞌe etiꞌauka ro etiꞌauka ro ariaꞌyp posak ete iꞌatuꞌe paꞌi kororia taꞌatuesuraraꞌin akag koꞌi wywo Piratu pe. Maꞌato Piratu tiꞌatuwesat -Eipo pe raꞌyn atopag koitywy iꞌauka ehepiat hamo e katupono uiwanetup hawe yt kat pe i ti toiꞌaparap iꞌauka hamo atipuẽti uito are e. Pyno eweiꞌauka teran pote eweiꞌauka ro ariaꞌyp posak ete e maꞌato uito yt sake i atunug neran miꞌi tã e Piratu. 
JHN.19.7	Miꞌi hawyi Iuteu akag koꞌi tiwesat -Maꞌato uruwat urunapin hap ete ti toineꞌen kahato meiẽwat miit iꞌaparap hap iꞌatuꞌe katupono tuwenoi Tupana Saꞌyru Uito e. Miꞌi pote etipoꞌoro ro esuraraꞌin iꞌauka hamo iꞌatuꞌe. 
JHN.19.8	Karapeĩ morekuat Piratu tikuap taꞌyn Iesui e hap Uito Tupana Saꞌyru e hap hawyi tokenꞌẽ kahato raꞌyn. Miꞌi hawyi iperup taꞌyn tokenꞌẽ kahato Iesui auka hap nug hamuat. 
JHN.19.9	Miꞌi hawyi putꞌok toꞌe toꞌyat piat hawyi toꞌe i raꞌyn Iesui pe -Aikope pyi pyno eriot Uhyt e Piratu maꞌato yt Iesui tiwesat hin i raꞌyn. 
JHN.19.10	Miꞌi pote Piratu toꞌe -Yt uiwesat i apo Uhyt e. Yt etikuap i apo uikaipyi eꞌauka hap taꞌatukyꞌesat e. Taꞌi Uhyt woroputsit reran pote woroputsit kuap neꞌi e katupono uipo pe neꞌi ereineꞌen. Woroꞌauka kary teran pote woroꞌauka kuap ariaꞌyp posak ete e morekuat Piratu. 
JHN.19.11	Maꞌato Iesui tiwesat -Tupana yt enug i uruporekuatno mesuwarote pote yt aikotã kuap i uiꞌauka hamuat hap e maꞌato uiꞌauka pote iꞌaparap epiat hap iwato wen maꞌato poꞌog iwato ekawiat iꞌaparap hap mekewat uherut ewowiat hat wat e. Miꞌi wat ri iꞌaparap hap poꞌog epiat iꞌaparap hap kai e Iesui Piratu pe. 
JHN.19.12	Mio tã e hawyi Piratu tikyꞌesat poꞌog Iesui puksit hap maꞌato Iuteu akag koꞌi waĩꞌiꞌatuꞌe -Yt etiporenotem neiꞌo Miꞌi Miit iꞌatuꞌe maꞌato etiporenotem pote ti aru eꞌakag morekuat koro Sesa ewanikap mo raꞌyn iꞌatuꞌe. Katupono uwe uito ti miitꞌin porekuatno e hat wyti morekuat Sesa ewanikap wo toineꞌen. 
JHN.19.13	Miꞌi hawyi Piratu tioto Iesui iꞌywania Iuteuria akagnia kape waku sio yt iꞌatuꞌe hamo. Miꞌi hawyi itote taꞌapyk iꞌatupyꞌasetpe morekuat eꞌamyap nu kawiat rote aikotã miitꞌin kuap hap waku sio yt e hap amyap tote Iuteu pusu puat akipy Kapata e hap tote taꞌapyk.
JHN.19.14	Atposake raꞌyn turan ienuk koro hap eꞌat owakai te morekuat Piratu toꞌe haty wo -Meiũ raꞌyn Eiporekuat koro wuat e Piratu Iesui ywania akag koꞌi pe. 
JHN.19.15	Maꞌato taꞌatuehay pirik wo teꞌeroꞌe -Yt wyti yt wyti. Yt urumikyꞌesat i iꞌatuꞌe yt uruporekuat hin i iꞌatuꞌe. Eweiꞌauka ro eweiꞌauka ro ariaꞌyp posak ete iꞌatuꞌe haty wo. Miꞌi hawyi toiꞌatuwesat -Atiꞌauka meiũwat pote ti ren aru yt kat i eiporekuat koro e. Miꞌi hawyi taꞌatuwesat -Wẽtup ok yn ni aiporekuat koro. Miꞌi wyti kuepe morekuat wato Sesa e hap iꞌatuꞌe Iuteu akag koꞌi.
JHN.19.16	Miꞌi hawyi Piratu toꞌe tesuraraꞌin me -Pyno eipo pe raꞌyn Iesui iꞌauka ehepiat hamo e. Miꞌi hawyi suraraꞌin tioto raꞌyn Iesui iꞌauka hamo. 
JHN.19.17	Miꞌi hawyi tuwẽtem naꞌyn Iesui Piratu yat pyi teꞌariaꞌyp posak wywo. Miꞌi hawyi totioto Miit Akag Akag e hap kape yityꞌok Koukota e hap ipusu puo. 
JHN.19.18	Miꞌi hawyi itote taꞌatupehik taꞌatuꞌateg Iesui py koꞌi pereku wato wo iꞌewyte ipo koꞌi ariaꞌyp posak ete. Typy ok iwywo taꞌatupehik typy ariaꞌyp posak ete wẽtup ok ipo ran kai wẽtup ok ipo sese kai. Miꞌi hawyi taꞌatumopoĩꞌam naꞌyn Iesui ariaꞌyp posak wywo yi kaꞌa pan me taꞌatupag. Miꞌi hawyi yꞌam me Iesui topyhuꞌat tomosat e hap ete. 
JHN.19.19	Miꞌi hawyi morekuat Piratu tipoꞌoro towat tomiwan Iesui apy totiat hupit hamo. Mio tã toꞌe Piratu miwan me -Meiũ ti Iuteu Ywania Potypot sese e tawa Nasare piat ti meiũ e. 
JHN.19.20	Mekewat Iesui auka hap ti yt pya hin i tawa Ierusarẽi kai. Miꞌi pote iꞌatu kahato akasa Piratu miwan kapiat haria. Taꞌatukuap kahato Piratu miwan katupono myẽꞌym pusu puo toiwan Iuteu ywania pusu puat hawyi Iratĩ ywania pusu puat hawyi Kereku ywania pusu puat Piratu tiwan toꞌe hap Iesui etiat ariaꞌyp posak tote. 
JHN.19.21	Miꞌi hawyi Iuteu epaꞌi koro koꞌi teꞌeroꞌe Piratu pe -Yt etiwan neiꞌo meiũ ti Iuteu Ywania Potypot sese e hap meipe pe iꞌatuꞌe maꞌato Miꞌi Miit wyti toꞌe Uito Iuteuria Porekuat e hap yn waku etiwan mehin iꞌatuꞌe. 
JHN.19.22	Maꞌato Piratu tiꞌatuwesat -Yt rat e. Yt atiwan i wẽtup e. Koitywy ti meipe piatnuat raꞌyn uimiwan topyhuꞌat uiꞌe hap ewy e.
JHN.19.23	Miꞌi hawyi suraraꞌin 4 ok takaria tihep Iesui esokpe. Miꞌi taꞌatusat hawyi taꞌatupatꞌok taꞌaturaniawuat maꞌato hesokpe hekamisa wato yt aikotã kuap i taꞌatukyꞌesat yne pykai taꞌatusat taꞌaturaniawuat. Yt taꞌatupatꞌok kuap i yt taꞌatuhiot kuap i katupono yt mipiꞌig i pote wẽtup soꞌo yn pote yt taꞌatupatꞌok kuap i. 
JHN.19.24	Miꞌi pote teꞌeroꞌe toꞌope -Yt naku i raꞌyn watihiot hiot hekamisa wato iꞌatuꞌe. Waku poꞌog watuwemahara yn naꞌyn uwe ikaꞌiwat pakup puẽti hamo iꞌatuꞌe. Aikotã saꞌawyꞌi miwan me Saumu 22.18 pe Tupana ehay moherep hat e hap ewy taꞌatunug yian mete wuat e hap ewy taꞌatunug -Taꞌatupatꞌok patꞌok aru uhesokpe hawyi uhekamisa wato ete iꞌewyte teꞌeruwemahara toꞌopohari pohari hamuat e yian mete miwan me. Mio tã e hap ewy ti suraraꞌin tunug Iesui esokpe ete. 
JHN.19.25	Miꞌi hawyi yt pya hin i ariaꞌyp posak kai Iesui ty Maria toineꞌen tokypyꞌyt wywo hawyi mekewat wẽtup ok Maria uhyt Koropai eharyꞌi. Miꞌi hawyi iꞌewyte mekewat Maria yi Matarena kaipywiat itote toineꞌen yꞌam me. 
JHN.19.26	Miꞌi hawyi Iesui tehaꞌat raꞌyn ariaꞌyp posak totepyi toty kape iꞌewyte topotmuꞌe tomikyꞌe kape. Miꞌi hawyi Iesui toꞌe toty pe ariaꞌyp posak pyi -Mamai e meiẽwat uimimuꞌe yatype ro ereineꞌen koitywy e. Emepyt no raꞌyn toineꞌen koitywy e. 
JHN.19.27	Miꞌi hawyi toꞌe topotmuꞌe pe -Uiwy e meiẽwat uity epo pe raꞌyn toineꞌen e. Miꞌi hawyi totioto Iesui ty toꞌyat kape hawyi iꞌyat pe raꞌyn toineꞌen.
JHN.19.28	Miꞌi hawyi Iesui tikuap taꞌyn topyꞌa pe torannia Tupana mikyꞌesat ewywuat tepiat inug hap hawyi toꞌe miwan miat toꞌe hap ewy -Areꞌyꞌutui kahato e aikotã yian mete wuat Tupana e hap ewy. 
JHN.19.29	Miꞌi hawyi Iesui tikuap taꞌyn yne toꞌywot e hap ewy raꞌyn ariaꞌyp posak ete toiꞌauka hamo. Miꞌi hawyi toꞌe -areꞌyꞌu teran e. Toineꞌen Uwa sapo hy haiug nakat kuiꞌa pe. Miꞌi rẽ taꞌatupoꞌi pina wyꞌyp ãpy ete amukiusu ap ewywuat ete. Miꞌi rakirẽ taꞌatupehik Iesui wẽ ete. 
JHN.19.30	Miꞌi toihysym hawyi toꞌe haty wo -Uiꞌywot e atunug yne raꞌyn uipoꞌoro epiat hap e. Ikahu raꞌyn miitꞌin ehakyeraꞌat hap e. Waku raꞌyn e hawyi ipyhu tekꞌe raꞌyn ikuꞌuro sese raꞌyn. Tutum naꞌyn teha piat Tupana pe. 
JHN.19.31	Miꞌi rakirẽ wãtymꞌi kape taꞌatuhep teran naꞌyn meremo ariaꞌyp posak koꞌi pyi iꞌatupiit koꞌi katupono taꞌatusyp teran meremo katupono mukiꞌite raꞌyn wemohy hap eꞌat taꞌatuꞌe haype. -Yt naku i ti watuwepotpap iꞌatusyp hap ete aat minꞌe hawyi katupono wãtymꞌi turan putꞌok e Tupana motypot eꞌat iꞌatuꞌe. Miꞌi pote Piratu pe teꞌeroꞌe -Etiꞌatupoꞌoro ro esuraraꞌin mehin ariaꞌyp posak piaria yt ikuꞌuro i te rakaria kagꞌyp pirik hamo iꞌatuꞌe katupono miꞌi watunug pote meremo topap sese iꞌatusyp hamo iꞌatuꞌe Iuteuria akag koꞌi. 
JHN.19.32	Miꞌi hawyi Piratu tiꞌatupoꞌoro raꞌyn tesuraraꞌin iꞌatukagꞌyp pirik hamo. 
JHN.19.33	Miꞌi hawyi putꞌok iꞌatuꞌe Iesui kagꞌyp pik hamo maꞌato Iesui ikuꞌuro sese raꞌyn pote yt taꞌatukag pik i raꞌyn. 
JHN.19.34	Maꞌato wẽtup surara toto Iesui sakupe suk muruku wato wuat hamo. Toisuk hawyi tuwẽtem huu yꞌy wywo. 
JHN.19.35	Toineꞌen itote wẽtup ok yne kapiat akasa hat. Miꞌi ti yne Iesui auka hap etiat henoi pywuat sehay. Miꞌi hap ti tohenoi teran pywuat sehay yne miitꞌin miat ikuap hamo hawyi taꞌatumohey hamuat. 
JHN.19.36	Yt suraraꞌin tipik i ti Iesui kagꞌyp uhehamo aikotã Tupana toꞌe saꞌawyꞌi wuat henoi hap ewy ti raꞌyn -Yt wẽtup i ti aru taꞌatupik ikag e hap ewy Numeru 9.12 pe.
JHN.19.37	Iꞌewyte surara tisuk Iesui miitꞌin ehamo aikotã yian me Tupana toꞌe miwan me Sakaria 12.10 e hap ewy -Meiũran aru iꞌatuepiat isuk hap kape teꞌerahaꞌat kahato e miwan me hap ewy.
JHN.19.38	Miꞌi hawyi Iesui ewy Iuse toto raꞌyn Piratu kape Iesui piit ẽtup hamo. Miꞌi Iuse ti Iesui potmuꞌe wen maꞌato ti tokenꞌẽ Iuteuria pupi imohey hap enoi hamo. Miꞌi ti tawa Arimateia kaipywiat. Toto Piratu kape hawyi toꞌe -Morekuat e atihep teran wyti Iesui piit ariaꞌyp posak pyi mehin e. Miꞌi pote toiwesat -Hẽ to e etihep to e. Miꞌi hawyi Iuse toto hawyi toimaꞌapyk taꞌyn Iesui piit ariaꞌyp posak pyi. 
JHN.19.39	Miꞌi hawyi mekewat Nikutemu saꞌawyꞌi wuat toto wãtym muat Iesui kapiat hat toto wy Iuse wywo. Nikutemu tioto mohag hy ikap takat Mira kawiat. Miꞌi hawyi miꞌi wo taꞌatupen towy ok Iuse wywo Iesui piit 40 Kiru rakat wo. 
JHN.19.40	Miꞌi hawyi taꞌatumipen mohag hy koꞌi wywuat wo taꞌatuꞌok poꞌi sokpe kytꞌi wo Iesui piit aikotã Iuteuria ywania eko ewy iꞌatuwoꞌosyp turan wuat ewy taꞌatunug Iesui piit ete mekewat mohag hy ikap takat Mira kawiat wywo. 
JHN.19.41	Miꞌi hawyi yt pya hin i Iesui auka hap kai mikoi ypia toineꞌen. Miꞌi pyꞌasetpe toineꞌen woꞌosyp hap pakup nu kaꞌa yi py hotꞌi piat woꞌosyp hap yt uwe i te ipuo miit syp hap. 
JHN.19.42	Yt pya i pote taꞌatusyp teran miꞌi pe Iesui piit katupono Tupana motypot eꞌat yt pya i raꞌyn. Wãtymꞌi raꞌyn pote mukiꞌite toineꞌen aat minꞌe hawyi iꞌatuꞌe Iuteuria pote. Miꞌi pote taꞌatusyp teran Iesui meremo mikoi ypia piat woꞌosyp pakup hawe yt pya i ikuꞌuro hap kai pote.
JHN.20.1	Miꞌi hawyi myẽꞌym eꞌat hawyi mytuꞌu eꞌat pe toto raꞌyn mana Maria yi Matarena kaipywiat Iesui syp hap kape. Iꞌypyryp te turan yt ihatꞌok i te turan toto. Putꞌok toꞌe hawyi tehaꞌat kahato Iesui syp hap kape. Miꞌi turan taꞌakasa raꞌyn teꞌokenhypꞌok pe raꞌyn toineꞌen. 
JHN.20.2	Miꞌi hawyi teput kahato ipotmuꞌe Simau Nu piat henoi hamo iꞌewyte mekewat Iesui mikyꞌe kahato ipotmuꞌe piat henoi hamo. Miꞌi hawyi toꞌe iꞌatuepe -Taꞌatueroꞌok taꞌyn wyti Aikaꞌiwat Iesui hyp hap tote pyi mimiꞌin e. Miꞌi hawyi yt uruikuap i aikowo taꞌatuereto hap e tehay pirik wo.
JHN.20.3	Miꞌi hawyi Peteru wẽtup ok ipotmuꞌe wywo tuwat raꞌyn taꞌatukohyeput no hyp hap kape teꞌeraꞌakasa hamo. 
JHN.20.4	Miꞌi hawyi putꞌok iꞌatuꞌe itote maꞌato wẽtup ok Iesui mikyꞌe poꞌog ihyha Peteru kai. Miꞌi pote miꞌi ti putꞌok e Nu eꞌyian mete. 
JHN.20.5	Miꞌi hawyi tuweꞌymyk Iesui pũꞌẽ kape tehaꞌat hamo nu kaꞌa epiok hamo. Miꞌi turan tehaꞌat raꞌyn Iesui poꞌi poꞌi hap kape maꞌato yt teke i. 
JHN.20.6	Maꞌato miꞌi hawyi Peteru putꞌok e watꞌypmo maꞌato meremo Peteru teke nu kaꞌa pe teput no. Miꞌi hawyi taꞌakasa Iesui suwy hap sokpe. 
JHN.20.7	Miꞌi hawyi kokai taꞌakasa iꞌakag suwy hap toꞌokmoĩ me. 
JHN.20.8	Miꞌi hawyi mekewat wẽtup ok poꞌog ihyha rakat teke raꞌyn wy. Miꞌi ti tehaꞌat yne kape hawyi toimohey kahato raꞌyn. 
JHN.20.9	Saꞌawyꞌi te ti aikotã iwan me Iesui wẽtem guꞌuro pywiat e hap etiat yt taꞌatukuap hin i te. 
JHN.20.10	Miꞌi hawyi teꞌeraꞌaipok i raꞌyn getap kape.
JHN.20.11	Maꞌato mana Maria yi Matarena kaipywiat yt toto teran i maꞌato itote tuwak kahato hyp hap tote. Miꞌi hawyi tehaꞌat hyp hap kaꞌa puo. 
JHN.20.12	Miꞌi hawyi taꞌakasa raꞌyn atipy kaipywiat typy ok iꞌatuesokpe ikytsig kahato apyk pe wẽtup ok iꞌakag kai wẽtup ok ipy kai aikope saꞌawyꞌi Iesui piit toineꞌen hap tote taꞌakasa. 
JHN.20.13	Miꞌi hawyi miꞌiria teꞌeroꞌe mana Maria pe -Kat pote kahu erewak mana iꞌatuꞌe. -Yt uwe i raꞌyn uikaꞌiwat tosyp hawe pote an arewak e. Taꞌatueroꞌok taꞌyn sig an Uikaꞌiwat piit hawyi yt atikuap i raꞌyn aikope mio taꞌatupag ipiit hap pote an arewak e. 
JHN.20.14	Miꞌi hawyi Maria tuwemorem tosaipepe hawyi taꞌakasa Iesui yꞌam me maꞌato yt toikuap i uwe meiẽ. 
JHN.20.15	Miꞌi pote -Kat pote kahu erewak mana e uwe kahu etikat e. Mikoi kaꞌiwat sio e yn tuwanetup hawe miꞌi hawyi toꞌe -Aikope kahu etioto mesuwiat piit mimi e. Ehenoi uhepiat pote ten atat iraꞌyn e. 
JHN.20.16	Miꞌi hawyi Iesui tiwesat -Maria e hawyi ihay ete aikotã toset puo tuwẽpowat hap ete toikuap uwe Iesui hawyi tuwemorem meremo hawyi -Woꞌomuꞌe hat e maꞌato topusu puo Hapuni e. 
JHN.20.17	Miꞌi hawyi Iesui toꞌe -Epohep o uipy ete pyi mana katupono waku saꞌawyꞌi araꞌaipok Uiꞌywot kape e. Miꞌi hawyi maꞌato mohenoi ro uhehay e mio wyti koitywy araꞌam irane raꞌyn Uiꞌywot kape e. Miꞌi pote mohenoi ro uhehay Uipotmuꞌeria pe -Koitywy araꞌam irane raꞌyn Uiꞌywot uheTupana kape. Iꞌewyte eiꞌywot eheTupana kape ereꞌe ro uiꞌe hap uheꞌywytꞌin me mana e. 
JHN.20.18	Miꞌi hawyi Maria yi Matarena kaipywiat toto raꞌyn meremo ipotmuꞌeria kape wakuap enoi hamo. -Waku kahato mimiꞌin katupono mio raꞌyn araꞌakasa raꞌyn Aikaꞌiwat Iesui am hap e. Pywo pe ti tuwẽtem naꞌyn guꞌuro pyi Iesui e. Miꞌi hawyi tohenoi yne Iesui ehay tepiat.
JHN.20.19	Miꞌi hawyi mekewat mytuꞌu ewãtymꞌi turan ipotmuꞌeria teꞌeruwaꞌatunug iheg me Iuteuria akagnia pupiat teꞌerokenꞌẽ haype. Miꞌi turan putꞌok e raꞌyn Iesui iꞌatupyꞌasetpe. Miꞌi hawyi toꞌe iꞌatuepe -Koitywy yt eweikenꞌẽ teiꞌo. Eiwepiit ro e. 
JHN.20.20	Mio tã toꞌe hawyi toimoherep toposuk hap koꞌi hawyi toꞌywytpe suk hap. Miꞌi hawyi taꞌatukaꞌiwat kapiat teꞌerehaꞌat kahato hawyi iꞌatuwepiit kahato raꞌyn. 
JHN.20.21	Miꞌi hawyi Iesui toꞌe -Uiwyriaꞌin e mio ahẽtup taꞌyn Tupana pe eiwoꞌokyꞌe kahato hamuat hap. Miꞌi pote waĩ eiꞌarot rẽ poꞌog e. Saꞌawyꞌi te ti Uiꞌywot uipoꞌoro tehay wakuat moherep miitꞌin miat hamo. Miꞌi hap ewy te koran worohoꞌopoꞌoro eipe Uipoꞌoro hat tehay wakuat moherep wuatꞌi ywania pe hamo e. 
JHN.20.22	Miꞌi hawyi Iesui ahenꞌẽ haty wo iꞌatuewowi hawyi toꞌe -Ereke ro uipyꞌa pe eweiꞌe ro Tupana Paꞌãu me e. 
JHN.20.23	Karãpe Tupana Paꞌãu putꞌok e sese ehepe hawyi aru eipyꞌa topyhuꞌat kahato Tupana eiam mo e. Miꞌi tupono karãpe eweiꞌe Tupana pe eipyꞌa pyi -Waku waure wo ereineꞌen miꞌi miit minug saꞌag epiat hap koꞌi kai eweiꞌe meremo hawyi tuweityk taꞌyn. Tupana topyhuꞌat eiꞌe hap ewy e. Mio tã eweiꞌe hawyi Uiꞌywot atipy piat iꞌaparap hap koꞌi kai are. Maꞌato yt eweiꞌe i pote ti aru miit minug saꞌag hap koꞌi yt tuweityk i Tupana wanetup hawe are e.
JHN.20.24	Mekewat mytuꞌu eꞌat pyrakꞌi turan Iesui tuwemoherep taꞌyn iheg miaria temiitꞌin pyꞌasetpe. Miꞌi hap eꞌat pe wẽtup ok ipotmuꞌe Tume yt uwe i Tume e hap wẽtup het Titimu e hap itote. 
JHN.20.25	Meiũran tuut raꞌyn Tume hawyi -Tuwẽtem naꞌyn guꞌuro pyi Aipotypot mehin iꞌatuꞌe. Pywo ti rat urutaꞌakasa raꞌyn iꞌatuꞌe. Toineꞌen pakup i Aikaꞌiwat iꞌatuꞌe. Maꞌato Tume tiꞌatuwesat -Eheso kahato rat katupono yt toineꞌen hin i e. Arepuiꞌĩa pag ipo suk hap kaꞌa pe hakupe suk hap kaꞌa pe pote yn taren pywo are. Miꞌi tã atunug pote yn atimohey e.
JHN.20.26	Miꞌi hawyi putꞌok e i raꞌyn mytuꞌu eꞌat hawyi teꞌeruwaꞌatunug i raꞌyn itote maꞌato mekewat eꞌat pe toineꞌen naꞌyn iꞌatupyꞌasetpe Tume. Miꞌi hawyi teꞌeruweꞌokenhyp heg me tukupteꞌen taꞌatuꞌyat pe. Maꞌato iheg me pykai meremo Iesui tuwemoherep yꞌam me iꞌatutoꞌoran me. Miꞌi hawyi toꞌe -Waku hap yn ahẽtup Tupana pe ehupi uiwyriaꞌin e. 
JHN.20.27	Eiwepiit ro e. Uipotmuꞌe Tume e erokosap to uhewowi are erepuiꞌĩapag no uiposuk hawe iꞌewyte uhakupe suk hawe hawyi etimohey ro e. 
JHN.20.28	-Uikaꞌiwat e koitywy woromohey kahato raꞌyn Uhetupana kahato raꞌyn En e Tume. 
JHN.20.29	-Tume eraꞌakasa potiat uimohey hat en e maꞌato poꞌog uimohey hat yt akasa i uhewowiat haria poꞌog poꞌog uimohey haria ekawiat e katupono miꞌiria uimohey haria tukupteꞌen yt karãpe i uhewowiat akasa sese pykawiat haria miꞌiria e. Miꞌiria ti aru poꞌog Tupana mowepiit hanuaria torannia kai e Iesui Tume pe.
JHN.20.30	Toineꞌen mesuwat yi tote turan Iesui tunug kahato tomisepap koꞌi are. Pywo ti rat Tupana esaika hap wywuat wakuap kahato toimoherep topotmuꞌeria akasa hamuat. Mesuwe yt atiwan kuap i torannia towato hap koꞌi e katupono mesuwat miwan me ipatꞌok yn ahenoi kuap Iesui minug koꞌi are. 
JHN.20.31	Maꞌato kat koꞌi kat koꞌi atiwan mesuwat uimiwan me ahenoi kahato raꞌyn haty wo uipyꞌa pyi katupono atikyꞌesat kahato uimiwan kuap haria tukupteꞌen aru Iesui mohey haria. Atikyꞌesat kahato eweimohey Iesui ti Tupana Saꞌyru sese hap iꞌewyte atikyꞌesat ewetunug Iesui Eipotypot koro sese hap atikyꞌesat uimiwan etiat wemuꞌe haria. Eweimohey ro Iesui are uipyꞌa pyi. Pywo pe ti Iesui upiaria sese eweikupteꞌen pote waku pe eweikupteꞌen Tupana pya pe iꞌewyte wuatꞌi eꞌat piat eweikupteꞌen mesuwe iꞌewyte atipy pe are.
JHN.21.1	Miꞌi hawyi Iesui tuwemoherep iraꞌyn topotmuꞌeria kape ihyemyiꞌa wato ẽpe tote. Mekewat ihyemyiꞌa wato yi Karireia pyꞌasetpiat yẽpe ete mekewat hyemyiꞌa Tiperiati e hap het rakat yi kyt upi tuwemoherep i topotmuꞌeria ewowi. Aikotã hap ewy ahenoi raꞌyn e. 
JHN.21.2	Tukupteꞌen itote Simau Nu e hap hawyi ipotmuꞌe Tume wẽtup set Titimu ipat rakat. Miꞌi rẽ ipotmuꞌe Natanaeu tawa Kana tama Karireia kaipywiat. Miꞌi hawyi Sepeteu saꞌyruꞌin hawyi typy ok poꞌog Iesui potmuꞌeria tukupteꞌen itote. 
JHN.21.3	Miꞌi turan Simau Peteru toꞌe iꞌatuepe -Ahoꞌopytyk taꞌyn pira e hawyi -Urupap eupi uhyt iꞌatuꞌe. Miꞌi hawyi teꞌeruwehytꞌok taꞌyn yara pe. Miꞌi hawyi pira taꞌatuhoꞌokat kaꞌap taꞌatuesuki wato wo wen maꞌato yt kat i pira taꞌatupuẽti kaꞌap taꞌatuhoꞌokat pykai. 
JHN.21.4	Miꞌi hawyi hunete wẽtup ok miit kape teꞌerehaꞌat yi kyt rote maꞌato yt taꞌatukuap i hap Iesui itote. 
JHN.21.5	Miꞌi hawyi tehay pirik wo tuwẽpowat iꞌatuewowi -Uiwyriaꞌin ehepira raꞌyn apo e. -Yt rat iꞌatuꞌe yt wẽtup i pira uruipuẽti iꞌatuꞌe. 
JHN.21.6	-Pyno eipo sese kai ro eweipag yꞌy pe ehesuki wato e. Miꞌi kai wyti aru ewehoꞌopuẽti raꞌyn pira e tehay pirik wo. Miꞌi hawyi taꞌatumak yꞌy pe taꞌatupo sese kai yara ywyt puo. Miꞌi hawyi howapy kahato pira wo iꞌatuesuki wato. Miꞌi hawyi taꞌatuenotem neran naꞌyn taꞌatuesuki wato maꞌato pira iꞌatu poityꞌi pote yt taꞌatuherep kuap i taꞌatueꞌyara kape. 
JHN.21.7	Miꞌi hawyi ipotmuꞌe Iesui mikyꞌe kahato hat toꞌe Peteru pe -Aikaꞌiwat wyti koityꞌi iuẽpe yẽpe tote mehin are. Iꞌe hap toikuap taꞌyn hawyi Peteru tesokpe pag naꞌyn katupono yt tesokpe pe i ipotpap pote hawyi pesoꞌe yara pyi yꞌy pe toto Iesui kapiat hamo. Yt pya i maꞌato yara pyi Iesui kape. 
JHN.21.8	Miꞌi hawyi urutekyi uruesuki wato yẽpe kape iꞌatu kahato pira wywuat pote ipotyi kahato. Maꞌato yt pya hin i yẽpe pyi tukupteꞌen yara puo 200 iꞌãꞌãg hap ewy. 
JHN.21.9	Miꞌi hawyi teꞌeruwenoꞌẽ yara pywiat hawyi teꞌeraꞌakasa raꞌyn pira sem koꞌi man koꞌi aria sapypen me. 
JHN.21.10	Miꞌi hawyi Iesui toꞌe iꞌatuepe -Eweheꞌerut ro eimipytyk pira koꞌi uhepe e. 
JHN.21.11	Mio tã e hawyi Simau Peteru toto totekyi suki wato yẽpe kapiat hamo. Maꞌato pira iꞌatu kahato pykai hesuki pira yt tihiot hin i. Miꞌi hawyi toimorania hawyi 153 pira toipuẽti. 
JHN.21.12	Miꞌi hawyi Iesui toꞌe uruepe -Aimiꞌu raꞌyn e. Toꞌiro watenuk e iꞌatuepe. -Uweĩ En yt iꞌatuꞌe i Iesui pe katupono taꞌatukuap taꞌatukaꞌiwat Iesui toineꞌen itote pote. 
JHN.21.13	Miꞌi hawyi Iesui tat man hawyi toimoꞌẽ iꞌatuepe hawyi iꞌewyte pira totat hawyi toimoꞌẽ. 
JHN.21.14	Miꞌi tã Iesui tuwemoherep topotmuꞌeria kape myẽꞌym mo guꞌuro pywiat tuwẽtem hawyi.
JHN.21.15	Teꞌerenuk kahu rakirẽ toꞌe Iesui Simau me -Simau Iona saꞌyru uikyꞌe poꞌog apo etiꞌatukyꞌe iraniaꞌin hap koꞌi kai e. Uikyꞌe apo poꞌog etikyꞌe mesuwarotiat hap koꞌi kai e. -Taꞌi Uikaꞌiwat etikuap taꞌyn aikotã ewy sese ewy areineꞌen hap e. Miꞌi hawyi Iesui apo e iraꞌyn -Simau uikyꞌe sese pote etiꞌatumuꞌe ro uimohey pakup i haria aikotã aihũ koꞌi apykok haria topoi tohũ mepytꞌin hap ewy e. 
JHN.21.16	Miꞌi hawyi apo e iraꞌyn Simau me -Simau Iona saꞌyru uikyꞌe sese apo en e. -Taꞌi Uikaꞌiwat etikuap taꞌyn aikotã ewy sese ewy areineꞌen hap e. -Pyno uikyꞌe sese pote Simau etiꞌatuꞌapykok to uimohey haria aikotã aihũ koꞌi apykok haria topoi tohũria tomierohik koꞌi hap ewy e. 
JHN.21.17	Miꞌi hawyi myẽꞌym mo Iesui toꞌe i -Simau Iona saꞌyru uikyꞌe hat apo en e. Uiwy apo en e Iesui pote Peteru hatyꞌu hawyi toiwesat -Sakpoꞌe wyti ewy sese areineꞌen uito Uikaꞌiwat e. Wuatꞌi kuap hat ri En miꞌi tupono ti etikuap taꞌyn epyꞌa pe ekai areineꞌen aikotã ewy koro ekyꞌe kahato hat areineꞌen e. -Pyno pywo pote etiꞌatumuꞌe uimohey haria mehin aikotã etiꞌatupoi aihũria koꞌi hap ewy e Simau me. 
JHN.21.18	Ahenoi teran wẽtup pywuat hap epe Peteru e. Saꞌawyꞌi te ti emikyꞌesat ewy yn ereineꞌen e. Taꞌi eweꞌok kytyt hap etopag hawyi ewyry aikowo aikowo emikyꞌesat ewy yn etunug saꞌawyꞌi e maꞌato meiũran ti aru epoꞌoro hawyi epo etitorok hawyi iraniaꞌin neꞌi esokpe pag haria wo teꞌeropyhuꞌat. Iꞌewyte aru ereto raꞌyn aikowo aikowo yt epap i hap kape e Iesui Peteru pe. 
JHN.21.19	Tohenoi yian me aikotã aru toimotypot Tupana tokuꞌuro turan wuat hamuat. Miꞌi hawyi toꞌe Iesui -Pyno toꞌiro i uhupi Peteru e. 
JHN.21.20	Mio tã e pote Peteru ihaꞌat kahato tesaipepe ipotmuꞌe kape mekewat ipotmuꞌe imikyꞌe kahato hat kape mekewat wepehik Iesui etiat hat kape mekewat uweĩ emaꞌat hat e Iesui piat hat kape tehaꞌat kahato. Miꞌi hawyi apo e Iesui pe. 
JHN.21.21	-Kat aru aiꞌokpe kawiat emiit tunug mehin e. 
JHN.21.22	Miꞌi hawyi toiwesat -Kat aru aiꞌokpe kawiat tunug yt ereꞌe teiꞌo. Atikyꞌesat ahaipe piat toineꞌen motꞌi teran mesuwarote pote taꞌi toineꞌen motꞌi kuap karamuo uiꞌaipok hap kape hap ewy atikyꞌesat pote atunug kuap i e Iesui Peteru pe uhepiat. 
JHN.21.23	Mio tã e Iesui pote iraniaꞌin Iesui mohey haria teꞌeroꞌe toꞌope -Pyno ti sio yt ikuꞌuro rakat nuat i meiẽwat ipotmuꞌe iꞌatuꞌe uhepiat maꞌato Iesui yt mio tã e pykai i mio tã iꞌatuꞌe. Maꞌato kat som hap ete Iesui henoi neꞌi -Atikyꞌesat pote ten toineꞌen uiꞌaipok hap kape atunug kuap e. Maꞌato yt erewanetup teiꞌo aikotã hap atunug kuap hap ete e Simau me.
JHN.21.24	Pywo pe ti mesuwat uimiwan atunug uito ipotmuꞌe sese. Taꞌi yne mesuwat uimienoi pywo sese rakat yn toineꞌen. Aikotã araꞌakasa hap ewywuat atiwan aikotã atikuap hap ewy ti atiwan. Uruikuap kahato Iesui hãpyk sese hap are yne hap topyhuꞌat aru toꞌe hap ewy katupono yt karãpe i wẽtup e hap ete iꞌaparap. Uruikuap sese ti Miꞌi Miit are. 
JHN.21.25	Maꞌato poꞌog poꞌog Iesui tunug mesuwat uimiwan kai are yt ahenoi kuap i yne. Iesui minug wakuat koꞌi Iesui mienoi wakuat koꞌi iꞌatu kahato toineꞌen maꞌato wahenoi henoi teran yne yne iminug hap koꞌi mesuwat uimiwan me pote yt watunug yne kuap i kahato katupono iꞌatu kahato wyti imisepap koꞌi maꞌato yne aitoria wahãꞌãg iwan nug hamo miꞌi pote meiũran howopy kahato mesuwat yi wato hap oktan tukupteꞌen.
ACT.1.1	Uimikyꞌe Teowiru pyno mesuwat waku uimiwan ewowiat mehin Teowiru atipoꞌoro. Uito ti ewy Iruka. Haꞌawyte atipoꞌoro wẽtup uimiwan Iesui etiat ewowi mehin. Haꞌawyte uimiwan me ahenoi epe yne Iesui minug saꞌawyꞌi wuat hap koꞌi ete iꞌewyte imienoi saꞌawyꞌi wuat koꞌi hap ahenoi. Mekewat miwan ahetꞌok Iesui etiat Iruka mienoi are.
ACT.1.2	Saꞌawyꞌi Iesui tiꞌatuꞌairo temiitꞌin sese hawyi toꞌe iꞌatuepe -Uiwyriaꞌin e worohoꞌopoꞌoro eipe uimoherep wuatꞌi ywania piat hamo e. 
ACT.1.3	Miꞌi hawyi Iesui ikuꞌuro raꞌyn aikawiatno maꞌato ti tokuꞌuro pyi toineꞌen pakup i raꞌyn. Miꞌi hawyi tuwemoherep i raꞌyn temiitꞌin kape. 40 eꞌat kapiat tuwemoherep iꞌatuewowiat tuwẽtem guꞌuro pywiat hawyi. Wẽtup ewaty hap ewy toiꞌatumuꞌe itote hawyi taꞌatumohey sese raꞌyn heineꞌen pakup i hap. Toiꞌatumuꞌe aikotã aru Tupana topyhuꞌat Miitꞌin Porekuat no hap ete. 
ACT.1.4	Wẽtup ewaty toiꞌatumuꞌe hawyi teꞌeruwaꞌatunug yne Iesui kape. Miꞌi hawyi toꞌe temiitꞌin me -Uiwyriaꞌin apuete meiũran ti aru Uiꞌywot tipoꞌoro Topaꞌãu ehewowi e. 
ACT.1.5	Aikotã saꞌawyꞌi areꞌe ehepe hap ewy -Tupana ehetꞌok kahato irane Topaꞌãu wo uiwyriaꞌin areꞌe saꞌawyꞌi. Saꞌawyꞌi sese Iuwãu ehetꞌok yꞌy wo maꞌato mesup Tupana toꞌe uhepe -Uhaꞌyru e wẽtup eꞌat pe aru yne esaipepiaria atiꞌatusetꞌok Uipaꞌãu Wakuat no e uhepe. Pyno miꞌi toꞌe hap ewy irane einug eipe Topaꞌãu Wakuat no uiwyriaꞌin e. Miꞌi pote waku ewehekatup o meiũpe tawa Ierusarẽi me Tupana Paꞌãu Wakuat uut hap eꞌat e. Areto irane atipy kape hawyi Uiꞌywot tipoꞌoro meremo ehewowi Uipaꞌãu Wakuat aikotã areꞌe saꞌawyꞌi ehepe hap ewy e. Miꞌi hawyi waku kahato eweikupteꞌen eipiit yne puo Tupana Paꞌãu Wakuat topyhuꞌat hawyi e Iesui temiitꞌin me.
ACT.1.6	Wẽtup eꞌat tokosap hawyi apo iꞌatuꞌe Iesui pe -Urukaꞌiwat iꞌatuꞌe koitywy apo etiꞌatuehakyeraꞌat irane raꞌyn aiꞌywania ahewanikaptia po pyi sio yt iꞌatuꞌe. Koitywy apo aiꞌywania pe etum i raꞌyn aheꞌyi sio yt iꞌatuꞌe. 
ACT.1.7	Miꞌi hawyi toiꞌatuwesat -Uiwyriaꞌin e Tupana yn ni ikuap kat eꞌat pe aru tutum aiꞌywania pe iꞌatueꞌyi Kanaꞌã i raꞌyn hap e. Tupana yn ni ikuap kat eꞌat pe tutum i aiꞌywania po pe hap i raꞌyn e. Miꞌi pote yt eipo pe kuap i e. Taꞌi Aiꞌywot yn ikuap karãpe ahewanikaptia po pywiat aiꞌywania eꞌyi hep hamuat e. Kat eꞌat pe kat ewaty pe hap Tupana yn ni ikuap e. 
ACT.1.8	Maꞌato pywo tuut irane Tupana Paꞌãu ehewowi eimoesaika hamo e. Totopag Topaꞌãu Wakuat ehepe hawyi ti aru Uimoherep taꞌyn eipe wuatꞌi miitꞌin me e. Saꞌawyꞌi ti aru tawa Ierusarẽi miaria pe Uimoherep ehehay wo e. Miꞌi hawyi ti aru yi Iuteu piaria pe uimoherep hawyi yi Samaria piaria pe Uimoherep e. Miꞌi hawyi yi wato hap oktan wyti aru Uimoherep eipe ehehay wo wuatꞌi ywania puo e Iesui topotmuꞌeria pe ahepe.
ACT.1.9	Mio tã toꞌe rakirẽ Iesui taꞌam naꞌyn yityꞌok pyi. Miꞌi hawyi teꞌerahaꞌat turan teke raꞌyn ywyhig me. Miꞌi hawyi yt heremo i raꞌyn Iesui. 
ACT.1.10	Miꞌi hawyi teꞌerahaꞌat rẽ turan typy ok atipy kaipywiat putꞌok e iꞌatuete iꞌatuesokpe ikytsig kahato rakaria. 
ACT.1.11	Miꞌiria teꞌeroꞌe Iesui saipepiaria pe -Kat poteĩ ewehaꞌat atipy kape eipe yi Karireia piaria iꞌatuꞌe katupono toto raꞌyn Iesui atipy kape iꞌatuꞌe maꞌato aikotã toto hap ewy te ti aru taꞌaipok i iꞌatuꞌe ipotpoꞌororia pe ahepe.
ACT.1.12	Miꞌi hawyi Ipotpoꞌororia teꞌeraꞌaipok i raꞌyn Uriweiria ypia pyi tawa wato Ierusarẽi kape yityꞌok ãpype kaipyi teꞌeraꞌaipok i. Yt pya pyi i teꞌeraꞌaipok aikotã Iuteu ywania iꞌatuewyry yt pya i Tupana motypot eꞌat turan hap ewy. 
ACT.1.13	Miꞌi hawyi putꞌok iꞌatuꞌe i raꞌyn ipotpoꞌororia mekewat akipy ywaiti rakat pe. Miꞌi hawyi itote tukupteꞌen i raꞌyn aikope saꞌawyꞌi Iesui wywo tukupteꞌen hap tote. Itote tukupteꞌen ipotpoꞌororia Peteru Iuwãu hawyi Tiaku hawyi Ãtere Wiripi Tume Patorumeu Mateu Tiaku mekewat Auweu saꞌyru Simau mekewat surara Iuta mekewat Tiaku ywyt. Miꞌiria ipotmuꞌeria sese tukupteꞌen aikope saꞌawyꞌi Iesui tenuk akipy ywaiti tote hap tote teꞌeropyhuꞌat 11 ok takaria. 
ACT.1.14	Miꞌi hawyi iraniaꞌin Iesui mohey haria iꞌewyte haryporiaꞌin koꞌi Iesui ty Maria tukupteꞌen itote. Miꞌi hawyi Iesui ywytꞌin ity mepytꞌin tukupteꞌen itote torannia. Miꞌi hawyi aat kaꞌap iꞌatuehay Tupana kape miꞌiria. Toꞌoꞌewyꞌewy taꞌatuhẽtup Tupana kape wẽtup wanetup hap ewy yn. Itote wẽtup ehay yn iꞌatuwanetup hap Tupana kape.
ACT.1.15	Wẽtup eꞌat pe 120 ok takaria Iesui mohey haria tuwehytꞌok ywaiti pe. Miꞌi hap tote Peteru ipoĩꞌam iꞌatupyꞌasetpe tehay iꞌatuewowiat hamo.
ACT.1.16	Mio tã toꞌe iꞌatuepe -Uiwyriaꞌin e saꞌawyꞌi sese ti Tupana Paꞌãu henoi kahato Tosaꞌyru Iesui etiat ahaꞌaseꞌi morekuat Tawi pe -Meiũran aru atipoꞌoro esaipepiat Wuatꞌi Porekuat nuat e. Iꞌewyte Uimipoꞌoro maꞌat hanuat aru toineꞌen wẽtup ok hemiit sese e Tupana saꞌawyꞌi morekuat Tawi pe yian miat Ewy pote Aikaꞌiwat Iesui maꞌat hanuat Iuta etiat tohenoi e Peteru. Miꞌi hap ewy Iuta timaꞌat saꞌag Aiporekuat Iesui aikotã Tupana toꞌe ahaꞌaseꞌi Tawi pe hap ewy raꞌyn e. 
ACT.1.17	Gaꞌatpo Iuta wywo watoineꞌen 12 ok te. Taꞌi ipotpap kahato miꞌi aiwywo e. 
ACT.1.18	Haꞌawyte Aikaꞌiwat maꞌat hap saꞌup wywo toikyiꞌat teꞌyi. Miꞌi hawyi Iuta yt iwepiit hin i tominug saꞌag hap ete hawyi tuweꞌauka raꞌyn tuweꞌutꞌyp kytyt pe. Miꞌi hawyi ipiit ipuk kahato. Miꞌi hawyi iꞌoghytꞌat yi itote hap tote iꞌok pokꞌe hawyi imeꞌen wẽtem e. 
ACT.1.19	Miꞌi hawyi ti Ierusarẽi miaria ikuap taꞌyn Iuta ikuꞌuro hap. Miꞌi hawyi ikuꞌuro hap tote taꞌatusetꞌok -Suu saꞌup muat mikyiꞌat yi iꞌatuꞌe maꞌato iꞌatupusu puo Akeutama iꞌatuꞌe. 
ACT.1.20	Taꞌi saꞌawyꞌi wuat mienoi morekuat Tawi pypyꞌe hap ewywuat -Eweiꞌatoiat ro iwat heꞌyi e iꞌewyte eweiꞌatoiat iꞌyat e. Waku yt uwe i toineꞌen itote e. Miꞌi hawyi mono waku wẽtup ok po pe raꞌyn iwat motpap topyhuꞌat e Tupana Tawi pe saꞌawyꞌi Iuta piat pe Saumu 109.8 pe e. 
ACT.1.21	Pyno uiwyriaꞌin waku Iuta potpap wẽtup ok po pe watopag aikotã saꞌawyꞌi Tupana toꞌe Tawi wẽ pywiat hap ewy e Peteru. 
ACT.1.22	Waku ti watopag wẽtup miit wakuat po pe Iuta mipun motpap e Peteru. Waku watiꞌairo wẽtup ok miit haꞌawytewuat Iesui wywuat hewyry rakat e. Waku watiꞌairo wẽtup ok yne Iesui minug koꞌi kapiat akasa hat iꞌewyte Iuwãu miat Iesui hetꞌok hawyi taꞌam i raꞌyn Toꞌywot kape hap kapiat akasa hat e. Waku watiꞌairo wẽtup ok wakuat yne Iesui tokuꞌuro hawywiat toineꞌen pakup i hap kapiat akasa hat e Peteru Iesui potmuꞌeria pe. 
ACT.1.23	Miꞌi hawyi taꞌatukat hawyi taꞌatupuẽti typy ok Iesui potmuꞌeria haꞌawyte wuaria ikuap kahato haria ipotmuꞌeria sese wẽtup ok Matia hawyi wẽtup ok Iuse. Typy ok taꞌatupuẽti Iuta saipepiat waku rakat. Iuse set wẽtup Parapa iꞌewyte Iutu iꞌatuꞌe. -Pyno waku watikat uwe Tupana mikyꞌesat ewywuat 12 ok takat sio mehin Matia sio mehin Iuse iꞌatuꞌe. 
ACT.1.24	Miꞌi hawyi taꞌatuhẽtup -Tupana iꞌatuꞌe ehenoi uruepe aiũ emikyꞌesat ewywuat Iuta saipepiatnuat iꞌatuꞌe. Katupono En yn miitꞌin pya wanetup hap kuap hat. Miꞌi pote En yn etikuap uwe waku rakat sio Matia sio Iuse iꞌatuꞌe. 
ACT.1.25	Katupono yt uwe i Iuta potpap nug hat mesup iꞌatuꞌe. Toto raꞌyn Iuta teiam aria woꞌomosoꞌopot hap kape iꞌatuꞌe. Pyno waku etiꞌairo wẽtup ok Iuta saipepiatnuat sio Iuse sio Matia iꞌatuꞌe Tupana pe. 
ACT.1.26	Miꞌi hawyi ti teꞌeruwemahara raꞌyn aikotã Tupana tikyꞌesat typy ok takaria kaipywiat kuap hamo. Miꞌi hawyi iꞌatuwemahara hap henoi raꞌyn Matia e. Miꞌi hawyi -Taꞌi Matia ti Tupana miꞌairo iꞌatuꞌe toꞌope. Miꞌi hawyi taꞌatupag 11 ok takaria kape mehin Matia hawyi 12 ok i raꞌyn topyhuꞌat ipotmuꞌeria sese raꞌyn tukupteꞌen itote. Waku i raꞌyn.
ACT.2.1	Miꞌi hawyi 50 eꞌat Iesui guꞌuro pyi hap ete Iuteuria enuk wato hap eꞌat putꞌok e tawa Ierusarẽi me yahig wato sakpuat tokokaꞌat hap eꞌat kapiat taꞌatuwatetup hamo. Taꞌatueko wuatꞌi anu piat hap ewy. Miꞌi hap tote Iuteu ywania teꞌeruwaꞌatunug kahato kat e hap yi kat e hap tama kaipyi. Iꞌewyte Iesui mohey haria teꞌeruwaꞌatunug wy itote Iuteu ywania miꞌiria pote. 
ACT.2.2	Miꞌi hap tote putꞌok e Iesui mohey haria ete moehay ewywuat. Taꞌatukuap moehay wasere wato puehay ewy. Miꞌi kaipyi iꞌatuehay wuatꞌi ywania kape. Teke iꞌatupyꞌasetpe moehay hap ewy. 
ACT.2.3	Miꞌi hawyi iraniaꞌin teꞌeraꞌakasa Iesui mohey haria apypeke ariãty ewy. Miꞌi putꞌok e Iesui mohey haria apypeke atipy kaipyi ariãty ewywuat. 
ACT.2.4	Miꞌi ti Tupana Paꞌãu tuwehik Iesui mohey haria ete. Miꞌi kaipyi kat pusu kat pusu puo iꞌatuehay kahato Tupana Paꞌãu kaipyi. Iraniaꞌin pusu taꞌatusepap taꞌyn iꞌatuehay kuap taꞌyn yt taꞌatuwat taꞌatupusu pykai i kat pote Tupana Paꞌãu kaipyi pote taꞌatukuap. Taꞌi Tupana Paꞌãu ihay kahato iꞌatuwẽ pyi yt iꞌatumikuap wuat pykai. Katupono Tupana ihay iꞌatuewowi topusu puo.
ACT.2.5	Itote tawa Ierusarẽi me tukupteꞌen kahato Iuteuria aikope pyi aikope pyi mesuwat yi wato hap oktan teꞌeruwaꞌatunug Tupana mohey kahato haria. 
ACT.2.6	Miꞌiria pyꞌasetpe Iesui mohey haria iꞌatuehay. Miꞌi kape õꞌẽ haria wuatꞌi pusu puat ihay rakaria teꞌeruwanetup kahato -Aikotã tupono som taꞌatukuap aimotag hap aheꞌyi pusu yt karãpe i teꞌeremuꞌe aiwywo pykai iꞌatuꞌe. Miꞌi hap kape teꞌeruwaꞌatunug kahato miꞌi hap kuap hamo. -Toꞌiro watuwanetup iꞌatuehay kape iꞌatuꞌe. 
ACT.2.7	Miꞌi hawyi waꞌatunug haria teꞌerahaꞌat kahato Iesui mohey haria kape. Miꞌi hawyi teꞌerewanetup kahato -Aikotã aikotã tupono taꞌatukuap aipusu wẽtup tawa kaipywiaria pykai iꞌatuꞌe. Aikotã aiwemotag hap aheꞌyi pusu koꞌi taꞌatukuap iꞌatuꞌe. Uruikuap ti meimuẽwuaria yt karãpe i ikohyewyry aheꞌyi puo iꞌatuꞌe. Yne meimuẽwat yi Karireia piaria wemotag haria koꞌi iꞌatuꞌe. 
ACT.2.8	Aikotã tupono som taꞌatusuꞌat kuap aipusu iꞌatuꞌe. Aikotã som taꞌatusepap kahato aimotag hap pusu aiꞌewywuaria iꞌatuꞌe. Aikotã hap kaipyi som Iesui mohey haria meiũpiaria tikuap kahato yne yne aipusu koꞌi iꞌatuꞌe toꞌope. 
ACT.2.9	Aikotã hap kaipyi som pyno aimotag hap koꞌi yi Patui ywania pusu yi Metu ywania pusu yi Eramita ywania pusu yi Mesuputamia ywania pusu yi Iuteu ywania pusu yi Kapatusia ywania pusu yi Puntu ywania pusu yi Asia ywania pusu koꞌi taꞌatusepap iꞌatuꞌe. 
ACT.2.10	Aikotã tupono som aimotag hap koꞌi yi Wiriteu pusu yi Pãwiria pusu yi Esitu ywania pusu koꞌi yi Iripia pusu yi Sirene popy etiaria pusu taꞌatukuap iꞌatuꞌe. Aikotã hap kaipyi taꞌatukuap iꞌatuꞌe. Iꞌewyte aipusu Humanu pusu taꞌatusepap iꞌatuꞌe. 
ACT.2.11	Taꞌi taꞌatukuap kahato yi Kereta ywania pusu iꞌewyte yi Arapia ywania pusu taꞌatusepap. Aikotã taꞌatukuap aiꞌywania Iuteu pe rania pusu. Aikotã tupono som miꞌi tã iꞌatuꞌe. Katupono aito ti watikuap iꞌatumisepap koꞌi aimoherep hap pusu pote iꞌatuꞌe. Taꞌi Tupana motypot hap koꞌi ete iꞌatuehay kahato iꞌatuꞌe. Taꞌi Tupana minug wakuap koꞌi ete iꞌatuehay kahato iꞌatuꞌe. 
ACT.2.12	Miꞌi hawyi teꞌeruwanetup poꞌog -Pyno aikotã taꞌatunug iꞌatuꞌe teꞌeruwewanetup hawe hawyi teꞌeroꞌe toꞌope -Aikotã som taꞌatukuap aipusu yt teꞌeruwemuꞌe i aiwywo pykai i iꞌatuꞌe toꞌope. 
ACT.2.13	Maꞌato iraniaꞌin toꞌokyryꞌi kahato itote -Taꞌi mahy pono wyti iꞌatuwepẽꞌã wyti. Miꞌi pote iꞌatuehay saꞌag iꞌatuꞌe saꞌag kahato Iesui mohey haria ete.
ACT.2.14	Miꞌi hawyi Peteru ipoĩꞌam towyriaꞌin 11 ok takaria pyꞌasetpe. Miꞌi hawyi toꞌe tehay pirik wo ihay rakaria kape -Aito Iuteu ywania sese miꞌi pote uhehay teran ehewowi tawa Ierusarẽi miaria torannia eiperia e. Atikyꞌesat kahato ti eweikuap uiꞌe hap e. Pyno ewetum no ewuare kaꞌa uhowowi uiꞌe hap uhehay kuap hamo e. 
ACT.2.15	Yt mahy pyno i wyti worohoꞌomuꞌe eiperia eipusu puo uiꞌywania katupono yt uwe i ahetama piaria aat tuwẽtem turan temahy u ahetama pe e. Pyno eiꞌe mahy pono wyti e hap yt hin i e. Pywo ti rat uruiꞌatumuꞌe eipe Tupana ehay kaipyi e. Uruiꞌatumuꞌe eiperia uruꞌywania wuatꞌi etama kaipywiaria e Peteru tawa Ierusarẽi miaria pe. 
ACT.2.16	Kat e kat e saꞌawyꞌi wuat Tupana ehay enoi hat Iueu mienoi 2.28-32 pe hap ewy koitywy topyhuꞌat mesuwe e. 
ACT.2.17	Mio tã e Tupana tehay moherep hat Iueu pe -Yt pya i raꞌyn yi kahuro hamuat hap eꞌat kape ti aru Uito ahytmoi kahato wuatꞌi ywania pe Uipaꞌãu e wuatꞌi miitꞌin miat pe. Ehaꞌyruꞌin ehakiꞌytꞌin timoherep kahato aru uhehay wuatꞌi ywania pe e. Mekewat eꞌat pe atum kahato aru Uipaꞌãu kurumꞌin me hawyi wyti aru teꞌeraꞌakasa taꞌatumuꞌetu wuat ewy Uipaꞌãu mienoi ewywuat e. Iꞌewyte ehaꞌaseꞌiꞌin me atum kahato aru Uipaꞌãu hawyi ti aru uiꞌe hap taꞌatumuꞌetu wuat ewy taꞌatumoherep wuatꞌi ywania pe e. 
ACT.2.18	Iꞌewyte ti aru ihainiaꞌin haryporiaꞌin wuatꞌi uheropat haria pe atum kahato Uipaꞌãu Wakuat mekewat eꞌat pe. Miꞌi hawyi ti aru uhehay yianmiat hap ewy taꞌatumoherep wuatꞌi ywania pe e Tupana saꞌawyꞌi tehay moherep hat Iueu miwan me e Peteru. 
ACT.2.19	Mekewat eꞌat pe ti aru atipy pe atunug iwato kahato miitꞌin mowanetup hamuat miitꞌin miat uikuap hamuat wuatꞌi moꞌakasa hamuat e Tupana. Miꞌi hawyi ti aru suu aat hap kape teꞌerahaꞌat e. Miꞌi hawyi ti aru atimoherep wuatꞌi ehamo aria ẽty iꞌewyte ywyhig miitꞌin akasa hamuat itote e. 
ACT.2.20	Miꞌi hawyi ti aru yt heremo i raꞌyn aat iꞌewyte yt heremo i waty e. Waty ti aru suu ewy raꞌyn ihup topyhuꞌat e. Miꞌi hap saipe pe ti aru Uimipoꞌoro Wuatꞌi Porekuat nuat sese raꞌyn putꞌok e teiam ikahu kahato rakat puo tuut tomotypot hawe raꞌyn putꞌok e. Heꞌat raꞌyn ikahu rakat e. 
ACT.2.21	Miꞌi tupono uwe uwe hẽtup uhepe Tupana pe -Uhehakyeraꞌat ro En e uhepe haria wyti aru atiꞌatuehakyeraꞌat kahato e Tupana saꞌawyꞌi ahaꞌaseꞌi Iueu pe e Peteru Ierusarẽi miaria pe. 
ACT.2.22	Miꞌi hawyi Peteru toꞌe haty wo itotiaria pe -Uikuap to eipe uhytꞌiꞌin manaꞌin eweikuap to uhehay uiꞌywania e. Mesup taꞌyn Tupana tunug naꞌyn toꞌe hap ewy e. Pywo ti rat toipoꞌoro raꞌyn Temiit Iesui tawa Nasare piat Aiporekuat nuat e. Iesui ti Tupana Mipoꞌoro ahehakyeraꞌat hamuat e. Pywo ti rat Tupana timoherep taꞌyn ahepe tomiꞌairo sese mesup e. Tominug wakuap yt uwe minug ewywuat i Iesui timoherep kahato ahepe. Iesui wakuat sese e Tupana wuatꞌi pe e. Miꞌi Miit timoherep Tupana esaika hap ahepe e. Yne tutunug ahehamo wuatꞌi ehamo e. Miꞌi kape eweiꞌakasa raꞌyn katupono ehehamo hewyry mesuwe e. 
ACT.2.23	Tupana Mipoꞌoro eweiꞌauka raꞌyn ariaꞌyp posak saꞌag ete yt kat i saꞌag tutunug pykai e. Yt naku i kahato ewetunug tope maꞌato Tupana tum naꞌyn Tosaꞌyru ehepe iꞌauka hamo katupono iꞌauka hap toikuap yian mete e. Taꞌi ariaꞌyp posak ete neꞌi eweiꞌauka Haꞌyru. Yt nakuaria i ehay upi eweiꞌauka Imipoꞌoro Aiporekuat nuat maꞌato ikuꞌuro hawyi Tupana tihep i raꞌyn guꞌuro pyi. Totiõtem i raꞌyn Iesui e Peteru Iuteuria pe. 
ACT.2.24	Taꞌi uiꞌe hap ewy Tupana tihep taꞌyn guꞌuro po pyi urukaꞌiwat. Toineꞌen i raꞌyn uiwyriaꞌin e. Yt ipohepap i guꞌuro ete e. Yt guꞌuro tipyhyp kuap i urupotypot e. Iesui poꞌog hesaika guꞌuro kai pote meremo guꞌuro ipohep Iesui ete pyi e. 
ACT.2.25	Haꞌawyte kahato morekuat Tawi toꞌe -Uiporekuat heremo kahato uipyꞌa pe e. Taꞌi Miꞌi toineꞌen uipo sese kai wuatꞌi eꞌat pe miꞌi pote ti yt karamuo i arekenꞌẽ e. 
ACT.2.26	Miꞌi tupono uiwepiit yn uipyꞌa pe. Iꞌewyte uhehay wepiit kahato rat katupono atomohey kahato Uipotypot e. Yt karamuo i ti aru Tupana tiꞌatoiat Uikaꞌiwat guꞌuro hap eiam me e. 
ACT.2.27	Iꞌewyte ti aru yt karamuo i Uikaꞌiwat piit nem nakatno topyhuꞌat aru ikuꞌuro hawyi e. Yt karamuo i aru Uikaꞌiwat topyhuꞌat aria wato hoꞌopot hap tote e Tawi saꞌawyꞌi. 
ACT.2.28	Uhewyry uheineꞌen ne turan Uikaꞌiwat timoherep kahato uhepe topuꞌap sese wuatꞌi eꞌat piat uheineꞌen hap kapiat muap e. Miꞌi tupono ti uiwepiit yn kat pote eꞌyatype aru areineꞌen wuatꞌi eꞌat pe Tupana e Morekuat Tawi haꞌawyte tomiwan me Saumu 16.8-11 pe e Peteru toꞌywania tawa Ierusarẽi miaria pe. 
ACT.2.29	Uiwyriaꞌin uhehay hãpyk teran eiwywo e. Ahaꞌaseꞌi Morekuat Tawi wyti ikuꞌuro raꞌyn paĩ e. Nimo raꞌyn ti taꞌatusyp taꞌyn meiũpe e. Mio ti toĩ naꞌyn iwat woꞌosyp hap meiũpe tawa Ierusarẽi me e. Taꞌi wataꞌakasa raꞌyn iwat woꞌosyp hap kape aito katupono toineꞌen mesup meiũpe. Ikag koꞌi tukupteꞌen ne mesuwat woꞌosyp hap tawa pe are uhytꞌiꞌin manaꞌin e Peteru. 
ACT.2.30	Aikotã aikotã Tupana mikuap ewy Tawi tiwan towepy hawuo -Tupana toꞌe uhepe saꞌawyꞌi -Tawi e meiũran emiariru kaipywiat wyti aru atimoherep esaipepiat Uimipoꞌoro Miitꞌin Potypot no sese e uhepe e Tawi yian mete Iesui piat pe. 
ACT.2.31	-Taꞌi esaipepiat Uimipoꞌoro ikuꞌuro hawyi yt karãpe i ipiit nem nakat topyhuꞌat e Tupana Tawi pe. Yt atoiat hin i aria pe Uimipoꞌoro maꞌato tuwẽtem aru guꞌuro pyi Miꞌi Miit e. Ipiit yt topyhuꞌat i aru yi pe e. Ikuꞌuro hawyi toineꞌen pakup i aru e Tupana ahaꞌaseꞌi Tawi pe. Miꞌi pote toiwan miꞌi e hap ahepe Iesui ieineꞌen pakup i hap etiat e Peteru. 
ACT.2.32	Manaꞌin Uhytꞌiꞌin gaꞌatpo Tupana tomoieineꞌen pakup i raꞌyn Tomipoꞌoro Iesui e. Pywo ti rat ipiit wẽtem guꞌuro pyi hap kape urutaꞌakasa i raꞌyn urutoria yne e. Pywo ti uruehamo Iesui tuwẽtem naꞌyn guꞌuro pyi e. Ipiit sese kape urutaꞌakasa uruto paĩ. 
ACT.2.33	Taꞌi Tupana timowato kahato ti Tomipoꞌoro Iesui e. Miꞌi pe tutum Topaꞌãu Wakuat iꞌewyte mesup ti Iesui tum Ipaꞌãu uruepe aikotã eiꞌakasa hap ewy. Eimikuap hap ewy ti mio tutum Topaꞌãu Wakuat uruepe e. 
ACT.2.34	Miꞌi hap ete Tawi toꞌe saꞌawyꞌi kahato tuwepy hawe -Uipotypot toꞌe Uikaꞌiwat pe -Taꞌi woromowato kahato poꞌog torannia kai e. Miꞌi pote eraꞌapyk to uipo sese kai Mehin katupono atimoherep teran wuatꞌi pe Uimimotypot poꞌog torannia kai En hap e. 
ACT.2.35	Koran ti atiꞌatumoperupꞌi kahato yne yne ahewanikaptia e. Miꞌi pote epy ywytꞌokpype hap ewy atiꞌatuꞌakit yne ahewanikaptia e. Miꞌi turan waku eraꞌapyk to meiũpe uiꞌyatype Uimimotypot no uipo sese kawiatno e Tupana Uikaꞌiwat pe e Tawi tomiwan me e Peteru. Taꞌi yt tuwepiat i Tawi ihay tomiwan me Saumu 110.1 pe maꞌato Tokaꞌiwat etiat ihay e. 
ACT.2.36	Uhytꞌiꞌin Manaꞌin pywo pe ti aiꞌywania tiꞌauka raꞌyn Tupana Mipoꞌoro ariaꞌyp posak ete e. Maꞌato eimiꞌauka Tupana tipoꞌoro Aiporekuat no. Miꞌi hap toimoherep ahepe mesup katupono toihep Miꞌi Miit hyp hawyi e. Miꞌi Miit ti Tupana Miꞌairo te Wuatꞌi Porekuat nuat e Peteru toꞌywania pe.
ACT.2.37	Mio tã e Peteru hawyi paa iꞌatuꞌe kahato raꞌyn. Taꞌatuhatyꞌu kahato raꞌyn. Miꞌi hawyi teꞌeroꞌe Peteruꞌin me -Yt naku i kahato urutunug Tupana Mipoꞌoro ete iꞌatuꞌe. Kat som pyno waku urutunug Tupana mowepiit hamuat iꞌatuꞌe haty wo 12 ok takaria pe. 
ACT.2.38	Miꞌi hawyi Peteru tiꞌatuwesat -Eweipun no eiminug yt naku i hap koꞌi hawyi eiwemorem no Tupana kape hawyi eiwesetꞌok to urukaꞌiwat set upi e. Miꞌi hawyi meremo Tupana tiporop yne eiminug saꞌag koꞌi e. 
ACT.2.39	Miꞌi ewetunug mote ti aru Tupana tum naꞌyn Topaꞌãu Wakuat ehepe aikotã saꞌawyꞌi toꞌe hap ewy tutum naꞌyn tomikyꞌesat ewy ehepe e. Mio Tupana hytmoĩ teran Topaꞌãu Wakuat ehepe. Mio tã e hap wyti topyhuꞌat ahepe iꞌewyte ahemiariruꞌin me e. Taꞌi yne imohey haria pe tutum neran Topaꞌãu Wakuat wuatꞌi ywania pe aikope aikope tukupteꞌen mesuwat mytyyp tote hap oktan tutum neran Topaꞌãu hãpyk takat. Uwe uwe hẽtup miꞌi hap koꞌi pote tutum neran tomiꞌairoria pe e. 
ACT.2.40	Miꞌi hawyi Peteru ihay kahato topyꞌa pyi itotiaria pe -Uruꞌywania worohoꞌonapin neran haty wo e. Tupana tiꞌatuꞌapiheg kahato aru Tomipoꞌoro Aiporekuat nuat auka haria e. Miꞌiria ti aru hoꞌopot haria sese wo aru tukupteꞌen wuatꞌi eꞌat pe e Tupana. Miꞌi pote uiwyriaꞌin eiweꞌeg wo o Tupana eiꞌapiheg sese hap pupi e. Iraniaꞌin iꞌauka haria tuwat kahato aru taꞌatuꞌapiheg Tupana piat hap kape e. Yt eweiwat reiꞌo miꞌiria upi e. Waku paa eweiꞌe Tupana kape hawyi eweiꞌaipok to Tupana kape eiminug saꞌag hap kaipyi e Peteru haty wo itotiaria pe. 
ACT.2.41	Miꞌi hawyi Peteru pe teꞌeroꞌe -Pywo kahato eꞌe hap mehin iꞌatuꞌe. Koitywy ti uruimohey raꞌyn Iesui Tupana miꞌairo uruehakyeraꞌat hanuat hap uhyt iꞌatuꞌe. Mekewat eꞌat pe 3 miu miit Iesui mohey haria ipakup takaria teꞌeropyhuꞌat itote. Miꞌi hawyi ipotmuꞌeria tiꞌatusetꞌok kahato raꞌyn yꞌy wo imohey pakup i haria. 
ACT.2.42	Miꞌi hawyi ipotmuꞌeria tiꞌatunapin aat kaꞌap taꞌyn imohey pakup i haria yne Iesui e hap nug hamuat hap ete taꞌatuꞌatumuꞌe kahato. Miꞌi hawyi teꞌeruwaꞌatunug kahato toꞌoehay hamo. Miꞌi hawyi imohey haria tiꞌatumoꞌẽ kahato taꞌatumiꞌu toꞌope iꞌewyte teꞌeruwaꞌatunug kahato Tupana wywo toꞌoehay hamo. 
ACT.2.43	Miꞌi hawyi Iesui potpoꞌororia 12 ok takaria tunug kahato Tupana mimoherep koꞌi yt miitꞌin minug kuap i koꞌi ewywuat taꞌatumoherep miitꞌin ehamo imohey hamuat. Iwato kahato taꞌatumoherep Tupana esaika hamo miitꞌin ehamo. Miꞌi hawyi iraniaꞌin teꞌeruwanetup kahato imohey haria mimoherep wakuap koꞌi kape hawyi yt kat iꞌatuꞌe kuap i. 
ACT.2.44	Miꞌi hawyi Iesui mohey haria wẽtup ehay yn naꞌyn teꞌeropyhuꞌat itote. Wẽtup miit ewy taꞌatumohey. Miꞌi hawyi Iesui mohey haria tiꞌatumoꞌẽ toꞌope taꞌatuekat koꞌi. 
ACT.2.45	Taꞌatueꞌyi taꞌatuweneru raꞌyn hawyi taꞌatumoꞌẽ yi saꞌup toꞌope aikotã waku hap ewy miitꞌin ehakyꞌeꞌi hap oktan hap ewy. Kat koꞌi kat koꞌi taꞌatuweneru raꞌyn hawyi iꞌewyte taꞌatumoꞌẽ taꞌatuekat saꞌup toꞌope aikotã waku hap ewy miitꞌin ehakyꞌeꞌi hap oktan. 
ACT.2.46	Yne eꞌat pe raꞌyn Iesui mohey haria teꞌeruwaꞌatunug kahato Tupana motypot yat koro Ierusarẽi miat rote e. Wẽtup miit ewy kahato tukupteꞌen itote. Iꞌewyte yne eꞌat pe taꞌatunug kahato man pik pik hamuat tuwat tuereto toꞌoꞌyat kape. Iꞌewyte taꞌatumiꞌu taꞌatumoꞌẽ toꞌope. Miꞌi hawyi iꞌatuwepiit kahato tukupteꞌen toꞌope teꞌeruwete toꞌowese kahato. Iꞌatupyꞌa wasu kahato itote. 
ACT.2.47	Teꞌeruwehum kahato haype Tupana kape aat kaꞌap. Miꞌi pote iraniaꞌin Ierusarẽi miaria teꞌeruwehum miꞌiria kape -Taꞌi Iesui mohey haria ti waku pe tukupteꞌen iꞌatuꞌe. Taꞌi miꞌiria hegyiꞌat rakaria paĩ iꞌatuꞌe. Miꞌi pote ti Aipotypot Iesui tiꞌatuwyꞌinug kahato yne eꞌat tomohey haria tomiehakyeraꞌat pakup i koꞌi.
ACT.3.1	Wẽtup eꞌat pe wãtymꞌi turan Peteru Iuwãu tuwat Tupana motypot yat koro kape Tupana wywuat taꞌatuehay hamo. 
ACT.3.2	Miꞌi hawyi itote taꞌatupuẽti wẽtup ok miit toty kaipywiat wemoherep hat yt hewyry kuap i rakat. Mekewat ipy kĩꞌã kahato rakat toineꞌen Tupana motypot yat koro eꞌokenꞌypy kai mekewat Okenꞌypy Kahu e hap het rakat tote toineꞌen yne eꞌat pe. Miꞌi tote sẽtup sẽtup e hat sese wo topyhuꞌat haꞌawytepyi. Mekewat miit ipy yt ikahu hin i rakat ti. Ityꞌin terut yne eꞌat pe Tupana yat eꞌokenꞌypy kape. Itote wuatꞌi miitꞌin õꞌẽ haria kaipyi toikyꞌesat yt kat saꞌup i taꞌatuium tepiat hap koꞌi. 
ACT.3.3	Miꞌi hawyi Peteru Iuwãu tuwehytꞌok mekewat Tupana motypot yat pe turan mekewat ipy kĩꞌã rakat hẽtup taꞌyn Peteru Iuwãu me -Mehinꞌin e ewehoꞌoium no uhepe ehetineiru e. 
ACT.3.4	Miꞌi hawyi teꞌerahaꞌat kahato yt hewyry kuap i rakat kape hawyi teꞌeroꞌe tope -Erahaꞌat ro uruewawi uhyt iꞌatuꞌe. 
ACT.3.5	Miꞌi hawyi tehaꞌat iꞌatuewowi iꞌatumiium tepiat hap ekatup haype katupono tohẽtup hawyi tuwanetup -Taꞌatuhoꞌoium aru uhepe e. 
ACT.3.6	Maꞌato Peteru toꞌe hẽtup hat pe -Pywo ti rat yt kat i sese uruekat uhyt e. Iꞌewyte yt kat i uruetineiru uru kawiat parata kawiat mehin e. Yt hekat rakaria hin i ti uruto wen maꞌato kat som toineꞌen uruwatnuat rakat atum yne epe mehin e. Miꞌi hawyi toꞌe ipytyt i rakat pe -Tupana Mipoꞌoro Aiporekuat nuat Iesui tawa Nasare piat wemotag hat set no woromoehãite teran mesup mehin e. Miꞌi tupono epoĩꞌam no ewyry ro uhyt e ipy kĩꞌã sese rakat pe. 
ACT.3.7	Miꞌi hawyi Peteru timopoĩꞌam naꞌyn ipo sese ete. Miꞌi hawyi meremo ipy waku raꞌyn topyhuꞌat hesaika kahato ipy. 
ACT.3.8	Miꞌi hawyi peso pesoꞌe raꞌyn. Miꞌi hawyi teke raꞌyn Tupana motypot yat koro pe Peteru Iuwãu wywo -Waku sese Tupana waku poityꞌi Tupana e tuwehum haype. 
ACT.3.9	Miꞌi hawyi itotiaria yne teꞌeraꞌakasa peso pesoꞌe hap waku Tupana e hap. 
ACT.3.10	Miꞌi hawyi teꞌeroꞌe toꞌope -Taꞌi watikuap uwe meke miit iꞌatuꞌe. Taꞌi miꞌi ti mekewat okenꞌypy ikahu rakat rotiat sẽtup sẽtup hat wyti iꞌatuꞌe toꞌope. Saꞌawyꞌi ahepiat ahekat ẽtup hat raꞌyn wyti meke toineꞌen iꞌatuꞌe toꞌope. Aikotã som pyno mio hewyry kuap kahato iꞌatuꞌe. Iwato kahato raꞌyn ni ipy mohãpyk hap iꞌatuꞌe toꞌope. Aikotã som pyno mio waku pe i raꞌyn hewyry iꞌatuꞌe teꞌeruwanetup kahato haype.
ACT.3.11	Miꞌi hawyi mekewat ipy pakup takat iporokaꞌat Peteru Iuwãu py ete -Uiwepiit kahato e uiwepiit kahato e iꞌatuepe. Miꞌi hap kape wuatꞌi kaipyi raꞌyn teꞌeruwaꞌatunug kahato teꞌerahaꞌat hamo. Miꞌi hawyi typyꞌi rakaria õꞌẽ haria tukupteꞌen itote mekewat morekuat Sarumau eꞌokenꞌypyke. Miꞌi hawyi teꞌeruwanetup kahato mekewat Tupana mimoehãite kape. 
ACT.3.12	Miꞌi hawyi Peteru ihaꞌat kahato tewowiat sehaꞌat haria kape wanetup kahato haria kape hawyi toꞌe iꞌatuepe -Kat poteĩ ewehehaꞌat kahato uruewawi urumotypot kahato hap wywo e aikotã ten uruewaku hap kaipyi uruimoehãite mesuwat saꞌawyꞌi wuat ipy kĩꞌã rakat e. Yt naku i urumotypot miꞌi miit moehãite hap ete katupono yt uruwat uruewaku hap kaipyi i ti imoehãite hap toineꞌen mesup e Peteru. Yt uruwat uruesaika hamo i miꞌi miit topyhuꞌat ipy kahu rakatno e. Taꞌi aheTupana ti imoehãite meiẽwat miit e. Tomipoꞌoro Iesui mohey hap upi wyti toimoehãite meiũwat saꞌawyꞌi wuat ipy kĩꞌã rakat are uhytꞌiꞌin manaꞌin e. 
ACT.3.13	Ahaꞌaseꞌiꞌin Aparãu Isaki Iako eTupana mimoehãite ti meiũwat miit e. Eweikuap apo kat pote Tupana timoehãite ipy kĩꞌã rakat ehehamo e. Pyno ahenoi ehepe. Toikyꞌesat kahato temiit sese Iesui motypot hap haype wyti e. Taꞌi aheTupana tikyꞌesat kahato raꞌyn wyti eimikuasa te Iesui motypot hap e. Morekuat Piratu ti yt iꞌauka teran i wen maꞌato eipe ti eweikyꞌesat iꞌauka hap -Yt naku i Iesui eweiꞌe morekuat pe itote saꞌawyꞌi e. -Etiꞌauka ro pyno Iesui eweiꞌe kahato morekuat Piratu pe e. 
ACT.3.14	-Wakuat sese Uito Tupana ewywuat e Iesui wen maꞌato miꞌi pykai -Yt kan hamo i Iesui eweiꞌe. Miꞌi hawyi woꞌoꞌauka hat Parapa eweikyꞌesat poꞌog Iesui kai. -Yt etiꞌauka teiꞌo Parapa eweiꞌe itote maꞌato mekewat poꞌog poꞌog wakuat wuatꞌi kawiat rakat Iesui pe ti -Etiꞌauka ro etiꞌauka ro Miꞌi Miit eweiꞌe saꞌag Piratu pe e. -Yt naku i kahato wyti watiꞌauka raꞌyn Iesui e Piratu pykai -Etiꞌauka ro etiꞌauka ro Miꞌi Miit eweiꞌe ti raꞌyn itote eipe. Yt naku i kahato eiminug saꞌag e Peteru. 
ACT.3.15	Taꞌi miitꞌin moieineꞌen wuatꞌi eꞌat piat hat auka haria sese eipe paĩ maꞌato miꞌi pykai eimiꞌauka Tupana tomoieineꞌen i raꞌyn e. Toihep i raꞌyn wyti Tomiꞌairo guꞌuro pyi paĩ. Miꞌi hap ti uruikuap kahato raꞌyn katupono heineꞌen pakup i hap kape urutaꞌakasa motꞌi kahato uruto e Peteru. 
ACT.3.16	Koitywy wyti Tupana timoehãite raꞌyn mesuwat saꞌawyꞌi wuat ipy kĩꞌã rakat katupono toikyꞌesat Tomipoꞌoro Iesui set motypot hap mesuwe pote e. Iesui set kawiat mohag wo toimoehãite miꞌi miit ehehamo katupono toikyꞌesat kahato eipe yne Tosaꞌyru mohey haria wo hap e. Uruimohey Iesui hawyi waku raꞌyn topyhuꞌat mesuwat saꞌawyꞌi wuat ipy kĩꞌã rakat. Mesup Tupana mimohãpyk wo raꞌyn toineꞌen naꞌyn ehehamo manaꞌin uhytꞌiꞌin e. Iesui set esaika hap wywo Tupana timoehãite mesuwat miit e. 
ACT.3.17	Taꞌi uiꞌywania atikuap kahato aikotã yt eiweꞌeg i hap wywo eweiꞌauka Iesui nagnia ehay upi hap e. 
ACT.3.18	Haꞌawyte yian mete raꞌyn Tupana ehay enoi haria henoi kahato aikotã aru aikotã aru wataꞌakasa mesuwe hamuat hap e. Miꞌi hap ewy wyti saꞌawyꞌi te yne Tupana ehay enoi haria henoi ti raꞌyn yian mete Iesui miꞌauka wuat hap etiat e. Miꞌiria piat henoi kahato raꞌyn uruporekuat piat hoꞌopot hamuat e. Miꞌi henoi hap ewy ti ewetunug naꞌyn mesup Tupana e hap ewy e. 
ACT.3.19	Aikotã Tupana henoi yian mete hap ewy ti topyhuꞌat mesup. Miꞌi pote waku mio tã eweiꞌe ro Tupana pe -Koitywy paa urutoꞌe ewowi Tupana katupono yt naku i kahato urutunug Esaꞌyru ete eweiꞌe pote meremo waure wo topyhuꞌat eiminug saꞌag ete e. Miꞌi hawyi waku pe i raꞌyn iwywo eweikupteꞌen mehinꞌin manaꞌin e. Miꞌi hawyi ti aru Tupana mimowepiit koꞌi wo i raꞌyn wuatꞌi eꞌat pe eweikupteꞌen katupono tutum ehepe Topaꞌãu Wakuat eimoesaika hamuat hap hawyi e. Taꞌi eiwemorem Tupana kape i raꞌyn pote waku pe iwywo eweikupteꞌen e Peteru. 
ACT.3.20	Miꞌi hawyi ti aru tuwekaipyi toipoꞌoro i raꞌyn ehewowi Iesui e. Saꞌawyꞌi sese raꞌyn Tupana tiꞌairo Miꞌi Miit Eikaꞌiwat nuat e. Pyno eiwemorem howawi hawyi ti aru toipoꞌoro i raꞌyn Tosaꞌyru Paꞌãu ehewowi e. 
ACT.3.21	Mio ti toineꞌen Iesui atipy pe e. Mio itote tohekatup topoꞌoro i meiko wuat hap eꞌat e. Mio tã iꞌatuꞌe Tupana ehay moherep haria saꞌawyꞌi wuaria -Tuut wyti aru wẽtup eꞌat pe aikotã Tupana tunug mesuwat yi saꞌawyꞌi wuat hap ewy tutunug i irane e miwan me e. Miꞌi hap eꞌat wyti aru Tupana tunug mesuwat mytyyp ikahu ipakup takat saꞌawyꞌi wuat ikahu hap ewy iꞌatuꞌe yianme Iesui toineꞌen Wuatꞌi Porekuat nuat hap kape iꞌatumuꞌetu e Peteru. 
ACT.3.22	Aikotã ahaꞌaseꞌi Muisei henoi saꞌawyꞌi Iesui etiat hap ewy. Mio tã e -Wẽtup eꞌat pe wyti aru Tupana tipoꞌoro ehewowi wẽtup ok uiꞌewywuat kahato rakat e. Miꞌi Miit ti Tupana Miꞌairo sese Wuatꞌi Porekuat nuat e. Taꞌi Miꞌi Miit wyti aru toineꞌen eipyꞌasetpe Tupana Ehay Moherep sese hatno aikotã uiꞌewy maꞌato poꞌog uikai e Muisei saꞌawyꞌi tomiwan me. Miꞌi Miit wyti aru eiꞌywania suu kawiat tuwemoherep uiꞌewy e. Putꞌok e eipyꞌasetpe hawyi eweikuap yne o imienoi e. Kat e kat e wyti aru ihay ehepe. Ewetunug no yne yne iꞌe hap oktan e Muisei. 
ACT.3.23	Maꞌato uwe uwe Tupana Ehay Moherep hat sese ehay pun haria ti aru tukupteꞌen Tupana mimoweityk koꞌi wo e. Ewetunug no yne imienoi ewywuat. Maꞌato yt ewetunug i pote yt Tupana ywania wo hin i eweikupteꞌen aru e Muisei saꞌawyꞌi ahowawi e Peteru. 
ACT.3.24	Uiꞌywania yne ti saꞌawyꞌi wuaria Tupana ehay enoi haria mio tã iꞌatuꞌe yianme Iesui etiat aikotã Muisei toꞌe hap ewy e Peteru. Wẽtup ehay yn iꞌatuehay e saꞌawyꞌi wuat Tupana ehay moherep haria e. Taꞌi saꞌawyꞌi wuat ahaꞌaseꞌi Samueu iꞌewyte ihay yian mete Iesui ete iꞌewyte yne yne Samueu saipepiaria Tupana ehay moherep haria wẽtup ehay yn iꞌatuehay e. Mesuwiat Aikaꞌiwat Iesui etiat yn iꞌatuehay yianme e. 
ACT.3.25	Eiperia ti Tupana ehay moherep haria emiariru koꞌi paĩ e. Kat iꞌatuꞌe kat iꞌatuꞌe saꞌawyꞌi Iesui etiat taꞌatumoherep ehepe e. Saꞌawyꞌi ahaꞌaseꞌiꞌin me Tupana ihay kahato aikotã aru tutunug hap ete ihay e. Ahaꞌaseꞌiꞌin tiwan kahato iꞌe hap aimuꞌe hamo. Koitywy aipo pe raꞌyn mesup Tupana e hap iꞌe hap ewy e. Aikotã saꞌawyꞌi te Tupana toꞌe ahaꞌaseꞌi pot Aparãu me hap ewy tutunug mesup ehehamo e. Saꞌawyꞌi mio tã e Aparãu me -Uiwy meiũran aru wẽtup ok emiariru epuꞌi kaipywiat tuwemoherep yi tote e. Miꞌi Miit esaipepiat sese wo aru atiꞌatupoityro wuatꞌi ywania mesuwat yi wato hap oktan e Tupana Aparãu me Iesui piat pe. 
ACT.3.26	Pyno Tupana tunug naꞌyn mio tã toꞌe Aparãu miat hap are katupono mesup taꞌyn toipoꞌoro Temiit Iesui aiꞌywania kape aimowepiit hamo ahehakyeraꞌat hamo aiminug yt nakuap i kaipywiat aiporeraꞌaipok hamo toipoꞌoro Iesui e Peteru Tupana motypot yat koro totiaria pe.
ACT.4.1	Itote mio tã e Peteru turan miitꞌin tok pe tõꞌẽ tõꞌẽ ipyꞌahak takaria paꞌiria Tupana motypot yat piaria akag koꞌi wywo Peteru Iuwãu satyꞌi satyꞌi hamo. Taꞌatukuap Peteruꞌin Iesui wẽtem guꞌuro pywiat hap taꞌatuhenoi miitꞌin me hawyi -Waĩꞌiꞌatuꞌe Peteru Iuwãu me. Yt naku i ewehenoi miitꞌin me Iesui tuwẽtem guꞌuro pyi hap iꞌatuꞌe katupono uruikuap taꞌyn aikuꞌuro hawyi ti yt karãpe i watoineꞌen pakup i hap iꞌatuꞌe saꞌag. 
ACT.4.2	Yt naku i eweiꞌatumuꞌe miitꞌin aikotã Iesui tuwẽtem guꞌuro pyi hap ete iꞌatuꞌe. Waĩ neiꞌo iꞌatuꞌe. Pyno yt naku i eweiꞌatumuꞌe miitꞌin iꞌatuꞌe. 
ACT.4.3	Miꞌi hawyi paꞌiria tiꞌatupyhik Peteru Iuwãu woꞌopyhik hawe. -Yt naku i kahato eipe iꞌatuꞌe. Yt naku i eweipotmuꞌe iꞌatuꞌe. Wãtym naꞌyn mote yt naku i uruiꞌapiheg eipe mesup maꞌato pywo ti rat mukiꞌite putꞌok e hawyi uruiꞌapiheg kahato eipe morekuat tikuap ehehay saꞌag koꞌi hap hawyi iꞌatuꞌe Peteru Iuwãu me. 
ACT.4.4	Maꞌato Tupana motypot yat koro totiaria Peteru Iuwãu mimuꞌeria timohey kahato iꞌatumienoi Iesui etiat. Miꞌi hawyi taꞌatumorania karania Iesui mohey pakup i haria tukupteꞌen itote hap e. Miꞌi hawyi taꞌatupuẽti itote porap 5 miu ihainia imohey pakup i haria Peteru Iuwãu miekyi koꞌi.
ACT.4.5	Miꞌi hawyi mukiꞌite ihatꞌok hawyi Peteru Iuwãu apiheg teran haria teꞌeruwaꞌatunug kahato paꞌi koro Ierusarẽi me. Miꞌi tote iꞌatuehay kahato paꞌiria wywo nagnia wywo Iuteu ywania waĩꞌe hap moherep kuap kahato haria wywo Peteru Iuwãu kuasa hap ete. 
ACT.4.6	Miꞌi hawyi paꞌi koro Anai e hap putꞌok e tosaꞌyruꞌin paꞌi Kaꞌiwasi paꞌi Iuwãu paꞌi Aresãtere wywo. Iꞌewyte yne tosaꞌyruꞌin wywo. 
ACT.4.7	Miꞌi hawyi Peteru Iuwãu taꞌatuenotem woꞌopyhik hap pyi hawyi taꞌatuhytmoĩ taꞌatupyꞌasetpe hawyi apo iꞌatuꞌe Peteru Iuwãu me -Uwe ehay pyi kahu ewetunug miꞌi tã gaꞌatpo Tupana motypot yat koro pe iꞌatuꞌe. Uwe eipoꞌoro miꞌi tã nug hamo iꞌatuꞌe Peteru Iuwãu me. 
ACT.4.8	Miꞌi hawyi Tupana Paꞌãu putꞌok e kahato Peteru piit pe hawyi Tupana wẽ wo ihay kahato itote -Uruporekuaria worohoꞌowesat reran kahato e. Nagnia eweikuap to uhepiat eiwesat hap e. Eweikuap teran uwe ehay pyi mesuwat saꞌawyꞌi wuat ipy kĩꞌã rakat topyhuꞌat ipy waku raꞌyn hap e. 
ACT.4.9	Pyno ahenoi ehepe uwe sese mesuwat saꞌawyꞌi wuat ipy kĩꞌã rakat moehãite hat. 
ACT.4.10	Taꞌi Iesui tawa Nasare piat mimoehãite wyti ipy pakup takat e. Taꞌi Iesui ehay upi wyti uruimoehãite mekewat ipy kĩꞌã rakat gaꞌatpo e. Saꞌawyꞌi Tupana tipoꞌoro Temiit ahowawi Aipotypot nuat wen maꞌato Imipoꞌoro Wakuat eweiꞌauka raꞌyn ariaꞌyp posak saꞌag ete. Yt naku i kahato ewetunug maꞌato ikuꞌuro hawyi Tupana tomoieineꞌen pakup i guꞌuro pyi e. Pywo ti rat toineꞌen i Iesui katupono mesup taꞌyn toimoehãite meiũwat miit e. Ewehaꞌat ro pyno imimoehãite kape katupono hewyry raꞌyn ehehamo e. 
ACT.4.11	Iesui ti Nu Wakuat kahato ewy e. Miꞌi Nu wo Tupana tunug naꞌyn toꞌyat koro sese e. Pywo ti rat Nu iheg kahato rakat ewy kahato Iesui e. Miꞌi waku uiꞌyat koro nug hamuat e Tupana saꞌawyꞌi morekuat Tawi miwan me Saumu 118.22 pe e ehepe wen maꞌato mekewat Nu pun haria wo kahato eweikupteꞌen mesup eiperia e. Yt naku i kahato e. Maꞌato Eimipun wo ti Tupana haꞌawynug naꞌyn toꞌyat sese e. 
ACT.4.12	Wẽtup miit yn ni ahehakyeraꞌat kuap hat e. Miꞌi Miit set ti Iesui e. Yt uwe i miꞌi rẽ mesuwarotiat wuatꞌi Ehakyeraꞌat kuap hat e. Iesui mohey hap upi yn ni ahehakyeraꞌat kuap Tupana e Peteru haty wo. 
ACT.4.13	Miꞌi hawyi morekuaria itotiaria teꞌeroꞌe toꞌope -Kat pote som aipupi yt teꞌerokenꞌẽ hin i Peteru Iuwãu iꞌatuꞌe. Yt karãpe i ti miꞌiria teꞌerupotmuꞌe kahato woꞌomuꞌe hap wato sese puo. Aiꞌewy wen maꞌato miꞌi pykai iꞌatuehay kuap kahato rakaria ewy. Pira pytyk haria miꞌiria miitꞌin eropat haria yn miꞌiria maꞌato iꞌatuehay poꞌog ikahu woꞌomuꞌe haria akag koꞌi kai iꞌatuꞌe toꞌope nagnia. Uwe pyno iꞌatumuꞌe mio tã e hap nug hamo iꞌatuꞌe toꞌope. Teꞌeruwanetup hawyi -Taꞌi Iesui tiꞌatumuꞌe miꞌiria haꞌawytepyi tomikuap koꞌi ete. Miꞌi pote mesup Taꞌatukaꞌiwat Iesui ewy kahato taꞌatunug iꞌatuꞌe toꞌope. 
ACT.4.14	Miꞌi hawyi itotiaria teꞌerahaꞌat kahato ipy pakup takat yꞌam miat Iuwãu Peteru pyꞌasetpiat kape hawyi teꞌeruwanetup kahato taꞌatupyꞌa pe hawyi yt kat iꞌatuꞌe kuap i -Wakuap yn taꞌatunug mote aikotã watiꞌatuꞌapiheg miꞌiria iꞌatuꞌe taꞌatuwanetup hawe. 
ACT.4.15	Miꞌi hawyi taꞌatupoꞌoro porapꞌi Peteru Iuwãu taꞌatuꞌyatypepyi hawyi teꞌeroꞌe toꞌope -Aikotã aru watunug miꞌiria wywo iꞌatuꞌe. Yt naku i watiꞌatuꞌapiheg miꞌiria katupono waku kahato taꞌatunug mekewat ipy kĩꞌã rakat pe iꞌatuꞌe. 
ACT.4.16	Taꞌi heremo kahato raꞌyn iꞌatuminug wakuap iꞌatuꞌe. Yne tawa Ierusarẽi miaria ikuap taꞌyn waku hap ipy kĩꞌã rakat moehãite hap miꞌi pote yt naku i Peteru yt naku i Iuwãu yt watoꞌe kuap i miitꞌin me katupono yt miitꞌin minug kuap i hap ewy taꞌatunug naꞌyn iꞌatuꞌe. 
ACT.4.17	Pyno waku waĩ watoꞌe iꞌatuepe -Yt ewehenoi teiꞌo miitꞌin me poꞌog mekewat Iesui etiat waku watoꞌe iꞌatuepe maꞌato ewehenoi wẽtup ok pe Iesui etiat pote ti aru uruiꞌatusatyꞌi satyꞌi eipe waku watoꞌe iꞌatuepe iꞌatuꞌe. Yt naku i ti Iesui eweimoherep miitꞌin me waku watoꞌe ro Iuwãu Peteru pe iꞌatuꞌe toꞌope itotiaria miitꞌin akag koꞌi paꞌi kororia. Miꞌi pote ti aru yt iwato i miitꞌin ikuap mekewat Iesui etiat iꞌatuꞌe toꞌope. 
ACT.4.18	Miꞌi hawyi Peteru Iuwãu taꞌatukay kay waĩ taꞌatuꞌe hamo -Waku raꞌyn toran naꞌyn wyti mio iꞌatuꞌe. Poꞌog o yt ewehenoi i raꞌyn Iesui etiat iraniaꞌin me iꞌatuꞌe. Iwat het wyti mio yt eweiꞌe teiꞌo wẽtup ok pe iꞌatuꞌe. 
ACT.4.19	Miꞌi hawyi Peteru Iuwãu tiꞌatuwesat -Kat som pyno poꞌog waku urutunug sio Tupana mikyꞌesat sio eiwat eimikyꞌesat mehinꞌin iꞌatuꞌe. 
ACT.4.20	Maꞌato ti urutaꞌakasa ti raꞌyn howawi paĩ iꞌatuꞌe. Taꞌi uruikuap ti raꞌyn urumuꞌe hat iꞌatuꞌe. Miꞌi tupono ti yt uruwẽpohep kuap i ti raꞌyn urumuꞌe hat moherep hap ete pyi iꞌatuꞌe Peteru Iuwãu waĩꞌe haria pe. 
ACT.4.21	Maꞌato iraniaꞌin -Tupana wyti imowaku ipy kĩꞌã rakat iꞌatuꞌe. Miꞌi pote ti nagnia yt tiꞌatuꞌapiheg kuap i maꞌato teꞌeroꞌe iꞌatuepe -Ewetunug ne pote ti aru uruiꞌatuꞌapiheg naꞌyn eipe iꞌatuꞌe paꞌi kororia. 
ACT.4.22	-Taꞌi Tupana ti waku kahato katupono 40 anu yt hewyry kuap i rakat mio waku raꞌyn tutunug. Iwato poityꞌi raꞌyn wakuap iminug iꞌatuꞌe iraniaꞌin.
ACT.4.23	Miꞌi hawyi iꞌatuwẽpohep taꞌyn Peteru Iuwãu ete. Miꞌi hawyi tuwat raꞌyn taꞌatuwyriaꞌin Iesui mohey haria kape. Itote taꞌatuhenoi henoi raꞌyn kat iꞌatuꞌe kat iꞌatuꞌe paꞌi kororia ehay enoi haria nagnia ehay enoi haria taꞌatuepiat hap -Yt ewehenoi poꞌog i raꞌyn o miitꞌin me Iesui etiat uruepe iꞌatuꞌe -Maꞌato ewehenoi poꞌog ne mote ti aru uruiꞌapiheg sese raꞌyn eipe iꞌatuꞌe uruepe Uhytꞌiꞌin manaꞌin iꞌatuꞌe. 
ACT.4.24	Miꞌi taꞌatukuap hawyi tuwat raꞌyn Tupana kape taꞌatuehay toꞌoꞌewyꞌewy hamo -Tupana uruꞌywot Atipy piat iꞌatuꞌe. En ni wuatꞌi waikiru nug hat iꞌatuꞌe. Urupytyp nug hat sese En iꞌatuꞌe. Tupana En ni wuatꞌi puat yꞌy nug hat iꞌatuꞌe. Taꞌi wuatꞌi piat yi nug hat En iꞌatuꞌe. 
ACT.4.25	Taꞌi saꞌawyꞌi wuat urueꞌaseꞌi Tawi mienoi ewy ti mio taꞌatunug saꞌag naꞌyn uruete Tupana iꞌatuꞌe. Emienoi Epaꞌãu Wakuat kaipyi mio tã e Tawi epe saꞌawyꞌi tuwepy hawuo iꞌatuꞌe -Kan hamo som kan hamo som iꞌatupyꞌahak kahato wuatꞌi ywania ete Tupana e. Kat pote som toꞌonapin saꞌag neꞌi Emipoꞌoro uruporekuat nuat ete e Tawi saꞌawyꞌi miwan me. Mesup ehay ewy kahato taꞌatunug saꞌag kahato morekuaria Emiꞌairo Iesui ete meiũpe Tupana iꞌatuꞌe. 
ACT.4.26	Mesup miitꞌin akag koꞌi paꞌi akag koꞌi yt tikyꞌesat hin i wyti Emipoꞌoro Iesui Taꞌatuporekuat nuat hap iꞌatuꞌe. Taꞌi aiwy Tawi wepy ewowiat hap morekuat Tawi wepy 2.12 hawe ewywuat kahato taꞌatunug mesup Tupana iꞌatuꞌe. 
ACT.4.27	Katupono mesup taꞌyn teꞌeruwaꞌatunug kahato meiũpe tawa Ierusarẽi me Emipoꞌoro Iesui etiat saꞌag taꞌatuehay hamo iꞌatuꞌe. Tupana iꞌatuꞌe mesup taꞌyn morekuaria teꞌeruwaꞌatunug toꞌonapin saꞌag neꞌi Emiꞌairo uruporekuat nuat Iesui mohit hamo mesuwe iꞌatuꞌe. Uruꞌywot mesup taꞌyn mekewat morekuat Eroti iꞌewyte morekuat Pũsiu Piratu teꞌeruwaꞌatunug Isareu ywania iraniaꞌin ywania wywo toꞌonapin saꞌag neꞌi hamo iꞌatuꞌe. Koitywy tawa Ierusarẽi me taꞌatukat aat kaꞌap aikotã aikotã waku eropat sese haria Iesui mohey haria yne moma hamo taꞌatukat toꞌonapin saꞌag hap tote Tupana iꞌatuꞌe. 
ACT.4.28	Tupana iꞌatuꞌe uruikuap wen maꞌato yt kat i saꞌag taꞌatunug kuap Esaꞌyru ete uruete waĩꞌere pote iꞌatuꞌe. Pywo ti rat yne porekuaria mesuwarotiaria epo piaria tukupteꞌen hap uruikuap iꞌatuꞌe. Uruikuap taꞌyn morekuaria yne emiꞌairo tukupteꞌen sio waku sio yt hap uruikuap iꞌatuꞌe. Tupana epo pe urutukupteꞌen miꞌi pote yt kat i saꞌag taꞌatunug kuap uruete sio waĩꞌere iꞌatuepe pote iꞌatuꞌe. Tupana etunug o emikyꞌesat ewy morekuaria po wo uruete emotypot hamuat iꞌatuꞌe katupono uruikuap taꞌyn morekuaria tunug ehay etiatno aikotã yianme emienoi iꞌatuepiat hap ewy yn taꞌatunug kuap iꞌatuꞌe. 
ACT.4.29	Koitywy mesuwe miitꞌin akag koꞌi aiꞌakit reran kahato iꞌatuꞌe. Miꞌi pote Tupana urumoesaika kahato esaika hamo ehay Iesui etiat moherep torannia miitꞌin miat hamo iꞌatuꞌe. 
ACT.4.30	Miꞌi hawyi -Tupana iꞌatuꞌe urumoesaika o Iesui po wo miitꞌin moehãite kahato hamo aikotã Esaꞌyru Iesui tunug saꞌawyꞌi wuat ewy yt uwe miit misepap nug hap ewy i etunug o urupo wo miitꞌin mowanetup kahato hamo iꞌatuꞌe haty wo Peteru Iuwãu wywo Tupana kape. 
ACT.4.31	Mio tã iꞌatuꞌe pote tyryꞌe kahato meiẽwat iꞌatuwaꞌatunug hap getap. Miꞌi hawyi Tupana Paꞌãu Wakuat tiꞌatumoesaika kahato raꞌyn itotiaria iꞌatumiẽtup ewy. Miꞌi kaipyi yt teꞌerokenꞌẽ hin i raꞌyn wanikaptia pupi. Miꞌi hawyi Tupana ehay yn naꞌyn iꞌatuehay wo.
ACT.4.32	Miꞌi hawyi Iesui mohey haria woꞌokyꞌe kahato haria tukupteꞌen itote aikotã wẽtup miit ewy kahato iꞌatupyꞌa wasu hap. Taꞌi wẽtup miit ewy yn iꞌatuwanetup hap. Miꞌi hawyi iꞌatuegyiꞌat kahato rakaria wo tukupteꞌen itote. Miꞌi hawyi yt uwe i itote -Uiatnuat yn uhekat e hat topyhuꞌat iꞌatupyꞌasetpe katupono taꞌatumoꞌẽ kahato toꞌope kat koꞌi kat koꞌi iꞌatuekat e. -Taꞌi aiwatnuat topyhuꞌat yne uhekat yne uruekat mesup iꞌatuꞌe toꞌope katupono taꞌatukyꞌe kahato saꞌawyꞌi Iesui mohey haria itote. 
ACT.4.33	Iesui ti tuwẽtem naꞌyn guꞌuro pyi iꞌatuꞌe kahato Iesui potpoꞌororia 12 ok takaria wuatꞌi miitꞌin me. Hesaika kahato iꞌatuehay Iesui ete topyhuꞌat itote. Miꞌi hawyi miitꞌin teꞌeruwanetup kahato iꞌatuehay kape. Miꞌi hawyi tuwepyi Tupana tuwehum kahato iꞌatuete. 
ACT.4.34	Miꞌi hawyi getap kaꞌiwaria yi kaꞌiwaria iweneiru raꞌyn taꞌatuꞌyat taꞌatueꞌyi. 
ACT.4.35	Miꞌi hawyi taꞌatueꞌyi saꞌup ti taꞌatuium 12 ok takaria pe. Miꞌi hawyi taꞌatumoꞌẽ mekewat saꞌup ihakyꞌeꞌi rakaria pe. Miꞌi hawyi yt wẽtup ok i iꞌatupyꞌasetpe toineꞌen ihakyꞌeꞌi rakat. 
ACT.4.36	Miꞌi hawyi wẽtup ok mehin Iuse yi Sipiri kaipywiat wyti teꞌyi saꞌup hum yne raꞌyn 12 ok takaria pe. Iuse ti ahaꞌaseꞌi saꞌawyꞌi wuat Irewi ywania ti. 
ACT.4.37	Miꞌi Iuse taꞌatuꞌe hawe ti teꞌeruwẽpowat -Aipowyro hat iꞌatuꞌe maꞌato Iuteu ywania -Mehin Panape iꞌatuꞌe taꞌatupusu puo.
ACT.5.1	Miꞌi hawyi wẽtup eꞌat pe Panape ewywuat Iesui mohey hat mehin Anania tiweneru raꞌyn teꞌyi teharyꞌi Sawira wat wywo te. 
ACT.5.2	Miꞌi hawyi yi saꞌup taꞌatuewyi ipatꞌok katupono yt taꞌatuium yne teran i Tupana pe. Miꞌi hawyi maꞌato -Urueꞌyi saꞌup urutum yne Tupana pe waku watoꞌe 12 ok takaria pe iꞌatuꞌe toꞌope. Miꞌi hawyi toto Anania 12 ok takaria kape hawyi -Heno uhyt e meiko raꞌyn urueꞌyi saꞌup toran naꞌyn atum neran Tupana pe e maꞌato yt pywo pe i. 
ACT.5.3	Miꞌi hawyi Peteru toꞌe Anania pe -Kat pote som Tupana Paꞌãu Wakuat pe eso teran e. Taꞌi ahiag ehay pyi wyti eso teran e. Taꞌi ipatꞌok yn wyti etum uipo pe maꞌato -Atum yne Tupana pe ere uruepe pykai e. 
ACT.5.4	Saꞌawyꞌi te ti toran epo pe mekewat yi toineꞌen e. Iꞌewyte koitywy etiweneru hawyi epo pe te mekewat yi saꞌup topyhuꞌat e. Kat poteĩ pyno -Atum yne raꞌyn wyti meiko Tupana pe ere uruepe. Taꞌi ipatꞌok te ti topyhuꞌat epo pe -Atum yne ere pykai e. Yt naku i are e. Taꞌi yt uhepe i wyti eso hap uhyt e maꞌato Tupana pe wyti eso hap e Peteru Anania pe. 
ACT.5.5	Mio tã e hawyi taꞌat raꞌyn yi tote heso rakat hawyi ipyhu tekꞌe raꞌyn. Miꞌi kapiat akasa haria teꞌerokenꞌẽ kahato raꞌyn ipupi. 
ACT.5.6	Miꞌi hawyi itotiaria kurum iwasuria terut raꞌyn sokpe kytꞌi huwy hamuat hawyi taꞌatusuwy ipiit hawyi taꞌatusyp taꞌyn Anania. 
ACT.5.7	Miꞌi rakirẽ Anania piit taꞌatusyp taꞌyn. Miꞌi turan myẽꞌym ora hap ewy tokosap hawyi iharyꞌi putꞌok e raꞌyn Peteru ete. Yt toikuap hin i te teꞌaito kuꞌuro hap. 
ACT.5.8	Miꞌi hawyi Peteru toꞌe tope -Mana Sawira e toran ni raꞌyn apo eheꞌyi saꞌup ewetum Tupana pe sio yt e. Pywo apo eꞌaito tum yne ti raꞌyn eheꞌyi saꞌup mana sio yt e. Miꞌi hawyi toiwesat -Pywo ti an mimi e tutum yne ti raꞌyn urueꞌyi saꞌup Tupana pe e mana Sawira Peteru pe. 
ACT.5.9	Miꞌi hawyi -Yt naku i e Peteru katuponoĩ eiwoꞌoꞌewy eheso e. Kat poteĩ ewehãꞌãg neran urukaꞌiwat Paꞌãu Wakuat eheso hamo e. Pyno erahaꞌat ro oken kape mana Sawira e katupono tõꞌẽ raꞌyn eꞌaito syp kahu hawyi kurumꞌi wasuria koꞌi e. Mana e mio ti ewat epiit ikuꞌuro rakat iꞌewyte raꞌyn taꞌatuereto irane hyp hamo eꞌaito ewy e Peteru. 
ACT.5.10	Miꞌi hawyi meremo mana Sawira iꞌewyte ikuꞌuro itote hawyi taꞌat raꞌyn Peteru py yatype hawyi ipyhu tekꞌe raꞌyn. Miꞌi hawyi kurum iwasu koꞌi teꞌerahaꞌat okenꞌypykiat turan -Ikuꞌuro raꞌyn wyti iharyꞌi iꞌatuꞌe. Miꞌi hawyi taꞌatuereto raꞌyn ipiit heꞌaito syp hap kape hyp hamo. Miꞌi hawyi taꞌatusyp heꞌaito ywyt puo. 
ACT.5.11	Miꞌi hawyi waꞌatunug haria Iesui mohey haria teꞌerokenꞌẽ kahato raꞌyn typy ok heso rakaria ikuꞌuro iꞌatuehamo hawyi. Iꞌewyte iraniaꞌin ikuap hawyi teꞌerokenꞌẽ kahato taꞌatuꞌauka Tupana piat hap pupi.
ACT.5.12	Miꞌi hawyi 12 ok takaria po pe iwato kahato topyhuꞌat Tupana esaika hap. Miꞌi hawyi taꞌatunug moityꞌi raꞌyn iwato kahato Tupana ewy yt miitꞌin minug kuap i koꞌi taꞌatumoherep miitꞌin pyꞌasetpe. 
ACT.5.13	Yt iraniaꞌin minug kuap i koꞌi ewywuat raꞌyn taꞌatunug Tupana po wo. Miꞌi pote -Aikotã som miꞌiria inug miꞌi tã iꞌatuꞌe iraniaꞌin. Taꞌi waku kahato ti Iesui mohey haria tunug iꞌatuꞌe iraniaꞌin toꞌope wen maꞌato -Watokenꞌẽ kahato iꞌatupupi iꞌatuꞌe. Arewanetup yt naku i watuwat miꞌiria upi katupono sio watuwat iꞌatuupi hawyi mehin Anania eharyꞌi Sawira ewywuat watopyhuꞌat iꞌatuꞌe toꞌope. Miꞌi hawyi Iesui mohey haria teꞌeruwaꞌatunug kahato yne eꞌat pe morekuat Sarumau eꞌoken note Tupana motypot yat koro pe. 
ACT.5.14	Iꞌewyte ikyꞌesat haria typyꞌi sese Iesui mohey hanuaria ipakup i ihainiaꞌin haryporiaꞌin tokokaꞌat Aikaꞌiwat Iesui kape. Mekewat eꞌat pe tuwehytꞌok kahato raꞌyn imohey haria pakuptia iꞌatuꞌyatype. 
ACT.5.15	Miꞌi hawyi iꞌahuu rakaria taꞌatueꞌyni iãti wẽtup sok yn toꞌotote tote tukupteꞌen muap ẽpe upi -Peteru paꞌãu mono tokosap uruhoꞌopot poityꞌi pote urupohag nug hamo iꞌatuꞌe. Miꞌi hawyi mono uruehãite i raꞌyn iꞌatuꞌe iꞌahuu rakaria toꞌope. 
ACT.5.16	Iꞌewyte tawa Ierusarẽi popy etiaria tawa hit popy wuaria teꞌeruwaꞌatunug Ierusarẽi kape. Miꞌi kape taꞌatuerut iꞌahuu rakaria iꞌewyte miitꞌin ahiag ipiit piat rakaria taꞌatuerut. Miꞌiria yne Tupana tiꞌatumoehãite 12 ok takaria po wo.
ACT.5.17	Miꞌi pote paꞌi koro tomierohik koꞌi wywo iꞌatuehayꞌywyi kahato raꞌyn Iesui mohey haria ete. Miꞌi hawyi iꞌatusaiwot kahato neꞌi raꞌyn -Waku watiꞌatumoma yne Iesui mohey haria iꞌatuꞌe toꞌope. 
ACT.5.18	Miꞌi pote taꞌatupyhik taꞌyn yne Iesui potpoꞌororia 12 ok takaria yt nakuaria i pyhik hawe. 
ACT.5.19	Maꞌato wãtym hake turan putꞌok e Tupana mipoꞌoro atipy kaipywiat iꞌatuꞌokenhypꞌok hamuat. Miꞌi upi tuwat iheg myi. 
ACT.5.20	Miꞌi hawyi itote toꞌe iꞌatuepe -Eweiwat ro Tupana motypot yat koro kape hawyi eweikupteꞌen no wuatꞌi miitꞌin pyꞌasetpe hawyi ewehenoi henoi kahato ro -Iesui ti tuwẽtem i raꞌyn guꞌuro pyi eweiꞌe ro itote e. Iesui mohey hap yn ni muap Tupana kapiat eweiꞌe i ro iꞌatuepe e. Iesui yn wyti aimoieineꞌen wuatꞌi eꞌat piat kuap hat eweiꞌe ro itotiaria pe e atipy kaipywiat suut hat Iesui potpoꞌororia pe. 
ACT.5.21	Miꞌi hawyi tuwat raꞌyn 12 ok takaria hawyi teꞌeruwehytꞌok hunete Tupana motypot yat koro pe. Miꞌi hawyi taꞌatuꞌatumuꞌe kahato i raꞌyn itotiaria.
ACT.5.21	Miꞌi turan paꞌi koro toto raꞌyn towyriaꞌin wywo morekuaria yat koro kape. Miꞌi hawyi toiꞌatukay kay raꞌyn tuwewawi woꞌonapin haria temiitꞌin Isareu ywania etuꞌisaria toiꞌatukay kay. Teꞌeruwaꞌatunug yne raꞌyn hawyi taꞌatupoꞌoro tesuraraꞌin 12 ok takaria poreraꞌat hamo woꞌopyhyp hap kape. 
ACT.5.22	Miꞌi hawyi tuwat raꞌyn suraraꞌin wen maꞌato yt uwe i taꞌatupuẽti Iesui potmuꞌeria itote. Miꞌi hawyi teꞌeraꞌaipok i raꞌyn henoi hamo. 
ACT.5.23	-Taꞌi okenhyp koꞌi iheg me yne uruipuẽti iꞌatuꞌe iꞌewyte suraraꞌin tukupteꞌen yne okenꞌypyke iꞌatuꞌe. Taꞌi okenhyp koꞌi iheg me yne tukupteꞌen iꞌatuꞌe. Miꞌi hawyi uruhoꞌoꞌokenhypꞌok 12 ok takaria wywuat akipy wen maꞌato itote yt uwe hin i raꞌyn uruipuẽti eimipyhik koꞌi paĩ iꞌatuꞌe. 
ACT.5.24	Miꞌi hawyi Tupana motypot yat koro kaꞌiwaria surara akag koꞌi paꞌi koro koꞌi teꞌeruwanetup kahato hawyi teꞌeroꞌe -Aikowo som teꞌeropopy Iesui potmuꞌeria taꞌatupyhik hap pyi iꞌatuꞌe toꞌope. Aikotã aru waku watunug miꞌiria ete iꞌatuꞌe toꞌope. 
ACT.5.25	Miꞌi turan putꞌok e wẽtup ok miit toꞌe hamo -Tuꞌisaria e mio wyti eimipyhik koꞌi Iesui potmuꞌeria tukupteꞌen Tupana motypot yat koro pe i raꞌyn e. Miꞌi tote taꞌatuꞌatumuꞌe kahato miitꞌin Taꞌatukaꞌiwat ete e morekuaria pe. 
ACT.5.26	Mio tã e hap taꞌatukuap hawyi suraraꞌin sem tuwat i raꞌyn iꞌatueropoꞌok hamo. Miꞌi hawyi toꞌe suraraꞌin akag muap upi temiitꞌin me -Eimitum mo o e yt eweiꞌatusatyꞌi satyꞌi teiꞌo mekewat Pauru e hap het rakat mesuwe miitꞌin sem ipotmuꞌeria typyꞌi tok pe e kat pote meremo ti aru miitꞌin sem aiꞌatuꞌuka nu wo e. Eiweꞌeg wo o e. Miꞌi hawyi suraraꞌin tiꞌatukay kay Iesui emiitꞌin. 
ACT.5.27	Miꞌi hawyi taꞌatuereto morekuat yat kape. Taꞌatuerut hawyi taꞌatupag woꞌomuꞌe haria akag pyꞌasetpe i raꞌyn. 
ACT.5.28	Miꞌi hawyi paꞌi koro toꞌe -Kat pote som eweiꞌatumuꞌe wuatꞌi miitꞌin Iesui ete yt urumikyꞌesat ewy i iꞌatuꞌe. Saꞌawyꞌi ti -Yt ewehenoi i ran o Iesui etiat iraniaꞌin me urutoꞌe raꞌyn ehepe wen maꞌato ti mio yne miitꞌin tawa Ierusarẽi miaria tikuap kahato mekewat Iesui etiat e. Taꞌi Tupana Mipoꞌoro Aiporekuat nuat auka haria ti paꞌi koꞌi eweiꞌe ti uruepe e paꞌi koro. Yt naku i kahato eipe e. 
ACT.5.29	Miꞌi hawyi Peteru tiꞌatuwesat -Morekuaria e waku kahato urutunug wuatꞌi eimikyꞌesat ewy wen maꞌato karãpe eipe urupoꞌoro yt Tupana mikyꞌesat ewywuat nug hamo i miꞌi pote ti poꞌog waku urutunug Tupana mikyꞌesat oktan waĩꞌeweiꞌe pykai e Peteru. 
ACT.5.30	Aiwat ahaꞌaseꞌiꞌin Etupana timoehãite i raꞌyn eimiꞌauka ariaꞌyp posak etiat Iesui uhytꞌiꞌin e. 
ACT.5.31	Miitꞌin Potypot no Tupana tikyꞌesat kahato urukaꞌiwat Iesui e. Mio tã e Tupana saꞌawyꞌi -Miꞌi Miit ti Uipo sese kawiat ieineꞌen hat e. Miꞌi Miit ti wuatꞌi miitꞌin ehakyeraꞌat hanuat e Tupana saꞌawyꞌi miwan me e Peteru. Taꞌi Iesui ti henoi ahepe mekewat muap aiminug yt naku i hap kaipywiat aihep hamuat e. Miꞌi Miit yn ni muap Tupana kapiat hat e. Miꞌi Miit yn ni aiꞌywania Isareu ywania wanetup saꞌag hap mohãpyk kuap hat e. Toikyꞌesat yne aiꞌywania tomiehakyeraꞌat koꞌi wuat hap e. 
ACT.5.32	Yt uruto yn i ti mio tã urutoꞌe maꞌato Tupana Paꞌãu Wakuat iꞌewyte mio tã e aat kaꞌap uruꞌe hap ewy te e Peteru. Mio wyti Tupana tum neran Topaꞌãu Wakuat tomikyꞌesat nug haria pe paĩ e. Miꞌi Miit etiat ri urumikuap uruimoherep miitꞌin me ehepe uhytꞌiꞌin e. Miꞌi Miit yn ahehakyeraꞌat kuap hat e Peteru woꞌonapin haria akag koꞌi pe.
ACT.5.33	Mio tã e Peteru hawyi woꞌonapin haria iꞌatupyꞌahak kahato Iesui potpoꞌororia ete. Miꞌi hawyi -Waku watiꞌatuꞌuka miꞌiria iꞌatuꞌe toꞌope. 
ACT.5.34	Miꞌi hawyi itote toineꞌen paꞌi kororia pyꞌasetpe wẽtup ok miit iꞌatunapin hat akag koro. Miꞌi miit poꞌog iꞌatumimotypot. Miꞌi ti Muisei waĩꞌe hap moherep hat. Miꞌi miit set Kamarieu e hap het rakat. Miꞌi hawyi ipoĩꞌam naꞌyn iꞌatupyꞌasetpe yne napin hamo -Uimimuꞌeria e atikyꞌesat eweiꞌatupoꞌoro porapꞌi meimuẽwaria 12 ok takaria suraraꞌin upi wẽtup yat kape e. 
ACT.5.35	Tuwat yne ipotmuꞌeria hawyi toꞌe woꞌomuꞌe hat Kamarieu itotiaria pe -Uipotmuꞌeria e eiweꞌeg wo o e. Eiwanetup o kat aru pyno watunug Iesui mohey haria ete e. 
ACT.5.36	Haꞌawyte wẽtup surara Teuta tuwemowato meiũpe tawa Ierusarẽi me e. Miꞌi hawyi 400 suraraꞌin tuwat hupi e. Miꞌi turan ni ikuꞌuro raꞌyn Teuta taꞌatuꞌauka raꞌyn e. Miꞌi hawyi yt kat i raꞌyn topyhuꞌat iwat hemiit. Tuwat yne raꞌyn iwat haipepiaria e. Mesup yt uwe i mekewat Teuta emiit mesuwe e Kamarieu Isareu ywania pe. 
ACT.5.37	Iꞌewyte gaꞌatpo tama Karireia piat uhyt Iuta e hap het rakat tuwemowato meiũpe e. Miꞌi hawyi tuwat kahato miitꞌin hupi typyꞌi kahato hesuraraꞌin wo e. Miꞌi hawyi mekewat woꞌosetpuruk hap eꞌat pe toiꞌatukay kay yne tesuraraꞌin tuwewawi hawyi taꞌatuꞌatuꞌuka kahato mesuwe maꞌato miꞌi turan ikuꞌuro raꞌyn Iuta hawyi teꞌeruwesytpok taꞌyn Iuta saipepiaria torannia e Kamarieu. 
ACT.5.38	Miꞌi pote areꞌe mio ehepe waku ti aipohep taꞌyn Iesui saipepiaria ete e. Waku waure wo yn naꞌyn aito iꞌatukai e Kamarieu. Iꞌatuwat iꞌatueko miitꞌin watnuat neꞌi pote ti aru ikahuro raꞌyn topyhuꞌat e. 
ACT.5.39	Maꞌato iꞌatuehay pywuat Tupana watnuat pote ti aru yt karamuo i watimoma kuap iꞌatuehay e. Pyno Tupana etiatno watuꞌuka pote imiꞌakit koꞌi wo aru watopyhuꞌat uhytꞌiꞌin e Kamarieu paꞌi koro emiitꞌin me. 
ACT.5.40	-Pywo kahato tig urunapin mehin Kamarieu iꞌatuꞌe itotiaria. Miꞌi tã ti aru epiat urunapin hap ewy ti aru pyno urutunug uhyt iꞌatuꞌe paꞌi koro kapiat waꞌatunug haria. Miꞌi hawyi taꞌatukay kay 12 ok takaria teꞌeruwewawi. Miꞌi hawyi taꞌatuꞌahyk ahyk saity saꞌag wo Iesui potmuꞌeria. Taꞌatuꞌapiheg kahato hawyi waĩꞌiꞌatuꞌe -Yt ewehenoi poꞌog i raꞌyn o miitꞌin me Iesui etiat iꞌatuꞌe. Yt ewehenoi teiꞌo iraniaꞌin me Iesui etiat iꞌatuꞌe. Maꞌato poꞌog ewetunug mote poꞌog aru saꞌag uruiꞌatuꞌapiheg eipe iꞌatuꞌe. Pyno waku eweiwat i raꞌyn eiꞌyat koꞌi kape iꞌatuꞌe 12 ok takaria pe. 
ACT.5.41	Miꞌi hawyi tuwat i raꞌyn morekuaria yat koro pyi. Tuwat hawyi iꞌatuwẽpapꞌi kahato itote -Tupana iꞌatuꞌe urutuwehum kahato raꞌyn eete iꞌatuꞌe. Koitywy urumosatyꞌi satyꞌi saꞌag kahato itote Esaꞌyru mohey haria uruto pote iꞌatuꞌe. Maꞌato ti waku uruhoꞌopot Esaꞌyru Iesui set poꞌypyi iꞌatuꞌe. 
ACT.5.42	Miꞌi hawyi ipotmuꞌeria tiꞌatumuꞌe aat kaꞌap yne iꞌatuꞌyat puaria. Iꞌewyte taꞌatuꞌatumuꞌe Tupana motypot yat koro totiaria. Yt iꞌatuwẽpohep hin i maꞌato -Iesui ti Tupana tipoꞌoro Aiporekuat nuat iꞌatuꞌe taꞌatuehay pirik wo.
ACT.6.1	Miꞌi hawyi ipotmuꞌeria timoherep kahato miitꞌin me yne Iesui etiat. Mekewat eꞌat pe imohey pakup i haria teꞌeruwemotypyi kahato itote. Imohey pakup i haria typy pusu kuap haria tukupteꞌen. Miꞌiria yne Iuteuria maꞌato typy pusu kuap haria miꞌiria tukupteꞌen. Wẽtup ywania Kereku pusu kuap haria maꞌato wẽtup ywania Epereu pusu kuap haria. Miꞌi hawyi wẽtup eꞌat pe Kereku pusu kuap haria teꞌeroꞌe toꞌope -Kat pote Epereu pusu kuap haria poꞌog imoꞌẽ taꞌatuehiwuria pe aito wuaria kai iꞌatuꞌe. 
ACT.6.2	Miꞌi hawyi 12 ok takaria tikuap mio tã iꞌatuꞌe hap hawyi taꞌatuꞌatukay kay raꞌyn torannia hawyi teꞌeroꞌe Iesui mohey haria typyꞌi rakaria pe -Maꞌato ti yt naku i uruiꞌatoiat Tupana ehay hiwu koꞌi piat miꞌu moꞌẽ hamo iꞌatuꞌe. Uruto ti yt urupotputꞌokꞌe i typy motpap nug hamo iꞌatuꞌe. Yt urupotputꞌokꞌe i Tupana ehay moherep aat kaꞌap hamo iꞌewyte hiwu poi hamo aat kaꞌap iꞌatuꞌe. Niatpo kahato typy motpap nug hamo aat kaꞌap iꞌatuꞌe. 
ACT.6.3	Miꞌi tupono waku eweiꞌairo 7 ihainia wakuat rakat hiwu sese koꞌi piat miꞌu moꞌẽ hamo iꞌatuꞌe. Waku eweiꞌairo iweꞌeg kahato rakaria iꞌatuꞌe. Waku eweikat Iesui mohey sese haria inug hamo iꞌatuꞌe. Waku Tupana Paꞌãu Wakuat mikyꞌesat ewywuat nug kuap haria eweiꞌairo iꞌatuꞌe. Eweiꞌairo ro wakuaria miitꞌin mimotypot koꞌi iꞌatuꞌe. Miꞌiria ewywuat yn ni waku watipoꞌoro urupotpap nug hamo miꞌu moꞌẽ hiwu koꞌi piat hamo iꞌatuꞌe 12 ok takaria Iesui mohey haria pe. 
ACT.6.4	Maꞌato uruto wyti Tupana ehay moꞌẽ haria wo yn ni urutukupteꞌen aru aat kaꞌap uruto iꞌatuꞌe. Iꞌewyte Tupana wywo yn uruto uruehay teran aat kaꞌap iꞌatuꞌe. 
ACT.6.5	Miꞌi hawyi wuꞌuka haria teꞌeroꞌe -Pyno waku watunug eiꞌe hap ewy iꞌatuꞌe taꞌatuwesat 12 ok takaria. Miꞌi hawyi taꞌatuꞌairo 7 ihainia. Saꞌawyꞌi taꞌatuꞌairo mekewat Iesui mohey kahato hat mehin Etewãu katupono Tupana Paꞌãu Wakuat eiam kahato topyhuꞌat miꞌi miit. Taꞌi Tupana mikyꞌesat ewy yn tutunug. Miꞌi hawyi taꞌatuꞌairo wẽtup ok mekewat mehin Wiripi. Miꞌi hawyi taꞌatuꞌairo mehin Pokuru iꞌewyte mehin Nikanu. Miꞌi hawyi mehin Timau iꞌewyte mehin Pamena taꞌatuꞌairo. Miꞌi hawyi mekewat mehin Nikurau yt Iuteu ywania i mekewat tawa Antiokia piat taꞌatuꞌairo. Miꞌi hawyi torannia meimuẽwat 7 ok taꞌyn tukupteꞌen itote. 
ACT.6.6	Miꞌi hawyi taꞌatumiꞌairoria 7 ok takaria taꞌatuerut 12 ok takaria kape. Miꞌi hawyi teꞌeruweponug naꞌyn hawyi -Tupana etiꞌatupoityro kahato miꞌiria iꞌatuꞌe. Etum o meikorania pe esaika hap epotpap nug hamo iꞌatuꞌe 12 ok takaria.
ACT.6.7	Miꞌi hawyi hãpyk kahato meimuẽwat 7 ok takaria timoꞌẽ miꞌu hiwu sese koꞌi pe. Miꞌi pote Iesui potmuꞌeria sese 12 ok takaria tiꞌatumuꞌe aat kaꞌap miitꞌin yne Iesui mikyꞌesat nug hap ete. Miꞌi hawyi yne tawa Ierusarẽi miaria pe taꞌatumoꞌẽ kahato Tupana ehay. Miꞌi pote typyꞌi kahato raꞌyn imohey pakup i haria itote tukupteꞌen. Iꞌewyte iꞌatu kahato Iesui mikyꞌesat yn nug haria tukupteꞌen itote. Miꞌi turan paꞌiria sem iꞌewyte teꞌeropyhuꞌat Iesui mohey haria wo raꞌyn itote.
ACT.6.8	Miꞌi hawyi mekewat mehin Etewãu timoherep kahato raꞌyn miitꞌin me Tupana esaika hap -Taꞌi Tupana mikyꞌe kahato ti miꞌi iꞌatuꞌe. Taꞌi Tupana ti tuwehum kahato Etewãu ete iꞌatuꞌe toꞌope itote. Tupana ti hum kahato tewaku hap hawyi toimoherep kahato topo wo Tupana yn inug kuap hap koꞌi. Yt miit minug kuap i koꞌi tutunug Tupana esaika hamo. 
ACT.6.9	Maꞌato meiũran iraniaꞌin Iuteu ywania paꞌi koꞌi Tupana yat kaipywiat õꞌẽ haria iꞌatupyꞌahak kahato Etewãu ete Taꞌi taꞌatuꞌakit reran neꞌi taꞌatuehay wo maꞌato yt taꞌatuꞌakit kuap i katupono miꞌi Tupana Paꞌãu kaipyi raꞌyn ihay. Miꞌi pote Etewãu ehay ete iꞌatupyꞌahak sese raꞌyn woꞌomuꞌe haria yi Sireneu pywiaria tawa Aresãtere pywiaria yi Sirisia pywiaria yi Asia pywiaria iꞌatupyꞌahak kahato Etewãu ete. -Taꞌi uruto urutuwepoꞌoro iꞌatuꞌe. Yt uwe i urupoꞌoro kuap haria iꞌatuꞌe. Taꞌi miitꞌin mipoꞌi poꞌi saity porap haria koꞌi uruto iꞌatuꞌe Etewãu me. 
ACT.6.10	Miꞌi hawyi taꞌatunug Tupana motypot yat tawa Ierusarẽi me. Miꞌi hawyi taꞌatusetꞌok taꞌatuꞌyat Miitꞌin porenotem wanikaptia po pywiat hap yat iꞌatuꞌe. Miꞌiria Etewãu tiꞌatuwesat hãpyk kahato katupono Tupana Paꞌãu kaipyi raꞌyn ihay. Iweꞌeg kahato poꞌog poꞌog iꞌatuweꞌeg hap kai. Miꞌi pote yt taꞌatuwesat kuap i. Yt kat iꞌatuꞌe kuap i Etewãu me. 
ACT.6.11	Yt taꞌatuwesat kuap i pote teꞌeroꞌe toꞌope -Waku watipoꞌoro heso rakaria morekuaria kape heso hap Etewãu etiat enoi hamo. Waku mio tã iꞌatuꞌe heso rakaria -Etewãu ni ihay saꞌag kahato Tupana ete e hamo iꞌatuꞌe. Tupana etiat wekyryꞌi hat neꞌi iꞌewyte ahaꞌaseꞌi Muisei ete ihay saꞌag kahato e hamo iꞌatuꞌe ipyꞌahak takaria. 
ACT.6.12	Miꞌi hawyi tuwat raꞌyn Etewãu etiat taꞌatueso hamo. Miꞌi hawyi nagnia tikuap taꞌyn hawyi yt iꞌatuwese hin i raꞌyn Etewãu ete. Miꞌi pote nagnia iꞌewyte miwan enoi haria tuwat raꞌyn suraraꞌin wywo. Miꞌi hawyi haty wo taꞌatupytyk Etewãu. Miꞌi hawyi yi upi taꞌatuekyi morekuaria yat kape ihay kuap hamo pywo apo sio yt hap kuap hamo. 
ACT.6.13	Miꞌi hawyi henoi hanuaria iꞌatupoĩꞌam taꞌatueso hap teꞌeroꞌe hamo -Meiũwat Etewãu ti aimoweukaꞌi Tupana yat ete aiꞌywania napin hap ete iꞌatuꞌe. 
ACT.6.14	Meiũwat Tupana yat wato ti Iesui tipuruk irane e wyti iꞌatuꞌe. Saꞌawyꞌi wuat aheko yne ainapin Muisei piat hap ti Iesui tawa Nasare piat timoma irane e ti Etewãu iꞌatuꞌe. 
ACT.6.15	Miꞌi hawyi itotiaria teꞌerahaꞌat Etewãu kape hawyi -Are paĩ iꞌatuꞌe iwat howa ti hẽtyhot raꞌyn atipy piat owa hẽtyhot hap ewy raꞌyn iꞌatuꞌe toꞌope typyꞌi rakaria.
ACT.7.1	Miꞌi hawyi paꞌi koro apo e Etewãu me -Pyno apo mio tã iꞌatuꞌe hap pywo sio yt e. 
ACT.7.2	Miꞌi hawyi toiwesat -Eiwanetup to meikowo mehinꞌin e uhaꞌaseꞌiꞌin uiꞌywania e waku sakpo e ti aheTupana. Nimo raꞌyn ti tuwemoherep ahaꞌaseꞌi Aparãu me yi Mesuputamia pe. 
ACT.7.3	Miꞌi hawyi wẽtup eꞌat Tupana toꞌe -Aparãu e erẽtem no ewat eꞌyi pyi eꞌywotꞌin yatypepyi e. Atimoherep teran wyti epe wẽtup yi e Aparãu me e. 
ACT.7.4	Miꞌi hawyi totiat raꞌyn tetawa Kauteu hawyi toto pya tetawa pyi mekewat tawa Arã kape toto wẽtup yi kape toto. Miꞌi hawyi toineꞌen tawa Arã tote. Toꞌywot ikuꞌuro hawyi Aparãu toto i raꞌyn aikope aikope Tupana timoherep muap hap upi toto. Miꞌi hawyi putꞌok e mesuwe aikope mio watoineꞌen hap kape toto e Etewãu. Mesuwat aheꞌyi tote hewyry motꞌi hawyi Tupana toꞌe tope -Aparãu e mesuwat yi yne wyti aru atum epe uiwy e. Pywo ti mesuwat yi wato hap oktan atum yne epe iꞌewyte ewat emiariru emiariruꞌin wuatꞌi eꞌat piaria pe atum mesuwat eꞌyi e. 
ACT.7.5	Mio tã e ti saꞌawyꞌi Tupana ahaꞌaseꞌi Aparãu me yt wẽtup i imepyt sese te turan. -Atimotypyꞌi kahato ti aru esaꞌyruꞌin e. Taꞌi mesuwat yi yne atum mesup epe e yt kat i hin te Aparãu eꞌyi meiũpiat te turan e. Yt ipyãtap oktan i te heꞌyi turan e Etewãu. 
ACT.7.6	Miꞌi hawyi Tupana toꞌe Aparãu kape -Emiariruꞌin wyti aru 400 eꞌat iꞌaman mot turan naꞌyn ikohyewyry kahato wanikaptia eꞌyi tote e. Itote ti aru esaipe piaria hoꞌopot kahato. Motpap wyti aru taꞌatunug yt kat saꞌup i e. Taꞌi taꞌatuhoꞌopot kahato wanikaptia pyꞌasetpe e Tupana ahaꞌaseꞌi Aparãu me e. 
ACT.7.7	Maꞌato emiariru koꞌi atimoehakyꞌeꞌi haria ti aru atiꞌatuꞌapiheg kahato e. Aikope aikope emiariru koꞌi tukupteꞌen wanikaptia po pe turan areineꞌen iꞌatukawiatno kahato hamo e. Yne yne esaipepiaria ewanikaptia atiꞌatuꞌapiheg kahato aru e Tupana. Miꞌi hawyi atiꞌatuporenoꞌẽ ti aru wanikaptia po pyi. 400 eꞌat iꞌaman mot hap ete atiꞌatukay kay aru miꞌiria meikowo mesuwat eꞌyi kape i raꞌyn e. Miꞌi hawyi ti aru tõꞌẽ tõꞌẽ kahato esaipepiaria yne meikowo uimotypot hamo e Tupana saꞌawyꞌi ahaꞌaseꞌi Aparãu me e Etewãu. 
ACT.7.8	Miꞌi pote atikyꞌesat yt kat i emusin sokpe e. Atikyꞌesat yne esaipepiaria esaꞌyruꞌin emiariruꞌin toꞌoꞌewy wẽtup ywania yn e. Miꞌi pote eremusin sokpe tekꞌe. Iꞌewyte etitek esaꞌyru Isaki emusin sokpe e. Miꞌi tã eipiit eweimoherep pote uweꞌin esaipepiaria hap tuwekuap yt kat i hemusin sokpe hap ete e. Miꞌi hawyi ti aru uwe eꞌywania sese kuap hap topyhuꞌat e Tupana Aparãu me saꞌawyꞌi sese e Etewãu. Miꞌi hawyi Aparãu haꞌyru raꞌyn Isaki tuwemoherep e. Aparãu saꞌyru Isaki 8 eꞌat wemoherep hap hawyi toimusin sokpe tekꞌe taꞌyn aikotã Tupana mienoi ewy e. Miꞌi hawyi Isaki saꞌyru raꞌyn Iako aiꞌywania ywot pot tuwemoherep 12 ok haꞌyru rakat raꞌyn topyhuꞌat e Etewãu. Iako saꞌyruꞌin 12 ok takaria saipepiaria kaipyi ti mesup watoineꞌen 12 ok ywania aito hap watikuap taꞌyn e. Miꞌi hawyi wẽtup Iako saꞌyru ti Iuse e. 
ACT.7.9	Saꞌawyꞌi Iuse ete iykeꞌetꞌin teꞌeruwemoehayꞌywyi kahato miꞌi pote taꞌatuweneru raꞌyn tama Esitu piaria pe. Itote itotiaria toiꞌatueropat yt kat saꞌup i taꞌatuium pykai. Miꞌi hawyi itote Iuse tuweran toineꞌen maꞌato Tupana yt iꞌatoiat hin i Esitu pe e. 
ACT.7.10	Tupana tikawiatno kahato Iuse hoꞌopot hawiat heineꞌen hap ete e. Itote toimoweꞌeg kahato poꞌog Esitu ywania kai. Miꞌi pote yi Esitu piat morekuat Warãu tikyꞌe kahato Iuse. Toikyꞌesat kahato toꞌyat piaria torannia akag wo hap hawyi yi Esitu piat tuꞌisa koro wo raꞌyn totopag Iuse temiitꞌin poꞌog torannia kai e. Tuwehum kahato morekuat Warãu Iuse ete e. 
ACT.7.11	Mekewat eꞌat pe yt kat i hin i itote iꞌaman yi Esitu pe iꞌewyte yi Kanaꞌã pe yt kat i hin i miꞌi pote yꞌy yt kat i. Yt naku i kahato itote katupono topap taꞌyn yne mikoi iꞌewyte iꞌatuhũria miꞌu. Miꞌi hawyi aiꞌywania ahaꞌaseꞌiꞌin ete yt naku i topyhuꞌat. Meiũran uꞌi yne ikahuro raꞌyn ahaꞌaseꞌi Iako saꞌyruꞌin yat rote. 
ACT.7.12	Miꞌi hawyi ahaꞌaseꞌi Iako tikuap taꞌyn uꞌi kahato yi Esitu pe e hap toikuap hawyi toiꞌatupoꞌoro raꞌyn tosaꞌyruꞌin Iuse eꞌykeꞌetꞌin uꞌi kyiꞌat hamo e. 
ACT.7.13	Miꞌi hawyi iꞌatumierut uꞌi yt kat i hawyi toiꞌatupoꞌoro i raꞌyn poꞌog uꞌi kyiꞌat hamo. Miꞌi hawyi putꞌok iꞌatuꞌe yi Esitu pe hawyi tuwehytꞌok morekuat wato emiit akag Iuse yat pe. Miꞌi hawyi Iuse tuwemoherep taꞌyn toykeꞌetꞌin kape -Uito ti eheywyt sese Iuse toꞌe hamo e. Miꞌi hawyi Iuse tomoherep toeykeꞌetꞌin yi Esitu piat morekuat koro Warãu kape ikuap hamo e. 
ACT.7.14	Waku yne hawyi toikay kay toꞌywot Iako tuwewawi tama Esitu kape. Miꞌi hawyi tuwat raꞌyn itotiaria Iako wywo 75 miit tuwat raꞌyn ahaꞌaseꞌiꞌin nimuaria mepytꞌin e Etewãu toꞌauka teran haria pe. 
ACT.7.15	Pyno uhytꞌiꞌin ipotꞌapyk taꞌyn ahaꞌaseꞌi saꞌawyꞌi wuat Iako tama Kanaꞌã pyi tama Esitu kape e. Taꞌi watikuap aikotã Iako toineꞌen motꞌi yi Esitu tote hawyi itote ikuꞌuro raꞌyn hap watikuap e. Iꞌewyte ahaꞌaseꞌiꞌin nimuat Iako saꞌyruꞌin 12 ok takaria wyti yne topap yi Esitu tote e. 
ACT.7.16	Maꞌato miꞌiria yt taꞌatusyp hin i Esitu pe maꞌato taꞌatusyp taꞌyn yi Kanaꞌã pe aikope saꞌawyꞌi Aparãu syp hawe mekewat tawa Sikeĩ e hap tote. Taꞌatusyp yne aheꞌyian miaria aikope saꞌawyꞌi Aparãu tikyiꞌat nu kaꞌa uhyt Emu saꞌyruꞌin kai saꞌup mo yi Kanaꞌã pe e.
ACT.7.17	Miꞌi hawyi ahaꞌaseꞌiꞌin emiariru koꞌi teꞌeruwetypyi kahato aito wuaria nimuaria yi Esitu tote. Miꞌi hawyi ti teꞌeraꞌaipok teran i raꞌyn yi Kanaꞌã kape aikotã saꞌawyꞌi Tupana toꞌe Aparãu me hap ewy raꞌyn e. 
ACT.7.18	Meiũran wẽtup ok morekuat i raꞌyn topyhuꞌat yi Esitu pe morekuat pakup. Miꞌi ti yt ikuap i raꞌyn ahaꞌaseꞌi Iuse etiat e. 
ACT.7.19	Taꞌi tuweukaꞌi kahato raꞌyn saꞌawyꞌi wuat aito wuaria ete -Yt naku i kahato typyꞌi eimepytꞌin meiũpe e aiꞌywania pe e. Miꞌi pote o eweipugha raꞌyn ehaꞌyruꞌin iꞌatuꞌywaĩꞌĩ turan iꞌatukuꞌuro hamo e morekuat pakup ahaꞌaseꞌi Muisei ywãꞌĩ hap eꞌat pe e. 
ACT.7.20	Miꞌi hawyi Muisei ywãꞌĩ hap eꞌat topyhuꞌat maꞌato teꞌeraꞌakasa ikahu kahato raꞌyn hap kape hawyi iꞌywot ity tomotag naꞌyn iheg me myẽꞌym ewaty taꞌatuꞌyat pe e. 
ACT.7.21	Wẽtup eꞌat pe taꞌatupag Muisei hire turan wato pe yꞌy hit owa tote. Taꞌatumoto iꞌanam me aikope yt uwe i ipuẽti kuap hap tote taꞌatupag e. Maꞌato morekuat koro sakiꞌyt tipuẽti Muisei tuwei turan tuwak tuerut e. Miꞌi hawyi totat raꞌyn Muisei hawyi -Uimepyt raꞌyn e. Miꞌi hawyi morekuat koro sakiꞌyt tomotag naꞌyn Muisei tomepyt no raꞌyn e. 
ACT.7.22	Meiũran morekuat timoweꞌeg kahato Muisei. Toimuꞌe kahato tosaipepiatno. Toiꞌatumuꞌe kahato aikotã Esitu ywania morekuaria mikuap koꞌi yne toiꞌatumuꞌe e. Miꞌi hawyi Muisei itag hawyi -Taꞌi tohepap kahato morekuat ewy iꞌatuꞌe Esitu ywania Muisei pe e.
ACT.7.23	Toikuap yne hãpyk hap hawyi 40 iꞌaman mot pe tokosap hawyi Muisei toꞌe tuwepe -Are paĩ uhewyry teran naꞌyn uiꞌywania kape uiwaꞌakasa hamo. Isareu ywania kape araꞌakasa teran e Muisei e. 
ACT.7.24	Miꞌi hawyi taꞌakasa tewyry hap upi Esitu ywania esurara kape wẽtup ok toꞌywania ahyk hat kape taꞌakasa. Miꞌi hawyi Muisei ipyꞌahak taꞌyn hawyi Esitu ywania esurara toiꞌauka raꞌyn towyꞌok poꞌypyi e. 
ACT.7.25	-Taꞌi uiꞌywania tikuap hawyi ti aru uikyꞌe raꞌyn e tuwepe. Taꞌi Tupana mipoꞌoro ti en wanikaptia po piat hat wyti en iꞌatuꞌe wyti aru uiꞌywaniaꞌin e tuwanetup hawe tuwepe Muisei. Maꞌato yt pywo pe hin i katupono miꞌi hawyi wẽtup eꞌat i raꞌyn toto hawyi toipuẽti toꞌywania typy ok wuꞌuka haria e. 
ACT.7.26	Miꞌi hawyi tokosap iꞌatumoperup i hamo -Uheꞌywytꞌin e waĩ eiwuꞌuka teiꞌo e katupono wẽtup ok yn ahaꞌaseꞌi kaipywiat aito wẽtup ywania yn eipe pote yt naku i eiwuꞌuka eiwoꞌope e. 
ACT.7.27	Miꞌi hawyi mekewat wuꞌuka hap nug hat toꞌe Muisei pe -Motoro meiũpepyi e katupono yt uruporekuat hin i en e. Uwe pyno epoꞌoro meikowo urunapin hamo e Muisei pe. 
ACT.7.28	Uiꞌauka teran en e aikotã gaꞌatpo etiꞌauka morekuat esurara hap ewy apo e Muisei pe. 
ACT.7.29	Mio tã e pote Muisei tokenꞌẽ raꞌyn morekuat pupi hawyi topopy raꞌyn pya yi Esitu pyi e Etewãu. Miꞌi hawyi mekewat yahig wato tote Muisei hewyry raꞌyn 40 anu tohũria apykok hap upi hewyry.
ACT.7.30	Miꞌi tote toipuẽti teharyꞌi e. Miꞌi tote typy ok haꞌyru raꞌyn tuwemoherep e. Wẽtup eꞌat pe Muisei toto raꞌyn yityꞌok Sinai kape hawyi itote taꞌakasa hu yp wuk hap. 
ACT.7.31	Miꞌi hawyi aria pyꞌasetpe atipy piat miit ewywuat tuwemoherep e. Miꞌi hawyi tokosap ikuap hamo. 
ACT.7.32	Miꞌi hawyi toikuap Tupana ehay itote -Uito ti ewat eꞌaseꞌiꞌin eTupana e. Uito ti eꞌaseꞌi Aparãu Isaki Iako eTupana e Muisei pe. Miꞌi pote Muisei iwuwu kahato hawyi yt taꞌakasa poꞌog neran i howawi -Arahaꞌat Tupana sese kape pote meremo uikuꞌuro e tuwepe. 
ACT.7.33	Miꞌi hawyi Tupana toꞌe Muisei pe -Etihep to epy sokpe uimotypot hamo katupono meiũpe uimotypot hap eꞌyi tote ewyry e. 
ACT.7.34	Ariot atipy kaipyi aiꞌywania ehakyeraꞌat wanikaptia po pywiat hamo e. Yt naku i kahato taꞌatuhoꞌopot yi Esitu pe e. Araꞌakasa raꞌyn yne yi Esitu piaria kape e. Iꞌatuehakyꞌeꞌi kahato yi Esitu pe hap kape araꞌakasa e. Iꞌatumikyryꞌi kahato itote iꞌatuete uhehamo e. Taꞌi iꞌatuwoꞌokakꞌi hap atikuap hawyi ti ariot atipy kaipyi iꞌatuehakyeraꞌat hamo e Muisei pe. Woropoꞌoro mesup yi Esitu kape uhemiitꞌin poreraꞌat wanikaptia po pywiat hamo e aheTupana Muisei pe e Etewãu.
ACT.7.35	Pyno tomiꞌairo Muisei Tupana tipoꞌoro temiitꞌin ehakyeraꞌat hamo e. Taꞌi toipoꞌoro Muisei yi Esitu kape tehay atipy kaipywiat enoi hamo e. Yt taꞌatukyꞌesat hin i Muisei taꞌatuporekuat nuat pykai Tupana tipoꞌoro miꞌi miit aiꞌywania saꞌawyꞌi wuaria ehakyeraꞌat hamo e. Tupana ihay mekewat ariaꞌyp wuk hap kaipywiat turan toipoꞌoro Muisei temiitꞌin powyro hamo. Putꞌok e itote yi Esitu pe hawyi hemiitꞌin sese teꞌeroꞌe -Uwe kahu epoꞌoro uruporekuat no urunapin hamo iꞌatuꞌe Muisei pe. Mio tã e haria kape Tupana tipoꞌoro Muisei e Etewãu. 
ACT.7.36	Taꞌi iwato kahato Tupana esaika hap Muisei timoherep yi Esitu pe e. Miꞌi hawyi toiꞌatuporenotem naꞌyn aiꞌywania saꞌawyꞌi wuaria wanikaptia po pyi e. Miꞌi hawyi Muisei timoherep Tupana esaika hap hyemyiꞌa koro yꞌy hup e hap tote e. Taꞌi tutunug muap yꞌy pyꞌasetpuo ihyemyiꞌa koro sakpo e. Miꞌi hawyi tuwat ihyemyiꞌa sakpo yi gag upi wanikaptia po pyi e. Miꞌi hawyi yahig wato tote 40 anu toimotypot Tupana iwat hesaika hamo e. Itote tutunug yt miitꞌin minug kuap i koꞌi wuatꞌi ehamo e. 
ACT.7.37	Taꞌi aiꞌywania miꞌatoiat Muisei saꞌawyꞌi topyhuꞌat Tupana miꞌairo miꞌi miit pykai e Etewãu toꞌauka teran haria pe. Taꞌi nimuat Muisei henoi yiannote Isareu ywania pe -Uiꞌywania e meiũran wyti aru Tupana tomowato kahato tomipoꞌoro uiꞌewywuat eiporekuat koro wo e. Miꞌi Miit uhaipepiat sese tuwemoherep aru wẽtup ahemiariru e saꞌawyꞌi Muisei e. 
ACT.7.38	Saꞌawyꞌi toiꞌatunapin kahato aiꞌywania Isareu ywania mekewat yityꞌok Sinai e hap tote aikotã atipy kaipywiat henoi tope hap ewy tohenoi ahepe saꞌawyꞌi sehay wuatꞌi eꞌat piat tohenoi aiꞌywania pe e. 
ACT.7.39	Maꞌato ahaꞌaseꞌiꞌin yt iꞌatupap teran hin i Tupana mimoherep sehay wuatꞌi eꞌat piatnuat upi e. Taꞌatupun neꞌi hawyi teꞌeruwemorem neran yi Esitu kape i raꞌyn e. 
ACT.7.40	Miꞌi hawyi teꞌeroꞌe Muisei ywyt Arãu me -Etunug no Ahetupana epo wo mehin aipuꞌap moherep hanuat iꞌatuꞌe. Katupono aipuꞌap moherep hat eꞌykeꞌet Muisei ti toto raꞌyn yityꞌok kape iꞌatuꞌe. Miꞌi hawyi mio yt uruikuap i raꞌyn aikope toineꞌen Muisei hap sio ikuꞌuro sio yt iꞌatuꞌe Arãu me e. 
ACT.7.41	Miꞌi hawyi ahaꞌaseꞌiꞌin tunug Wewato ahup hit iãꞌãkap taꞌatuetupana wo e. Miꞌi ete teꞌeruwehum kahato iꞌewyte aiꞌywotꞌin tomotypot taꞌatupo wuat taꞌatuminug Wewato ahup hit e. Miꞌi hawyi ti taꞌatuꞌauka raꞌyn taꞌatuhũ imotypot hamo e. Miꞌi hawyi taꞌatuium hãꞌãkap we -Waku kahato en tupana taꞌatuꞌe hap wewato pe aiꞌywotꞌin nimuaria e. Ikahu kahato ahetupana iꞌatuꞌe toꞌope e. 
ACT.7.42	Miꞌi hawyi Tupana toꞌe -Pyno waku eweipyhuꞌat ehetupana wẽtup kawiat wywo e Tupana. Miꞌi hawyi taꞌatumotypot tupana wo aat waty waikiru koꞌi e. -Uruetupana kahato en aat waty waikiru iꞌatuꞌe saꞌag ahaꞌaseꞌiꞌin e. 
ACT.7.43	Yt naku i taꞌatumotypot tupana wo Tupana minug koꞌi aikotã Tupana toꞌe miwan me hap ewy -Yt uimotypot hin i eipe -Uruimotypot En eweiꞌe uhepiat pykai e Tupana. -Uruhũria uruiꞌauka emotypot haype eweiꞌe uhepe wen maꞌato atikuap kahato eheso hap e. Yt uimohey haria hin i eipe e. Atikuap eiwanetup hap eipyꞌa piat aat kaꞌap ehewyry uimipoꞌoro Muisei upiat turan mekewat yahig wato tote turan. Yt uhowowi hin i eipyꞌa koꞌi maꞌato mekewat ehetupana Moroki kape yn eipyꞌa e. -Waikiru Irewã waku kahato ahetupana wo eweiꞌe eiwoꞌope itote e. Tupanaria iãꞌãkap koꞌi wyti ewetunug kahato itote ehetupana ewywuat koꞌi e. Miꞌiria yn eweimotypot aat kaꞌap itote. -Uruimotypot kahato Aparãu eTupana eweiꞌe kahato yt pywo pe pykai i e Tupana sese. Pyno worohoꞌopoꞌoro eipe pya kahato eheꞌyi wakuat kai wẽtup ywania kape wẽtup tama kape. Ehewanikaptia esuraraꞌin po pe eweikupteꞌen aru pya kahato eheꞌyi uimiium wakuat kaipyi hawyi e. Ehewanikaptia yt nakuaria i po pe wyti aru eweikupteꞌen e. Mekewat yi Papironia e hap kape worohoꞌopoꞌoro aru e. Miꞌi tote ehewanikaptia yt nakuaria i eropat hamo worohoꞌopoꞌoro aru e Tupana saꞌawyꞌi miwan me aiꞌywania pe Amosi 5.25-27 pe e.
ACT.7.44	Pyno yahig koro puo nimuaria aiꞌywania ikohyewyry kahato e. Miꞌiria pe Muisei toꞌe -Waku watunug no Tupana yat koro meiũpe aikotã Tupana mimoherep kat kupitu kat kupitu hap ewy e. -Waku ipe kawiat iꞌewyte sokpe kawiat ewetunug uimotypot yat e Tupana uhepe e Muisei e. Saꞌawyꞌi Tupana ihay kahato aiꞌywania pe tomotypot yat sokpe kawiat puo. 
ACT.7.45	Miꞌi hawyi karãpe tuwehytꞌok yi Kanaꞌã pe turan mekewat eꞌat pe Tupana motypot yat ipe kawiat taꞌatuereto yi Kanaꞌã kape e. Maꞌato ahaꞌaseꞌi Muisei yt teke i yi Kanaꞌã pe katupono ikuꞌuro Iutãu hy sakpo yityꞌok tote e. Miꞌi hawyi Tupana tiꞌasyp itote e. Miꞌi hawyi Muisei saipepiat Iusue upi raꞌyn tuwehytꞌok kahato tawa Kanaꞌã pe nimuaria aheꞌyian miaria e. Miꞌi hawyi yi Kanaꞌã pe taꞌatupuẽti wẽtup ywania koꞌi raꞌyn ahewanikaptia sese yt nakuaria i maꞌato miꞌiria Tupana tiꞌatusopo yne raꞌyn hawyi tutum yi Kanaꞌã aiꞌywania pe e. Miꞌi hawyi toineꞌen naꞌyn Tupana motypot yat ipe kawiat yi Kanaꞌã tote e. Miꞌi hawyi aiꞌywania teꞌeruwemotypyi kahato itote e. Miꞌi hawyi mehin Tawi topyhuꞌat morekuat koro wo itote e. 
ACT.7.46	Morekuat Tawi ete Tupana tuwehum kahato raꞌyn e. Miꞌi hawyi wẽtup eꞌat pe morekuat Tawi toꞌe -Uhaꞌaseꞌi Iako eTupana e atunug neran meiũpe aheꞌyi Kanaꞌã tote emotypot yat sese e. 
ACT.7.47	Miꞌi hawyi -Waku esaꞌyru inug e. Miꞌi hawyi morekuat Tawi ikuꞌuro hawyi haꞌyru morekuat Sarumau tunug naꞌyn Tupana yat koro itote e. 
ACT.7.48	Maꞌato watikuap taꞌyn aikotã aheTupana yt toineꞌen kuap i aipo wuat aiminug toꞌyat pe e Etewãu. 
ACT.7.49	Kat pote nimo Tupana toꞌe -Atikyꞌesat pote waku yne waikiru koꞌi tote araꞌapyk hawyi mytyyp yne tote waku uipy heiam topyhuꞌat e. Uiwato kahato. Yt areineꞌen neran i miitꞌin minug uiꞌyat koꞌi pe e. Uiꞌyat wato hap oktan yt uwe i inug kuap are katupono areineꞌen atipy pe iꞌewyte areineꞌen yi tote e. 
ACT.7.50	Uiwat uiminug yne yne waikiru sem hawyi aat yi waty iꞌewyte yne ipuat koꞌi atiꞌatunug yne. Pyno aikotã aru pyno eipe ewetunug uheiam yi tote e Tupana miwan me Isaia 66.1-2 pe e Etewãu toꞌauka teran haria pe.
ACT.7.51	Uiꞌywania e saꞌawyꞌi te pyi ahaꞌaseꞌiꞌin tuꞌuka kahato Tupana mikyꞌesat nug hap ete e. Koitywy miꞌiria ewywuaria eweikupteꞌen eiperia e. Taꞌi ahaꞌaseꞌiꞌin ewywuaria kahato eweikupteꞌen e. Taꞌi eipyꞌa heg kahato aikotã aiꞌywania saꞌawyꞌi wuaria ewy sese eweikupteꞌen e. Tupana Paꞌãu mikyꞌesat koꞌi yt ewetunug hin i eiperia e. Ipyꞌahak sese rakaria wo eweikupteꞌen Tupana piat eikyꞌe hap ete e. Taꞌi ewehoꞌoꞌokenhyp kahato wyti ehewaure kaꞌa koꞌi Tupana ehay kape e. Aikotã aiꞌywania nimuaria ewy kahato ti ewetunug yt naku i saꞌag kahato Tupana mipoꞌoro koꞌi ete e. Taꞌi Tupana mipoꞌororia yne auka haria ti eipe eiꞌywotꞌin pot koꞌi ewy e. 
ACT.7.52	Taꞌi Tupana ehay moherep haria saꞌawyꞌi wuaria yne henoi henoi kahato Hemiit Wakuat uut hamuat hap maꞌato miꞌiria ete wyti ahaꞌaseꞌiꞌin tiꞌatumikyryꞌi kahato hawyi taꞌatuꞌatuꞌuka saꞌag neꞌi e. Taꞌi ahaꞌaseꞌiꞌin ewywuaria eweikupteꞌen katupono gaꞌatpo Tupana tipoꞌoro Temiit Wakuat Aiporekuat nuat sese aikotã toꞌe hap ewy wen maꞌato Miꞌi Miit Wakuat eweimaꞌat saꞌag neꞌi hawyi ti eweiꞌauka saꞌag neꞌi ariaꞌyp posak tote e Etewãu toꞌauka teran haria pe. 
ACT.7.53	Taꞌi iꞌewyte Tupana mipoꞌororia atipy kaipywiaria henoi hãpyk kahato Muisei pe Tupana ehay Miꞌi Miit etiat einapin hamuat wen maꞌato yt eweimohey hin i iꞌatumimoherep koꞌi e. Atipy kaipywiaria ehay pun haria eipe e Etewãu toꞌauka teran haria pe.
ACT.7.54	Miꞌi hawyi mio tã e pote iꞌatupyꞌahak kahato raꞌyn Etewãu ete kyryet kyryet iꞌatuꞌe. 
ACT.7.55	Maꞌato Tupana Paꞌãu Wakuat no toineꞌen kahato Etewãu ete. Miꞌi hawyi tehaꞌat atipy kape Etewãu. Miꞌi tote Tupana mimotypot hap ẽtyhot hap itote taꞌakasa. Miꞌi turan -Aheykeꞌet Iesui itote e. 
ACT.7.56	Ewehaꞌat ro Tupana po sese kawiat ipoĩꞌam naꞌyn e. Are paĩ ikahu kahato ikahu kahato e. Waku kahato itote. Ewehehaꞌat ro e Etewãu iꞌatuepe. 
ACT.7.57	Miꞌi hawyi -Waĩꞌiꞌatuꞌe yt naku i e hat iꞌatuꞌe. Epoꞌinik to katupono yt uruikuap teran i poꞌog ehay iꞌatuꞌe taꞌatuehay pirik wo. Miꞌi haype meremo teꞌeruwewaure kaꞌa hik taꞌatupo wo. Miꞌi hawyi torannia itotiaria tuwat tuwat Etewãu ehay monik hamo. 
ACT.7.58	Miꞌi pote taꞌatuporenotem Etewãu tawa Ierusarẽi myi. Miꞌi hawyi iꞌauka haria teꞌerekamisa hep ium taꞌatuꞌakag kurum iwasu Sauru po pe. Miꞌi hawyi Sauru toꞌe tesuraraꞌin me -Eweiꞌauka ro Etewãu nu wo e haty wo. 
ACT.7.59	Miꞌi hawyi mak makꞌe iꞌatuꞌe nu wo Etewãu auka hamo. Miꞌi turan Etewãu ihay haty wo -Uikaꞌiwat Iesui epo pe raꞌyn atum uipaꞌãu e. 
ACT.7.60	Mio tã toꞌe hawyi tuwepỹꞌãtutuk hawyi -Uikaꞌiwat etiꞌatukyꞌe yn naꞌyn o yne uiꞌauka haria e. Waure wo ereineꞌen uiꞌauka hap kai e haty wo hawyi ipyhu tekꞌe hawyi ikuꞌuro raꞌyn toket sese.
ACT.8.1	Mekewat eꞌat turan kurum iwasu Sauru timoma teran yne Iesui mohey haria tawa Ierusarẽi totiaria. Toiꞌatusatyꞌi satyꞌi kahato Aikaꞌiwat emiitꞌin yne. Miꞌi hawyi iꞌatuehakyꞌeꞌi kahato itote imohey haria. Miꞌi pote teꞌeropopy kahato pya tawa Ierusarẽi kaipyi Sauru piat taꞌatuꞌatuꞌuka hap pupi. Miꞌi hawyi teꞌeruwesytpok kahato aikope aikope waku hap kape kat etawa hit kape kat etawa wato kape tuwat tuwat. Iraniaꞌin tuwat yi Samaria kape maꞌato iraniaꞌin tuwat yi Iuteu kape. Maꞌato Iesui saipepiaria 12 ok takaria yt teꞌeropopy hin i tawa Ierusarẽi pyi. 
ACT.8.2	Miꞌi hawyi Iesui mohey haria koro koꞌi tuwat taꞌatuwy Etewãu piit syp hamo. Taꞌatuꞌasyp turan paa iꞌatuꞌe kahato ikyꞌe haype. Taꞌatusyp hawyi teꞌeruwak kahato itote ikyꞌe kahato haria pote.
ACT.8.3	Miꞌi hap eꞌat pe iꞌatuꞌakag Sauru timoma kahato Iesui mohey haria tawa Ierusarẽi miaria. Miꞌi pote yne iꞌatuꞌyat puo teke teke toiꞌatumoma teran haype. Ihainiaꞌin iꞌewyte haryporiaꞌin toiꞌatuherepꞌi herepꞌi yi upi hawyi toiꞌatupyhyp woꞌopyhik hawe. Miꞌi tet pupi iraniaꞌin Iesui mohey haria teꞌeruwesytpok kahato tawa Ierusarẽi kaipyi teꞌeruwenoꞌẽ.
ACT.8.4	Miꞌi hawyi maꞌato kat etawa pe kat etama pe aikope aikope teꞌeropyhuꞌat hap tote taꞌatuꞌatusytpok kahato sehay wakuat yne Iesui etiat. 
ACT.8.5	Miꞌi hawyi mekewat 7 ok takat Wiripi toto yi Samaria kape. Miꞌi hawyi itote topotmuꞌe tehay wo -Iesui ti Tupana Miꞌairo Aiporekuat nuat e. 
ACT.8.6	Miꞌi hawyi Wiripi po puo Tupana timoherep kahato itotiaria pe tesaika hap. Iwato kahato toimoherep wakuap koꞌi yt miit minug kuap i hap ewy tutunug Wiripi po wo. Miꞌi pote yi Samaria piaria teꞌerahaꞌat kahato iꞌewyte teꞌeruwanetup kahato hawyi -Uhyt mimi koitywy uruimohey raꞌyn Iesui ti rat Tupana Saꞌyru iꞌatuꞌe. Pywo ti rat emienoi Wiripi iꞌatuꞌe. 
ACT.8.7	Miꞌi pote Iesui tiꞌatusopo kahato ahiagnia yi Samaria ywania piit pyi Wiripi po wo. Toiꞌatusopo turan kak iꞌatuꞌe kak iꞌatuꞌe ahiagnia. Ikag motꞌi rakaria toiꞌatumoehãite kahato. Yt hewyry kuap i rakaria toiꞌatumoewyry i raꞌyn. Ipiit heg nakaria toiꞌatupiit moperupꞌi i raꞌyn. 
ACT.8.8	Miꞌi pote yi Samaria totiaria -Waku sakpo waku sakpo En Tupana iꞌatuꞌe taꞌatuehay wepiit kahato popuo.
ACT.8.9	Waku kahato yi Samaria tote wen maꞌato toineꞌen itote wẽtup ok paini Simau e hap het rakat. Miꞌi ti tomikuap ewy inug topo wo yt pywo piat i. Toimoherep kat koꞌi kat koꞌi miitꞌin atumoperupꞌi hap katupono toikyꞌesat topo pe yne miitꞌin haype itotiaria tomohey hap toikyꞌesat. Miꞌi pote toꞌe -Pywo ti rat Tupana mipoꞌoro ahepaini wuat e Simau miitꞌin maꞌat hamo. 
ACT.8.10	-Uito ti poꞌog poꞌog torannia kai e Simau itotiaria pe. Mio tã toꞌe pote iꞌatupap kahato paini koro upi -Pywo ti rat paini Simau ni Tupana misepap nug kuap hat sese iꞌatuꞌe tuꞌisaria itotiaria. 
ACT.8.11	Meremo topo wuat tominug koꞌi wo paini tiꞌatumoperupꞌi yne tawa piaria yi Samaria piaria. Maꞌato topo wo meremo hap wywo toiꞌatumaꞌat kahato miitꞌin tominug yt pywo piat i hamo. 
ACT.8.12	Mekewat eꞌat pe putꞌok e Wiripi itote yi Samaria tote Iesui moherep iꞌatuepiat hamo are. Miꞌi hawyi tohenoi henoi aikotã miitꞌin tunug Taꞌatuporekuat no Tupana hap koꞌi tohenoi -Taꞌi Tupana tipoꞌoro raꞌyn wyti Aiporekuat sese uiwyriaꞌin e. Iesui ti Tupana Miꞌairo Ahehakyeraꞌat hanuat e. Pyno -Woromohey En Iesui eweiꞌe ro hawyi atikyꞌesat En Iesui Uipotypot no eweiꞌe ro mesup uhytꞌiꞌin manaꞌin e Wiripi yi Samaria totiaria pe. Mio tã e hawyi teꞌeruwehik taꞌyn Wiripi mienoi Iesui etiat ete. Miꞌi hawyi taꞌatumohey raꞌyn Wiripi mienoi Iesui etiat. Waku miꞌi hawyi toiꞌatusetꞌok taꞌyn miꞌiria itotiaria haryporiaꞌin ihainiaꞌin yꞌy wo Iesui set upi. -Worohoꞌosetꞌok Iesui mohey haria yꞌy wo e Wiripi iꞌatuepe.
ACT.8.13	Miꞌi hawyi mekewat paini Simau timohey ran hawyi tuwesetꞌok taꞌyn miꞌi yꞌy wo. Miꞌi hawyi toto raꞌyn Wiripi upi katupono toikyꞌesat Wiripi esaika hap ewy -Atikyꞌesat Wiripi esaika hap ewy e. Wiripi ewywuat areineꞌen hawyi mono paini koro wo areineꞌen aru Wiripi ewy e Simau tuwepe. Miꞌi hawyi ipap kahato Wiripi upi. Taꞌakasa teran iminug koꞌi yt miitꞌin minug ewywuat i hap koꞌi kape. -Aikotã som tutunug e tuwanetup hawe paini.
ACT.8.14	Miꞌi hawyi meiũran Iesui potmuꞌeria 12 ok takaria tikuap taꞌyn aikotã yi Samaria piaria Tupana ehay upi raꞌyn teꞌeropyhuꞌat hap. Miꞌi hawyi taꞌatupoꞌoro raꞌyn uhyt Peteru uhyt Iuwãu ikuap hamo. 
ACT.8.15	Peteru Iuwãu putꞌok taꞌatuꞌe hawyi taꞌatuhẽtup Tupana kape Topaꞌãu Wakuat ium Samaria ywania piat hamuat taꞌatuhẽtup. 
ACT.8.16	Katupono saꞌawyꞌi Wiripi tiꞌatusetꞌok yꞌy wo Iesui mohey haria itotiaria wen maꞌato Topaꞌãu Wakuat Tupana yt tum i te mekewat ywania pe. 
ACT.8.17	Miꞌi pote Peteru Iuwãu teꞌeruweponug Iesui mohey haria pakup i koꞌi ete hawyi -Tupana iꞌatuꞌe etum no Epaꞌãu Wakuat Esaꞌyru mohey pakup i haria pe iꞌatuꞌe. Miꞌi hawyi taꞌatusat raꞌyn hawyi iꞌatukai kahato raꞌyn Tupana Paꞌãu Wakuat. 
ACT.8.18	Miꞌi hawyi paini Simau tikuap taꞌyn hawyi -Are paĩ atikyꞌesat kahato Peteru Iuwãu esaika hap e. Pyno aru atikyiꞌat hawyi atum aru Ipaꞌãu uhemiitꞌin me e tuwepe tuwanetup hawe. Miꞌi hawyi toꞌe -Mehin Peteru e atikyꞌesat etum uhepe esaika hap Maꞌãu ium kuap uhepiat hamuat e. Etum naꞌyn uhepe hawyi ti aru saꞌup atum iwato kahato epe e. 
ACT.8.19	Waku kahato areineꞌen eꞌewy mehin katupono miꞌi hawyi atum kuap Ipaꞌãu uhepiat ikyꞌesat haria pe eꞌewy e paini. Iꞌewyte atikyꞌesat ewat esaika hap Tupana ewywuat. Miꞌi pote atum neran eꞌewy Maꞌãu uimikyꞌesat ewywuat nug haria pe. Pyno etum no uhepe esaika hap hawyi uito wy atum kahato haꞌup epe e Peteru pe. 
ACT.8.20	Maꞌato Peteru tiwesat -Uhyt e uiwanetup hawe ti aria koro wuatꞌi eꞌat piat hap kapiat en e. Esaꞌup uato hap yt kan hamo i Tupana miium kyiꞌat hamo e. Waku Tupana tipoꞌoro esaꞌup uato aria koro kape ewywo e. Yt naku i rat erewanetup paini e katupono yne Tupana miium koꞌi yt kat saꞌup i yt uwe i ikyiꞌat kuap e. Yt naku i -Atikyiꞌat teran Tupana miium e. 
ACT.8.21	Ewanetup hap ti yt Tupana kape hin i e. Yt ehepap hin i uruwywo epotpap hap e. 
ACT.8.22	Pyno ehẽtup to poꞌog yn naꞌyn urukaꞌiwat pe -Atoiat yne teran uiminug saꞌag koꞌi hawyi koitywy woromohey En yn uhehakyeraꞌat hamo ere ro urukaꞌiwat Iesui pe katupono ti miꞌi yn ipotputꞌok e emowanetup kahu hamo emoweꞌeg hap nug hamo paini e. 
ACT.8.23	Miꞌi yn emohãpyk kuap e. Yt ikahu hin i wyti ewanetup hap e. Yt ehay se hin i wyti mio tã ere e. Ahiag po pe sese wyti ereineꞌen e iꞌewyte eminug yt naku i hap eko po pe wyti ereineꞌen ne en e Peteru paini Simau me. 
ACT.8.24	Miꞌi hawyi paini paa e kahato hawyi toꞌe haty wo Peteru pe -Ehẽtup to Tupana pe uhehakyeraꞌat hamo mehin e. Yt atikyꞌesat i kahato eꞌe hap ewy topyhuꞌat uhete Tupana kaipyi e paini Simau Peteru pe.
ACT.8.25	Miꞌi hawyi Peteru Iuwãu tiꞌatumuꞌe kahato itotiaria tawa Samaria totiaria yne Iesui mienoi nug hamuat hap ete. Miꞌi hawyi teꞌeraꞌaipok tawa Ierusarẽi kape maꞌato muap upi taꞌatuhenoi henoi yne raꞌyn tawa Ierusarẽi kape muap upiaria tawa hit upi taꞌatuhenoi yi Samaria piaria pe taꞌatuhenoi.
ACT.8.26	Mekewat eꞌat pe Tupana tipoꞌoro temiit atipy kaipywiat Wiripi kape tehay enoi hamo. -Ereto ro meiũpepyi Wiripi e Tupana. Ereto ro yi Samaria pyi aat posak pe mekewat yahig muat muap upi tawa Ierusarẽi pywiat tawa Kasa kapiat upi e Tupana mipoꞌoro Wiripi pe. 
ACT.8.27	Miꞌi hawyi toto raꞌyn yahig koro kape Wiripi Tupana e hap ewy. Miꞌi hawyi itote tehaꞌat hawyi taꞌakasa mekewat muap upi yi Etiopia potypot haryporia kawiat mana Kantasi emiitꞌin akag potpoꞌoro kape. Miꞌi ti yi totiat yara piat kape taꞌakasa taꞌaipok taꞌyn tawa Ierusarẽi myi tetama Etiopia kape. Miꞌi tote saꞌawyꞌi te Ierusarẽi kape toto hawyi totomotypot itote Tupana. Waku yne hawyi taꞌaipok tetama kape i raꞌyn. Miꞌi miit topyhuꞌat Etiopia piat haryporia kawiat morekuat Kantasi ekareꞌen iꞌewyte tetineiru yne ipo piat hat. Morekuat Kantasi ekat yne apykok hanuat topyhuꞌat. 
ACT.8.28	Miꞌi hawyi mekewat yara puo tuwemuꞌe aat Tupana miwan ete. Isaia miwan ete tuwemuꞌe toimowẽpap apyk pe pykai ihũ Kawaru koꞌi heꞌyara heroto yi upi hetama Etiopia kape. 
ACT.8.29	Miꞌi howawiat Wiripi ehaꞌat turan Tupana toꞌe -Ereto ro Wiripi. Ereput ro mekewat yara upi e. 
ACT.8.30	Mio tã e hawyi punꞌe raꞌyn hupi Wiripi. Miꞌi hawyi putꞌok e mekewat miit morekuat powyro hat ete. Miꞌi turan mekewat miit tomowẽpap taꞌyn Tupana ehay moherep hat Isaia miwan. Wiripi tikuap hawyi tuwẽpowat -Etikuap apo kat e kat e tohenoi iwan me mehin e. 
ACT.8.31	Miꞌi pote toiwesat -Yt rat uhyt e. Yt uwe i rat uimuꞌe miꞌi pote rat yt atikuap kuap i rat e maꞌato uimuꞌe pote ti ren meremo atikuap e. Mio tã toꞌe hawyi -Pyno ereke ro uhyt eraꞌapyk to meiũpe uiꞌyatype e. 
ACT.8.32	Saꞌawyꞌi wuat Tupana mienoi Isaia piat ete tuwemuꞌe kahato. Mio tã e Isaia -Aikotã aihũ Uweiria toto toꞌauka hamo hawyi yt tuꞌuka hin i toꞌauka haria wywo e. Miꞌi hap ewy wyti aru Uimipoꞌoro toto toꞌauka hamo e. Iꞌewyte aikotã aihũ mepyt yt ihay hin i wahapꞌok hap eꞌat pe hap ewy ti aru Uimipoꞌoro yt waĩꞌe i tohoꞌopot hap eꞌat pe e. 
ACT.8.33	Iꞌywania yt timotypot hin i Uimipoꞌoro hawyi yt kat hamo i taꞌatuꞌauka saꞌag e. Taꞌatuwat taꞌatuminug yt ikahu i pote yt taꞌatukyꞌesat i henoi hap. Miꞌi pote saꞌag kahato taꞌatumohit e. Yt hãpyk hin i morekuaria titek Uimipoꞌoro e. Yt naku i kahato aru iꞌauka haria teꞌeropyhuꞌat wuatꞌi eꞌat pe e Tupana e Isaia pe Isaia 53.7-8 kaipyi toimowẽpap. 
ACT.8.34	Miꞌi hawyi apo e Wiripi pe -Pyno Isaia henoi tuwetiat apo sio wẽtup ok etiat tohenoi yian mete e. 
ACT.8.35	Miꞌi hawyi Wiripi tiwesat topyꞌa pyi -Taꞌi yt tuwetiat i wyti tohenoi maꞌato Tupana Mipoꞌoro Ahehakyeraꞌat hat Iesui etiat wyti Tupana ehay moherep hat Isaia henoi saꞌawyꞌi ahepe yianme miwan me e Wiripi. Miꞌi hawyi toimoherep yne mekewat miwan me Iesui etiat mekewat morekuat emiit pe. 
ACT.8.36	Miꞌi hawyi putꞌok iꞌatuꞌe yꞌy ete. Miꞌi hawyi Morekuat powyro hat toꞌe -Meiko yꞌy uhyt waku apo uhetꞌok en meikowat yꞌy pe e Wiripi pe. 
ACT.8.37	Mio tã e pote -Taꞌi mehin e pywo etomohey Iesui toineꞌen Ehakyeraꞌat hat epyꞌa pe pote ti waku worosetꞌok e. Miꞌi hawyi toiwesat -Uhyt e pywo ti rat atomohey sakpoꞌe Iesui ti Aiporekuat nuat Tupana Mipoꞌoro e. Miꞌi Miit ti Tupana Saꞌyru sese atomohey kahato mehin e Wiripi pe. -Pyno waku e Wiripi. 
ACT.8.38	Miꞌi hawyi morekuat emiit akag toꞌe temiitꞌin me -Ewemopyhuꞌat ro meremo uheꞌyara mesuwe yẽpeke muap tote e. Miꞌi hawyi yara yi totiat pyi tuwenoꞌẽ yꞌy kape. Miꞌi hawyi tuwehytꞌok yꞌy pe. Miꞌi hawyi Wiripi hetꞌok taꞌyn miꞌi. 
ACT.8.39	Miꞌi hawyi tuwenoꞌẽ yꞌy pyi hawyi yt tuwekuap i raꞌyn Wiripi katupono Tupana Paꞌãu tioto raꞌyn meremo itote pyi hawyi yt uwe i raꞌyn yahig note Wiripi. Miꞌi hawyi morekuat emiit toto raꞌyn tetama kape iwepiit kahato raꞌyn tuwehum kahato raꞌyn Tupana ete. 
ACT.8.40	Miꞌi turan Wiripi tuwemoherep i raꞌyn tawa Asutu pe. Miꞌi hawyi tawa Asutu piaria toiꞌatumuꞌe kahato Iesui ete. Miꞌi hap totepyi toto i raꞌyn Sesareia kape maꞌato toto turan yne tawa hit upi toiꞌatumuꞌe yne muap upi tokosap mo.
ACT.9.1	Mekewat eꞌat pe mekewat Sauru e hap het rakat toineꞌen Ierusarẽi me. Miꞌi ti ipyꞌahak kahato poꞌog Iesui mohey haria ete -Atiꞌatuꞌuka yne Iesui emiitꞌin e Sauru topyꞌa pe. Atiꞌatumoma torannia eipe e haty wo ipotmuꞌeria pe. Eimoma hap yn atikyꞌesat e. Miꞌi haype toto raꞌyn paꞌi koro kape Ierusarẽi miat kape. 
ACT.9.2	Miꞌi hawyi toꞌe paꞌi koro pe -Uipoꞌoro ro en tawa Tamaku kape katupono atikyꞌesat kahato atikat teran mekewat wẽtup muap mohey haria itotiaria e. Taꞌi ihainiaꞌin iꞌewyte haryporiaꞌin imohey haria atiꞌatupytyk pytyk teran hawyi ti ateropoꞌok teran meikowo ewowi Ierusarẽi kape iꞌatuꞌapiheg hamo e. Miꞌi tupono ti emiwan atikyꞌesat ekaipyi uipoꞌoro epiat hap miꞌi hap nug hamo mehin e Sauru paꞌi koro pe. Miꞌi hawyi tutum Sauru pe mekewat ipoꞌoro hap miwan etiat. Mio tã toꞌe -Tawa Tamaku piaria Iuteuria paꞌi koꞌi e ewetunug no yne Sauru mikyꞌesat koꞌi ewy e miwan me. 
ACT.9.3	Miꞌi hawyi Sauru toto tawa Tamaku kape yi upi. Miꞌi hawyi porap putꞌok e tawa Tamaku tote turan meremo putꞌok e Sauru ete ariãty hẽtyhot kahato rakat. Miꞌi hawyi hẽtyhot pyꞌasetpe toineꞌen. 
ACT.9.4	Miꞌi pote Sauru taꞌat yi tote hawyi toikuap sehay -Sauru Sauru e kat hamo ten uhatyꞌi hatyꞌi en e. 
ACT.9.5	Miꞌi pote toiwesat -Uweĩ En Mehin e. Miꞌi hawyi -Uito rat Emisatyꞌi satyꞌi sese Iesui e toiwesat. 
ACT.9.6	-Sauru e epoĩꞌam no hawyi ereto ro tawa Tamaku kape. Itote ti aru etikuap taꞌyn aikotã waku etunug hamuat hap e Iesui. 
ACT.9.7	Itote ti Sauru wyriaꞌin ikuap taꞌyn wy atipy kaipywiat sehay maꞌato ihay rakat yt teꞌeraꞌakasa i. Miꞌi pote yt kat iꞌatuꞌe kuap i raꞌyn. Miꞌi hawyi Sauru iꞌapeꞌokꞌam yi totepyi hawyi mehitꞌe wen maꞌato yt taꞌakasa i raꞌyn yt kat i heremo. 
ACT.9.8	Miꞌi hawyi taꞌatukyꞌesat eroto raꞌyn muap upi tawa Tamaku kape yt ihapytig i pote. 
ACT.9.9	Itote myẽꞌym eꞌat yt kat i taꞌakasa. Yt kat i tutuꞌu teran yt teꞌyꞌu i wyti Sauru.
ACT.9.10	Miꞌi hawyi tawa Tamaku pe wẽtup ok Iesui emiit toineꞌen Anania e hap het rakat. 
ACT.9.11	Miꞌi pe imuꞌetu Iesui toꞌe -Anania ereineꞌen apo e. Miꞌi pote -Taꞌi areineꞌen Uikaꞌiwat e. -Pyno epoĩꞌam no katupono woropoꞌoro teran Iuta yat kape mekewat muap hãpyk takat rotiat yat kape e. Putꞌok ere Iuta yat piat hawyi ti aru etikat Sauru e hap het rakat tawa Tasu piat wemotag hat. 
ACT.9.12	Katupono tohẽtup taꞌyn mesup uhowowi e. Mio Sauru taꞌakasa raꞌyn tomuꞌetu ewowi Anania e. Pyno ereke toꞌyat piat hamuat hap kape taꞌakasa raꞌyn tomuꞌetu e. Epo wuat tomoehapytig hamuat hap toikuap taꞌyn tomuꞌetu e Anania pe. 
ACT.9.13	Miꞌi hawyi Anania tiwesat -Uikaꞌiwat e uruikuap kahato ti mekewat miit e. Taꞌi yt naku i kahato ti mekewat Sauru e. Taꞌi iraniaꞌin henoi kahato uhepe mekewat miit etiat -Miꞌi miit wyti Iesui mohey haria tawa Ierusarẽi miaria mosatyꞌi satyꞌi hat sese wyti iꞌatuꞌe. 
ACT.9.14	Mesup taꞌyn wyti tuut urupoꞌi poꞌi hamo Uhyt e. Taꞌi paꞌi kororia mipoꞌoro ti Sauru urupyhik hanuat e Anania. 
ACT.9.15	Miꞌi hawyi Iesui toꞌe -Taꞌi atikuap taꞌyn wen maꞌato ereto ro Sauru kape katupono uipo piat raꞌyn wyti miꞌi. Uimiꞌairo sese raꞌyn miꞌi e. Taꞌi atipoꞌoro wyti aru Sauru wuatꞌi ywania kape uhenoi hamo e. Morekuaria piat uimoherep hamo wyti aru atipoꞌoro Sauru e. Isareu ywania pe iꞌewyte iraniaꞌin ywania pe ti aru atipoꞌoro miꞌi miit e. 
ACT.9.16	Maꞌato ti aru uimoherep turan aikope aikope toto hap tote tohoꞌopot kahato aru uhetiat uhehay enoi hap upi e. Yt tuwemoti hin i ti aru uhet moherep miitꞌin miat turan e. Miꞌi pote ti aru tohoꞌopot kahato uimoherep wuatꞌi ywania puo turan e. Hoꞌopot kahato hap wyti aru atomoherep Sauru pe e Iesui Anania pe. 
ACT.9.17	Miꞌi hawyi toto raꞌyn Anania Sauru kape Tupana piat topoꞌoro hap ewy. Putꞌok toꞌe hawyi Anania tuweponug hawyi toꞌe -Uiwyꞌok Sauru e Aikaꞌiwat Koro Iesui uipoꞌoro mesup emoehãite hamo e. Gaꞌatpo tuwemoherep epe muap upi e. Miꞌi Miit uipoꞌoro mesup katupono toikyꞌesat kahato ehapytig sese hap iꞌewyte tutum neran epe Topaꞌãu Wakuat yn e Sauru pe Anania. 
ACT.9.18	Mio tã e hawyi hewo raꞌyn pira pe ewywuat Sauru eha pyi hawyi ihapytig i raꞌyn hawyi iꞌapeꞌokꞌam naꞌyn hawyi Anania hetꞌok taꞌyn yꞌy wo. 
ACT.9.19	Miꞌi hawyi ti Sauru tenuk i raꞌyn. Waku hawyi hesaika i raꞌyn.
ACT.9.19	Miꞌi hawyi Sauru toineꞌen motꞌi Iesui mohey haria wywo tawa Tamaku pe. 
ACT.9.20	Miꞌi hawyi itote tohenoi kahato haty wo -Iesui ti Tupana Saꞌyru sese e toꞌywania Iuteuria pe taꞌatuwoꞌomuꞌe hawe Tupana motypot yat pe. 
ACT.9.21	Mio tã e pote teꞌeroꞌe toꞌope -Iesui mohey haria atuuka hat raꞌyn apo meiũ iꞌatuꞌe. Paꞌi kororia mipoꞌoro Iesui mohey haria poꞌi poꞌi hanuat apo meiũ miit iꞌatuꞌe iꞌywania toꞌope. 
ACT.9.22	Maꞌato Sauru henoi poꞌog neꞌi wakuap. Toiꞌatumoperupꞌi tehay wo tawa Tamaku piaria -Pywo pe ti Iesui ti Tupana Mipoꞌoro Miitꞌin Porekuat nuat e. 
ACT.9.23	Toiꞌatumuꞌe kahato aat kaꞌap pote -Waĩꞌiꞌatuꞌe maꞌato toiꞌatumuꞌe te hawyi -Toꞌiro watiꞌauka Sauru iꞌatuꞌe. Toꞌiro watimopoꞌinik ihay saꞌag iꞌatuꞌe toꞌope Iuteuria. 
ACT.9.24	Maꞌato Sauru tikuap taꞌyn iꞌatuꞌe hap tetiat toꞌauka irane hap. Miꞌi hawyi topopy teran tawa Tamaku pyi wen maꞌato suraraꞌin tipyhyp taꞌyn mekewat okenꞌypy wato iꞌauka hamo. 
ACT.9.25	Maꞌato wãtym naꞌyn hawyi Iesui mohey haria tipowyro raꞌyn iwẽtem hap ete yrysakag wato pe. Taꞌatumoꞌapyk taꞌyn yi kape haity pe tawa ekurara ywaiti rakat sakpo taꞌatuenotem naꞌyn Sauru yi kape.
ACT.9.26	Tawa sakpo hawyi topopy raꞌyn Sauru tawa Ierusarẽi kape. Putꞌok e Sauru tawa Ierusarẽi note hawyi toto teran Iesui mohey haria wywo maꞌato yt teꞌeruwehik teran hin i Sauru ete kat pote teꞌerokenꞌẽ ipupi katupono yt taꞌatumohey i te Iesui mohey hatno toineꞌen hap pote. 
ACT.9.27	Maꞌato mekewat mehin Panape tipowyro kahato Sauru. Miꞌi hawyi motpoꞌororia 12 ok takaria kape totioto Pauru imohey Iesui etiat hap enoi hamo. Miꞌi hawyi Panape toꞌe iꞌatuepe -Aikaꞌiwat Iesui ti tuwemoherep taꞌyn Sauru pe tawa Tamaku kapiat muap tote e Panape. Miꞌi tote ti taꞌakasa raꞌyn Aipotypot Iesui kape e. Miꞌi hawyi ti aiꞌewy raꞌyn toimohey Iesui e. Pywo ti rat Iesui mohey hat sese wo mio Sauru e. Taꞌi tohenoi kahato raꞌyn Iesui tawa Tamaku piaria pe e Panape. 
ACT.9.28	Miꞌi hawyi motpoꞌororia 12 ok takaria -Waku kahato iꞌatuꞌe. Miꞌi hawyi Sauru topyhuꞌat iꞌatuwywo raꞌyn. Miꞌi hawyi hewyry kahato iꞌatuwywo raꞌyn tawa Ierusarẽi me. Karapeĩ tuwat Ierusarẽi myi hawyi Sauru toto iꞌatuwywo iꞌatuewyry hap upi Iesui ehay moherep hamo. 
ACT.9.29	Miꞌi hawyi Sauru tomoherep kahato raꞌyn tehay wakuat Iesui etiat yne miitꞌin me. Yt uwe pupi i raꞌyn tokenꞌẽ -Tupana Mipoꞌoro Ahehakyeraꞌat hat ti Iesui e torannia pe Sauru.
ACT.9.29	Miꞌi hawyi itote Sauru henoi kahato itotiaria Kereku pusu kuap haria pe. Iꞌewyte yne Iesui etiat tohenoi aat kaꞌap kahato. Yt ipo hep hin i. Miꞌi hawyi apo apo iꞌatuꞌe Sauru pe iꞌatumikuap oktan niatpo sese sehay wen maꞌato waku pe yne toiꞌatuwesat. Miꞌi hawyi tuꞌuka kahato teran taꞌatuehay wo. -Pyno waku watiꞌauka mekewat Sauru iꞌatuꞌe toꞌope. 
ACT.9.30	Miꞌi hawyi Iesui potmuꞌeria tikuap taꞌyn Sauru auka teran itotiaria piat hap. Miꞌi hawyi Sauru taꞌatuereto raꞌyn wẽtup tawa kape mekewat tawa Sesareia kape i raꞌyn. Miꞌi hawyi tawa Sesareia pyi taꞌatupoꞌoro mehin Sauru yꞌy wato sakpo raꞌyn tetawa Tasu e hap kape i raꞌyn yara puo. 
ACT.9.31	Miꞌi hawyi Iesui mohey haria waku pe i raꞌyn tukupteꞌen tawa Iuteia Karireia hawyi Samaria pe katupono iꞌatusatyꞌi satyꞌi haria iꞌatuꞌuka teran haria iꞌatupohep porapꞌi pote. Waku iꞌatuꞌe toꞌope. Miꞌi hawyi teꞌeruwemoesaika kahato raꞌyn Iesui mohey hawe. Iꞌatuwepiit raꞌyn. Miꞌi hawyi yt uwe pupi i teꞌerokenꞌẽ.
ACT.9.32	Mekewat eꞌat pe Peteru hewyry i raꞌyn yne tawa puo Iesui mohey haria pakup i rakaria Tupana mimowakuaria miitꞌin upi ikuap hamo. Meiũran putꞌok toꞌe tawa Irita pe. Miꞌi tote toineꞌen Iesui mohey haria wywo. 
ACT.9.33	Miꞌi hawyi itote Peteru tipuẽti Eneia e hap het rakat 8 iꞌaman mot pe toineꞌen yni pe aat kaꞌap yt hewyry kuap i rakat pote. 
ACT.9.34	Miꞌi hawyi toꞌe Peteru tope -Mehin Eneia e Aiporekuat Iesui ti emopoĩꞌam naꞌyn mehin e. Pyno epoĩꞌam no uhyt hawyi etiꞌokpoꞌi ro eꞌyni hawyi ewyry ro e Peteru tope. Mio tã e hawyi meremo ipoĩꞌam. 
ACT.9.35	Karapeĩ tawa Irita piaria iꞌewyte Tawa Saruna piaria teꞌeraꞌakasa Iesui mimopoĩꞌam kape hawyi teꞌeruwemorem kahato Aikaꞌiwat kape. Teꞌeruwat raꞌyn taꞌatuetupanaria kaipyi.
ACT.9.36	Miꞌi hawyi tawa Iope pe wẽtup ok haryporia Iesui mikyꞌesat nug hat toineꞌen. Miꞌi ti mana Turaka e hap het rakat. Miꞌi haryporia inug waku kahato aat kaꞌap. Toiꞌatupowyro kahato miitꞌin miwaure koꞌi. Toiꞌatupoi hesyꞌat rakaria. Iwese kahato hap toimoherep yne ihakyꞌeꞌi rakaria pe. Toiꞌatupowyro hatek takaria. Tekareꞌen ahyt toimoꞌẽ yt hekat i rakaria pe. Wẽtup het Tapita iꞌatuꞌe Kereku pusu kuap haria. 
ACT.9.37	Maꞌato mekewat eꞌat iꞌahuu kahato raꞌyn hawyi mana Turaka ikuꞌuro raꞌyn. Miꞌi hawyi wẽtup ok 10 iꞌokpuk hawyi akipy ywaiti tote taꞌatupag ikuꞌuro rakat. 
ACT.9.38	Miꞌi hawyi Iesui potmuꞌeria tawa Iope totiaria tikuap taꞌyn Peteru ieineꞌen tawa Irita piat hap. Tawa Irita yt pya hin i tawa Iope kaipyi toineꞌen. Miꞌi pote ipotmuꞌeria tipoꞌoro ihainia typy ok Peteru kat hamo meremo. Taꞌatupuẽti hawyi -Toꞌiro tawa Iope kape meremo Peteru iꞌatuꞌe. Miꞌi pote meremo toto raꞌyn iꞌatuwywo. 
ACT.9.39	Miꞌi hawyi putꞌok e raꞌyn itote hawyi Peteru taꞌatueraꞌam akipy ywaitiat kape. Itote hiwu koꞌi teꞌeruwak kahato taꞌatupowyro hat mana Tapita ikuꞌuro hap haty kahato iꞌatuete pote. Miꞌi hawyi hiwu koꞌi timoherep Peteru pe ikuꞌuro rakat minug sokpe koꞌi mana Tapita miium iꞌatuepiat saꞌawyꞌi wuat koꞌi -Mimi iꞌatuꞌe miꞌi tã mana Tapita tum tominug sokpe uruepe saꞌawyꞌi uruehakyꞌeꞌi pote iꞌatuꞌe taꞌatuwak popuo. 
ACT.9.40	Miꞌi hawyi Peteru toꞌe iꞌatuepe -Manaꞌin pywo ti rat atikuap taꞌyn e. Pyno uhehay teran Tupana wywo e. Pyno uiꞌatoiat mesuwe porapꞌi e. Tuwat hiwu koꞌi itote pyi hawyi Peteru tuwepỹꞌãtutuk hawyi toꞌe -Iesui e timoieineꞌen i ro mana Tapita e. Miꞌi hawyi tuwemorem iꞌokpuk takat kape hawyi toꞌe -Mana Tapita epoĩꞌam no guꞌuro pyi e. Miꞌi hawyi mehitꞌe raꞌyn mana Tapita hawyi tehaꞌat raꞌyn Peteru kape. Miꞌi hawyi mana Tapita tuweꞌãpeꞌokꞌam naꞌyn teꞌyni pyi. 
ACT.9.41	Miꞌi hawyi Peteru tat mana Tapita ipo ete hawyi toimopoĩꞌam naꞌyn heꞌyni pyi. Miꞌi hawyi taꞌam naꞌyn. Miꞌi hawyi Peteru tiꞌatukay kay imohey haria itotiaria iꞌewyte hiwu koꞌi. Putꞌok iꞌatuꞌe hawyi toimoherep mana Tapita iꞌatuepe. 
ACT.9.42	Meiũran mekewat sehay yne Iope piaria tikuap Iesui piat mana Tapita moieineꞌen pakup i raꞌyn hap hawyi ti taꞌatumohey kahato raꞌyn Aipotypot Iesui. 
ACT.9.43	Miꞌi hawyi Peteru topyhuꞌat potꞌi tawa Iope pe towyꞌok Simau yat pe mekewat miat atukãꞌã hat yat pe toineꞌen.
ACT.10.1	Mekewat eꞌat pe toineꞌen tawa Sesareia pe wẽtup ok suraraꞌin akag Kuneriu e hap het rakat. Typyꞌi kahato iwat hesuraraꞌin. Mekewat Itaria ywania esuraraꞌin akag wo toineꞌen tawa Sesareia pe. 
ACT.10.2	Surara koro Kuneriu ti waku nug kahato hat toineꞌen iꞌewyte topyꞌa pywiat Tupana mohey hat sese toineꞌen. Yne iꞌyat piaria imepytꞌin iharyꞌi Tupana mohey haria tukupteꞌen itote. Surara Kuneriu timoꞌẽ kahato tekat koꞌi Iuteu ywania ihakyꞌeꞌi rakaria pe. Ihay kahato aat kaꞌap Tupana wywo topyꞌa pyi miꞌi miit. 
ACT.10.3	Wẽtup eꞌat pe surara Kuneriu topotpap kahu raꞌyn hawyi wãtymꞌi kape taꞌakasa raꞌyn tomuꞌetu Tupana mipoꞌoro atipy kaipywiat hap kape. Miꞌi hawyi atipy kaipywiat suut hat toꞌe -Surara Kuneriu ereineꞌen apo e. 
ACT.10.4	Miꞌi pote Kuneriu gytꞌe hawyi tehaꞌat kahato raꞌyn Tupana mipoꞌoro atipy kaipywiat kape hawyi toiwesat -Areineꞌen meiũpe Uikaꞌiwat e. Kat e hap som Tupana tikyꞌesat atunug hap e. Miꞌi pote mekewat atipy kaipywiat tiwesat -Mehin e pywo ti rat ehay tewowiat hap kape ti Tupana tuwehum kahato e. Iꞌewyte emimoꞌẽ ihakyꞌeꞌi rakaria powyro hap koꞌi Tupana mowepiit kahato hap topyhuꞌat mehin e. Tuwehum kahato tomotypot hap eminug koꞌi ete mehin e. 
ACT.10.5	Miꞌi tupono toikyꞌesat etipoꞌoro epotpoꞌororia tawa Iope kape hap e. Miꞌi totepyi toikyꞌesat etiꞌatukay kay temiitꞌin Simau Peteru ewowi mehin e. 
ACT.10.6	Hemiit Peteru ti toineꞌen wẽtup ok Simau yat pe yꞌy Ukyt Koro hy ẽpekiat ieineꞌen hat yat pe e. Miat pe mokãꞌã nug hat yat pe toineꞌen mekewat yꞌy wato ẽpekiat tote e. Pyno etikay kay ro mekewat Peteru ewewowi mehin emuꞌe hamo katupono Tupana tikyꞌesat etunug hap e atipy piat surara akag Kuneriu pe. 
ACT.10.7	Mio tã toꞌe hawyi taꞌaipok i raꞌyn atipy kape. Miꞌi hawyi surara akag Kuneriu tikay kay tuwewawi typy ok temiitꞌin sese iꞌewyte temiit sese surara kawiat Tupana mohey kahato hat toikay kay. 
ACT.10.8	Toiꞌatukay kay tuwewawi temiitꞌin sese myẽꞌym ok hawyi toimoherep tomuꞌetu wuat iꞌatuepe. Miꞌi hawyi -Pyno mukiꞌite worohoꞌopoꞌoro tawa Iope kape mekewat Peteru kat hamo e iꞌatuepe.
ACT.10.9	Ihatꞌok hawyi tuwat raꞌyn Peteru kat hamo. Atposake porap turan putꞌok iꞌatuꞌe raꞌyn mekewat yꞌy wato ẽpekiat yt pya hin i mekewat Simau yat ete. Miꞌi turan Peteru taꞌam naꞌyn getap akipy ywaiti rakat rote Tupana wywuat tehay hamo e. 
ACT.10.10	Miꞌi tote hesyꞌat kahato Peteru tomiꞌu nug Simau miat turan. Miꞌi hawyi tomuꞌetu wuat ewy taꞌakasa. Miꞌi turan tehaꞌat atipy kape. 
ACT.10.11	Miꞌi hawyi taꞌakasa ikaꞌa atipy pe okenꞌypy ewywuat. Miꞌi puo mysop iwato rakat ikytsig nakat ewywuat taꞌakasa ikaꞌa pyi taꞌapyk yi kape hap taꞌakasa 4 haity iꞌapy etiat rakat taꞌakasa. 
ACT.10.12	Miꞌi mysop kytsig muo Peteru taꞌakasa kat koꞌi kat koꞌi miꞌu puꞌi koꞌi yt naku i toꞌywania miꞌu wuat rakat kape taꞌakasa. Moĩ koꞌi uruwu koꞌi gaꞌapy piat ipyt etiat hewyry rakat koꞌi yt naku i Iuteuria miꞌu wuat rakat koꞌi kape taꞌakasa tomuꞌetu. 
ACT.10.13	Iꞌewyte toikuap sehay atipy kaipyi -Peteru e epoĩꞌam no hawyi etiꞌatuꞌuka ro meimewat miꞌu emiꞌu wo mehin e. Ehuꞌu ro uimiium emiꞌu wuat miꞌu puꞌi e. 
ACT.10.14	Maꞌato Peteru tiwesat -Yt naku i rat miꞌi ewywuat uimiꞌu puꞌi Uikaꞌiwat e katupono meimewat ipuꞌi yt naku i aimiꞌu wo aito Iuteuria ywania pote Mehin e. Taꞌi uimotag hap upi mesup te yt karãpe i miꞌi tã meimewat miꞌu puꞌi ewywuat atuꞌu paĩ Uhyt e. Yt naku i miꞌi aimiꞌu wo e. 
ACT.10.15	Miꞌi hawyi toikuap pakup i sehay atipy kaipywiat -Waĩ mio tã ere teiꞌo e katupono kat koꞌi kat koꞌi puꞌi Tupana tiꞌatumowaku kahato miꞌi pote waku kahato yne aimiꞌu wo e. 
ACT.10.16	Myẽꞌym mo taꞌakasa tomuꞌetu wuat ewywuat hawyi taꞌaipok i raꞌyn mekewat sokpe kawiat miat eiam.
ACT.10.17	Miꞌi hawyi Peteru tuwanetup kahato -Kat e hap som Tupana toꞌe teran uimuꞌetu e. Kat koꞌi som toimoherep teran uhepe e tuwepe tuwanetup kahato hawe. Miꞌi turan surara Kuneriu miꞌatupoꞌororia wẽtup ywania putꞌok iꞌatuꞌe raꞌyn itote. Maꞌato miꞌi ywania wywo yt karãpe i Iuteuria iꞌatuehay. 
ACT.10.18	Miꞌiria okenꞌypyke pyi teꞌeruwatka -Simau Peteru toineꞌen apo meiũpe iꞌatuꞌe. 
ACT.10.19	Miꞌi turan Peteru tuwanetup tumuꞌetu wuat kape hawyi Tupana Paꞌãu toꞌe tope 
ACT.10.20	-Pyno ereto ro iꞌatuewowi e. Yt erekenꞌẽ teiꞌo iꞌatupupi katupono uimipoꞌororia yne meimuẽwuaria e Tupana Peteru pe. 
ACT.10.21	Miꞌi hawyi Peteru taꞌapyk getap akipy ywaitiat kaipyi yi kape. Miꞌi hawyi toꞌe iꞌatuepe -Uito ti meiũ eimikat e. Kat hamo uikat eipe e iꞌatuepe. 
ACT.10.22	Miꞌi hawyi taꞌatuwesat -Taꞌi urukaꞌiwat Kuneriu urupoꞌoro ewowi uhyt iꞌatuꞌe. Urukaꞌiwat ti 100 ok surara akag wo ieineꞌen hat urupoꞌoro mehin iꞌatuꞌe. Iꞌewyte uruꞌakag ni Tupana mohey kahato hat toineꞌen iꞌatuꞌe. Toimotypot Etupana yn iꞌatuꞌe. Waku kahato urupoꞌoro hat. Hãpyk yn nug wuatꞌi eꞌat piat hat uhyt iꞌatuꞌe. Yne eꞌywania Iuteuria uruetawa totiaria ikuap urukaꞌiwat Kuneriu ewaku hap iꞌatuꞌe. Gaꞌatpo ti Tupana Paꞌãu Wakuat ihay kahato urukaꞌiwat pe -Etikay kay ro uhemiit Peteru eꞌyat kape enapin hamo e uruꞌakag Kuneriu pe iꞌatuꞌe. Miꞌi pote mesup ti urupoꞌoro ewowi toikyꞌesat ereto tewowiat hap mehin iꞌatuꞌe Peteru pe. 
ACT.10.23	-Pyno meiũpe ro ehewãtym hawyi mukiꞌite waku watuwat eikaꞌiwat yat kape e. Pyno eiwehytꞌok to uhytꞌiꞌin e Peteru meimuẽwat tawa Iope pe. Ihatꞌok hawyi toto raꞌyn Peteru iꞌatuupi iꞌewyte Iesui potmuꞌeria tawa Iope piaria iraniaꞌin tuwat Peteru upi.
ACT.10.24	Wẽtup eꞌat pe tuwat hawyi putꞌok iꞌatuꞌe raꞌyn tawa Sesareia pe. Miꞌi tote mehin Kuneriu hekatup kahato raꞌyn Peteru ihay kuap hamo. Miꞌi pote toiꞌatunug yne kahato toꞌywotꞌin totyꞌin towyriaꞌin toiꞌatukay kay Peteru ehay kuap hamo toꞌyat kape. 
ACT.10.25	Miꞌi hawyi Peteru putꞌok e Kuneriu yat eꞌokenꞌypyke hawyi meremo Kuneriu tuwepỹꞌãtutuk howa kape tepiat Peteru motypot hamo maꞌato Peteru timopoĩꞌam neꞌi. 
ACT.10.26	Miꞌi hawyi toꞌe -Waĩ yt uimotypot teiꞌo Tupana ewy mehin kat pote uito miit kawiat eꞌewywuat e. 
ACT.10.27	Miꞌi hawyi iꞌyat pe Peteru teke toꞌoehay toꞌoehay popuo. Miꞌi hawyi putꞌok iꞌatuꞌe raꞌyn akipy koro tote hawyi Peteru tehaꞌat hawyi iꞌatu kahato miitꞌin tukupteꞌen itote Itaria ywania. 
ACT.10.28	Miꞌi hawyi Peteru tuwẽpowat iꞌatuewowi -Uhytꞌiꞌin manaꞌin e yt naku i wyti uruto Iuteu ywania iraniaꞌin ywania wywo toꞌoewaku iꞌatuꞌe ti urueko enoi haria uruepe e. Haꞌawytepyi mio tã iꞌatuꞌe uruepe urumuꞌe haria are wen maꞌato gaꞌatpo Tupana tomoherep uhepe tehay sese miꞌi hap ete. Mio tã toꞌe -Peteru e yt etimohit reiꞌo wẽtup ywania e. Yt naku i eiꞌywania yt ere teiꞌo iraniaꞌin ywania pe e uhepe e. Yt Tupana miꞌairoria eiꞌywania yt ere teiꞌo wẽtup ywania pe e Tupana uhepe e. 
ACT.10.29	Miꞌi tupono ti ariot meremo ehewowi mesup eimikyꞌesat ewy e. -Yt naku i areto eiꞌyat kape yt areꞌe hin i uikay kay haria pe e. Yt urueko ewy i pykai ariot raꞌyn mehinꞌin manaꞌin e. Maꞌato kat hamo uikay kay hap yt atikuap hin i te e. Pyno ewehenoi ro kan hamo uikay kay meikowo hap e Peteru surara Kuneriu ywania pe. 
ACT.10.30	Miꞌi hawyi Kuneriu tiwesat -Mehin Peteru e gaꞌatpuo rẽ gaꞌatpo wãtymꞌi uhehay Tupana wywo meiũpe uiꞌyat pe turan araꞌakasa wẽtup ok miit hesokpe mehit kahato rakat kape e. 
ACT.10.31	Miꞌi miit toꞌe uhepe atipy kaipyi -Kuneriu e Tupana tikuap kahato raꞌyn ehay tewowiat hap e. Taꞌi Tupana tikuap taꞌyn ihakyꞌeꞌi rakaria piat ekareꞌen moꞌẽ hap mehin e. 
ACT.10.32	Miꞌi pote waku etipoꞌoro emiitꞌin tawa Iope kape Tupana emiit Simau Peteru kat hamo e. Miꞌi miit toineꞌen wẽtup ok Simau yꞌy wato hy ẽpekiat ieineꞌen hat miat pe mokãꞌã hap nug hat yat pe e ti uhepe atipy kaipywiat e. 
ACT.10.33	Miꞌi hawyi meremo worokay kay uruewawi Tupana mikyꞌesat ewy e. Pywo ti rat waku kahato eriot hap mehin e. Miꞌi pote ti urutuwaꞌatunug kahato meiũpe mesup ehay kuap hamo mehin e. Iꞌewyte ti uruikuap taꞌyn Tupana toineꞌen meiũpe hap e. Miꞌi pote ehenoi ro uruepe aikotã som yne yne imikyꞌesat ewywuat hap e surara Kuneriu Peteru pe.
ACT.10.34	Miꞌi hawyi Peteru toꞌe tehay wo -Mehinꞌin manaꞌin e mesup ti atikuap sese raꞌyn Tupana wuatꞌi ywania kyꞌe hat koro toineꞌen hap e. Taꞌi toiꞌatukyꞌe wuatꞌi miitꞌin paĩ e. Saꞌawyꞌi uruto Iuteu ywania Tupana mikyꞌe koꞌi tukupteꞌen hap kape yn arewanetup e maꞌato koitywy atikuap taꞌyn aikotã toꞌoꞌewyꞌewy toiꞌatukyꞌe wuatꞌi pusu kuap haria topyꞌa pe urukyꞌe hap oktan ne hap atikuap taꞌyn e Peteru surara Kuneriu Itaria ywania pe. 
ACT.10.35	Taꞌi Tupana tuwehum kahato yne tama kaipywiaria tomohey haria ete. Wakuap nug haria ete tuwehum hap atikuap taꞌyn e. 
ACT.10.36	Mesup taꞌyn Tupana tipoꞌoro raꞌyn uruꞌywania pe temiit Iesui wuatꞌi ywania ehakyeraꞌat hanuat e Peteru. Koitywy ti Tupana Mipoꞌoro topyhuꞌat aipuꞌap Tupana kapiat hat e. Mesup mio tã e Tupana wuatꞌi pe -Koitywy waku raꞌyn eweiõꞌẽ uhowowi katupono Uhaꞌyru Iesui tunug naꞌyn aiwoꞌopiat woꞌowese hap e. Taꞌi mesup ti aiwoꞌoewaku hap tutunug naꞌyn e. Saꞌawyꞌi te ti uruepe Isareu ywania pe yn mio tã e maꞌato mesup wuatꞌi ywania pe mio tã e -Uhemiit Iesui ti atunug naꞌyn Wuatꞌi Porekuaria Porekuat no e Tupana wuatꞌi pusu kuap haria pe e Peteru. 
ACT.10.37	Taꞌi eweikuap taꞌyn ni yne Iesui tawa Nasare piat ieineꞌen hat etiat e katupono saꞌawyꞌi yne tawa Iuteu kaipywiaria henoi kahato raꞌyn heineꞌen i hap ehepe e. Saꞌawyꞌi ahetꞌok hat Iuwãu hetꞌok Iesui. Miꞌi hawyi Iesui haꞌawynug naꞌyn topotpap hap uruetama Karireia pe e. Miꞌi hap etiat yne eweikuap taꞌyn e. 
ACT.10.38	Miꞌi tote saꞌawyꞌi Tupana tum naꞌyn yne tesaika hap. -En ni Uimiꞌairo miitꞌin yne Ehakyeraꞌat hanuat e. Miꞌi pote woromoieineꞌen Uipaꞌãu Wakuat no e Tupana saꞌawyꞌi Iesui tawa Nasare piat pe e. Miꞌi hawyi hewyry kahato urumuꞌe hamo urumoehãite hamo uruwoꞌoewaku hamo wakuap yn nug hamo ahiagnia yne atusiu hamo katupono Tupana Paꞌãu Wakuat toineꞌen iwywo uhytꞌiꞌin manaꞌin e Peteru. 
ACT.10.39	Iesui tawa Nasare kaipywiat kape ti urutaꞌakasa kahato raꞌyn manaꞌin uhytꞌiꞌin e. Pywo ti Miꞌi Miit ehay yne ti uruikuap taꞌyn yi Iuteu piaria etama pe tawa Ierusarẽi me hewyry hap upi e. Miꞌi tote ti taꞌatuꞌauka saꞌag naꞌyn ariaꞌyp posak ete Tupana emiit e. Yt naku i kahato ti taꞌatunug uruwy pe e. 
ACT.10.40	Maꞌato miitꞌin miꞌauka Tupana tomopoĩꞌam i raꞌyn guꞌuro pyi paĩ e. Taꞌi myẽꞌym eꞌat toineꞌen guꞌuro piat hawyi tuwẽtem i raꞌyn Haꞌyru e. Taꞌi heremo kahato paĩ are katupono tuwẽtem guꞌuro pyi hawyi ti ipiit sese kape araꞌakasa yne uito e Peteru. 
ACT.10.41	Miꞌi Miit Iesui tuwemoherep uruepe e. Urutaꞌakasa raꞌyn urutoria yne imiꞌairo koꞌi sese. Ipiit saꞌawyꞌi wuat ihãite kahato i raꞌyn e. Maꞌato ti iraniaꞌin yt imohey i haria pe yt tuwemoherep i e. Miꞌi pote yt yne i miitꞌin teꞌeraꞌakasa Iesui tuwẽtem hawyi maꞌato uruto ipotmuꞌeria sese urutaꞌakasa kahato Iesui piit sese kape e. Urutenuk taꞌyn iwywo paĩ. Urutuwesapoꞌu raꞌyn iwywo toineꞌen i raꞌyn hawyi paĩ e Peteru. 
ACT.10.42	Manaꞌin mehinꞌin mio tã e Tupana ahepe mesup -Koitywy atimopyhuꞌat Uhaꞌyru wuatꞌi miitꞌin eropoꞌok hanuat e. Uhaꞌyru ewaku hap yn putꞌok e uwe waku uwe yt e hap enoi uhepiat hamo e. Uhaꞌyru yn waku wuatꞌi ywania patꞌok patꞌok hamo sio uhemiit sese sio yt e hamo e. Katupono meiũran map haria iꞌewyte ihãite rakaria teꞌeropyhuꞌat Uhaꞌyru po puo irane uimohey haria sese sio yt hap enoi hamo e Tupana e Peteru. Koitywy Tupana urupoꞌoro ehewowi mehinꞌin manaꞌin katupono toikuap teran eipe Tosaꞌyru mohey haria wo sio yt hap. Miꞌi haype Tupana urupoꞌoro Tosaꞌyru moherep uruehay wuat hamo ehewowi wẽtup ywania pe e Peteru. 
ACT.10.43	Miꞌi pote yne tomohey haria minug saꞌag koꞌi toipuruk kuap taꞌyn aikotã saꞌawyꞌi wuaria Tupana ehay enoi haria mienoi ewy -Atipoꞌoro aru Iesui Wuatꞌi Ywania Ehakyeraꞌat hanuat iꞌatuꞌe hap ewy e Kuneriuꞌin me.
ACT.10.44	Mio tã e Peteru turan Tupana Paꞌãu Wakuat putꞌok e raꞌyn ikuap haria pe. 
ACT.10.45	Miꞌi hawyi ipotmuꞌeria Peteru wywo hewyry rakaria Iuteu ywania teꞌeruwanetup kahato hawyi -Pywo ti rat Tupana tum naꞌyn Topaꞌãu Wakuat surara Kuneriu ywania pe yt uruꞌywania hin i miꞌiria pykai iꞌatuꞌe teꞌeruwanetup hawe. 
ACT.10.46	Tupana Paꞌãu Wakuat teke hawyi iꞌatuehay wẽtup pusu puo. Wẽtup pusu puo raꞌyn Tupana Paꞌãu Wakuat kaipyi iꞌatuehay itotiaria. Miꞌi hawyi itotiaria timotypot kahato raꞌyn Tupana. 
ACT.10.47	Miꞌi hawyi Peteru toꞌe toꞌywania Iuteuria pe -Eweiꞌakasa ro aikotã mesup Tupana tum naꞌyn Topaꞌãu Wakuat Itaria ywania piat hap e aikotã tutum ahepe saꞌawyꞌi wuat hap ewy mehinꞌin manaꞌin e. Miꞌi tupono apo waku watiꞌatusetꞌok miꞌiria yꞌy wo sio yt e Peteru toꞌywania pe. Miꞌi hawyi -Waku iꞌatuꞌe. 
ACT.10.48	Miꞌi pote Peteru toꞌe surara Kuneriuꞌin me -Mesup taꞌyn waku worohoꞌosetꞌok Iesui set no uhytꞌiꞌin manaꞌin e Peteru. Miꞌi hawyi toiꞌatusetꞌok Iesui mohey haria. Miꞌi hawyi iꞌatuꞌe Peteru pe -Eropyhuꞌat ro meiũpe uruwywo mehin mimi iꞌatuꞌe. Miꞌi hawyi Peteru toineꞌen porapꞌi itote wẽtup ywania wywo.
ACT.11.1	Miꞌi hawyi iraniaꞌin 12 ok takaria tikuap taꞌyn aikotã wẽtup ywania timohey Tupana ehay Peteru wẽ pywiat hap. Miꞌi hawyi meremo yne yi Iuteu piaria Iesui mohey haria -Pywo ti rat mesup taꞌyn iraniaꞌin ywania Tupana ehay taꞌatukuap hawyi Tupana mohey haria teꞌeropyhuꞌat iꞌatuꞌe. 
ACT.11.2	Miꞌi hawyi taꞌaipok Peteru tawa Ierusarẽi kape yi Sesareia kaipyi hawyi iraniaꞌin Iesui mohey haria Iuteu ywaniaria sese iꞌatupyꞌahak Peteru ete katupono toiꞌatumuꞌe raꞌyn iraniaꞌin ywania pote. 
ACT.11.3	Putꞌok e Peteru hawyi taꞌatuewaĩ kahato -Kat pote som ewyry iraniaꞌin ywania wywo uhyt iꞌatuꞌe. Iꞌewyte kat hamo erenuk wẽtup ywania wywo uhyt iꞌatuꞌe Peteru pe. 
ACT.11.4	Miꞌi hawyi Peteru henoi kahato tewyry yne raꞌyn hap iꞌatuepe. 
ACT.11.5	Mio tã e toiꞌatuwesat -Uhytꞌiꞌin manaꞌin waku kahato Tupana katupono tawa Iope pe toimoherep uhepe tehay. Gaꞌatpo areineꞌen tawa Iope piat turan areto uhehay Tupana wywuat hamo e. Miꞌi hawyi itote herewe kahato araꞌakasa uimuꞌetu atipy kaipywiat sokpe iwato rakat kawiat heiam 4 haity hẽpe etiat rakat. Miꞌi taꞌapyk uhowowi atipy kaipyi saity koꞌi upi. Miꞌi hap kape araꞌakasa uimuꞌetu. 
ACT.11.6	Miꞌi hawyi arahaꞌat hawyi araꞌakasa mekewat mysop puo miat topyyt wuat hewyry rakat koꞌi. Miꞌi koꞌi yt naku i yne aimiꞌu wo aito Iuteu ywania pote. Miꞌi hap koꞌi kape araꞌakasa. Arahaꞌat hawyi itote moĩ koꞌi iꞌewyte weita koꞌi hawyi uruwu koꞌi yt naku i aimiꞌu wuat rakat koꞌi kape araꞌakasa. 
ACT.11.7	Miꞌi hawyi atikuap sehay -Peteru e epoĩꞌam no hawyi etiꞌatuꞌuka ro emiꞌu wo uimiium koꞌi hawyi etuꞌu ro e. 
ACT.11.8	Miꞌi hawyi atiwesat -Uikaꞌiwat yt naku i atuꞌu miꞌi koꞌi are katupono yt naku i watuꞌu miꞌi aito Iuteu ywania pote e. Yt atikyꞌesat hin i miꞌu puꞌi meimuẽwat koꞌi Uikaꞌiwat are itote uimuꞌetu. Taꞌi yt karãpe i miꞌu puꞌi yt naku i rakat miꞌi atopag uiwẽ pe are uimuꞌetu e Peteru. 
ACT.11.9	Miꞌi hawyi toꞌe i uhepe ywaiti pyi sehay -Waku emiꞌu wo e Tupana epe pote waku etuꞌu mehin e uhepe e. Yt miꞌu i yt ere teiꞌo Tupana mimowaku koꞌi kape e katupono toiꞌatumowaku raꞌyn meimuẽwat koꞌi e. 
ACT.11.10	Miꞌi ewywuat ti araꞌakasa myẽꞌym mo herewe uimuꞌetu hawyi teꞌeraꞌaipok i raꞌyn miat saꞌag koꞌi yt aiꞌywania miꞌu ewy hin i koꞌi e. 
ACT.11.11	Uimuꞌetu tokosap hawyi meremo araꞌakasa myẽꞌym ok miit kape okenꞌypy tote putꞌok iꞌatuꞌe Simau yat pe yi Sesareia kaipywiaria surara akag Kuneriu miꞌatupoꞌoro koꞌi uhowowi e. 
ACT.11.12	Miꞌi hawyi Tupana Paꞌãu toꞌe uhepe uipyꞌa pe -Ereto ro iꞌatuwywo Peteru e. Yt erekenꞌẽ teiꞌo iꞌatupupi e. Yt ereꞌe teiꞌo epyꞌa pe -Yt naku i areto wẽtup ywania wywo yt ere teiꞌo. Miꞌi hawyi areto mekewat wẽtup ywania wywo. Iꞌewyte Iesui mohey haria itotiaria tipoꞌoro 6 ok aiꞌywania uheꞌywytꞌin uhupi. Miꞌi hawyi meiũran putꞌok urutoꞌe tawa Sesareia pe e Peteru. 
ACT.11.13	Miꞌi hawyi Kuneriu henoi raꞌyn aikotã atipy kaipywiat henoi tepiat hap -Etikay kay ro tawa Iope piat Simau Peteru e hap. 
ACT.11.14	Miꞌi ti aru henoi ehepe Ehehakyeraꞌat hat etiat iꞌewyte emepytꞌin me hawyi eꞌyat piaria pe tohenoi Ehehakyeraꞌat hanuat etiat e Kuneriu uhepe atipy kaipywiat henoi tepiat hap etiat. 
ACT.11.15	Miꞌi hawyi itote atiꞌatumuꞌe surara Kuneriu ywania turan Tupana Paꞌãu putꞌok e kahato iꞌatuewowi hawyi teke iꞌatupiit puo iꞌatupyꞌa puo aikotã saꞌawyꞌi ahowawi putꞌok e hap ewy aikotã saꞌawyꞌi wuat aito Iuteuria kapiat hap ewy putꞌok e toꞌewy Tupana Paꞌãu meimuẽwat wẽtup ywania puo e. 
ACT.11.16	Miꞌi hawyi miꞌi hap kape araꞌakasa hawyi atikuap meremo Aikaꞌiwat Iesui mienoi saꞌawyꞌi wuat aikotã hap e mio tã e -Iuwãu ni ehetꞌok yꞌy wo mesup e. Maꞌato meiũran wyti aru Tupana raꞌyn ehetꞌok Topaꞌãu Wakuat no raꞌyn e hap atikuap i raꞌyn e Peteru. 
ACT.11.17	Aikotã aiꞌywania pe Topaꞌãu tutum hap ewy te ti miꞌiria ywania pe tutum naꞌyn Topaꞌãu Wakuat paĩ e. Taꞌatumohey raꞌyn Aiporekuat Aikaꞌiwat Iesui hawyi tutum naꞌyn Topaꞌãu iꞌatuepe e. Miꞌi tupono ti yt naku i aipyhyp neꞌi Tupana miium iꞌatuepiat e Peteru Iesui mohey haria Iuteu ywania pe.
ACT.11.18	Taꞌatukuap taꞌyn Peteru mienoi hawyi iꞌatupoꞌinik taꞌyn. Miꞌi hawyi teꞌeroꞌe -Waku kahato En Tupana iꞌatuꞌe katupono etum naꞌyn eieineꞌen hap wuatꞌi eꞌat piat wẽtup ywania pe iꞌatuꞌe. Yt uruepe yn i katupono wẽtup ywania iꞌewyte etiꞌatumorem naꞌyn yt naku i hap kaipyi iꞌatuꞌe Iuteu ywania Tupana pe.
ACT.11.19	Saꞌawyꞌi mekewat Etewãu auka hap eꞌat pe mekewat Iesui mohey haria hoꞌopot kahato hap eꞌat saꞌawyꞌi miitꞌin Iesui mohey haria teꞌeropopy kahato taꞌatuꞌatuꞌuka hap pupi. Tuwat tuwat kahato kat etawa kat etawa kape teꞌeruwesytpok kahato wuatꞌi tama kape. Iraniaꞌin tuwat yi ywypyiꞌa yꞌy wato pyꞌasetpiat Sipiri kape. Iraniaꞌin tuwat tawa Antiokia kape. Iraniaꞌin tuwat tama Wenisia kape. Putꞌok taꞌatuꞌe hawyi taꞌatuhytpok kahato sehay wakuat Iesui etiat aikope aikope tuwat tuwat hap upi wen maꞌato iraniaꞌin ywania itotiaria pe yt taꞌatuhenoi hin i. Taꞌatuꞌywania Iuteu ywania pe yn taꞌatuhenoi Iesui etiat -Yt naku i watiꞌatumuꞌe iraniaꞌin ywania iꞌatuꞌe toꞌope saꞌawyꞌi pote e. 
ACT.11.20	Maꞌato wẽtup eꞌat pe Iesui mohey haria tawa Sirene piaria iꞌewyte yi a Sipiri totiaria tuwat kahato tawa Antiokia kape. Putꞌok iꞌatuꞌe hawyi taꞌatuhenoi raꞌyn Kereku pusu kuap haria pe -Iesui ti Tupana Mipoꞌoro Aiporekuat nuat sese iꞌatuꞌe. 
ACT.11.21	Miꞌi hawyi Aikaꞌiwat Iesui tiꞌatupowyro kahato tuwemoherep hamuat hap ete. Miꞌi tupono ti Kereku ywania pusu kuap haria teꞌeruwemorem kahato raꞌyn Ahehakyeraꞌat hat Iesui kape. Miꞌi hawyi typyꞌi kahato raꞌyn imohey pakup i haria wẽtup ywania Kereku pusu kuap haria tukupteꞌen tawa Antiokia pe. 
ACT.11.22	Miꞌi hawyi Ierusarẽi miaria Iesui mohey haria tikuap taꞌyn aikotã Kereku ywania i raꞌyn Iesui mohey hap. Miꞌi hawyi mehin Panape taꞌatupoꞌoro tawa Antiokia kape. 
ACT.11.23	Putꞌok toꞌe hawyi iwepiit kahato topyhuꞌat -Taꞌi Tupana tiꞌatukyꞌe kahato mesuwat ywania aikotã toiꞌatukyꞌe uruꞌywania hap ewy kahato e Panape tuwepe -Taꞌi tutum neꞌen neꞌi Topaꞌãu mesuwat wẽtup ywania pe aikotã tutum uruꞌywania piat pe hap ewy te e toꞌywania Iuteu pe. Miꞌi hawyi toꞌe Tupana pe haty wo -Waku kahato ti rat En Tupana e. Pywo ti rat yt uwe i poꞌog hegyiꞌat rakat ekai Tupana e Panape. Miꞌi hawyi Panape topyhuꞌat potꞌi tawa Antiokia pe hawyi toiꞌatunapin kahato Iesui mohey haria ipakup takaria -Mehinꞌin manaꞌin e eweimohey ro eikuꞌuro hap kape Aipotypot Iesui eipyꞌa pe e. Yt eiwemoti teiꞌo Aikaꞌiwat ehay pupi e Kereku pusu kuap haria pe. 
ACT.11.24	Miꞌi hawyi itotiaria iꞌatupap kahato Iesui upi. Katupono teꞌeraꞌakasa raꞌyn aikotã Tupana Paꞌãu toineꞌen kahato uhyt Panape ete hap e. Miꞌi pote -Waku kahato rakat ti aiwy Panape iꞌatuꞌe. Taꞌi toimohey kahato Iesui iꞌatuꞌe. Miꞌi pote teꞌeruwehik kahato Panape mienoi ete Iesui etiat. Taꞌi tawa Antiokia piaria ahyt timohey Iesui itote. 
ACT.11.25	Miꞌi pote mehin Panape toto meremo raꞌyn tawa Tasu kape towy Sauru kat hamo. 
ACT.11.26	Toipuẽti hawyi totioto towy tawa Antiokia kape miitꞌin muꞌe hamo iwywo. Miꞌi hawyi itote wẽtup iꞌaman motpe tukupteꞌen miitꞌin atumuꞌe Iesui etiat haype. Miꞌi hawyi Iesui mohey pakup i haria teꞌeruwaꞌatunug kahato itote hawyi mehin Panape mehin Sauru tiꞌatunapin kahato Iesui mienoi nug hamuat hap ete. Miꞌi hawyi tawa Antiokia piaria Iesui mohey haria tiꞌatumuꞌe kahato iraniaꞌin itotiaria -Iesui ti Tupana Mipoꞌoro sese Aipotypot nuat iꞌatuꞌe. Miꞌi pote -Taꞌi Iesui mohey haria ti Taꞌatukaꞌiwat Iesui ewywuat kahato tukupteꞌen iꞌatuꞌe tawa Antiokia piaria. Miꞌi hawyi -Pyno waku wẽtup set wywo uruiꞌatusetꞌok eipe iꞌatuꞌe. Pyno ehet pakup ti Tupana Mipoꞌoro koꞌi iꞌatuꞌe Iesui mohey haria pe.
ACT.11.27	Miꞌi hawyi mekewat eꞌat pe tuwat tawa Antiokia kape tawa Ierusarẽi kaipyi Tupana ehay moherep haria. 
ACT.11.28	Wẽtup ok Tupana ehay moherep hat ti mehin Akapu. Miꞌi tiꞌatumuꞌe kahato itotiaria -Pywo ti rat meiũran irane ti yt kat i hin i hamuat iꞌaman yne mesuwat yi tote toineꞌen e. Miꞌi hawyi ti aru mikoi koꞌi topap kahato hawyi yt kat hin i eimiꞌu topyhuꞌat aru e Tupana uhepe e Akapu. Miꞌi hap ewy topyhuꞌat kahato aikotã toꞌe hap ewy mekewat morekuat Kautiu topyhuꞌat morekuat pakup mo hap eꞌat pe ikahuro raꞌyn iꞌaman yne yi wato hap oktan. 
ACT.11.29	Miꞌi pote Iesui potmuꞌeria tawa Antiokia piaria teꞌeroꞌe toꞌope -Yt naku i aiwyriaꞌin Iesui mohey haria yi Iuteu totiaria topap yne yt kat i iꞌatumiꞌu pote iꞌatuꞌe. Pyno waku watiꞌatunug kahato aheꞌuꞌi iꞌewyte ahekareꞌen koꞌi hawyi waku watimoꞌẽ ahekat Iesui mohey haria tawa Iuteu ywania ihakyꞌeꞌi poityꞌi rakaria pe iꞌatuꞌe. 
ACT.11.30	Miꞌi hawyi taꞌatuꞌatunug naꞌyn taꞌatuekat taꞌatueꞌuꞌi hawyi taꞌatupoꞌoro raꞌyn Ierusarẽi kape. -Mehin Panape mehin Sauru waku kahato eheroto mesuwat urumiium Iesui mohey haria Ierusarẽi miaria kape katupono eiperia ti uruꞌapykok haria sese iꞌatuꞌe. Miꞌi hawyi taꞌatuꞌatupoꞌoro raꞌyn mekewat taꞌatumiium Iesui mohey haria akag koꞌi kape tawa Ierusarẽi kape yara puo mehin Panape mehin Sauru upi.
ACT.12.1	Miꞌi hawyi mekewat eꞌat pe morekuat Eroti tipoꞌoro temiitꞌin suraraꞌin Iesui mohey haria akag koꞌi pag towoꞌopyhik hawe. 
ACT.12.2	Miꞌi hawyi tesuraraꞌin toiꞌatupoꞌoro wẽtup ok Iesui potmuꞌe auka hamo Iuwãu ykeꞌet Tiaku auka hamo. Taꞌatupuẽti hawyi taꞌatuꞌauka raꞌyn kyseꞌyp mo. 
ACT.12.3	Miꞌi hawyi Iuteuria tikuap Tiaku auka hap hawyi teꞌeruwehum morekuat ete taꞌatumikyꞌesat ewy kahato tutunug pote. Miꞌi hawyi morekuat tipyhik taꞌyn Peteru mekewat man teneg u hap eꞌat pe Iuteuria mowepiit hamo. Totat hawyi toipun naꞌyn ipyhik hawe. 
ACT.12.4	Miꞌi hawyi 16 suraraꞌin toiporokpun iꞌapykok hamo. Yt toikyꞌesat i Peteru tuwẽtem hap haype. -Ienuk hap ikahuro raꞌyn hawyi ti aru aterut Peteru meiũpe miitꞌin tokpe miitꞌin mikyryꞌi hamo e tuwanetup hawe morekuat. 
ACT.12.5	Miꞌi tupono poꞌog toimoheg Peteru maꞌato Iesui mohey haria Peteru wyriaꞌin hẽtup haty wo Tupana pe ipowyro hamo. 
ACT.12.6	-Pyno mukiꞌite waku Peteru tuut uhowowi e morekuat Eroti tuwanetup hawe. Maꞌato iheg me Peteru toket neꞌi suraraꞌin typy ok po pe kokai kokai haity ipo ete suraraꞌin po pe. Iꞌewyte suraraꞌin okenꞌypy hik haria tukupteꞌen. 
ACT.12.7	Miꞌi turan Tupana mipoꞌoro atipy kaipywiat putꞌok e okenꞌypyke. Miꞌi hawyi hẽtyhot raꞌyn itote. Miꞌi hawyi Peteru toipetek hawe toihymut -Epoĩꞌam merep to uhyt e. Miꞌi hawyi ipoĩꞌam naꞌyn hawyi mekewat ipo etiat haity porapꞌe raꞌyn. 
ACT.12.8	Miꞌi hawyi toꞌe i Peteru pe -Ewoꞌokytyt hap poꞌi ro erepysokpe pag no e. Miꞌi hawyi meremo tuwepysokpe pag. -Etopag no ekamisa wato e. Miꞌi hawyi toꞌiro uhupi uhyt e.
ACT.12.9	Miꞌi hawyi toto atipy piat ewatꞌypmo Peteru. Miꞌi hawyi -Taꞌi uimuꞌetu apo paĩ e sio herewe e. Taꞌi uimuꞌe poityꞌi kahato apo paĩ sio yt e. 
ACT.12.10	Miꞌi hawyi typy ok surara sakpo tokosap hawyi okenꞌypy wato Asu kawiat iheg nakat kape tuwat. Miꞌi ti tuwewi raꞌyn tuweꞌokenhypꞌok. Miꞌi hawyi tuwenoꞌẽ. Miꞌi hawyi tawa puat rote henotem hat meremo yt tuwekuap i raꞌyn. 
ACT.12.11	Miꞌi hawyi tawa puꞌap tote tuweran hawyi Peteru ete hotꞌokꞌe i raꞌyn. Miꞌi hawyi toꞌe tuwepe -Taꞌi yt uimuꞌetu hin i rasig paĩ e. Koitywy wyti atikuap kahato raꞌyn morekuat Eroti po pywiat Uikaꞌiwat piat uhenotem hap paĩ e. Taꞌi mekewat atipy piat mipoꞌoro wyti iheg nakat woꞌopyhyp hap pyi uiporenotem naꞌyn e. Katupono toĩ raꞌyn muap Iuteu ywania piat uiꞌauka irane turan e Peteru tuwanetup hawe. 
ACT.12.12	Hotꞌokꞌe kahato hawyi toto raꞌyn Iuwãu Maku ty yat kape raꞌyn. Miꞌi turan itotiaria teꞌeruwaꞌatunug kahato taꞌatuhẽtup kaꞌap Peteru powyro Tupana piat hamo. 
ACT.12.13	Miꞌi turan Peteru kurara okenhyp toiꞌahyk ahyk. Miꞌi pote mio apo uwe iꞌatuꞌe hawyi toto iꞌatueropat hat mana Hote okenꞌypy kape ikuap hamo. 
ACT.12.14	Miꞌi hawyi ihay ete toikuap. Miꞌi hawyi taꞌaipok meremo iraniaꞌin kape henoi hamo. Tuwehum moityꞌi haype yt tohoꞌoꞌokenhypꞌok rakirẽ i taꞌaipok. 
ACT.12.15	Miꞌi hawyi tohenoi -Peteru raꞌyn iuẽ tuut okenꞌypyke raꞌyn e. Maꞌato -Heso i aimoweukaꞌi rat iꞌatuꞌe. Miꞌi hawyi mana Hote -Pywo rat yt uheso i rat e. -Yt Peteru i iꞌatuꞌe maꞌato iwat ipowyro hat atipy kaipywiat iꞌatuꞌe. 
ACT.12.16	Maꞌato ipuehay i raꞌyn okenhyp ete. Miꞌi hawyi taꞌatuꞌokenhypꞌok. Miꞌi hawyi -Peteru ti sio iꞌatuꞌe raꞌyn. Miꞌi hawyi teꞌeruwanetup kahato. 
ACT.12.17	Iꞌatuehay pirik pote topo wo -Eipoꞌinik to e. Waku hawyi tohenoi iꞌatuepe aikotã me Tokaꞌiwat piat tenotem iheg mywiat hap -Pyno mesuwat ewehenoi uiwy Tiaku uheꞌywytꞌin Iesui upiaria pe e. Miꞌi hawyi toto raꞌyn wẽtup tawa kape i raꞌyn. 
ACT.12.18	Miꞌi pykai heꞌihatꞌok hawyi tuꞌuka raꞌyn Peteru pyhik haria hãipe kai toꞌope -Aikope som Peteru taꞌatuꞌe hawyi. 
ACT.12.19	Miꞌi turan Eroti tikuap Peteru yt uwe i raꞌyn hap. Miꞌi hawyi temiitꞌin toiꞌatupoꞌoro ikat hamo. Maꞌato yt toipuẽti i hawyi iꞌapykok haria toiꞌatukay kay. Miꞌi hawyi toiꞌatuꞌapo -Kat pote topopy hap kuap hamo. Miꞌi hawyi Eroti tiꞌatuꞌuka iꞌapykok haria suraraꞌin yne. Miꞌi hawyi morekuat Eroti toto tama Iuteu pyi tawa Sesareia kape. Miꞌi tote raꞌyn topyhuꞌat.
ACT.12.20	Miꞌi hawyi Eroti haiwot kahato tawa Sitau piaria ete. Iꞌewyte tawa Tiro piaria ete. Toipyhyp teran naꞌyn muap kareꞌen erut iꞌatuewowiat hap. Miꞌi pote tõꞌẽ tõꞌẽ Eroti kape imowepiit hamo. Miꞌi hawyi morekuat emiit Paraitu e hap mekewat morekuat yat koro eropat hat kape tuwat saꞌawyꞌi imowepiit hamo. Paraitu waku e hawyi tuwat morekuat Eroti kape imoperup i hamo -Waku ti etiꞌatukyꞌe Tiroꞌin Sitauꞌin iꞌatuꞌe katupono iꞌatumiꞌu koꞌi tuut morekuat Eroti po pyi. 
ACT.12.21	Miꞌi pote teꞌeruwaꞌatunug yne raꞌyn tuꞌisaria. Miꞌi hawyi Eroti taꞌatukay kay sehay wakuat nug hamo. Woꞌowese hap taꞌatukyꞌesat ikaipyi. Miꞌi hawyi tuut raꞌyn morekuat esokpe ikahu rakat puo. Miꞌi hawyi taꞌapyk iꞌatupyꞌasetpe morekuat amyap tote. 
ACT.12.22	Miꞌi hawyi tutumig toꞌoehay wo itote. Miꞌi waku hawyi -Ewat ehay wyti yt miitꞌin ehay ewy i raꞌyn. Tupana ehay ewy raꞌyn iꞌatuꞌe taꞌatuehay wo. Miꞌi hap poꞌog imikyꞌesat ewy. 
ACT.12.23	Waĩ yt e hin i. Poꞌog tomohey hap yn toikyꞌesat Tupana kai. Miꞌi hawyi meremo atipy kaipywiat Tupana mipoꞌoro tiꞌahyk. Miꞌi hawyi ipyhu tekꞌe raꞌyn ut piat toꞌu pote. 
ACT.12.24	Miꞌi hawyi Iesui mohey haria tiꞌatumuꞌe kahato Tupana ehay wo. Miꞌi hawyi tukupteꞌen naꞌyn itote imohey pakup i haria. 
ACT.12.25	Miꞌi hawyi mehin Panape Sauru wywo taꞌatumoꞌẽ yne raꞌyn mekewat kareꞌen ihakyꞌeꞌi rakaria pe Ierusarẽi me. Miꞌi hawyi itote pyi taꞌatuerut kurum iwasu Iuwãu Maku tawa Antiokia kape.
ACT.13.1	Miꞌi hawyi tawa Antiokia pe tukupteꞌen Iesui mohey haria. Iꞌewyte iꞌatumuꞌe haria Tupana ehay wuat ihay rakaria tukupteꞌen. Wẽtup ok mehin Panape hawyi wẽtup ok Simeãu iꞌatuwẽpowat Tapaiunꞌã iꞌatuꞌe hap. Wẽtup Irusiu tawa Sirene kaipywiat. Wẽtup ok Manaꞌẽ morekuat Eroti ty mepyt watꞌypꞌi hawyi wẽtup ok Pauru mekewat saꞌawyꞌi Iesui mohey haria auka hat miꞌi hawyi toran naꞌyn itotiaria atumuꞌe haria. 
ACT.13.2	Miꞌi hawyi wẽtup eꞌat pe yt kat i miꞌu taꞌatukyꞌesat. Taꞌatuehay Tupana wywuat hap yn taꞌatukyꞌesat. Miꞌi hawyi mekewat eꞌat pe Tupana Paꞌãu wakuat toꞌe iꞌatuepe -Ewetum no uhepe Panape Pauru e. Atiꞌatupoꞌoro mono miitꞌin atumuꞌe hamo pya wuaria kape. Aikotã saꞌawyꞌi ahenoi iꞌatuepe hap ewy te ti atikyꞌesat mesup e Tupana Iesui mohey haria pe. 
ACT.13.3	Miꞌi hawyi yt kat i taꞌatuꞌu hawyi teꞌereponug mehin Panape Pauru ete. Miꞌi hawyi taꞌatuhẽtup Tupana kape iꞌatuwat hamo.
ACT.13.4	Miꞌi hawyi Panape Pauru wywo tuwat raꞌyn tawa Sereusia kape Tupana Paꞌãu mikyꞌesat ewy. Miꞌi tote tuwehytꞌok yara wato pe raꞌyn tawa Sipiri kape yꞌy toꞌoran miat yi kape. Maꞌato Iuwãu Maku mekewat Tupana ehay wan nug hat taꞌatuereto taꞌatupowyro hamo. Miꞌi hawyi Sereusia tote tuwehytꞌok taꞌyn yara wato pe tawa Sipiri kapiat tuwat hamo yꞌy toꞌoran miat yi kape. 
ACT.13.5	Miꞌi hawyi putꞌok iꞌatuꞌe tawa Saramina pe. Miꞌi tote tuwat Tupana motypot yat kape Iuteuria watnuat Tupana ehay moherep hamo. Iꞌewyte Maku toineꞌen iꞌatupowyro hamo. 
ACT.13.6	Miꞌi hawyi ikohyewyry raꞌyn yne tawa koꞌi upi yꞌy toꞌoran miat yi sakpo tuwat yi upi. Miꞌi hawyi putꞌok iꞌatuꞌe tawa Pawu pe. Itote taꞌatupuẽti wẽtup ok Iuteu Iesui ran e hap het rakat. Miꞌi ti paini kahato iꞌatuꞌe. -Uito ti Tupana ehay enoi hat e hat maꞌato heso rakat. Toimoherep kahato topo wo maꞌato yt pywo piat i. Erima iꞌatuꞌe teꞌeruwẽpowat. Paini sese iꞌatuꞌe. 
ACT.13.7	Itotiat yi porekuat ti Sesiu Pauru e hap toineꞌen. Miꞌi e paini ti Iesui ran e hap morekuat pohag nug hat. Itotiaria aiporekuat wyti tuweꞌeg moityꞌi iꞌatuꞌe. Miꞌi hawyi putꞌok e itote hawyi morekuat tikay kay -Atikyꞌesat kahato ti atikuap Tupana ehay hap uhytꞌiꞌin e Panape Pauru pe. Maꞌato paini toꞌe morekuat pe. 
ACT.13.8	-Yt reiꞌo yt etikuap teiꞌo mekewat sehay Iesui etiat katupono yt toikyꞌesat i morekuat tomohey Iesui hap e. 
ACT.13.9	Miꞌi hawyi Pauru tehaꞌat howawi paini kape haty wo Tupana Paꞌãu esaika hap wywo. Miꞌi hawyi toꞌe paini pe. 
ACT.13.10	-En wyti miitꞌin atumaꞌat kahato hat e. Ahiag saꞌyru ti en e. Eso kahato ti en yne wakuaria ewanikap ti en e. Karapeĩ putꞌok e miitꞌin etiꞌatupyhyp kahato Tupana kapiat hamuat e. 
ACT.13.11	Miꞌi pote ti atipoꞌoro Tupana po eha pysasep hamo e. Mio wyti aru yt eraꞌakasa i aat e Pauru paini pe. Miꞌi hawyi meremo ihapytig sasep hap putꞌok e paini ete. Miꞌi hawyi toꞌe -Iypyryp taꞌyn uhete uiꞌykesat ro eipe e. 
ACT.13.12	Miꞌi pote morekuat taꞌakasa hawyi tuwanetup kahato -Tupana mienoi rat hesaika kahato rat paĩ e. Miꞌi hawyi toimohey raꞌyn Iesui.
ACT.13.13	Miꞌi hawyi tuwat raꞌyn Pauru towyriaꞌin nywo tawa Pawu pyi yi Pãwiria kape yara wato puo. Miꞌi hawyi putꞌok iꞌatuꞌe raꞌyn tawa Pekere pe. Miꞌi hawyi putꞌok taꞌatuꞌe hawyi Iuwãu Maku tohokꞌiwat raꞌyn Ierusarẽi kape. 
ACT.13.14	Miꞌi hawyi Pauru iꞌewyte Panape tuwat i raꞌyn tawa Pisitia kape tawa Antiokia kape ikohyewyry miitꞌin muꞌe Iesui etiat hamo. Putꞌok taꞌatuꞌe hawyi Sapatu eꞌat pe tuwehytꞌok mekewat Iuteu ywania woꞌomuꞌe hawe. Miꞌi tote teꞌeraꞌapyk Tupana motypot hamo. 
ACT.13.15	Miꞌi tote mekewat Tupana yat piat miitꞌin akag tomowẽpap Muisei woꞌonapin yianmiat Tupana mienoi toimowẽpap. Miꞌi hawyi toiꞌatukay kay Pauruꞌin -Uiwyriaꞌin eweiꞌatupoꞌoro ro wẽtup ok eipyꞌasetpiat urumuꞌe Tupana ehay wuat hamo e Pauruꞌin me.
ACT.13.16	Miꞌi hawyi Pauru ipoĩꞌam hawyi topoha hawyi toꞌe -Ihatꞌok uiꞌywania e. Pyno aito Isareu ywania Tupana motypot haria. Miꞌi pote eweikuap to uimienoi Tupana ehay uhytꞌiꞌin e. Aikotã Ahaꞌaseꞌiꞌin tukupteꞌen saꞌawyꞌi wuaria hap ti ahenoi hamuat ehepe e. 
ACT.13.17	Tupana sese tiꞌairo ahaꞌaseꞌi Isareu. Toiꞌairo hawyi ti toimowato hemiariru aitoria e. Taꞌi Tupana ti tuwehum kahato aiꞌywania ete e. Taꞌi saꞌawyꞌi te ti Esituꞌin po pe watukupteꞌen maꞌato ti Tupana aheraꞌaipok tesaika hamo wanikaptia po pyi uhytꞌiꞌin e. 
ACT.13.18	Miꞌi hawyi 40 anu ti tukupteꞌen aiꞌywania yahig wato tote tama Kanaꞌã kape iꞌatukohyewyry e Pauru. 
ACT.13.19	Miꞌi hawyi 7 ywania Tupana timoma hawyi tutum iꞌatueꞌyi Kanaꞌã ahepe e. 
ACT.13.20	Miꞌi hawyi ti itote watukupteꞌen motꞌi kahato 450 anu itote. Miꞌi hawyi Tupana tum ahepe temiitꞌin ainapin hanuaria. Taꞌi Tupana ehay moherep hat Samueu kape tukupteꞌen ainapin hanuaria Tupana miium e Pauru. 
ACT.13.21	Miꞌi hawyi ahaꞌaseꞌiꞌin hẽtup Tupana pe taꞌatuporekuat nuat. Miꞌi hawyi Kisi saꞌyru Sau tutum iꞌatuepe aseꞌi Pesami emiariru miꞌi. Miꞌi hawyi 40 anu toineꞌen itote morekuat no e. 
ACT.13.22	Miꞌi hawyi Tupana tihep Sau hawyi Tawi i raꞌyn toimoherep aiꞌywania porekuat no saꞌawyꞌi. Miꞌi hawyi Tupana toꞌe miitꞌin me Tawi etiat -Uimipuẽti wakuat ti Iuse saꞌyru Tawi e. Miꞌi ti uimikyꞌesat ewywuat nug hat e miitꞌin me. Miꞌi ti uipyꞌa ewywuat e Tupana Tawi etiat. 
ACT.13.23	Taꞌi morekuat Tawi emiariru emiariru ti Tupana tomoherep Isareu ywania pe Ahehakyeraꞌat hanuat e. Tawi kaipywiat wyti Iesui e Pauru. Aikotã yianme toꞌe Tupana miꞌi hap ewy mesup tutunug e. 
ACT.13.24	Saꞌawyꞌi te Iuwãu henoi ahepe -Taꞌi eweiꞌatoiat ro yt nakuap i eiminug hap koꞌi hawyi eweiꞌaipok to Tupana kape. Miꞌi waku hawyi ti aru worohoꞌosetꞌok e ahepe. 
ACT.13.25	Miꞌi hawyi ti Iuwãu mienoi upi teꞌeropyhuꞌat porapꞌi. Miꞌi hawyi toꞌe -Uhytꞌiꞌin uito ti yt eimiekatup i te katupono ti wẽtup ok tuut irane uhaipe pe poꞌog wuat uikawiat waku rakat e. Pywo ti rat uhewaku hap yt putꞌok e hin i Miꞌi Miit py sokpe saity pok hamo e. Miꞌi ti eimiekatup e Iuwãu Woꞌosetꞌok hat.
ACT.13.26	Mehinꞌin aito ti Aparãu emiariruꞌin Tupana mohey haria aito. Iꞌewyte eiperia wẽtup ywania kaipywiaria Tupana mohey haria wo eweikupteꞌen. Taꞌi ahepe ti Tupana tipoꞌoro tehay ahehakyeraꞌat hamo e Pauru Tupana motypot yat piaria pe. 
ACT.13.27	Taꞌi tawa Ierusarẽi miaria akag koꞌi iꞌewyte yt ikuap i mekewat wakuat Miit. Taꞌi yne Sapatu eꞌat pe taꞌatumowẽpap yianmiat Iesui ieineꞌen hamuat hap etiat maꞌato yt taꞌatumohey i putꞌok e hawyi. Yt taꞌatukuap i Miꞌi hawyi taꞌatuhekatup aikotã miat iꞌaparap hap iꞌauka hamo maꞌato yt toiꞌaparap hin i e. 
ACT.13.28	Miꞌi hawyi morekuat Piratu po pe raꞌyn taꞌatupag iꞌauka hamo yt kat e hin i pykai e. 
ACT.13.29	Taꞌatunug yne aikotã yianmiat mienoi ewy. Miꞌi hawyi taꞌatumoꞌapyk taꞌyn ariaꞌyp posak ete pyi ipiit ikuꞌuro hawyi. Miꞌi hawyi taꞌatusyp nu kaꞌa pe e. 
ACT.13.30	Miꞌi hawyi ti maꞌato Tupana tomoherep pakupꞌi guꞌuro pyi iꞌatumisyp e. 
ACT.13.31	Miꞌi hawyi toineꞌen motꞌi i raꞌyn towyriaꞌin Karireia piaria wywo Ierusarẽi me. Miꞌiria ti mesup tukupteꞌen Iesui ieineꞌen i hap enoi haria e Pauru. 
ACT.13.32	Uruto ti iꞌewyte henoi haria te e. Yt heso hin i ti Tupana saꞌawyꞌi aiꞌywania pe. Aikotã saꞌawyꞌi te Tupana toꞌe miꞌi hap ewy ti mesup tutunug naꞌyn e. 
ACT.13.33	Saꞌawyꞌi te Tawi toꞌe tomiwan me tuwepy puo Tupana toꞌe -En ni Uhaꞌyru sese e. Pyno woromoieineꞌen pakup i aru e Tupana Iesui etiat Tawi tuwepy hawe mekewat Saumu 2.7 pe. Pyno aikotã saꞌawyꞌi toꞌe hap ewy ti mesup toimoherep taꞌyn Tosaꞌyru paĩ e Pauru itotiaria pe. 
ACT.13.34	Iꞌewyte ti mekewat Tawi wepy hawe aikotã morekuat Tawi pe Tupana toꞌe hap ewy te ti mesup ti totiõtem i raꞌyn guꞌuro pyi Aipotypot Iesui e. Ipiit yt nem i tuwẽtem naꞌyn guꞌuro pyi e. Pyno ti aikotã Tupana toꞌe saꞌawyꞌi Isaia 55.3 pe hap ewy ti raꞌyn mesup tutunug e. 
ACT.13.35	Pyno ti Iesui piit yt iꞌokpuk hin i are aikotã Tupana toꞌe Tawi wepy hawe miwan miat hap ewy -Yt karãpe i aru Uhaꞌyru sese nem rakatno neꞌi topyhuꞌat toꞌe hap ewy e Tawi wepy hawe Saumu 16.10 pe. 
ACT.13.36	Yt morekuat Tawi etiat i mio tã e maꞌato Tupana ihay Tosaꞌyru sese etiat mekewat morekuat Tawi saipepiat sese wuat etiat ihay are katupono mekewat aiporekuat saꞌawyꞌi wuat Tawi ikuꞌuro raꞌyn hawyi taꞌatusyp iꞌywotꞌin syp hawe hawyi ikag koꞌi heremo te itote e. Tupana ihay wẽtup ok etiat Tosaꞌyru Iesui etiat ihay yian mete e. 
ACT.13.37	Miꞌi Miit ti Tupana tihymut raꞌyn guꞌuro pyi e. Yt nem hin i ipiit e Pauru. 
ACT.13.38	Uiwyriaꞌin Muisei waĩꞌe hap ti waku kahato wen maꞌato ti yt aimohãpyk kuap i Tupana wywo e. 
ACT.13.39	Pywo pe ti rat areꞌe uiwyriaꞌin mekewat Miit sese yt nem i rakat yn ni wyti aimohãpyk kuap Tupana wywo e. Imohey haria toiꞌatumohãpyk kuap tuwewawi e Pauru. 
ACT.13.40	Saꞌawyꞌi wuat Tupana ehay enoi hat toꞌe mio tã e -Eiweꞌeg wo yt uimohey i haria e. Eimitum mo o uhehay etiat wekyryꞌi i haria e. Katupono yt uimohey i hap ti aru eiꞌatuꞌuka e. 
ACT.13.41	Katupono ti aru mekewat eꞌat pe uito atunug eipyꞌasetpe wakuap iwato kahato yt wẽtup ewywuat i iwato rakat atunug maꞌato eweiꞌakasa hawyi ti aru iꞌewyte eweikuap hawyi ti aru maꞌato yt eweimohey i e Tupana saꞌawyꞌi e. Taꞌi yian mete ti Tupana henoi ehetiat uiꞌywania Apakuki 1.5 pe tohenoi e Pauru Iuteuria pe. 
ACT.13.42	Miꞌi hawyi Pauru tuwẽtem Tupana motypot hap yat pyi towyriaꞌin wywo. Miꞌi hawyi iraniaꞌin itotiaria yt Iuteuria i teꞌeroꞌe -Uhyt iꞌatuꞌe wẽtup semana hawyi o eraꞌaipok i raꞌyn o urumuꞌe hamo meiũpe iꞌatuꞌe. 
ACT.13.43	Tuwat yne raꞌyn Tupana motypot yat pyi hawyi iraniaꞌin itotiaria Iuteuria iꞌewyte yt Iuteuria i koꞌi teꞌeruwehik taꞌyn uhyt Panape uhyt Pauru ete. Miꞌi hawyi Pauru Panape tiꞌatunapin miꞌiria muap upi -Eweiwat ro haty wo eikyꞌe hat Tupana upi iꞌatuꞌe. Yt eweiꞌatoiat rẽ Tupana piat eikyꞌe hap iꞌatuꞌe.
ACT.13.44	Miꞌi hawyi Sapatu eꞌat pe i raꞌyn hawyi kahupyt i raꞌyn tawa piaria teꞌeruwaꞌatunug i raꞌyn. Taꞌatukuap teran Tupana ehay iꞌatukaipyi haype. 
ACT.13.45	Miꞌi hawyi Iuteuria potnagnia teꞌeraꞌakasa miitꞌin typyꞌi kahato Pauru upi. Miꞌi pote iꞌatuehayꞌywyi tuete. Miꞌi hawyi -Taꞌi eheso kahato iꞌatuꞌe. Etiꞌatumaꞌat neꞌi rat miitꞌin Tupana ete iꞌatuꞌe. 
ACT.13.46	Maꞌato miꞌi hawyi Pauru Panape wywo iꞌatuehay hesaika poꞌog miitꞌin kape. Yt teꞌeruwemoti hin i. Miꞌi hawyi teꞌeroꞌe Iuteuria yt imohey i haria pe -Taꞌi Tupana tum neran ni ieineꞌen hap yt ikahuro rakat i maꞌato imiium ni eweipun neꞌi eipe iꞌatuꞌe. Pyno ti saꞌawyꞌi uruhenoi teran ehepe e maꞌato yt eweimohey i miꞌi pote ti wẽtup ywania pe raꞌyn uruhenoi. 
ACT.13.47	Katupono saꞌawyꞌi Tupana toꞌe Tosaꞌyru pe -Woronug En aikotã iypyryp wiat ariãty ewy e. Yne ywania akasa hamuat e. Yne mesuwat yi totiaria ehakyeraꞌat hamo e Tupana Isaia 49.6 pe iꞌatuꞌe Pauruꞌin. 
ACT.13.48	Miꞌi pote iraniaꞌin yt Iuteuria i raꞌyn iꞌatuwepiit kahato Tupana ehay ete. Miꞌi hawyi teꞌeruwehum kahato -Waku sese ehay Tupana iꞌatuꞌe. Miꞌi hawyi tomiꞌairoria pe tomohey haria pe yn naꞌyn Tupana tum toieineꞌen hap yt ikahuro rakat i. 
ACT.13.49	Miꞌi hawyi miꞌiria raꞌyn imoꞌẽ Taꞌatukaꞌiwat pakupꞌi mienoi wuatꞌi tawa piaria pe. 
ACT.13.50	Miꞌi hawyi Iuteuria nagnia tiꞌatunug iwatoꞌin nakaria haryporiaꞌin ihainiaꞌin hawyi tuꞌisaria taꞌatuꞌatukay kay. Miꞌi hawyi teꞌeroꞌe miꞌiria pe -Waku ti watiꞌatusatyꞌi satyꞌi raꞌyn Pauruꞌin iꞌatuꞌe. Miꞌi hawyi Pauru Panape taꞌatuporenoꞌẽ raꞌyn taꞌatuetawa pyi. 
ACT.13.51	Tuwenoꞌẽ hawyi Pauru Panape teꞌeruwepypitpitꞌok kahato Tupana etiat yt iwese i rakaria piat ikuap hamo. Miꞌi hawyi tuwat i raꞌyn wẽtup tawa Ikuniu kape. 
ACT.13.52	Maꞌato ipakuptia Iesui mohey haria teꞌeropyhuꞌat itote yt iwese i rakaria pyꞌasetpe tawa Antiokia pe. Miꞌiria iꞌatuwepiit kahato itote Tupana Paꞌãu wywo.
ACT.14.1	Miꞌi hawyi putꞌok iꞌatuꞌe tawa Ikuniu pe hawyi tuwehytꞌok Tupana motypot hawe. Miꞌi hawyi itote Pauruꞌin tiꞌatumuꞌe kahato Tupana ehay wo. Miꞌi hawyi Iuteuria tomohey kahato Tupana ehay. Iꞌewyte iraniaꞌin ywania yt Iuteuria i imohey raꞌyn wy. Miꞌi hawyi miitꞌin sok topyhuꞌat Iesui mohey pakup i haria. 
ACT.14.2	Maꞌato yt imohey haria i Iuteuria teꞌeroꞌe -Toꞌiro watipugha Pauruꞌin iꞌatuꞌe. Yt naku i ti miꞌiria iꞌatuꞌe. Yt eweimohey teiꞌo meimuẽwaria iꞌatuꞌe yt Iuteuria i pe. 
ACT.14.3	Maꞌato Tupana tiꞌatumoesaika poꞌog naꞌyn. Miꞌi hawyi taꞌatunug taꞌatupo wo raꞌyn wakuap miitꞌin wanetup hamo. Miꞌi hawyi itote tukupteꞌen motꞌi raꞌyn katupono taꞌatumohey kahato raꞌyn itote Tupana ehay. Miꞌi hawyi Pauru Panape tiꞌatumuꞌe kahato Tupana woꞌokyꞌe teꞌen neꞌi tuwekaipywiat hap ete. 
ACT.14.4	Miꞌi hawyi tawa Ikuniu piaria yt toꞌoksat i hin i katupono yt toꞌowanetup hap ewy i kahato. Ipatꞌok Iesui mienoi upi ipatꞌok Iuteuria mienoi upi. 
ACT.14.5	-Toꞌiro watiꞌatumaꞌat sehay wo iꞌatuꞌe. Miꞌi hawyi watiꞌatuꞌuka mak mak wo nu wo iꞌatuꞌe Iuteuria toꞌope taꞌatuꞌakag koꞌi wywo. 
ACT.14.6	Miꞌi hawyi Pauru Panape tikuap taꞌyn taꞌatuꞌauka teran hap hawyi teꞌeropopy raꞌyn. Miꞌi hawyi tuwat tawa Irikaunia kape. Miꞌi hawyi itote ikohyewyry tawa hit koꞌi upi tawa Irita tawa Tepe upi iꞌatukohyewyry. 
ACT.14.7	Miꞌi tote taꞌatuhenoi kahato Tupana ehay.
ACT.14.8	Miꞌi hawyi tawa Irita tote taꞌatupuẽti yt karãpe i hewyry rakat apyk pe. Toty kaipywiat wemoherep hat ipy kĩꞌã rakat. 
ACT.14.9	Miꞌi tote Pauru henoi Iesui etiat turan mekewat yt hewyry kuap i rakat tikuap ihay. Miꞌi hawyi Pauru ihaꞌat howawi hawyi toikuap taꞌyn tuwanetup hawe -Iesui mohey hap uimoehãite kuap e tuwanetup. 
ACT.14.10	Miꞌi hawyi Pauru toꞌe tehay wo -Epoĩꞌam no uhyt e. Miꞌi hawyi mekewat saꞌawyꞌi wuat yt hewyry kuap i rakat pesoꞌe hawyi hewyry raꞌyn. 
ACT.14.11	Miꞌi hawyi Ikuniu piaria teꞌerahaꞌat kahato ipy kĩꞌã rakat moehãite Pauru piat hap kape. Miꞌi pote taꞌatuehay pirik wo teꞌeroꞌe -Tupanaria miitꞌin kawiat atipy kaipywiaria eipe iꞌatuꞌe Pauru Panape pe taꞌatupusu puo. 
ACT.14.12	Miꞌi hawyi Panape tupana Seusi iꞌatuꞌe maꞌato Pauru tupana Hemi iꞌatuꞌe katupono -Aimuꞌe hat poꞌog Pauru miꞌi iꞌatuꞌe. 
ACT.14.13	Miꞌi turan tawa okenꞌypy kawiatno toineꞌen tupana Seusi yat. Miꞌi kaꞌiwat paꞌi terut Wewato ahup koꞌi ipaiꞌat okenꞌypy kape. Miꞌi miitꞌin tiꞌauka teran tupana Pauru Panape motypot hamuat. Ipohyt kawiat hewahi rakat Wewato ahup. 
ACT.14.14	Miꞌi taꞌatukuap hawyi Pauruꞌin yt iꞌatuwepiit hin i raꞌyn. Yt taꞌatukyꞌesat i taꞌatumotypot hap. Miꞌi pote teꞌeruwesokpe hiot neꞌi raꞌyn miitꞌin tok pe. 
ACT.14.15	-Waĩ urumotypot rẽ Tupana eipe. Kan hamo ten urumotypot Tupana wo eipe iꞌatuꞌe. Katupono yt naku i miitꞌin me Tupana en eweiꞌe e Tupana iꞌatuꞌe. Waĩ ne iꞌatuꞌe. Yt naku i tupanaria eipe eweiꞌe uruepe. Eweiꞌatoiat ro meimuẽwat ehetupana koꞌi hawyi eweiꞌaipok to Tupana sese kape mekewat wuatꞌi eꞌat piat ieineꞌen hat kape uhytꞌiꞌin manaꞌin iꞌatuꞌe. Yt kan hamo i eweimohey ehetupanaria katupono Tupana sese ti ainug hat yꞌy nug hat wuatꞌi yꞌy piaria nug hat e. Pyno Tupana sese kape eweiꞌaipok to hawyi eweipun no ehetupanaria saꞌag koꞌi iꞌatuꞌe Panape Pauru. 
ACT.14.16	Saꞌawyꞌi Tupana yt toꞌe i -Uito yn waku Ehetupana wo yt e i te ehepe wẽtup ywania eipe pote. Maꞌato mesup ti -Waĩꞌe raꞌyn. Yt atikyꞌesat i poꞌog ehetupana koꞌi e. Yt atikyꞌesat i poꞌog yt eiweꞌeg i hap uhetiat mesup e Tupana ehepe. 
ACT.14.17	Saꞌawyꞌi te ti yt watikuap i Tupana sese etiat maꞌato ti mesup wakuap tutum neꞌen neꞌi ahepe yt kat saꞌup i. Koitywy yne ywania pe yne miitꞌin me tuwemoherep teran. Iꞌewyte iꞌaman tutum yne pe. Iꞌewyte miitꞌin yne pe hewo iminug kaipyi wakuap. Miꞌi tã ti Tupana yne tokuap ahepiat hamo e. Miꞌi tã ti tutunug aimowepiit hamo e Pauruꞌin tawa Irita piaria pe. 
ACT.14.18	Porap taꞌatuꞌauka Wewato ahup turan naꞌyn Pauruꞌin waĩꞌiꞌatuꞌe haty wo. Miꞌi pote yt taꞌatuꞌauka i raꞌyn Wewato ahup koꞌi Pauruꞌin motypot Tupana ewywuat hamo.
ACT.14.19	Miꞌi hawyi putꞌok iꞌatuꞌe Iuteuria Pauru ewanikaptia tawa Antiokia pyi tawa Ikuniu pyi tõꞌẽ. Miꞌi hawyi ti itotiaria iraniaꞌin taꞌatumoꞌakagꞌaia raꞌyn -Eweiꞌauka ro nu wo Pauru iꞌatuꞌe. Miꞌi hawyi nu wo mak mak iꞌatuꞌe howawi iꞌauka hamo. Miꞌi hawyi taꞌatuherep haity pe yi upi tawa pyi. -Ikuꞌuro raꞌyn koitywy Pauru iꞌatuꞌe teꞌeruwanetup hawe. 
ACT.14.20	Miꞌi hawyi ipotpoꞌororia teꞌeruwaꞌatunug Pauru piit kape. Miꞌi hawyi maꞌato iꞌapeꞌokꞌam i raꞌyn iꞌatupyꞌasetpe. Miꞌi hawyi taꞌaipok i raꞌyn toꞌauka hap tawa kape. Heꞌihatꞌok pe hawyi tuwat Panape wywo tawa Tepe kape. 
ACT.14.21	Miꞌi hawyi itote sehay wakuat taꞌatuhenoi Iesui etiat. Miꞌi hawyi taꞌatuꞌatunapin aat iꞌatuepiat ikuap kahato hamo. Miꞌi hawyi itote pyi teꞌeraꞌaipok i raꞌyn tawa Irita kape tawa Ikuniu kape tawa Antiokia kape Iesui mohey haria pakup tiaria kape. 
ACT.14.22	Miꞌi hawyi Pauruꞌin tiꞌatunapin kahato itotiaria ipakup tiaria iꞌatumoesaika hamo iꞌatuepiat imohey kahato hamo. Mio tã iꞌatuꞌe -Eiweꞌeg wo o katupono meiũran ti ewehoꞌopot kahato mesuwe Tupana etama kapiat muap upi iꞌatuꞌe imohey pakup i haria pe. 
ACT.14.23	Miꞌi hawyi itote Pauruꞌin tiꞌairo Iesui mohey haria napin hamuaria. Miꞌi hawyi Panape Pauru yt kat i iꞌu aat katupono hẽtup kahato Tupana kape -Tupana iꞌatuꞌe epo pe raꞌyn ti meiũpiaria uruikyꞌesat emohey haria ipakup takaria katupono urutuwat irane meiũpepyi iꞌatuꞌe taꞌatuhẽtup Tupana pe. 
ACT.14.24	Miꞌi hawyi tuwat yi Pisitia sakpo yi Pãwiria sakpo. 
ACT.14.25	Miꞌi hawyi putꞌok iꞌatuꞌe tawa Pekere pe hawyi taꞌatuhytpok kahato raꞌyn Iesui ehay itote. Miꞌi hawyi tuwat hẽpype tawa Ataria kape. 
ACT.14.26	Miꞌi hawyi yara wato puo raꞌyn tuwat tawa Antiokia kape taꞌatumipoꞌororia kape. Teꞌeraꞌaipok i raꞌyn aikope saꞌawyꞌi tuwat Iesui ehay sytpok hamo hap kape. Miꞌi hap kape teꞌeraꞌaipok i raꞌyn. Taꞌatupotpap kahu raꞌyn hawyi teꞌeraꞌaipok i raꞌyn. Aikope Panape Pauru powyro hamuat taꞌatuhẽtup Tupana pe hap kape i raꞌyn teꞌeraꞌaipok. 
ACT.14.27	Putꞌok taꞌatuꞌe itotiat hawyi taꞌatukay kay yne Iesui mohey haria. Miꞌi hawyi aikotã Tupana tunug muap upi iꞌatupo wo miꞌi hap ewy yne taꞌatumoherep itotiaria pe -Koitywy ti Tupana tomoherep taꞌyn Iesui yt aiꞌywania pe yn i raꞌyn iꞌatuꞌe Iuteuria pe. Taꞌi mio raꞌyn ti yt Iuteuria yn i raꞌyn imoherep iꞌatuꞌe. 
ACT.14.28	Miꞌi hawyi itotiaria imohey haria wywo tukupteꞌen motꞌi raꞌyn Panape Pauru.
ACT.15.1	Miꞌi hawyi ti Iuteuria tõꞌẽ tõꞌẽ raꞌyn tawa Antiokia totiaria Iesui mohey haria muꞌe hamo raꞌyn -Ewetunug no Muisei woꞌonapin hap yne pote ti aru Tupana ehehakyeraꞌat kuap maꞌato yt eiwemurui ãpy sokpe tek hap pote ti aru yt ehehakyeraꞌat i iꞌatuꞌe. 
ACT.15.2	Miꞌi hawyi itote Pauru Panape tuꞌuka aat kahato taꞌatuehay wo. Miꞌi hawyi yt toꞌowese hin i itotiaria toꞌope. Miꞌi hawyi teꞌeroꞌe toꞌope -Pyno waku ti watiꞌatupoꞌoro raꞌyn Pauru Panape iraniaꞌin wywo Ierusarẽi kape saꞌawyꞌi wuaria Iesuiꞌin 12 ok takaria kape itotiat piat iꞌatuehay kuap hamo iꞌatuꞌe. Aikotã Muisei eko aikotã watunug hap kuap hamo iꞌatuꞌe. 
ACT.15.3	Miꞌi hawyi Iesui mohey haria tawa Antiokia piaria tiꞌatupoꞌoro Pauru Panape Ierusarẽi kape iraniaꞌin nywo. Miꞌi hawyi tuwat raꞌyn tawa Antiokia pyi. Miꞌi hawyi Iesui mohey haria pe yi Wenisia piaria pe yi Samaria piaria pe taꞌatuhenoi aikotã iraniaꞌin yt Iuteu ywania i timohey raꞌyn Iesui hap koꞌi. Miꞌi pote teꞌeruwehum kahato Tupana ete itotiaria. 
ACT.15.4	Miꞌi hawyi putꞌok iꞌatuꞌe raꞌyn Ierusarẽi me. Miꞌi tote yiannote wuaria 12 ok takaria tukupteꞌen. Iꞌewyte Iesui mohey haria akagnia tukupteꞌen. Miꞌiria teꞌeroꞌe -Pyno eiwehytꞌok to uhytꞌiꞌin iꞌatuꞌe Pauruꞌin me. Miꞌi hawyi Pauruꞌin tomoherep iꞌatuepe aikotã Tupana tunug wuatꞌi tawa puaria piat hap koꞌi. 
ACT.15.5	Miꞌi hawyi iraniaꞌin Iesui mohey haria woꞌonapin haria teꞌeroꞌe -Pyno waku eiwemurui ãpy sokpe tek to watoꞌe iꞌatuepe. Waku yne Muisei waĩꞌe hap ewetunug watoꞌe ro yt Iuteuria i pe iꞌatuꞌe. 
ACT.15.6	Miꞌi hawyi yne taꞌatuꞌatunug 12 ok takaria Iesui mohey haria akagnia wywo teꞌeruwaꞌatunug aikotã mekewat yt Iuteuria i napin hap kuap hamo. 
ACT.15.7	Miꞌi hawyi yt toꞌoehay sat i aat hawyi mehin Peteru ipoĩꞌam iꞌatupyꞌasetpe iꞌatunapin hamo -Uheꞌywytꞌin Iesui mohey haria e eipe ti eweikuap taꞌyn aikotã saꞌawyꞌi Tupana uiꞌairo yt Iuteu ywania i napin hamuat hap e. Uito yn ni saꞌawyꞌi areto sehay wakuap enoi hamo yt aiꞌywania kape e. Uiwẽ pyi ti saꞌawyꞌi taꞌatumohey haꞌawyte wuaria e Peteru. 
ACT.15.8	Taꞌi Tupana tikuap yne wyti miitꞌin wanetup taꞌatupyꞌa piat hap e. Yt aiwanetup hap yn i ti Tupana tikuap e. Taꞌi tutum naꞌyn ti iꞌatuepe Topaꞌãu Wakuat aikotã ahepe tutum hap ewy te ti e. Miꞌi tã toimoherep taꞌyn ahepe tomohey iꞌatuepiat hap e Peteru. 
ACT.15.9	Taꞌi toimohãpyk yne wyti iꞌatuwanetup saꞌag hap koꞌi Tosaꞌyru mohey raꞌyn hawyi e. 
ACT.15.10	Pyno kat hamoĩ mesup eweikyꞌesat Muisei eko yrysakag ipotyi aiꞌakag etiat hap ewywuat iraniaꞌin akag ete e. Pyno toimoherep taꞌyn ahepe iraniaꞌin ywania aiꞌewy raꞌyn toiꞌairo e Peteru. Ahaꞌaseꞌiꞌin wyti yt hupit i mekewat seko e. Iꞌewyte aito yt wahupit i raꞌyn. Kat hamoĩ pyno eweikyꞌesat aheko Iesui mohey haria wẽtup ywania ipakuptia ok pe tote e. Yt naku i ti Tupana wahãꞌãg e. 
ACT.15.11	Taꞌi Iesui yn nyti ahehakyeraꞌat e. Iꞌewyte iraniaꞌin ywania Ehakyeraꞌat hat Iesui yn. Pyno aiwoꞌoꞌewy kahato e. Taꞌi Iesui mohey hap yn ahehakyeraꞌat kuap hap. Yt aiminug koꞌi kaipyi i wyti ahehakyeraꞌat hap toineꞌen e Peteru. 
ACT.15.12	Miꞌi hawyi sehay wuat wuꞌuka haria atunik taꞌyn. Yt kat iꞌatuꞌe hin i raꞌyn miitꞌin sok. Miꞌi hawyi Panape Pauru timoherep aikotã yt Iuteuria i timohey raꞌyn Iesui hap koꞌi aikotã Tupana tum tesaika hap wakuap nug hamuat miꞌiria pe hap. 
ACT.15.13	Miꞌi hawyi teꞌeruwanetup kahato raꞌyn. Yt kat iꞌatuꞌe i raꞌyn. Miꞌi hawyi Tiaku ihay -Uhytꞌiꞌin eweikuap to uimienoi e. 
ACT.15.14	Pywo ti rat Simau henoi aikotã mio Tupana Paꞌãu teke kuap wuatꞌi ywania Tosaꞌyru mohey haria pya pe e. Toikyꞌesat yne ywania kaipywiat tomiꞌairo tomohey haria e. 
ACT.15.15	Miꞌi hap ewy raꞌyn wyti mesup topyhuꞌat. Saꞌawyꞌi wuat Tupana e hap ewy e 
ACT.15.16	-Mekewat eꞌat pe ti aru araꞌaipok hawyi atunug pakup i morekuat Tawi yat aat hat. 
ACT.15.17	Miꞌi kape ti aru tõꞌẽ tõꞌẽ miitꞌin yne ywania uikuap haria. Wuatꞌi ywania ti aru atiꞌatukay kay yne uhet kuap haria. Miꞌi tã ti aru atunug e ti Tupana yian mete iwan me e Tiaku. 
ACT.15.18	-Katupono Tupana tikuap aikotã mesup topyhuꞌat hamuat hap yian mete e. 
ACT.15.19	Yt naku i arewanetup turan wahenoi niatpo rakat seko aiꞌywania ewywuat iraniaꞌin ywania Iesui mohey haria pakuptia pe e Tiaku. 
ACT.15.20	Pyno waku kahato watipoꞌoro sehay iraniaꞌin ywania kape. Mio tã watoꞌe waku watiꞌatunapin -Waure wo ro meimuẽwat ehetupana iãꞌãkap koꞌi ete paĩ waku watoꞌe e. Iꞌewyte yt ewetuꞌu teiꞌo miꞌu miitꞌin miium taꞌatuetupanaria piat neꞌi watoꞌe iꞌatuepe. Iꞌewyte wẽtup ok wẽtup ok wywo teiꞌo ewary eꞌaito watoꞌe. Iꞌewyte yt naku i huu ehesapo wo. Yt naku i ewetuꞌu ipuꞌi huu wywo waku watoꞌe iꞌatuepe e Tiaku. 
ACT.15.21	Saꞌawyꞌi pyi te ti yne tawa puo tukupteꞌen ne Muisei eko enoi haria. Mesup te yne Sapatu eꞌat pe ti Muisei mienoi taꞌatumowẽpap toran e Tiaku.
ACT.15.22	Miꞌi hawyi torannia Iesui mohey haria teꞌeroꞌe toꞌope 12 ok takaria wywo taꞌatuꞌakagnia wywo -Pyno waku aimiꞌairoria watiꞌatupoꞌoro uhyt Pauru uhyt Panape upi tawa Antiokia kape miꞌi aiꞌe hap enoi iraniaꞌin miat hamo iꞌatuꞌe. Miꞌi hawyi taꞌatuꞌairo uhyt Iuta Pasapa e hap het rakat hawyi uhyt Sira taꞌatuꞌairo miitꞌin wakuaria taꞌatupyꞌasetpiaria. 
ACT.15.23	Miꞌi hawyi taꞌatuwan popera pe iꞌatumiereto wuat. Mio tã iꞌatuꞌe -Uruto ti Ierusarẽi miaria Iesui mohey haria torannia 12 ok takaria miꞌiria wywo uruꞌakagnia wywo Iesui mohey haria uruipoꞌoro miwan me ehewowi kuekatu uruꞌe hap popera pe wẽtup ywania kape tawa Antiokia piaria kape yi Siria piaria kape yi Sirisia piaria kape uruipoꞌoro miwan eweimoehãite ro kuekatu uruꞌe hap iꞌatuꞌe. 
ACT.15.24	Haꞌawyte wyti tuwat ehewowi yt uruwat urumipoꞌororia i urutoꞌe. Miꞌiria ti eimoꞌakagꞌaia hanuaria urutoꞌe. Miꞌiria wyti uruikuap taꞌyn mesup. Urupyꞌasetpyi ti wyti tuwat maꞌato ti yt uruwat urumipoꞌororia i paĩ iꞌatuꞌe popera pe. 
ACT.15.25	Taꞌi waku kahato uruipoꞌoro ehewowi meiũpepyi urumikuap sehay enoi hanuaria urutoꞌe. Taꞌi aiwyriaꞌin Panape Pauru upi waku kahato uruipoꞌoro ehewowi paĩ iꞌatuꞌe. 
ACT.15.26	Taꞌi uhyt Panape uhyt Pauru yt teꞌerokenꞌẽ hin i taꞌatuꞌauka hap pupi. Miꞌi tupono tuwat raꞌyn Aiporekuat Aikaꞌiwat Iesui enoi miitꞌin miat hamo urutoꞌe paĩ iꞌatuꞌe. 
ACT.15.27	Pyno uruipoꞌoro ehewowi miꞌiria upi mehin Iuta hawyi Sira ehepiat henoi hamo. 
ACT.15.28	Uruwyriaꞌin Tupana Paꞌãu wyti urumuꞌe kahato kat e hap kat e hap koꞌi enoi ehepiat hamuat hap ete iꞌatuꞌe. Yt toikyꞌesat i wyti urueko ipotyi rakat neꞌi uruhenoi ehepiat hap. 
ACT.15.29	Mio tã e ti maꞌato toikyꞌesat -Yt ewetuꞌu teiꞌo miitꞌin miium tupanaria iãꞌãkap koꞌi piat e. Miꞌi hap yt toikyꞌesat i iꞌatuꞌe. Iꞌewyte yt toikyꞌesat i wyti wẽtup ok wẽtup ok wywo seꞌaito hap iꞌewyte wary hap. Hutꞌyp nik piat miat puꞌi o yt etuꞌu teiꞌo. Iꞌewyte huu o yt etuꞌu teiꞌo e ti wy iꞌatuꞌe. Pyno urumienoi ewy ewetunug mote ti aru waku raꞌyn uruwyriaꞌin iꞌatuꞌe. Toran naꞌyn pyno uruꞌe hap mehinꞌin iꞌatuꞌe popera pe. Miꞌi hawyi taꞌatuium mekewat miwan taꞌatumipoꞌororia pe. 
ACT.15.30	Miꞌi hawyi pyno waku eweiwat ro tawa Antiokia kape iꞌatuꞌe. Miꞌi hawyi tuwat raꞌyn. Putꞌok taꞌatuꞌe itote hawyi taꞌatuꞌatunug yne Iesui mohey haria. Miꞌi hawyi taꞌatuium mekewat mipoꞌoro popera itotiaria pe. 
ACT.15.31	Miꞌi hawyi taꞌatumowẽpap hawyi iꞌatuwepiit kahato taꞌatunapin hap ete. 
ACT.15.32	Miꞌi hawyi yianmiat Tupana ehay enoi haria uhyt Iuta uhyt Sira tiꞌatunapin kahato Iesui mohey haria tawa Antiokia piaria taꞌatuꞌatumoesaika imohey hap ete. 
ACT.15.33	Miꞌi hawyi tukupteꞌen motꞌi itote hawyi teꞌeraꞌaipok teran i raꞌyn Ierusarẽi kape Iesui potpoꞌororia kape i raꞌyn. Miꞌi hawyi -Hẽto iꞌatuꞌe. Uruipoꞌoro teran ehupi uruekuekatu iꞌatuꞌe tawa Antiokia piaria. 
ACT.15.34	Maꞌato Sira yt ipap i raꞌyn tawa Antiokia pyi. Miꞌi hawyi yt toto i. 
ACT.15.35	Miꞌi hawyi Pauru Panapeꞌin tukupteꞌen motꞌi tawa Antiokia piaria muꞌe hamo. Taꞌatukaꞌiwat ehay enoi haype teꞌeropyhuꞌat Iesui mohey haria ahyt tok pe.
ACT.15.36	Tukupteꞌen motꞌi itote hawyi Pauru toꞌe Panape pe -Pyno waku apo uhyt wataꞌaipok i raꞌyn iraniaꞌin tawa koꞌi kape e. Katupono atiꞌatuepiok teran aikotã tukupteꞌen Iesui mohey haria pakup i koꞌi aikope saꞌawyꞌi watiꞌatumuꞌe hap kape mehin e Pauru Panape pe. 
ACT.15.37	-Pyno waku watioto Iuwãu Maku e Panape Pauru pe. 
ACT.15.38	Maꞌato -Yt naku i uhyt watioto Iuwãu Maku katupono saꞌawyꞌi miꞌi ti taꞌaipok neꞌi ahupi pyi Tupana potpap wyi yi Pãwiria pyi e Pauru Panape pe. 
ACT.15.39	Maꞌato yt toꞌowanetup hap ewy hin i raꞌyn hawyi toꞌoehay tek hawyi toꞌoꞌatoiat raꞌyn. Miꞌi hawyi uhyt Panape uhyt Iuwãu Maku wywo yn naꞌyn tuwat yara puo taꞌatueꞌyi Sipiri kape. 
ACT.15.40	Miꞌi hawyi uhyt Pauru tikyꞌesat uhyt Sira raꞌyn tekatuwy wo. Miꞌi hawyi Iesui mohey haria hẽtup Tupana pe -Tupana iꞌatuꞌe etiꞌatupowyro kahato aiwy Pauru aiwy Sira epotpap nug hamo iꞌatuꞌe. Etiꞌatukyꞌe ro yne muap upi. Miꞌi hap uruhẽtup epe waku iꞌatuꞌe. Miꞌi hawyi Pauru toto uhyt Sira wywo Iesui mohey haria moesaika hamo wuatꞌi ywania kape. 
ACT.15.41	Miꞌi hawyi iꞌatuewyry yi Siria puo hawyi yi Sirisia puo iꞌatuewyry itotiaria Iesui mohey haria atumoesaika Tupana ehay wuat hamo.
ACT.16.1	Miꞌi hawyi Pauruꞌin putꞌok iꞌatuꞌe i tawa Tepe pe tawa Irita pe. Miꞌi hawyi itote Pauruꞌin tipuẽti uhyt Timoteu. Ity ti Iesui mohey hat Iuteu ywania maꞌato iꞌywot Kereku ywania. 
ACT.16.2	Miꞌi hawyi tawa Irita piaria tawa Ikuniu piaria Iesui mohey haria -Taꞌi waku kahato ti rat Timoteu iꞌatuꞌe itotiaria. 
ACT.16.3	Miꞌi hawyi Pauru toꞌe Timoteu pe -Toꞌiro uhupi kurum iwasu e. Ereto teran uhupi pote Iuteuria ewy ro ereineꞌen aikotã ety ewy aiꞌywania Iuteuria muꞌe hamo are e. Miꞌi hawyi taꞌatuemurui sokpe tek Iuteuria eko ewy hawyi Timoteu topyhuꞌat Iuteu wo toty ewy. Miꞌi tã ti Pauru tikyꞌesat Timoteu piit katupono toikyꞌesat Iuteuria mimotypot no topyhuꞌat Timoteu hap e. Katupono toikuap taꞌyn itotiaria tikuap wẽtup ywania neꞌi Timoteu ywot hap pote. 
ACT.16.4	Miꞌi hawyi Pauru Sira Timoteu wywo hewyry saꞌawyꞌi wuat tewyry hap koꞌi upi. Miꞌi tote taꞌatuhenoi mekewat Ierusarẽi kaipywiat woꞌonapin hap miwan Iesui yn ahehakyeraꞌat kuap e hap miwan taꞌatuhenoi. Mekewat kat iꞌatuꞌe kat iꞌatuꞌe 12 ok takaria e hap Iesui mohey haria akagnia e hap taꞌatuhenoi itote. 
ACT.16.5	Miꞌi hawyi taꞌatuewyry hap upiaria Pauruꞌin tiꞌatumoesaika poꞌog naꞌyn Iesui mohey hap ete. Miꞌi pote poꞌog naꞌyn iꞌatutypyꞌi itote. 
ACT.16.6	Miꞌi hawyi yi Karasia yi Wiriteu upi Pauruꞌin iꞌatuewyry. Miꞌi hawyi yi Asia kape tuwat teran maꞌato Tupana Paꞌãu Wakuat toꞌe -Yt ewehenoi teiꞌo uhehay itote mesup mehinꞌin e. 
ACT.16.7	Miꞌi pote tuwat tawa Misia kape. Itote pyi tuwat teran yi Pitinia kape i raꞌyn maꞌato Iesui Paꞌãu waĩꞌe i raꞌyn. 
ACT.16.8	Miꞌi hawyi tawa Misia sakpo tokokaꞌat neꞌi. Miꞌi hawyi tuwat teran yi Turate kape maꞌato -Waĩꞌe i Iesui Paꞌãu. 
ACT.16.9	Miꞌi hawyi -Aikope waku pyno watuwat e yn tuwanetup hawe. Miꞌi hawyi Pauru taꞌakasa tomuꞌetu wãtym muo wẽtup ok yi Masetunia piat yꞌam miat kape. Miꞌi hawyi toikuap ihay -Eriot ro meikowo urueꞌyi Masetunia kape urupowyro hamo mehin e toikay kay. 
ACT.16.10	Miꞌi hawyi tuwehymut raꞌyn Pauru hawyi mio tã toꞌe -Meremo urutuwat teran kahato yi Masetunia kape. Miꞌi haype ti uruikat kahato aikotã miat uruwat hamuat. Katupono Tupana urukay kay raꞌyn iꞌatuwowi tehay wakuat enoi hamo hap uruikuap taꞌyn e. 
ACT.16.11	Miꞌi hawyi meiũpepyi uito Iruka areto raꞌyn Pauruꞌin wywo. Yara wato puo hãpyk pe urutuwat raꞌyn wasere upi yꞌy wato yi hit Samutasia kape. Miꞌi hawyi ihatꞌok hawyi wẽtup tawa Neapuri kape urutuwat yi Masetunia sese kape. 
ACT.16.12	Miꞌi hawyi urutuwat tawa wato yi Masetunia wywuat tawa Wiripu kape. Miꞌi hawyi urutuwehytꞌok tawa Wiripu pe Humanu ywania muꞌe Iesui etiat hamo. Itote urutukupteꞌen motꞌi. 
ACT.16.13	Miꞌi hawyi Sapatu eꞌat pe urutuwat yꞌy hit i kape aikope Iuteu ywania iꞌatuehay Tupana kape hap kape. Miꞌi hap kape urutuwat tawa pyi. Miꞌi tote urutaꞌapyk hawyi meiũran tõꞌẽ tõꞌẽ haryporiaꞌin. Miꞌiria uruiꞌatumuꞌe raꞌyn. 
ACT.16.14	Wẽtup ok iꞌatupyꞌasetpe toineꞌen mana Iritia. Mana Iritia ti tawa Tiatira pywiat. Sokpe hup ikahu rakat weneru hat. Tupana motypot hat sese miꞌi. Miꞌi ipap kahato Pauru mienoi upi hawyi Tupana tomoherep taꞌyn mekewat sehay mana pe. 
ACT.16.15	Miꞌi hawyi mana Iritia timohey Iesui yne toꞌyat piaria wywo hawyi tuwesetꞌok yꞌy pe toꞌyat piaria torannia wywo. Miꞌi hawyi -Mimiꞌin e Pauruꞌin me koitywy ti atomohey kahato raꞌyn Aikaꞌiwat atipy piat e. Miꞌi tupono uimohey ehepiat pote eweikupteꞌen no meiũpe uiꞌyat piaria yatype mimiꞌin e mana Iritia Pauruꞌin me. Ihay awaĩ hawyi urutopyhuꞌat iꞌyat pe.
ACT.16.16	Miꞌi hawyi wẽtup eꞌat pe urutuwat i raꞌyn aiũpe Tupana wywuat sehay hap kape mekewat yꞌy hit i kape. Miꞌi hawyi muap upi uruipuẽti piꞌã ahiag paꞌãu ipiit piat rakat e. Miꞌi piꞌã mimoherep ahiag kaipywiat wyti aikotã aikotã e hap koꞌi ikaꞌiwaria haꞌup sat kahato. 
ACT.16.17	Miꞌi hawyi mekewat piꞌã toto Pauruꞌin upi. Miꞌi hap tote muap upi ihay haty wo iraniaꞌin me muap upiaria pe -Miꞌiria miitꞌin ni Tupana sese ywaitiat eropat haria sese e ahiag paꞌãu piꞌã wẽ pyi. Miꞌiria wyti Tupana kapiat muap moherep haria e mekewat piꞌã. 
ACT.16.18	Miꞌi e hap ewy ti yne eꞌat pe mio tã e ihay Pauruꞌin upi. Ihay poꞌog poꞌog moityꞌi pote Pauru yt tikyꞌesat i poꞌog. Miꞌi hawyi tuwemorem howawi hawyi toꞌe -Uito ti morekuat Iesui mipoꞌoro. Miꞌi tupono areꞌe -Ereto ro meiũwat piꞌã piit pyi e ahiag paꞌãu me. Mio tã e hawyi tuwẽtem naꞌyn meremo ipiit pyi. 
ACT.16.19	Miꞌi pote piꞌã kaꞌiwaria teꞌeroꞌe -Pyno ihãite raꞌyn piꞌã. Yt naku i yt kat i raꞌyn ahiag paꞌãu piꞌã piit pe iꞌatuꞌe toꞌope. Miꞌi hawyi taꞌatusat Pauru Sira. Miꞌi hawyi iherep mo taꞌatueropoꞌok yi upi morekuaria kape wuatꞌi weneru hap kape. 
ACT.16.20	Miꞌi hawyi teꞌeroꞌe morekuaria pe Pauruꞌin ete -Meimuẽwuaria Iuteuria yt naku i kahato iꞌatuꞌe. Pywo ti wuꞌuka hap nug haria sese miꞌiria iꞌatuꞌe saꞌag. Aimoweukaꞌi ahetawa etiat haria miꞌiria iꞌatuꞌe. 
ACT.16.21	Uruto wyti Humanuꞌin. Pyno ti yt naku i iꞌatuwat iꞌatueko watunug meiũpe uhytꞌiꞌin iꞌatuꞌe. Taꞌatuhenoi saꞌag neꞌi ahepe iꞌatuꞌe suraraꞌin me. 
ACT.16.22	Miꞌi hawyi itotiaria iꞌatuehay pirik Pauru Sira ete. Iꞌatupyꞌahak kahato. Miꞌi hawyi morekuaria tuwat Pauruꞌin esokpe hiot hiot pun hamo. Miꞌi hawyi teꞌeroꞌe -Pyno waku eweipoityk poityk to ariaꞌyp mo iꞌatuꞌe taꞌatuesuraraꞌin me. 
ACT.16.23	Miꞌi hawyi taꞌatupak pak kahato raꞌyn Pauruꞌin hawyi taꞌatupag iheg me raꞌyn woꞌopyhyp hawe. Miꞌi hawyi etiꞌatuꞌapykok to iꞌatuꞌe raꞌyn woꞌopyhik hap kaꞌiwat pe. 
ACT.16.24	Miꞌi pote tohytmoĩ raꞌyn iheg muo sese raꞌyn okaꞌapy pe. Miꞌi hawyi woꞌopyhik hap ariaꞌyp kawiat pe toiꞌatupyhik. 
ACT.16.25	Miꞌi hawyi wãtym hake turan Pauru Sira teꞌeruwehum kahato hap wywo teꞌeruwepy Tupana kape. Miꞌi pote iꞌatupyhik haria itotiaria ikuap yne iꞌatuwepy hap. 
ACT.16.26	Miꞌi hawyi meremo yi huruk hurukꞌe. Poꞌog naꞌyn hawyi mekewat woꞌopyhik hap yi hewo hewo raꞌyn. Miꞌi hawyi iꞌahotꞌe raꞌyn. Tuweꞌokenhypꞌok yne raꞌyn mekewat woꞌopyhik hap tuwewi. Miꞌi hawyi iꞌatupoꞌi poꞌi hap hewo hewo yne raꞌyn itote. 
ACT.16.27	Miꞌi turan tuwehymut raꞌyn woꞌopyhik hat surara akag hawyi toꞌe tuwepe -Teꞌeruweꞌokenhypꞌok taꞌyn sig paĩ e. Yt naku i kahato katupono uimipyhik koꞌi tuwat tuwat yne raꞌyn som e. Miꞌi hawyi totat tekyseꞌyp tuweꞌauka teran haype -Yt naku i aru uhete katupono morekuat ikuap hawyi uiꞌapiheg moityꞌi uiꞌauka meremo hamo uimipyhik koꞌi teꞌeruwepopy pote e. 
ACT.16.28	Miꞌi pote -Yt eraꞌauka teiꞌo uhyt e Pauru tuwak popuo. Urutukupteꞌen meiũpe torannia uruto mehin e. 
ACT.16.29	Miꞌi hawyi -Eweterut ariãty uhowowi e woꞌopyhik hap yat apykok hat temiit pe. Miꞌi hawyi meremo teke hawyi toto Pauru Sira kape hawyi tuwepỹꞌãtutuk tyry toꞌe popuo. 
ACT.16.30	Miꞌi hawyi toteropoꞌok taꞌyn iꞌatupyhik hap kaipyi toꞌyat kape. Miꞌi hawyi apo e iꞌatuepe -Aikotã som waku atunug uhehakyeraꞌat hamo e. 
ACT.16.31	-Pyno etomohey ro Iesui yn naꞌyn hawyi etunug Ekaꞌiwat no Iesui miꞌi pote yn ehakyeraꞌat hap toineꞌen uhyt. Iꞌewyte eꞌyat piaria toiꞌatuehakyeraꞌat e woꞌopyhik hat pe Pauru. 
ACT.16.32	Miꞌi hawyi Pauruꞌin henoi kahato Tupana ehay woꞌopyhik hat yat piaria pe. 
ACT.16.33	Miꞌi hawyi woꞌopyhik hat tiꞌatusei raꞌyn iꞌatuꞌahyk ahyk hawywiat iꞌatusuu iꞌatupiit etiat. Miꞌi hawyi huhywitip hap koꞌi toikoho yne e. Miꞌi tã tutunug hawyi Pauruꞌin hetꞌok taꞌyn yne iꞌyat piaria wywo yꞌy wo. 
ACT.16.34	Miꞌi hawyi teꞌeraꞌaipok taꞌyn woꞌopyhik hat yat kape. Miꞌi hawyi taꞌatuꞌatumoenuk taꞌyn Pauru Sira. Miꞌi hap tote teꞌeruwehum kahato raꞌyn Tupana ete katupono toimohey kahato Tupana toꞌyat piaria wywo.
ACT.16.35	Ihatꞌok hawyi morekuaria tiꞌatupoꞌoro raꞌyn woꞌopyhik hat kape taꞌatuemiitꞌin -Waku ti tuwenoꞌẽ raꞌyn gaꞌatpuat aimiꞌahyk ahyk koꞌi aimipyhik koꞌi taꞌatuꞌe haype taꞌatuꞌatupoꞌoro. 
ACT.16.36	Miꞌi hawyi woꞌopyhik hat henoi raꞌyn Pauruꞌin me -Morekuaria tipoꞌoro raꞌyn sehay uhytꞌiꞌin e. Pyno waku mesup eweiwat i raꞌyn uruetawa pyi e. Pyno waku raꞌyn eweiwat i ro uiwyriaꞌin e woꞌopyhik hat. 
ACT.16.37	Maꞌato Pauru toꞌe -Yt urupap i rat e. Uruto ti Humanu ywaniaꞌin eiperia ewywuaria e. Gaꞌatpo morekuat yt hẽtup hin i uruepe aikotã urueko ewy e. Kat poteĩ morekuat pyno uruꞌahyk ahyk kahato e. Yt naku i ereꞌe ro morekuaria pe e. Kat poteĩ pyno urupyhik mesuwe gaꞌatpo yt apo eiꞌe rakirẽ i e Pauru. Miꞌi hawyi mesup morekuat -Eweiwat ro uruetawa pyi yt uwe mikuap mo i e uruepe. Miꞌi pote waku ti morekuaria tõꞌẽ meiũpe uruenotem hamuat e. Pyno ewehenoi ro uruehay morekuaria pe e Pauru. 
ACT.16.38	Miꞌi hawyi toto raꞌyn morekuaria kape. Miꞌi hawyi tohenoi raꞌyn iꞌatuepe Pauru e hap. Taꞌatukuap taꞌyn Pauruꞌin Humanu ywania hawyi iꞌatuwuwu kahato raꞌyn morekuaria katupono Humanu ywania yt naku i watiꞌapiheg e morekuat koro Sesa. 
ACT.16.39	Miꞌi hawyi morekuaria tuwat Pauruꞌin kape iꞌatuhep woꞌopyhik hap pywiat hamo taꞌatuwese kahato popuat Pauruꞌin poꞌoro hamo -Uhytꞌiꞌin waku ti eweiwat raꞌyn ahetawa pyi iꞌatuꞌe morekuaria Pauruꞌin me. 
ACT.16.40	Miꞌi hawyi tuwat mana Iritia yat kape taꞌatupyhik hap kaipyi. Miꞌi hawyi taꞌatukay kay yne Iesui mohey haria taꞌatuewawi hawyi taꞌatuꞌatumoesaika Tupana ehay se wywo itotiaria. Miꞌi hawyi tuwat raꞌyn mekewat tawa Wiripu pyi.
ACT.17.1	Miꞌi hawyi Pauru Sira tuwat raꞌyn tawa Awipuri sakpo tawa Apurunia sakpo tuwat. Miꞌi hawyi putꞌok iꞌatuꞌe tawa Tesaronika pe raꞌyn. Itote toineꞌen Tupana motypot yat Iuteuria wat. 
ACT.17.2	Miꞌi pe Pauru teke towat teko ewy raꞌyn nug hamuat. Miꞌi tote miwan Tupana ehay kaipyi Pauru tiꞌatumuꞌe. Miꞌi hawyi myẽꞌym Sapatu eꞌat toꞌowesat wesat Pauru wywo. 
ACT.17.3	Miꞌi hawyi Tupana etiat miwan motꞌi kaipyi toiꞌatumuꞌe -Uiwyriaꞌin e Tupana Mipoꞌoro Aiporekuat nuat piat hoꞌopot hamuat hap tohenoi mesuwe miwan me e. Iꞌewyte ti tuwẽtem irane guꞌuro pyi hamuat hap tohenoi meikowat miwan me. Eweikuap uwe miꞌi tã hamuat e. Taꞌi Iesui uimimoherep ehepiat wyti mesuwe e. Tohenoi miꞌi ti Aiporekuat no e Pauru Iuteuria pe. 
ACT.17.4	Miꞌi hawyi teꞌeruwanetup hawyi -Pywo iꞌatuꞌe iraniaꞌin. Miꞌi hawyi Pauruꞌin upiaria topyhuꞌat Kereku ywaniaꞌin Tupana motypot haria ahyt. Iꞌewyte haryporiaꞌin weꞌeg haria ahyt topyhuꞌat Iesui mohey haria wo raꞌyn itote. 
ACT.17.5	Maꞌato iraniaꞌin Iuteuria yt imohey i Iesui. Miꞌi hawyi Pauruꞌin ete iꞌatuehayꞌywyi kahato. Miꞌi hawyi taꞌatukat muap upiaria yt ipotpap i rakaria yt nakuaria i wuꞌuka hap nug hamo. Miꞌi hawyi tuwat uhyt Iasũ yat kape. Miitꞌin typyꞌi kahato tuwat. Miꞌiria yne tõꞌẽ tõꞌẽ tawa piaria Pauruꞌin kupteꞌen hap kape Pauruꞌin etiat taꞌatuhoiro hamo. Miꞌi hawyi tuwehytꞌok haty wo Iasũ yat pe maꞌato Pauruꞌin yt uwe i taꞌatupuẽti. 
ACT.17.6	Maꞌato Iasũ yn naꞌyn iraniaꞌin toꞌywytꞌin nywo taꞌatuꞌatupuẽti. Miꞌi hawyi Iasũꞌin taꞌatueropoꞌok iherep mo morekuat kape yi upi. Miꞌi hawyi taꞌatuputꞌok hawyi taꞌatukuasa taꞌatuehay wo -Yt naku i yt naku i miꞌiria woꞌomoꞌakagꞌaia haria miꞌiria iꞌatuꞌe. Mio ti tõꞌẽ ahetawa kape iꞌatuꞌe uhyt Iasũ yat pe iꞌatuꞌe. 
ACT.17.7	Yt naku i miꞌiria iꞌatuꞌe. Morekuat Sesa woꞌonapin hap yt taꞌatunug i katupono wẽtup -Aipotypot Iesui yn ni waku iꞌatuꞌe miꞌiria taꞌatuehay pirik wo Iasũꞌin piat pe. 
ACT.17.8	Miꞌi hawyi morekuaria itotiaria iꞌatupyꞌahak kahato Pauruꞌin ete. 
ACT.17.9	Miꞌi hawyi iheg me taꞌatupag. Miꞌi hawyi meiũran tuwat yne hawyi taꞌatukay kay Iasũꞌin. Miꞌi hawyi morekuat toꞌe -Pyno waku eweiwat ro iꞌatuꞌe Iasũꞌin me.
ACT.17.10	Miꞌi pote Iesui mohey haria tiꞌatupowyro uhyt Pauru uhyt Sira iꞌatupopy hamo tawa Tesaronika pyi. Miꞌi hawyi tuwat tawa Pereia kape wãtym upi. Miꞌi hawyi Pauruꞌin putꞌok iꞌatuꞌe hawyi teꞌeruwehytꞌok Iuteuria Etupana motypot yat pe. 
ACT.17.11	Tawa Pereia totiaria taꞌatuꞌatupuẽti poꞌog yt iꞌakag heg i rakaria tawa Tesaronika piaria kai. Miꞌiria ti Tupana ehay wakuat ikyꞌesat kahato. Miꞌiria ti teꞌeruwemuꞌe kahato wuatꞌi eꞌat pe saꞌawyꞌi wuat mienoi ete. Tupana etiat taꞌatukuap teran koitypuo pywo pe koitypuo yt Pauruꞌin henoi hap taꞌatukuap teran. 
ACT.17.12	Miꞌi tupono ti itotiaria typyꞌi kahato Iesui mohey haria ipakuptia teꞌeropyhuꞌat Kereku ywania sok haryporiaꞌin wakuaria ihainiaꞌin wakuaria teꞌeropyhuꞌat Iesui mohey haria itote. 
ACT.17.13	Miꞌi hawyi ti tawa Tesaronika piaria Iuteuria tikuap taꞌyn aikowo Pauruꞌin wat hap. Iꞌewyte taꞌatukuap taꞌyn tawa Pereia pe aikotã toiꞌatumuꞌe itotiaria Tupana ehay wuat hap taꞌatukuap. Miꞌi hawyi tuwat raꞌyn hupi Pauru etiat miitꞌin mopyꞌahak hamo. 
ACT.17.14	Miꞌi hawyi Iuteuria tiꞌatumoꞌakagꞌaia miitꞌin sok tawa Pereia pe. Miꞌi hawyi Pauru ywytꞌin Iesui mohey haria tipoꞌoro taꞌatueykeꞌet Pauru meremo yꞌy wato kape. Miꞌi hawyi tuwat raꞌyn Pauru wywo iwyriaꞌin iꞌapykok hamo maꞌato Timoteu Sira topyhuꞌat tawa Pereia pe.
ACT.17.15	Putꞌok iꞌatuꞌe Atena pe hawyi Pauru apykok haria teꞌeraꞌaipok teran i raꞌyn. Miꞌi hawyi Pauru toꞌe iꞌatuepe -Pyno ewehenoi o uhehay uhytꞌiꞌin Timoteu uhyt Sira pe e. Atikyꞌesat tõꞌẽ merep meikowo hap o ewehenoi iꞌatuepe e Pauru. Miꞌi hawyi teꞌeraꞌaipok i raꞌyn tawa Pereia kape Pauru ehay enoi hamo. 
ACT.17.16	Miꞌi hawyi itote tuweran naꞌyn Pauru toineꞌen towyriaꞌin ekatup hamo. Miꞌi turan itote Pauru taꞌakasa tupanaria iãꞌãkap yn muap upi hawyi toto mohaty kahato miitꞌin miat imohey saꞌag hap koꞌi. 
ACT.17.17	Miꞌi hawyi ti yne eꞌat pe Pauru tiꞌatumuꞌe Iuteuria Kereku ywania wakuaria Tupana motypot yat pe. Iꞌewyte muap upiaria pe tohenoi ikyꞌesat haria pe. 
ACT.17.18	Miꞌi hawyi itotiaria woꞌonapin hat potmuꞌeria tokokaꞌat Pauru kape ihay kuap hamo. Miꞌi hawyi teꞌeroꞌe toꞌope muap upi -Toꞌiro ihay aat kaꞌap takat ehay kuap hamo iꞌatuꞌe. Taꞌi miꞌi ti wẽtup ywania kawiat tupanaria moherep hat iꞌatuꞌe toꞌope katupono Pauru henoi itote Iesui etiat aikotã guꞌuro pyi tuwẽtem i hap etiat. 
ACT.17.19	Miꞌi hawyi taꞌatuereto Pauru yityꞌok Areopaku e hap kape. Itote taꞌatuereke Pauru taꞌatupyꞌasetpe hawyi teꞌeroꞌe tope -Uhyt pyno ehenoi ro koitywy aikotã aikotã hap sehay pakup uruepe iꞌatuꞌe. 
ACT.17.20	Yt karãpe i uruikuap ehay ewywuat ihay rakat. Miꞌi pote ti ehay ewy hap uruehay uruikyꞌesat iꞌatuꞌe. 
ACT.17.21	Katupono Atena piaria tikuap teran kahato yne kaipywiat sehay kat e kat e hap enoi hap koꞌi iꞌatuꞌe. Iꞌewyte yne hewyry rakaria itotiaria tikat kahato sehay pakup itote. 
ACT.17.22	Miꞌi hawyi iꞌatupyꞌasetpe ipoĩꞌam naꞌyn Pauru miꞌi hawyi toꞌe -Uhytꞌiꞌin worohoꞌokuap taꞌyn aikotã eipe tupanaria iãꞌãkap koꞌi neꞌi wyti eweimotypot e Pauru Atena piaria pe. 
ACT.17.23	Taꞌi gaꞌatpo ti uhewyry ehetawa puo hap tote ti araꞌakasa kahato ehetupanaria iãꞌãkap koꞌi e. Wẽtup heiam me ti yt kat i tupana iãꞌãkap itote atipuẽti maꞌato itote toineꞌen iwan yn -Yt uwe mikuap i Tupana eiam mesup e itote. -Yt aiꞌakasa hap i Tupana motypot hap eiam mesup e iwan me itote e Pauru. Yt eweikuap i ti miꞌi eipe maꞌato ti eweimotypot miꞌi e. Miꞌi wyti mesup atomoherep ehepe. 
ACT.17.24	Taꞌi miꞌi Tupana sese ti aipytyp nug hat. Taꞌi wuatꞌi mesuwarote iminug koꞌi toineꞌen e. Miꞌi ti atipy piat yi totiat morekuat sese. Taꞌi Tupana sese yt toineꞌen kuap i aipo wuat aiminug teiam me e. 
ACT.17.25	Miꞌi wyti wuatꞌi ereko hat. Ikai ti tukup yne sekat. Yt kat i wyti iwat iweteweru hap ipo pe e. Ikaipyi ti watoineꞌen. Ikaipyi ahehãite hap. Torannia ikaipywiat koꞌi e. Taꞌi yt miitꞌin minug kaipyi i wyti Tupana toineꞌen e. 
ACT.17.26	Wẽtup ok miit kaipywiat yn ni yne ywania tohytpok mesuwat yi totiaria tukupteꞌen e. Taꞌi saꞌawyꞌi te ti Tupana sese yne ywania ahyt eiam mesuwat yi totiat nug hat. Aikope aikope wuatꞌi ywania eꞌyi toineꞌen hap Tupana tunug saꞌawyꞌi tuwanetup hap kaipyi. Ikupteꞌen porap neꞌi mesuwat yi totiat hamuat hap tutunug tuwanetup hawe nimo te e Pauru. 
ACT.17.27	Miꞌi tã tutunug tuwemoherep teran miitꞌin kapiat haype. Toikyꞌesat kahato ti miitꞌin ewowiat hap e. Toikyꞌesat wuatꞌi ywania tikat muap ewowiat hap e. Toikyꞌesat topuẽti hap e. Yt pya hin i ti Tupana toineꞌen miitꞌin kai. 
ACT.17.28	Taꞌi Tupana sese kaipyi ti aheiam ahewyry hap aheineꞌen hap e. Aikotã saꞌawyꞌi wuat eimuꞌe haria pypyꞌe hap nug haria teꞌeroꞌe hap ewy -Tupana mepytꞌin aito e hap ewy. 
ACT.17.29	Kat poteĩ eiwanetup hawyi uru kawiat Tupana toineꞌen eweiꞌe eiwanetup hap kaipyi neꞌi. Aito ti meime Tupana mepytꞌin koꞌi e. Aito ti Tupana iãꞌãkap koꞌi e. Yt parata kawiat i ti Tupana. Yt nu kawiat i ti Tupana e. Yt mo wuat minug i ti Tupana e. 
ACT.17.30	Saꞌawyꞌi te ti miitꞌin yt weꞌeg i sese tepiat haria pe Tupana sese yt kat e i te. Maꞌato mesup ti eweiꞌatoiat ro yt weꞌeg i hap ehetupanaria e raꞌyn yne miitꞌin me Tupana. 
ACT.17.31	Mio ti Tupana wat miitꞌin airo hat toineꞌen naꞌyn hãpyk kahato. Miꞌi ti aru meiũran miitꞌin airo Tupana watno sio yt e hat. Hãpyk kahato ti aru tohenoi Tupana pe e. Miꞌi tã hamuat wyti watikuap taꞌyn katupono guꞌuro pywiat Tupana mihep taꞌyn miꞌi e Pauru Atena piaria pe. 
ACT.17.32	Mio tã e hawyi iraniaꞌin toꞌokyryꞌi kahato Pauru ete. Guꞌuro pywiat ieineꞌen i wat e hap ete. -Toran naꞌyn uhyt iꞌatuꞌe apuete. Taꞌi uruikuap ti aru wẽtup eꞌat pe mio eꞌe hap etiat iꞌatuꞌe iraniaꞌin Pauru pe. 
ACT.17.33	Miꞌi hawyi Pauru toto raꞌyn iꞌatupyꞌasetpyi maꞌato wẽtup ok wẽtup ok tuwemuꞌe raꞌyn Pauru wywo. 
ACT.17.34	Miꞌi hawyi wẽtup ok mehin Tiunisiu tawa Areopaku piat timohey raꞌyn Iesui. Iꞌewyte wẽtup ok mana tamara timohey raꞌyn Iesui iraniaꞌin nywo.
ACT.18.1	Miꞌi hawyi Pauru tuwẽtem naꞌyn tawa Atena pyi. Miꞌi hawyi putꞌok e tawa Kurintiu pe raꞌyn. 
ACT.18.2	Miꞌi hawyi itote toipuẽti wẽtup ok Iuteu uhyt Akira e hap het rakat tawa Puntu kaipywiat. Katupono miꞌi kaipyi saꞌawyꞌi yi Itaria kape toto Akira. Mekewat eꞌat pe maꞌato toineꞌen morekuat Kautiu itote. Miꞌi morekuat maꞌato yt iwese i Iuteuria ete. Miꞌi pote toiꞌatupoꞌoro raꞌyn tetawa Huma pyi. Miꞌi pote uhyt Akira teharyꞌi Pisira wywo tuwat raꞌyn tawa Kurintiu kape. 
ACT.18.3	Miꞌi tote ipotpap sokpe kawiat getap nug hap ete. Miꞌi hawyi Pauru tiꞌatupuẽti itote raꞌyn tomisepap nug hap ete. Miꞌi hawyi topyhuꞌat iꞌatuꞌyat pe raꞌyn iꞌatupowyro hamo. Miꞌi turan iꞌatupotpap kahato itote sokpe kawiat getap nug hap ete. 
ACT.18.4	Maꞌato itote yne Sapatu eꞌat pe Pauru toto Tupana motypot yat kape toꞌywania atumuꞌe hamo. Toiꞌatuporerokosap teran tehay wo Kereku ywania Iuteu ywania Iesui kape. 
ACT.18.5	Miꞌi hawyi uhyt Sira uhyt Timoteu putꞌok e itote yi Masetunia kaipyi. Itote taꞌatupuẽti hawyi Pauru ihay kahato topyꞌa pyi -Iesui ti Tupana Mipoꞌoro Aiporekuat nuat e. 
ACT.18.6	Miꞌi pote Pauru ete iꞌatuhoiro kahato. Waĩ waĩꞌiꞌatuꞌe Iuteuria. Yt naku i urumuꞌe miꞌi tã iꞌatuꞌe. Miꞌi hawyi Pauru tekamisa wato hep hawyi toipehuruk pehuruk iꞌatuewowi. Miꞌi hawyi toꞌe iꞌatuepe -Eiwepyi kahato ti eiwemoewasat eipe. Pyno yt uhehay pyi i raꞌyn wyti aria kape eweiwat e. Miꞌi hawyi ti aru iraniaꞌin ywania kape raꞌyn pyno areto iꞌatuepiat henoi hamo e Pauru Iuteuria pe. 
ACT.18.7	Miꞌi hawyi toto Pauru iraniaꞌin ywania muꞌe hamo. Miꞌi hawyi toto tekatuwy uhyt Titu wẽtup set Iutu yat kape imuꞌe hamo. Katupono miꞌi Tupana mohey hat toineꞌen. Iꞌewyte torannia iꞌyat piaria tuwat kahato Tupana motypot yat mekewat Iuteu ywania wat kape. 
ACT.18.8	Meiũran Tupana motypot yat kaꞌiwat uhyt Kiripu tomohey raꞌyn Iesui yne toꞌyat piaria wywo. Iꞌewyte ipoityꞌi raꞌyn tawa Kurintiu piaria imohey haria. Miꞌi hawyi teꞌeruwesetꞌok yne raꞌyn. 
ACT.18.9	Miꞌi hawyi wãtym muo imuꞌetu Pauru pe toꞌe Aikaꞌiwat -Yt erekenꞌẽ teiꞌo miitꞌin mupi. Yt epoꞌinik teiꞌo. Etiꞌatumuꞌe o haty wo e. 
ACT.18.10	Taꞌi Uito areineꞌen ewywo. Yt uwe kuap i esatyꞌi satyꞌi mehin e katupono ti ipoityꞌi meiũwat tawa pe uimohey hanuaria e Iesui Pauru pe imuꞌetu. 
ACT.18.11	Miꞌi pote wẽtup anu hawyi 6 ewaty Pauru tiꞌatumuꞌe kahato tawa Kurintiu piaria Tupana ehay wo.
ACT.18.12	Miꞌi hawyi itote toineꞌen wẽtup ok yi Akaia etuꞌisa Kariu e hap het rakat. Miꞌi hawyi Iuteuria Pauru ete iꞌatupyꞌahak i raꞌyn. Miꞌi hawyi taꞌatuereto raꞌyn Kariu kape Pauru hãꞌãg hamo. 
ACT.18.13	-Meiũwat miit wyti waĩꞌaiꞌe hap yt ewy i inug kahato iꞌatuꞌe. Aiwat aheko yt ewy hin i toikyꞌesat miitꞌin miat Tupana motypot hap iꞌatuꞌe Iuteuria Kariu pe Pauru piat pe. 
ACT.18.14	Miꞌi hawyi Pauru ihay teran maꞌato Kariu apuete e. Miꞌi hawyi toꞌe Iuteuria pe Kariu -Miitꞌin yt nakuat i sese koꞌi pyhyp hat ti uito e. Yt atikyꞌesat hin i eweterut uhewowi -Miꞌi miit yt hãpyk i uruwanetup hawe katupono urueko yt tutunug i kahato eweiꞌe hap het rakat e. 
ACT.18.15	Eiperia eiwuꞌuka kahato sehay poꞌypyi set poꞌypyi seko poꞌypyi. Yt atikuap teran hin i waĩꞌeiꞌe hap koꞌi e Iuteuria pe. Pyno koitywy eipo pe raꞌyn eiwuꞌuka sehay wuat hap e Kariu. 
ACT.18.16	Miꞌi hawyi toiꞌatuporenoꞌẽ raꞌyn toꞌyat pyi. 
ACT.18.17	Maꞌato tuwat turan itotiaria Kereku ywania topytyk Iuteu Tupana motypot yat kaꞌiwat uhyt Sotene. Miꞌi hawyi Kariu ehamo taꞌatuꞌahyk ahyk itote. Maꞌato Kariu yt waĩꞌe hin i iꞌatuepe.
ACT.18.18	Miꞌi hawyi mekewat eꞌat pe toineꞌen motꞌi Pauru toꞌywytꞌin Iesui mohey haria yatype. Miꞌi hawyi Pauru tuwenoi iꞌatuepe hawyi toto raꞌyn yara puo yi Siria kape. Maꞌato totioto toꞌywyt Akira iharyꞌi Pisira wywo. Miꞌi hawyi putꞌok iꞌatuꞌe tawa Sẽkeia pe. Miꞌi hawyi itote Pauru toꞌe Tupana pe -Atunug wyti aru uiꞌe epiat hap Uikaꞌiwat e. Miꞌi pote atiꞌateneg pywo ti aru atunug uiꞌe hap kuap epiat hamo e. 
ACT.18.19	Miꞌi hawyi tuwat i raꞌyn tawa Ewesu kape. Miꞌi hawyi itote totiat Akira teharyꞌi Pisira. 
ACT.18.20	Miꞌi hawyi itotiaria teꞌeroꞌe -Uruikyꞌesat en ereineꞌen motꞌi meiũpe urumuꞌe hamo iꞌatuꞌe. Maꞌato Pauru yt tikyꞌesat i. 
ACT.18.21	Miꞌi hawyi toꞌe -Pyno areꞌe ehepe Tupana tikyꞌesat pote ti aru araꞌaipok te ehewowi uiwyriaꞌin e Pauru. Miꞌi hawyi tuwenoi mehin Akira mana Pisira pe iraniaꞌin me hawyi teke yara wato pe hawyi toto raꞌyn tawa Ewesu pyi. 
ACT.18.22	Miꞌi hawyi toto i raꞌyn tawa Sesareia kape i raꞌyn. Miꞌi hawyi putꞌok toꞌe hawyi tuwẽpowat Iesui mohey haria kape. Miꞌi hawyi toto i raꞌyn tawa Antiokia kape yi upi. Miꞌi hawyi itote toineꞌen motꞌi porapꞌi hawyi toto i raꞌyn. 
ACT.18.23	Miꞌi hawyi yi Karasia puo yi Wiriteu puo hewyry i raꞌyn yne Iesui mohey haria atumoesaika hamo.
ACT.18.24	Wẽtup eꞌat pe hawyi mehin Apauru putꞌok e tawa Ewesu pe Aresãteria piat iꞌywaĩꞌĩ rakat saꞌawyꞌi te wuat Tupana etiat miwan kuap hat putꞌok e. 
ACT.18.25	Miꞌi hawyi ihay se kahato ihay itote iwanetup hap hesaika kahato. Miꞌi ti Iuteu ywania. Topyꞌa pyi toiꞌatumuꞌe itote haty wo Iesui ete. Toikuap yne Iuwãu woꞌosetꞌok hat piat miitꞌin setꞌok hap koꞌi maꞌato miꞌi yn toikuap. 
ACT.18.26	Miꞌi hawyi wẽtup eꞌat pe Tupana motypot hawe toiꞌatumuꞌe haty wo. Itote mehin Akira mana Pisira tipuẽti. Miꞌi hawyi taꞌatuereto taꞌatuwywo Tupana piat henoi poꞌog hãpyk hamo. 
ACT.18.27	Miꞌi hawyi Apauru toto teran yi Akaia kape pote Iesui mohey haria tawa Ewesu piaria tunug popera Apauru miereto wo yi Akaia piaria Iesui mohey haria kape. Miꞌi tã wyti iꞌatuꞌe miwan me -Mehinꞌin ereke ro uhyt eweiꞌe o Apauru pe iꞌatuꞌe. Kat pote Apauru ti aiꞌewywuat Iesui mohey hat. Miꞌi tupono waku eiꞌyatype toineꞌen urutoꞌe iꞌatuꞌe mekewat miwan me. Miꞌi hawyi Apauru toto Akaia kape tawa Kurintiu kape. Putꞌok e itote hawyi toiꞌatupowyro kahato Tupana wehum hap kaipywiat Iesui mohey haria. 
ACT.18.28	Toimoherep kahato Iuteuria pe Tupana ehay saꞌawyꞌi te wuat kaipyi aikotã aikotã Tupana tipoꞌoro Iesui Miitꞌin Porekuat no hap etiat toimoherep yne miitꞌin ehamo. Saꞌawyꞌi toꞌoꞌewy e maꞌato tohenoi yne hawyi yt kat iꞌatuꞌe kuap i raꞌyn. Miꞌi tã mehin Apauru tiꞌatumuꞌe topyꞌa pyi.
ACT.19.1	Uruwy Apauru tiꞌatumuꞌe kahato tawa Kurintiu piaria pe turan Pauru hewyry kahato yityꞌok totiat muap upi tawa Ewesu kape. Putꞌok e itote turan toiꞌatupuẽti itotiaria imohey haria. 
ACT.19.2	Miꞌi hawyi apo e iꞌatuepe -Eweimohey hawyi apo ewehewaku raꞌyn Tupana Paꞌãu Wakuat e ipotmuꞌeria pe. Miꞌi hawyi taꞌatuwesat -Yt uruikuap i ti Tupana Paꞌãu sio toineꞌen sio yt iꞌatuꞌe. 
ACT.19.3	-Uwe set upi kahu pyno eipe eiwoꞌosetꞌok e Pauru. -Taꞌi Iuwãu mienoi ewy ti urutoria uhyt iꞌatuꞌe. 
ACT.19.4	Miꞌi hawyi Pauru toꞌe -Are paĩ Iuwãu ti henoi mio tã e -Uhaipepe ti aru wẽtup ok Tupana Mipoꞌoro Miitꞌin Porekuat nuat tuut e Pauru. Miꞌi ro -Eweimohey e ti Iuwãu. Miꞌi tupono eweiꞌatoiat ro yt nakuap i koꞌi eiminug hawyi worohoꞌosetꞌok e ti Iuwãu miitꞌin me e. Miꞌi ti Iesui raꞌyn uhytꞌiꞌin e Pauru. 
ACT.19.5	Taꞌatukuap hawyi ti Aiporekuat Iesui set upi i raꞌyn toꞌosetꞌok. 
ACT.19.6	Miꞌi hawyi Pauru tuweponug miꞌi hawyi Tupana Paꞌãu wakuat putꞌok e raꞌyn iꞌatuete. Miꞌi hawyi taꞌatumoherep kahato Tupana ehay iraniaꞌin pusu puo. 
ACT.19.7	Miꞌiria ti 12 ok ihainiaꞌin itote tukupteꞌen.
ACT.19.8	Miꞌi hawyi Pauru henoi miitꞌin me itote aikotã Tupana toineꞌen miitꞌin me hap itote. Aikotã Tupana toineꞌen Miitꞌin Porekuat no hap. Myẽꞌym ewaty ipypap i kahato mekewat Iuteuria wat Tupana yat kape. Toiꞌatumuꞌe haty wo toiꞌatuekyi miitꞌin Tupana etama kape. 
ACT.19.9	Maꞌato iraniaꞌin itotiaria Pauru mienoi yt taꞌatumotypot i. Toꞌokyryꞌi kahato miitꞌin Iesui enoi hap ete. Yt taꞌatumohey hin i. Miꞌi pote Pauru hokiwat raꞌyn iraniaꞌin Iesui mohey haria wywo. Miꞌi hawyi mehin Tiranu woꞌomuꞌe hawe yne eꞌat pe Pauru tiꞌatumuꞌe. 
ACT.19.10	Typy anu raꞌyn Pauru tiꞌatumuꞌe Aipotypot ehay ete. Miꞌi tupono yne itotiaria Iuteuria ywania tikuap taꞌyn iꞌewyte Kereku ywania ikuap taꞌyn wy e. 
ACT.19.11	Miꞌi hawyi miitꞌin teꞌeruwanetup kahato katupono Pauru tunug yt kat kuap i topo wo wakuap maꞌato Tupana esaika hamo yn tutunug. 
ACT.19.12	Miꞌi hawyi iꞌahuu rakaria kape Pauru esokpe taꞌatuereto hawyi taꞌatupag iꞌatupiit pe. Miꞌi hawyi meremo raꞌyn iꞌatuꞌahuu kosap. Iꞌewyte ahiagnia paꞌãu wywuat haria toiꞌatuporenotem naꞌyn miitꞌin myi. 
ACT.19.13	Miꞌi hawyi paini huꞌat teran Iesui set ahiag sytpok hamo. Miꞌiria Iuteuria uruto e haria maꞌato yt miꞌi sese i. 
ACT.19.14	Sewa saꞌyruꞌin 7 ok takaria Iuteuria epaꞌi koro saꞌyruꞌin miꞌiria. 
ACT.19.15	Miꞌi hawyi maꞌãu saꞌag teꞌeruwẽpowat 7 ok takaria kape -Uruikuap ti emisuꞌat koꞌi sehay iꞌatuꞌe. Iesui set Pauru set uruikuap iꞌatuꞌe maꞌato eipe yt uruikuap i paĩ uweĩ eipe Uweꞌin eipe pyno e ahiag miit piit pyi. 
ACT.19.16	Mio tã taꞌatuꞌe hawyi maꞌãu saꞌag ipiit piat rakat pesoꞌe mekewat paini wato saꞌyruꞌin kape. Miꞌi hawyi haꞌyruꞌin tuꞌuka mekewat miit wywo maꞌato poꞌog hesaika iꞌatukai. Miꞌi hawyi teꞌeruwehep taꞌyn mekewat miit po pyi yt kat taꞌatuesokpe wywo i iꞌatupak pak hap yn naꞌyn iꞌatupiit ete. 
ACT.19.17	Miꞌi hawyi tawa Ewesu piaria Iuteuria Kerekuria tikuap taꞌyn hawyi iꞌatuwuwu raꞌyn Iesui set pupi. Yt toꞌokyryꞌi teran i poꞌog. 
ACT.19.18	Miꞌi pote typyꞌi poityꞌi teꞌeropyhuꞌat imohey haria itote tawa Ewesu pe. Miꞌi hawyi wuatꞌi mikuap mo teꞌeroꞌe -Yt nakuat i nug kahato saꞌawyꞌi wuat hat uito aikotã aikotã saꞌag nug hap sepap hat sese ti uito iꞌatuꞌe. Maꞌato mesup ti atoiat raꞌyn mekewat muap saꞌag wẽtup iꞌatuꞌe toꞌope. Miꞌi tupono ti atiwuk taꞌyn ehehamo paini miium popera sok iꞌatuꞌe toꞌope. 
ACT.19.19	Miꞌi hawyi taꞌatukat karania upi rakat paini miwan koꞌi iꞌatumiwuk koꞌi. Miꞌi hawyi taꞌatupuẽti saꞌup iwato kahato 50 miu eꞌat iꞌatupotpap miꞌi tã kyiꞌat hamo iꞌatuꞌe. Maꞌato taꞌatuwuk yne raꞌyn. 
ACT.19.20	Tupana sese yn waku aheTupana wo iꞌatuꞌe. Miꞌi ehay upi yn watopyhuꞌat teran iꞌatuꞌe.
ACT.19.21	Wẽtup eꞌat pe Pauru toꞌe topyꞌa pe -Pywo ti Tupana Paꞌãu tikyꞌesat areto tawa Ierusarẽi kapiat hap yi Masetunia puo yi Akaia puo e. Miꞌi rẽ Ierusarẽi kaipyi ti aru areto tawa Huma kape Tupana Paꞌãu mikyꞌesat ewy e tuwepe. 
ACT.19.22	Miꞌi hawyi Pauru tipoꞌoro typy ok tekatuwyria yi Masetunia piaria kape. Wẽtup ok Timoteu wẽtup ok Eratu toipoꞌoro maꞌato Pauru topyhuꞌat porapꞌi tawa Ewesu pe.
ACT.19.23	Mekewat eꞌat pe tuꞌuka kahato tawa Ewesu piaria Iesui puꞌap upiaria ete. 
ACT.19.24	Wẽtup ok itote tupanaria iãꞌãkap nug hat toineꞌen Temetiu e hap het rakat. Miꞌi ti tupana mana Tiana yat nug hat. Miꞌi ti tupanaria eiam parata kawiat nug hat koro iꞌatuꞌe. Miꞌi nug hap kaipyi hemiitꞌin hekat rakaria wo teꞌeropyhuꞌat. 
ACT.19.25	Miꞌi hawyi toiꞌatukay kay tuwewawi topotpap tuwyriaꞌin iraniaꞌin tupanaria eiam nug haria. Tõꞌẽ hawyi toꞌe iꞌatuepe -Mehinꞌin e watikuap taꞌyn koitywy aikotã watopyhuꞌat aito mesup hekat rakaria wo raꞌyn hap e. 
ACT.19.26	Taꞌi aipo wuat aiminug kaipyi wyti ahekat raꞌyn e. Miꞌi hawyi eweiꞌakasa raꞌyn Pauru potpap hap. Eweikuap taꞌyn ihay aikotã tohenoi tawa Ewesu piaria pe iꞌewyte wuatꞌi yi Asia wato hap oktan hap. Mio tã e -Mo wuat minug tupanaria wyti yt Tupana kahato i e hap eweikuap taꞌyn e. Miꞌi hawyi ti mesup taꞌyn miitꞌin toiat kahato ahetupanaria. -Waureꞌiꞌatuꞌe raꞌyn e. 
ACT.19.27	Miꞌi hap ewy ti meiũran aiwat aipotpap yt kat i aru topyhuꞌat paĩ e. Yt naku i topyhuꞌat aru katupono meiũran tupana mana Tiana yat pe yt uwe i imotypot hanuaria paĩ e. Yt kat i imotypot hap hawyi yt naku i ahepe. Yi Asia piaria etupana mana Tiana iꞌewyte yi wato oktan miitꞌin timotypot kahato mana Tiana e Temetiu tupanaria nug haria pe.
ACT.19.28	Miꞌi e hap taꞌatukuap hawyi iꞌatupyꞌahak kahato Pauru ete Iesui mohey haria ete. Miꞌi hawyi iꞌatuehay pirik kahato itote -Wakuat ti ahetupana mana Tiana tawa Ewesu wat iꞌatuꞌe haty wo. 
ACT.19.29	Miꞌi hawyi tõꞌẽ tõꞌẽ kahato miitꞌin. Miꞌi hawyi topyhuꞌat tawa Ewesu pe sehay saꞌag yn naꞌyn. Miꞌi hawyi Pauru wyriaꞌin mehin Kaiu mehin Aritaku yi Masetunia kaipywiaria taꞌatupytyk. Miꞌi hawyi taꞌatuereto yi upi taꞌatuwaꞌatunug hap kape. Miꞌi hawyi meremo tuwehytꞌok taꞌyn mekewat yat wato pe. 
ACT.19.30	Miꞌi hawyi Pauru teke teran iꞌatuweꞌatunug yat pe miitꞌin sok napin hamo towyriaꞌin Kaiu Aritaku powyro hamo. Teke teran maꞌato iraniaꞌin Iesui mohey haria yt tikyꞌesat i. 
ACT.19.31	Iꞌewyte tuꞌisaria itotiaria Pauru kuap haria tipoꞌoro sehay Pauru pe -Mehin iꞌatuꞌe yt naku i ereke iꞌatuwaꞌatunug hap yat wato pe iꞌatuꞌe. Yt uruikyꞌesat i uruto iꞌatuꞌe tuꞌisaria. 
ACT.19.32	Miꞌi hawyi itote iꞌatuehay pirik kahato. Ipatꞌok wẽtup sehay etiatno. Yt taꞌatukuap i kahato itotiaria kat hamo kat hamo teꞌeruwaꞌatunug hap e. 
ACT.19.33	Miꞌi hawyi Iuteuria tikyꞌesat uhyt Aresãtere ihay itotiaria kape hamo. Miꞌi hawyi ipoĩꞌam iꞌatupyꞌasetpe tehay hamo. Topoĩꞌam haype topo wo toiꞌatumopoꞌinik teran ihay pirik takaria. Maꞌato yt taꞌatukyꞌesat i Aresãtere ehay hap katupono Iuteu ywania neꞌi miꞌi. 
ACT.19.34	Miꞌi hawyi poꞌog naꞌyn iꞌatuehay pirik typy ora kape itote. Wẽtup ehay yn iꞌatuehay itote -Wakuat ahetawa Ewesu etupana mana Tiana iꞌatuꞌe taꞌatuehay pirik wo. 
ACT.19.35	Miꞌi hawyi wẽtup ok popera piat sehay moheg hat tawa Ewesu piat ihay teran iꞌatuepe. Taꞌatukuap taꞌyn hawyi iꞌatupoꞌinik taꞌyn. Miꞌi hawyi ihay raꞌyn -Uiwyriaꞌin e tawa Ewesu piaria ti aito paĩ e. Taꞌi watikuap kahato wuatꞌi miitꞌin mesuwat yi totiaria aikotã Tupana wakuat haryporia kawiat mana Tiana motypot haria aito hap. 
ACT.19.36	Taꞌi taꞌatukuap kahato aikotã saꞌawyꞌi aheman Tiana taꞌat waikiru kaipywiat hap e. Wuatꞌi miitꞌin miꞌi hap kuap haria teꞌeropyhuꞌat mesuwe e. Kan hamo pyno mio tã ehehay pirik aat mesuwe e. Eiweꞌeg wo o eweikupteꞌen e. Yt ewetunug neiꞌo mopyꞌahak hap sehay e. 
ACT.19.37	Taꞌi meimuẽwaria miitꞌin eimipyhyp koꞌi ti yt kat iꞌatuꞌe i ahetupana Tiana ete. Yt karamuo i wyti taꞌatusereꞌok ahetupanaria yat koꞌi e. 
ACT.19.38	Pyno mehin Temetiu woronapin neran. Miꞌi hawyi karapeĩ wẽtup ok eimopyꞌahak hat toineꞌen meikope pote waku eweterut woꞌonapin hap getap kape miꞌi hat e aikotã hamuat kuap tuereto hap kape e. Miꞌi hawyi waku itote ewehenoi aikotã aikotã eiwanetup hap waku sio yt kuap hamo e. 
ACT.19.39	Katupono woꞌonapin hap eꞌat toineꞌen mesuwat tawa pe. Miꞌi pote mekewat eꞌat pe waku eweterut eiwewywo iꞌaparap hat e. Miꞌi hawyi itote waku watiꞌatunapin miꞌi miitꞌin pyhik hat akag wywo e. 
ACT.19.40	Yt naku i mesup ewetunug mesuwe miꞌiria ete. Eiweꞌeg wo o eipotpyhik hap pupi mehinꞌin e. Kat watoꞌe aru woꞌopyhik hat ete. Yt kat watoꞌe kuap i aru woꞌopyhik hat akag me mesuwat eꞌat piat hap ete e popera piat sehay moheg hat itotiaria pe. 
ACT.19.41	Mio tã e iꞌatuepe hawyi -Waku eweiwat e. Miꞌi hawyi iꞌatuperup i raꞌyn tuwat itote pyi.
ACT.20.1	Pyno iꞌatupoꞌinik typyꞌi rakaria. Miꞌi hawyi Pauru tikay kay Iesui potmuꞌeria. Putꞌok iꞌatuꞌe hawyi toiꞌatuꞌahiꞌypysat. Waku yne raꞌyn hawyi toiꞌatunapin naꞌyn iꞌatumoesaika hamo. Miꞌi hawyi toto yi Masetunia kape tawa Ewesu pyi. 
ACT.20.2	Miꞌi hawyi tawa koꞌi sakpo toto wuatꞌi puat Tupana ehay enoi hamo. Miꞌi hawyi toto yi Kereku kape. 
ACT.20.3	Miꞌi tote toineꞌen myẽꞌym ewaty. Miꞌi hawyi taꞌaipok teran i raꞌyn yi Siria kape maꞌato teke irane yara wato piat turan Pauru tikuap Iuteuria ehay toꞌauka irane hap. Miꞌi hawyi taꞌaipok yi upi tawa Masetunia puo. 
ACT.20.4	Tuwat Pauru wywo 7 ok miit yi Asia kape wẽtup set Sopaturu uhyt Piru saꞌyru tawa Pereia pywiat. Miꞌi hawyi Aritaku miꞌi hawyi Sikũtu tawa Tesaronika kaipywiaria. Miꞌi hawyi Kaiu tawa Tepe piat. Miꞌi hawyi Timoteu miꞌi hawyi Tikiku iꞌewyte Towimu Asia piaria tuwat. 
ACT.20.5	Miꞌiria uruekatup tawa Turate tote katupono tuwat urueꞌyianme. 
ACT.20.6	Mekewat man teneg u hap eꞌat koꞌi tokosap hawyi urutuwat i raꞌyn tawa Wiripu pyi yꞌy upi. 5 eꞌat hawyi putꞌok urutoꞌe tawa Turate wã tote. Itote urutukupteꞌen wẽtup semana.
ACT.20.7	Mytuꞌu eꞌat piat uruweꞌatunug man pik pik hap eꞌat pe turan Pauru tiꞌatumuꞌe kaꞌap kahato Iesui mohey haria. Toto teran mukiꞌite wẽtup tawa kape haype yt iwẽpohep tã i te. 
ACT.20.8	Miꞌi hawyi wãtym turan ariãty ipoityꞌi kahato meiẽwat akipy ywaiti rakat pe uruwaꞌatunug hap tote. 
ACT.20.9	Miꞌi tote toineꞌen wẽtup ok kurum Eutiko e hap het rakat wanetup hat. Miꞌi hawyi Pauru ehay potꞌi pote kurum toket neꞌi raꞌyn. Miꞌi hawyi taꞌat ywaiti pyi apyk piat myẽꞌym akipy hap totepyi yi kape. Miꞌi hawyi ikuꞌuro sese raꞌyn. 
ACT.20.10	Pauru taꞌapyk hawyi tuwepỹꞌãtutuk hawyi totat raꞌyn kurum aat hat ikuꞌuro rakat topo pe hawyi toꞌe iraniaꞌin itotiaria pe -Waĩ yt eweiwak teiꞌo. Yt ikuꞌuro i rat e. Mio tã toꞌe hawyi kurum aat hat waku i raꞌyn. 
ACT.20.11	Miꞌi hawyi taꞌam i hawyi toipik pik man hawyi taꞌatuꞌu. Miꞌi hawyi ihay ywop hawyi iwẽpohep ihatꞌok pote raꞌyn. 
ACT.20.12	Miꞌi hawyi ikuꞌuro rakat toto wy iraniaꞌin wywo taꞌatuꞌyat kape. Ihãite i raꞌyn pote iꞌatuwepiit kahato itotiaria.
ACT.20.13	Miꞌi hawyi Pauru toto yi upi tomikyꞌesat ewy e maꞌato uruto urutuwat yara wato puo tawa Asu kape itotiat Pauru pag hamo. 
ACT.20.14	Miꞌi hawyi tawa Asu pe urutoꞌopuẽti i raꞌyn. Miꞌi hawyi Pauru teke yara wato pe hawyi urutuwat yi Mitirene kape. 
ACT.20.15	Itote pyi urutuwat i raꞌyn. Heꞌihatꞌok pe urutokokaꞌat ywypyiꞌa Kiu e hap rãpe. Miꞌi hawyi meiũran urutuwehik tawa Samui pe. Heꞌihatꞌok pe putꞌok urutoꞌe tawa Miretu tote. 
ACT.20.16	Miꞌi hawyi Pauru toꞌe uruepe -Waĩ yt eiwehik teiꞌo tawa Ewesu tote e. Yt areineꞌen motꞌi teran i yi Asia tote e. Atikyꞌesat arokosap Ierusarẽi me ienuk man teneg u hap eꞌat pe e uruepe.
ACT.20.17	Miꞌi hawyi tawa Miretu pyi toiꞌatukay kay tuwewawi Iesui mohey haria akag koꞌi. Tawa Ewesu piaria toiꞌatukay kay. 
ACT.20.18	Putꞌok taꞌatuꞌe hawyi Pauru toꞌe -Eweikuap te apo aikotã saꞌawyꞌi ariot eheꞌyi Asia tote turan wuat hap e. Taꞌi eipyꞌasetpe wuatꞌi eꞌat pe areineꞌen meiũpe eiwywo e. 
ACT.20.19	Eweikuap kahato ti miꞌi pote aikotã uipotpap kahato Aikaꞌiwat mikyꞌesat motpap wiat hap perupꞌi puo uiwak popuo worohoꞌomuꞌe hap e. Miꞌi turan tuut raꞌyn uhãꞌãg hap koꞌi katupono Iuteuria uiꞌauka teran itote e. 
ACT.20.20	Miꞌi turan yt uiwẽpohep hin i henoi hap koꞌi ete maꞌato ahenoi yne eimoesaika hamuat hap e. Ahenoi yne uimikuap wakuap etiat koꞌi. Wuatꞌi ehamo iꞌewyte wuatꞌi getap we worohoꞌomuꞌe e. 
ACT.20.21	Taꞌi eweikuap taꞌyn aikotã ahenoi henoi Iuteuria ywania pe Kereku ywania piat hap e. Mio tã are -Eweiꞌatoiat ro yt nakuap i koꞌi are. Eweimohey ro Iesui. Miꞌi ti Eikaꞌiwat nuat are itote e Pauru. 
ACT.20.22	Mesup ti uipoꞌoro raꞌyn Tupana paꞌãu tawa Ierusarẽi kape e Pauru. Miꞌi pote areto hamuat howawi maꞌato yt atikuap i aikotã aru arokosap itote hap. 
ACT.20.23	Maꞌato miꞌi tã e hap atikuap Tupana Paꞌãu Wakuat uimuꞌe -Ereto Ierusarẽi kape hap tote ti epyhik hamuat ehoꞌopat hamuat yn topyhuꞌat itote e uhepe wuatꞌi tawa puo e Pauru. 
ACT.20.24	Maꞌato yt arekenꞌẽ hin i uikuꞌuro hap pupi katupono atunug yne teran kat kat som motpap Aikaꞌiwat Iesui miium uhepiat uipoꞌoro hap koꞌi. Miꞌi ti tutum sehay wakuap aikyꞌe Tupana piat hap uimienoi wuat. Miꞌi pote ti atunug yne teran e Pauru. 
ACT.20.25	Taꞌi uimimuꞌeria Tupana yn ni waku Aiporekuat no e hap ahenoi kahato ehepe. 
ACT.20.26	Mio atikuap taꞌyn mesup areto raꞌyn hawyi aru maꞌato yt karãpe i raꞌyn eweiꞌakasa uhowowi e. 
ACT.20.27	Pywo pe ti koityꞌi eꞌat pe yt kat i miitꞌin suu uipo ete katupono yt karamuo i uiwẽpohep Tupana ehay enoi hap ete. Taꞌi ahenoi henoi yne kahato raꞌyn Tupana woꞌonapin hap ehepuo e. 
ACT.20.28	Pyno eiweꞌeg wo o. Eweiꞌapykok Tupana hũria Tupana Paꞌãu miium eipo puat koꞌi. Eweiꞌatupoi o Tupana hũria Iesui mikyiꞌat tosuu wuat koꞌi ihay wo Tupana emiitꞌin e. 
ACT.20.29	Katupono atikuap taꞌyn uhaipe kai ti aru tõꞌẽ tõꞌẽ awahuru koꞌi woꞌoꞌu haria ehewowi e Pauru. Miꞌiria ti aru yt ikyꞌe hin i Tupana hũria e. 
ACT.20.30	Taꞌi eipyꞌasetpyi wyti aru teꞌeruwemoherep heso rakaria woꞌomaꞌat hanuaria teꞌeruwewawiat ehekyi hamo e. Miꞌi hawyi ti aru tuwat iraniaꞌin eipyꞌasetpyi iꞌatumimaꞌat koꞌi e. 
ACT.20.31	Miꞌi tupono eiwatetup o. Yt waureꞌeweiꞌe teiꞌo uhepiat eimuꞌe hap ete. Katupono myẽꞌym anu wãtym muo ihatꞌok aat puo worohoꞌomuꞌe worohoꞌonapin uiwak popuo e Pauru tawa Ewesu kaipywiaria pe. 
ACT.20.32	Uiwyriaꞌin e koitywy areto raꞌyn eipyꞌasetpyi. Maꞌato ti worohoꞌoꞌatoiat eipe Tupana po pe. Tupana ti eikyꞌe hap hum kahato ehepe. Tutum ahepe tehay wakuat aimoesaika hamo aimohãpyk yt nakuap i kaipywiat hamo. Miꞌi pote watoineꞌen hemiitꞌin no iraniaꞌin imimoewaku koꞌi saipepiaria wo mesup e Pauru tawa Ewesu piaria pe. 
ACT.20.33	Yt karãpe i kue atikyꞌesat ehetineiru ehesokpe paĩ e. 
ACT.20.34	Pyno pywo eweikuap taꞌyn aikotã uipo wo uipotpap hap e. Miꞌi saꞌup mo kue atikyiꞌat yne uhekareꞌen koꞌi uimiꞌu koꞌi iꞌewyte uhekatuwyria watno atum yne uipotpap kaipyi. 
ACT.20.35	Atimoherep kahato ehepe uipotpap hap aikotã waku watum yt kat i ereko haria pe aimiereko koꞌi hap e. Taꞌi waku aiwatetup Aikaꞌiwat Iesui ehay kape aikotã saꞌawyꞌi toꞌe hap kape -Aimiium wyti poꞌog aimowepiit aimikyiꞌat koꞌi kai e Iesui e Pauru. 
ACT.20.36	Mio tã toꞌe hawyi tuwepỹꞌãtutuk Pauru iꞌatuwywo. Miꞌi hawyi ihay Tupana kape. 
ACT.20.37	Miꞌi hawyi teꞌeruwak yne kahato. Miꞌi hawyi taꞌatuꞌahiꞌypysat hawyi taꞌatuꞌãpysig Pauru. 
ACT.20.38	Taꞌatumohaty ihay -Yt eweiꞌakasa i raꞌyn aru uhowowi e hap. Miꞌi hawyi ito pote tuwat hupi yara wato kape.
ACT.21.1	Miꞌi hawyi urutuwenoi yne raꞌyn hawyi urutuwat i raꞌyn yara wato puo. Miꞌi hawyi hãpyk urutuwat tawa Kui kape. Heꞌihatꞌok pe urutuwat tawa Hutei kape. Itote pyi urutuwat yi Patara kape. 
ACT.21.2	Miꞌi hawyi uruipuẽti itote wẽtup yara wato yi Wenisia kapiat. Miꞌi pe urutuwehytꞌok hawyi urutuwat raꞌyn. 
ACT.21.3	Miꞌi turan urutaꞌakasa ywypyiꞌa wato Sipiri e hap. Miꞌi hawyi urutuwat moran kai yi Siria kape. Miꞌi hawyi putꞌok urutoꞌe tawa Tiro tote. Miꞌi tote taꞌatuenotem yne taꞌatuekareꞌen. 
ACT.21.4	Tawa Tiro tote uruipuẽti Iesui mohey haria hawyi urutukupteꞌen itote 7 eꞌat. Miꞌi hawyi itotiaria teꞌeroꞌe Pauru pe -Waĩ yt ereto teiꞌo tawa Ierusarẽi kape mehin iꞌatuꞌe Tupana Paꞌãu mienoi puo. 
ACT.21.5	Tokosap mekewat eꞌat koꞌi hawyi urutuwat i raꞌyn. Yne Iesui mohey haria tuwat yne uruwywo ihainiaꞌin haryporiaꞌin hirokaria pya raꞌyn tawa kai. Miꞌi tote urutuwepỹꞌãtutuk yi kytꞌok tote. Miꞌi hawyi itote uruehay Tupana wywo. 
ACT.21.6	Urutuwenoi uruwoꞌope hawyi urutuwehytꞌok i raꞌyn yara wato pe. Miꞌi hawyi teꞌeraꞌaipok i raꞌyn taꞌatuꞌyat kape.
ACT.21.7	Miꞌi pykai urutuwat raꞌyn tawa Puturemaita kape tawa Tiro pyi. Miꞌi tote urutoꞌopuẽti raꞌyn uruwyriaꞌin Iesui mohey haria wywo. Itote urutukupteꞌen wẽtup eꞌat iꞌatuwywo. 
ACT.21.8	Heꞌihatꞌok pe urutuwat i raꞌyn tawa Sesareia kape. Putꞌok urutoꞌe itote hawyi urutuwat Tupana ehay sytpok hat Wiripi yat kape. Saꞌawyꞌi wuat 7 ok takaria Wiripi yat kape. 
ACT.21.9	Miꞌi hawyi Wiripi sakiꞌytꞌin itote tukupteꞌen 4 ok haryporia makuptiaria Tupana ehay moherep haria. 
ACT.21.10	Miꞌi tote urutukupteꞌen turan putꞌok e yi Iuteu kaipywiat wẽtup ok miit Tupana ehay moherep hat Akapu e hap het rakat. 
ACT.21.11	Tuut uruewawi hawyi totat Pauru weꞌok kytyt hap. Miꞌi hawyi toikytyt topy koꞌi topo koꞌi Pauru weꞌok kytyt hamo. Miꞌi hawyi toꞌe Pauru pe -Meiko tã eĩ uhepe Tupana Paꞌãu henoi e. Meiko tã aru Iuteuria Ierusarẽi miaria ekytyt aru ereto tawa Ierusarẽi kape hawyi e. Miꞌi hawyi ti aru taꞌatuium naꞌyn iraniaꞌin ywania suraraꞌin me e Tupana ehay moherep hat Akapu Pauru pe. 
ACT.21.12	Miꞌi hawyi -Waĩ yt ereto teiꞌo Ierusarẽi kape mehin urutoꞌe Pauru pe. Iꞌewyte itotiaria waĩꞌiꞌatuꞌe. 
ACT.21.13	Maꞌato Pauru uruwesat -Waĩ yt eweiwak teiꞌo katupono haty ti uipyꞌa pe e. Tupana tikyꞌesat uipyhik hap pote iꞌewyte uito atikyꞌesat e. Yt arekenꞌẽ i uiꞌauka hap pupi tawa Ierusarẽi note Uikaꞌiwat Iesui set motypot hap ete. 
ACT.21.14	Miꞌi pote urutoꞌe Pauru pe -Pyno yt eropyhuꞌat teran i uruehay upi miꞌi pote etunug no Aikaꞌiwat mikyꞌesat ewy mehin urutoꞌe.
ACT.21.15	Tokosap mekewat eꞌat koꞌi Wiripi yat piat hawyi urutunug waku yne hawyi urutuwat raꞌyn Ierusarẽi kape. 
ACT.21.16	Miꞌi hawyi muap upi iraniaꞌin Iesui mohey haria tawa Sesareia pywiaria tuwat uruwywo Ierusarẽi kape. Iꞌewyte wẽtup miit Manasũ e hap het rakat tawa Sipiri piat yianmiat Iesui mohey hat tuut iꞌatuwywo wy e. Miꞌi pote teꞌeroꞌe -Miꞌi yat pe som waku watopyhuꞌat iꞌatuꞌe. 
ACT.21.17	Putꞌok urutoꞌe Ierusarẽi note hawyi itotiaria Iesui mohey haria teꞌeroꞌe -Eiwehytꞌok to iꞌatuꞌe taꞌatuwepiit popuo.
ACT.21.18	Heꞌihatꞌok pe Pauru toto uruwywo Tiaku owa kape. Miꞌi rakirẽ itote teꞌeruwaꞌatunug yne Iesui mohey haria akagnia. 
ACT.21.19	Miꞌi hawyi waku kahato sig worohoꞌopuẽti mehinꞌin e. Miꞌi hawyi Pauru henoi kahato aikotã Tupana tunug wakuap iraniaꞌin ywania yt Iuteuria i hakyeraꞌat hap ete. 
ACT.21.20	Pauru mienoi taꞌatukuap hawyi -Waku kahato iꞌatuꞌe Tupana pe Tiakuꞌin. Miꞌi hawyi teꞌeroꞌe Pauru pe -Uhyt iꞌatuꞌe mio wyti typyꞌi kahato Iesui mohey haria meiũpe Iuteuria aiꞌywania. Miꞌiria ti imohey kahato Iuteuria eko. 
ACT.21.21	Maꞌato miꞌiria ti yt ikuap i kahato etiat kat ere etiꞌatumuꞌe Iuteuria ywania iraniaꞌin pyꞌasetpiaria hap. -Eweiꞌatoiat ro Muisei einapin hap koꞌi eꞌe iꞌatuꞌe. Miꞌi hawyi waĩ yt ewehemurui ãpytek teiꞌo esaꞌyruꞌin eꞌe hap koꞌi iꞌatuꞌe. Waĩ yt ereke teiꞌo Iuteuria eko pe eꞌe hap iꞌatuꞌe Pauru pe. 
ACT.21.22	Aikotã aru pyno watunug katupono taꞌatukuap ti aru putꞌok e e hap. Miꞌi hawyi ti aru tõꞌẽ kahato enapin hamo iꞌatuꞌe Pauru pe. 
ACT.21.23	Pyno poꞌog waku etunug no urueko ewy uhyt iꞌatuꞌe. Katupono uruto wuaria pyꞌasetpe tukupteꞌen 4 ok ihainiaꞌin. Miꞌiria ti aru inug taꞌatupyꞌa piat -Urutunug aru taꞌatuꞌe Tupana piat hap. 
ACT.21.24	Pyno erepukpukꞌok kahato ro iꞌatuwywo Iuteuria eko ewy. Miꞌi hawyi waku etum miꞌi hap saꞌup iꞌatuꞌe. Miꞌi hawyi ti aru waku eraꞌateneg iꞌatuꞌe. Miꞌi tã etunug mote ti aru meremo ekuap urueko nug hat en hap iꞌatuꞌe Pauru pe. Miꞌi pote ti aru aheko ewy raꞌyn Pauru tunug iꞌatuꞌe toꞌope taꞌatunapin. 
ACT.21.25	Taꞌi uruhenoi raꞌyn saꞌawyꞌi iraniaꞌin ywania pe Iesui mohey haria pe. Yt ewetuꞌu teiꞌo yne tupanaria iãꞌãkap piat miium miꞌu puꞌi koꞌi urutoꞌe. Iꞌewyte huu sapo wo yt naku i aimiꞌu wo urutoꞌe. Iꞌewyte miꞌutꞌyp nik piat miꞌauka puꞌi yt naku i watuꞌu urutoꞌe. Iꞌewyte ihainia iwary wary haryporia heꞌaito heꞌaito yt naku i urutoꞌe. Miꞌi hawyi iraniaꞌin Iuteuria eko waku eweiwaure urutoꞌe saꞌawyꞌi urumiwan me iraniaꞌin ywania pe uhyt iꞌatuꞌe Ierusarẽi miaria.
ACT.21.26	Miꞌi hawyi heꞌihatꞌok pe Pauru toto 4 ok ihainia wywo. Miꞌi hawyi teꞌeruwepitpitꞌok yne hawyi tuwehytꞌok taꞌyn Tupana motypot hawe. Taꞌatuhenoi teran kat eꞌat pe waku taꞌatuium Tupana pe taꞌatuhũ suu taꞌatuwepitpitꞌok hap enoi hamo -7 eꞌat aru urutunug uruꞌe hap ewy hap enoi hamo.
ACT.21.27	Putꞌok e irane raꞌyn iꞌatupitpitꞌok hap eꞌat. Miꞌi hawyi tõꞌẽ Iuteuria yi Asia kaipyi. Putꞌok iꞌatuꞌe hawyi teꞌeraꞌakasa Pauru Tupana motypot hawe. Miꞌi hawyi taꞌatumoꞌakagꞌaia Ierusarẽi miaria Pauru etiat iꞌatupyꞌahak hamo. Miꞌi hawyi taꞌatupytyk taꞌyn Pauru. 
ACT.21.28	Miꞌi hawyi teꞌeroꞌe taꞌatuehay pirik wo -Suraraꞌin urupowyro ro eipe meiũwat miit pyhik hamo iꞌatuꞌe. Kat pote wuatꞌi puo yt naku i sehay enoi hat meiũ iꞌatuꞌe taꞌatuehay pirik wo. Taꞌi aiꞌywania ete aheko ete Tupana yat ete ihay saꞌag hat wyti meiũ miit iꞌatuꞌe. Kereku ywania kawiaria ti totopag Tupana motypot hawe. Miꞌi pote toimohun kahato meiũwat seiam wakuat iꞌatuꞌe Pauru piat pe. 
ACT.21.29	Saꞌawyꞌi teꞌeraꞌakasa uhyt Towimu tawa Ewesu kaipywiat Pauru wywo Ierusarẽi me. Miꞌi hawyi teꞌeruwanetup yt pywo pe i -Taꞌi Pauru tioto raꞌyn ti mekewat wẽtup ywania Tupana yat kape iꞌatuꞌe teꞌeruwanetup yt pywo pe i. 
ACT.21.30	Miꞌi hawyi toꞌowenka wenka Ierusarẽi miaria yne hawyi taꞌatupytyk Pauru hawyi taꞌatuherep yi upi hawyi taꞌatuꞌokenhyp taꞌyn Tupana motypot hap yat. 
ACT.21.31	Miꞌi hawyi taꞌatuꞌauka teran naꞌyn maꞌato putꞌok e raꞌyn iꞌauka teran hat suraraꞌin akag ete. Taꞌi tuꞌuka irane ti yne Ierusarẽi miaria iꞌatuꞌe suraraꞌin me. Miꞌi hawyi surara akag koro teropoꞌok tesuraraꞌin iꞌatuꞌakag koꞌi wywo. 
ACT.21.32	Miꞌi hawyi tuwehytꞌok meremo ipyꞌahak takaria pyꞌasetpe. Suraraꞌin akag koro teꞌeraꞌakasa hawyi meremo iꞌatupohep taꞌyn Pauru pok pok haria. 
ACT.21.33	Miꞌi hawyi putꞌok e suraraꞌin akag koro hawyi tokosap Pauru kape. Miꞌi hawyi toꞌe temiitꞌin me -Ewetat ro mesuwat miit e. Eweipoꞌi poꞌi ro typy saity iheg nakat wo e. Miꞌi hawyi apo apo e -Uwe keĩ e pyno meiũ e. Kat keĩ tutunug pyno e. 
ACT.21.34	Miꞌi hawyi iraniaꞌin typyꞌi rakaria haty wo yt toꞌoꞌewy i taꞌatuwesat. Miꞌi pote surara akag koro yt tikuap i aikotã hamuat hap. Miꞌi hawyi toꞌe temiitꞌin me -Ewetioto ro meiũwat aiꞌyat iheg nakat kape e Pauru piat pe. 
ACT.21.35	Miꞌi hawyi tuwat raꞌyn hawyi putꞌok iꞌatuꞌe raꞌyn. Miꞌi hawyi suraraꞌin hupit taꞌatuꞌokpe tote Pauru miitꞌin pyꞌahok typyꞌi poityꞌi pote. 
ACT.21.36	Miꞌi hawyi miitꞌin typyꞌi rakaria tuwat hupi taꞌatuehay pirik wywo -Eweiꞌauka ro eweiꞌauka ro iꞌatuꞌe.
ACT.21.37	Miꞌi hawyi Pauru taꞌatuereto irane raꞌyn suraraꞌin yat kape turan toꞌe iꞌatuꞌakag koro pe -Uhehay teran ewywo uhyt e Pauru iꞌatupusu puo Kereku pusu puo. Miꞌi hawyi surara akag koro toꞌe 
ACT.21.38	-Etikuap apo pyno urupusu Kereku ehay e. En apo pyno yt Esitu piat i e. Nimuat miitꞌin mopyꞌahak morekuat etiat hat i apo en. Yt 4 miu woꞌopotꞌauka haria akag i apo en e Pauru pe ikoro. 
ACT.21.39	Miꞌi hawyi Pauru tiwesat -Uito rat Iuteu e tawa Tasu piat yi Sirisia piat. Taꞌi tawa ypy wakuat piat uito e. Pyno uhehay teran kahato meimuẽwaria miitꞌin typyꞌi rakaria kape e Pauru surara akag koro pe. 
ACT.21.40	Miꞌi hawyi -Waku uhyt e Pauru pe. Miꞌi turan Pauru yꞌam me toineꞌen am hap tote.
ACT.22.1	Miꞌi hawyi Pauru ihay haty wo toꞌywania Iuteuria pe topusu puo -Uiꞌywotꞌin uheꞌywytꞌin e mesup ahenoi teran uhetiat sehay ehepe e. Miꞌi pote eweikuap to uhehay e toꞌauka teran haria pe. 
ACT.22.2	Taꞌatukuap taꞌyn ihay taꞌatupusu puo Epereu pusu puat hawyi poꞌog iꞌatupoꞌinik taꞌyn poꞌog iꞌatuewaure kaꞌa. Miꞌi hawyi toꞌe i Pauru miitꞌin sem me. 
ACT.22.3	-Uito rat eiꞌewy Iuteu ywania kawiat e. Uiꞌywãꞌĩ wyti tawa Tasu pe yi Sirisia pe e. Maꞌato uitag meiũwat tawa Ierusarẽi me. Meiũpe woꞌomuꞌe hat Kamarieu uimoweꞌeg hat yatype areineꞌen. Miꞌi hawyi yne woꞌonapin hap nimuat koꞌi aiꞌywania koꞌi watnuat wo uimuꞌe hãpyk kahato. Miꞌi koꞌi atunug naꞌyn haty wo Tupana ewowi aikotã ewetunug mesup hap ewy te atunug e. 
ACT.22.4	Saꞌawyꞌi uipotpap kahato mesuwat mimohey pakup moma hamo. Miꞌi pote haty wo atiꞌatupoꞌi poꞌi ihainiaꞌin haryporiaꞌin muap pakup mohey haria. Miꞌiria atiꞌatumohan kahato. Areto raꞌyn iꞌatupyhik pyhik hamo iꞌatuꞌuka hamo e. 
ACT.22.5	Uiminug koꞌi paꞌi koro tikuap yne. Iꞌewyte yne nagnia ikuap e. Iꞌatukaipyi ti saꞌawyꞌi atat popera hẽ to e hap aiꞌywania tawa Tamaku piaria kapiat nuat. 
ACT.22.6	Miꞌi hawyi areto tawa Tamaku kape e. Yt pya i raꞌyn turan atposake irane turan iũteꞌen atipy kaipyi hẽtyhot kahato uiꞌapypueri wo e. 
ACT.22.7	Miꞌi pote araꞌat yi tote. Itote atikuap ihay toꞌe uhepe -Sauru Sauru kat poteĩ uhatyꞌi hatyꞌi en e. 
ACT.22.8	Miꞌi hawyi apo are -Uweĩ en kat eĩ eset Uhyt are. Miꞌi hawyi uiwesat -Uito ti meiũ Iesui tawa Nasare piat emisatyꞌi satyꞌi e. 
ACT.22.9	Uiwywuat wat haria teꞌeraꞌakasa hẽtyhot hap kape maꞌato yt taꞌatukuap i ihay uiwywuat hap. Miꞌi hawyi apo are 
ACT.22.10	-Kat aru atunug pyno Uikaꞌiwat are. Miꞌi hawyi uiwesat -Pyno erepoĩꞌam no hawyi ereto ro tawa Tamaku kape e. Itote ti aru wẽtup ok henoi epe kat koꞌi kat koꞌi uimikyꞌesat koꞌi eminug wuat e uhepe e Pauru. 
ACT.22.11	Miꞌi tote ti yt uhehapytig i raꞌyn ariãty hot hap poityꞌi hawyi. Miꞌi hawyi ti uiꞌykesat eroto raꞌyn Tamaku kape uiwywuat wat haria e. 
ACT.22.12	Miꞌi hawyi putꞌok are e Pauru. Miꞌi hawyi itotiat wẽtup ok uhyt Anania Tupana woꞌonapin hap nug hat toineꞌen itotiaria Iuteuria mimotypot kahato. 
ACT.22.13	Wuatꞌi Iuteuria mimotypot miꞌi putꞌok e uheineꞌen hap tote uhowakai hawyi toꞌe -Ehapytig i ro uheꞌywyt Sauru e. Mio tã e hawyi meremo uhehapytig i raꞌyn hawyi arahaꞌat raꞌyn howawi e. 
ACT.22.14	Miꞌi hawyi toꞌe uhepe Anania -Ahaꞌaseꞌiꞌin Etupana ti eꞌairo raꞌyn tomikyꞌesat kuap hamo. Toikyꞌesat wyti eraꞌakasa hãpyk takat miit kapiat hap e uhepe. 
ACT.22.15	Toikyꞌesat etikuap iwẽ pyi ihay e. Meiũran aru etimoherep akasa hap koꞌi emikuap koꞌi wuatꞌi miitꞌin me hap uhyt e. 
ACT.22.16	Koitywy kat poteĩ ereineꞌen motꞌi mesuwe e. Epoĩꞌam no hawyi eresetꞌok to e. Ehẽtup to Ekaꞌiwat pe -Uiminug saꞌag koꞌi etikoho yne ro mehin ere ro e Anania uhepe. 
ACT.22.17	Meiũran araꞌaipok i raꞌyn Ierusarẽi kape tawa Tamaku pyi. Miꞌi hawyi Tupana motypot hap yat pe areineꞌen. Itote araꞌakasa uimuꞌetu. 
ACT.22.18	Araꞌakasa ihay uiwywuat rakat -Erẽtem no merep tawa Ierusarẽi myi katupono ti aru yt taꞌatumohey i ehay uhetiat emienoi e uhepe. 
ACT.22.19	Miꞌi hawyi atiwesat -Maꞌato mehin taꞌatukuap kahato uhetiat meiũpe aikotã saꞌawyꞌi atiꞌatupyhik atiꞌatupok pok emohey haria wuatꞌi woꞌomuꞌe hawiaria hap taꞌatukuap taꞌyn. 
ACT.22.20	Iꞌewyte taꞌatukuap taꞌyn aikotã saꞌawyꞌi ehay enoi hat Etewãu suu okpun turan uito itote hẽ to waku eweiꞌauka ro are hap taꞌatukuap. Taꞌi iꞌauka haria esokpe uipo pe toineꞌen itote taꞌatuꞌauka Etewãu turan. Miꞌi hap taꞌatukuap uhyt are Uikaꞌiwat pe e Pauru. 
ACT.22.21	Maꞌato uiwesat -Motoro e katupono woropoꞌoro pya kahato yt Iuteuria i muꞌe hamo e uhepe e Pauru Iuteuria pe.
ACT.22.22	Mio tã e pote iꞌatuehay pirik kahato Pauru ete. Katupono sehay yt Iuteuria i muꞌe hamo e hap ete. Miꞌi hawyi teꞌeroꞌe -Yt naku i ti mio tã eꞌe hap iꞌatuꞌe taꞌatuehay pirik wo. 
ACT.22.23	Miꞌi hawyi taꞌatuekamisa hep hawyi taꞌatuporokpun. Miꞌi hawyi yi wo mak mak iꞌatuꞌe ywaipe. Taꞌatupyꞌahak Pauru etiat haype. 
ACT.22.24	Miꞌi pote suraraꞌin akag koro tiꞌatupoꞌoro temiitꞌin Pauru erut suraraꞌin yat koro kapiat hamo. Miꞌi hawyi toiꞌatupoꞌoro temiitꞌin Pauru pok pok hamo. Toikyꞌesat kat e Pauru topusu puo Iuteuria mopyꞌahak hap toikuap hamo. 
ACT.22.25	Miꞌi hawyi taꞌatupoꞌi poꞌi Pauru saity miat pe kawiatno. Miꞌi turan Pauru apo e wẽtup ok surara akag me -Waku apo som uiꞌahyk ahyk yt morekuat ehay upi i katupono uito Humanu ywania pote yt naku i uipok pok Humanu ywania morekuat wywuat yt ahehay rakirẽ i te morekuat yt ehay pyi i te e Pauru surara akag me. 
ACT.22.26	Tepiat ikuap hawyi toto henoi hamo suraraꞌin akag koro kape. Miꞌi hawyi toꞌe -Mehin eweꞌeg wo o katupono meiẽ ihainia ti sio Humanu ywania e. 
ACT.22.27	Miꞌi hawyi tuut raꞌyn ikoro apo toꞌe Pauru piat hamo -Pywo apo en Humanuꞌin e. Miꞌi hawyi toiwesat -Taꞌi miꞌi ti rat uito e. 
ACT.22.28	Miꞌi hawyi ikoro toꞌe -Taꞌi uito ti iꞌewyte atikyiꞌat wyti Humanuꞌin set haꞌup woity kahato e Pauru pe. Miꞌi hawyi Pauru tiwesat -Uito ti Humanu ywania uiꞌywot kaipywiat e. Uito yt atikyiꞌat i e katupono uiꞌywot Humanu e.
ACT.22.29	Miꞌi hap suraraꞌin tikuap hawyi teꞌeruwepik meremo Pauru yatypepyi ipok pok teran haria. Miꞌi hawyi ikoro tokenꞌẽ kahato kat pote tehay pywiat Pauru poꞌi poꞌi pote. Yt naku i roso Humanuꞌin watipoꞌi poꞌi iꞌatuꞌe. 
ACT.22.30	Heꞌihatꞌok pe ikoro tikat kahato sehay kat pote Pauru Iuteuria tiꞌauka teran kahato hap. Miꞌi hawyi toipoꞌi poꞌi hawyi toiꞌatuwenka paꞌi kororia woꞌonapin haria. Miꞌi hawyi toterut kary Pauru. Miꞌi hawyi toimoherep iꞌatuepe.
ACT.23.1	Miꞌi hawyi Pauru ihaꞌat kahato woꞌonapin haria kape. Miꞌi hawyi toꞌe iꞌatuepe -Uheꞌywytꞌin e. Nimo pyi te meiũ te areineꞌen Tupana ehamo yt kat i atunug saꞌag uiwemoti hamo e. 
ACT.23.2	Maꞌato paꞌi koro Anania toꞌe -Eweiwẽpetek to e Pauru yatypiaria pe. 
ACT.23.3	Miꞌi hawyi Pauru toꞌe paꞌi koro pe -Taꞌi Tupana ti aru eꞌahyk e. En wyti yi pype ikytsig nakat ewy. Meiẽpe ereineꞌen apyk pe uikuap hamo aikotã uito waku sio yt nakuat i hap kuap hamo e. Maꞌato iwan miat ainapin hap kaipyi yn ni watikuap miitꞌin waku sio yt naku i hap koꞌi uhyt e. Mio eweiwẽpetek to ere yt aiwoꞌonapin hap ewy i raꞌyn e Pauru paꞌi koro Anania pe. 
ACT.23.4	Miꞌi hawyi Pauru yatypiaria teꞌeroꞌe tope -Ehay saꞌag apo Tupana miꞌairo ahepaꞌi koro ete iꞌatuꞌe. 
ACT.23.5	Miꞌi hawyi Pauru tiwesat -Yt atikuap i wyti paꞌi koro meiũ hap uiwyriaꞌin katupono miwan me -Yt ehay koꞌi koꞌi teiꞌo eiporekuat ete e ti ainapin hawe e Pauru. 
ACT.23.6	Miꞌi hawyi Pauru tikuap taꞌyn typy sehay mohey haria tukupteꞌen itote hap -Aikuꞌuro hawyi yt kat i aheineꞌen i hap e haria iꞌewyte woꞌonapin haria -Taꞌi aikuꞌuro hawyi aheineꞌen hap sese watipuẽti e haria tukupteꞌen itote. 
ACT.23.7	Miꞌi pote toꞌe haty wo -Uheꞌykeꞌetꞌin uito ti woꞌonapin hat iꞌewyte uiꞌywot miꞌi te e. Taꞌi atomohey kahato aikuꞌuro hawyi Tupana aimoieineꞌen i hap. Miꞌi atomohey pote yt naku i iꞌatuꞌe uhepe meiũpiaria e. 
ACT.23.8	Mio tã e hawyi miitꞌin tuwepatꞌok kahato itotiaria tuꞌuka sehay wuat hamo katupono ipatꞌok teꞌeroꞌe -Yt kat i rat aikuꞌuro rakirẽ wuat aheineꞌen i hamuat hap e haria. Iꞌewyte yt uwe i Tupana mipoꞌororia atipy kaipywiaria e haria. Yt kat i rat ipaꞌãu toineꞌen e haria. Maꞌato ipatꞌok imohey kahato yne meimuẽwat mio wat koꞌi. Taꞌatuhenoi yne meimuẽwat koꞌi yn. 
ACT.23.9	Miꞌi pote iꞌatuehay pirik kahato itotiaria. Miꞌi hawyi iꞌatupoĩꞌam iraniaꞌin wanꞌi wanꞌiꞌe haria teꞌeroꞌe haty wo hamo. Mio tã iꞌatuꞌe -Yt kat e i ti meiũwat ihainia tiꞌaparap uruwanetup turan iꞌatuꞌe. Pyno atipy kaipywiat suut hat apo ihay tope imienoi wuat iꞌatuꞌe sio ipaꞌãu henoi tope yt watikuap i wen maꞌato hãpyk kahato ihay watipuẽti iꞌatuꞌe wanꞌi wanꞌiꞌe haria. 
ACT.23.10	Miꞌi hawyi toꞌopyꞌahak kahato raꞌyn toꞌope. Miꞌi pote surara akag koro tokenꞌẽ. Taꞌatuhep hep irane sio Pauru taꞌatupytyk taꞌyn. Miꞌi hawyi toiꞌatupoꞌoro tesuraraꞌin Pauru eroꞌok ipyꞌahak takaria yatype pywiat hamo ipag suraraꞌin eiam iheg nakat piat hamo.
ACT.23.11	Miꞌi hawyi mekewat ewãtym Aikaꞌiwat toineꞌen Pauru ywytpe yꞌam me. Miꞌi hawyi toꞌe -Yt erekenꞌẽ teiꞌo Pauru katupono woropoꞌoro hamuat tawa wato Huma piaria kape e. Aikotã Ierusarẽi miaria pe ehenoi uhetiat miꞌi hap ewy atikyꞌesat ehenoi tawa Huma piaria pe uhetiat e. Miꞌi tupono eremowepiit yn no e Pauru pe Aikaꞌiwat.
ACT.23.12	Ihatꞌok turan ipatꞌok Iuteuria teꞌeruwaꞌatunug i raꞌyn Pauru auka hamuat kuap hamo. Miꞌi hawyi teꞌeroꞌe toꞌope -Pywo yt watenuk i iꞌewyte yt yꞌy i wyti watuꞌu iꞌatuꞌe. Watiꞌauka Pauru rakirẽ waku watenuk i raꞌyn iꞌatuꞌe toꞌope Pauru auka teran haria. Pywo wahenoi raꞌyn Tupana pe -Urutunug aru uruꞌe hap ewy iꞌatuꞌe toꞌope taꞌi uruiꞌauka irane Pauru iꞌatuꞌe. Yt uruiꞌauka pote waku uruꞌauka Tupana iꞌatuꞌe Pauru auka neran haria Tupana pe. 
ACT.23.13	Pauru auka teran haria 40 sakpo teꞌeruwaꞌatunug itote. -Pywo watiꞌauka raꞌyn aru e haria. 
ACT.23.14	Miꞌi pote miꞌiria tuwat paꞌi kororia kape nagnia kape. Miꞌi hawyi teꞌeroꞌe -Urutunug aru uruꞌe hap sehay pywo sese urutoꞌe urutoꞌope. Yt kat i urutuꞌu hamuat Pauru auka reꞌym ne urutoꞌe urupyꞌa pe iꞌatuꞌe. 
ACT.23.15	Miꞌi pote koitywy ewehenoi ro surara akag koro pe woꞌonapin haria pe -Uruehay teran Pauru wywo eweiꞌe ro uruepiat ikuap kahato hamo eweiꞌe ro iꞌatuepe. Miꞌi pykai ti aru uruto waku pe raꞌyn urutukupteꞌen muap upi Pauru auka hamo iꞌatuꞌe paꞌi kororia pe. 
ACT.23.16	Maꞌato Pauru inyt mepyt tikuap yne Pauru auka hamuat hap iꞌatuehay koꞌi. Miꞌi hawyi toto suraraꞌin yat wato kape Pauru piat henoi hamo. 
ACT.23.17	Miꞌi toikuap hawyi Pauru tikay kay surara akag 100 hemiit rakat tuwewawi. Miꞌi hawyi toꞌe -Mehin etioto ro meiũwat kurum ekaꞌiwat koro kape katupono toĩ sehay imienoi wuat e Pauru surara akag me. 
ACT.23.18	Miꞌi hawyi totioto kurum surara akag koro kape. Miꞌi hawyi toꞌe -Aimipyhik Pauru uikay kay hawyi uipoꞌoro meiũwat kurum erut ewowiat hamo katupono tohenoi teran epe tomikuap sehay e. 
ACT.23.19	Miꞌi hawyi ikoro tiꞌykesat ipo ete taꞌatuweran hap kape. Miꞌi hawyi apo e -Kat e hap som ehenoi teran uhepe kurum e. 
ACT.23.20	Miꞌi hawyi toiwesat -Mukiꞌite ti aru Iuteuria akag koꞌi teꞌeroꞌe epe -Etomoherep Pauru woꞌonapin haria kape uruepiat ihay kuap kahato hamo iꞌatuꞌe ti aru e. Maꞌato ti yt pywo pe i katupono taꞌatuꞌauka teran haype neꞌi e. 
ACT.23.21	Miꞌi pote o yt eropyhuꞌat teiꞌo iꞌatuehay upi e. Kat pote 40 miit Pauru auka teran haria tukupteꞌen muap tote. Pywo pe -Yt watenuk i yt wateꞌyꞌu i ti aru Pauru auka reꞌym ne e haria ti tukupteꞌen itote e. Pyno ti mio ehay yn Pauru moherep hamuat hap taꞌatuhekatup iꞌauka hamo e kurum ikoro pe. 
ACT.23.22	Miꞌi hawyi ikoro tiwesat -Kurum waku ereto maꞌato waĩ yt ehenoi teiꞌo. Yt uwe pe teiꞌo ehenoi -Taꞌi ahenoi raꞌyn surara akag me yt ere teiꞌo e ikoro Pauru mimoehapyap we. 
ACT.23.23	Miꞌi hawyi surara akag koro tikay kay typy ok tesuraraꞌin akag. Miꞌi hawyi toꞌe iꞌatuepe -Atikyꞌesat mesup wãtym hake turan waku pe eweikupteꞌen 200 surara yi totiaria 70 surara aihũ Kawaru totiaria irokirẽ 200 surara moryꞌa wato wywuaria. Miꞌi hawyi waku eweiwat tawa Sesareia kape wãtym muo hap atikyꞌesat e. 
ACT.23.24	Miꞌi pote waku ewetunug kahu aihũ Kawaru koꞌi Pauru ereto hamo. Atikyꞌesat ewetioto miꞌi miit morekuat Werisi kape tawa Sesareia kape e surara akag koro. 
ACT.23.25	Miꞌi hawyi mekewat surara akag tipoꞌoro raꞌyn tehay miwan ete.
ACT.23.26	Mio tã e surara akag -Uito ti surara akag koro uhyt Kautiu Irisia e hap het rakat e. Uito atipoꞌoro miwan ewowi morekuat Werisi. Waku kahato en. Ehãite hap yn atikyꞌesat mehin e tomiwan ete. 
ACT.23.27	Meiũwat ihainia atipoꞌoro ewowi mehin. Iuteuria tat hawyi taꞌatuꞌauka teran meremo pote e. Miꞌi turan maꞌato ariot uhesuraraꞌin nywo katupono atikuap taꞌyn miꞌi aiꞌywania Humanu hawyi meremo iꞌatupo pyi atipowyro yt atikyꞌesat i iꞌauka hap pote uhyt e. 
ACT.23.28	Miꞌi hawyi atikuap teran kat pote taꞌatuꞌauka teran miꞌi miit hap. Miꞌi pote atioto Iuteuria woꞌonapin haria kape miꞌi hap kuap hãpyk hamo. 
ACT.23.29	Kat pote atikuap taꞌyn kat pote taꞌatuꞌauka teran hap. Taꞌi Iuteuria eko ete yn toiꞌaparap. Miꞌi atikuap hawyi yt atikyꞌesat i kat pote yt kat i saꞌag sese tutunug ikytyt hamo iꞌauka hamo e. 
ACT.23.30	Miꞌi hawyi atipoꞌoro miꞌi miit ewowi iũteꞌen neꞌi e. Miꞌi hawyi ti atikay kay teran iꞌauka teran haria Iuteuria hawyi atiꞌatupoꞌoro hamuat ewowi henoi hamo kat pote taꞌatuꞌauka teran hap enoi hamo e. Toran naꞌyn mehin e Kautiu Irisia e tomiwan me.
ACT.23.31	Wãtym muo suraraꞌin tioto Pauru tawa Ãtipatire kape taꞌatuꞌakag koro mikyꞌesat ewy. 
ACT.23.32	Heꞌihatꞌok pe teꞌeraꞌaipok i raꞌyn suraraꞌin yi upi hewyry rakaria taꞌatuꞌyat kape maꞌato iraniaꞌin Kawaru totiaria tuwat Pauru upi tawa Sesareia kape. 
ACT.23.33	Putꞌok taꞌatuꞌe hawyi taꞌatuium popera morekuat Werisi pe. Iꞌewyte taꞌatumoherep Pauru. 
ACT.23.34	Popera mowẽpap hawyi apo e morekuat -Aiko piat meiũ miit e iꞌatuepe. Mio tã e pote -Yi Sirisia kaipywiat iꞌatuꞌe. Miꞌi toikuap hawyi toꞌe Pauru pe 
ACT.23.35	-Pyno aru arewanetup ehay kape eꞌauka teran haria putꞌok iꞌatuꞌe turan e Werisi. Miꞌi hawyi toꞌe temiitꞌin me -Waku eweipyhik meiũwat miit morekuat Eroti woꞌonapin hap yat pe e.
ACT.24.1	Miꞌi hawyi 5 eꞌat rakirẽ paꞌi koro Anania putꞌok e nagnia wywo iꞌatuehay enoi hat Teturu wywo. Miꞌi hawyi Teturu henoi morekuat Werisi pe Pauru etiat. 
ACT.24.2	Taꞌatukay kay Pauru hawyi Teturu ihay saꞌag kahato Pauru mohit hamo. Toimoherep teran Pauru piat iꞌaparap hap itotiaria pe. Mio tã e -Morekuat Werisi e waku kahato en mehin e. Uruporekuat kahato en e miꞌi pote urutukupteꞌen waku pe kahato yne uruꞌywania wywo e. Taꞌi epo pe urutukupteꞌen mote poꞌog waku meiũpe torannia tawa kai e. 
ACT.24.3	Nimo pyi te uruikuap kahato yne tawa puo ewaku hap mehin e. 
ACT.24.4	Taꞌi urutuwehum kahato ete e. Maꞌato yt woromosero teran i uhehay wo pote meremo atimoherep uhehay epe epiat ikuap hamo mehin e. 
ACT.24.5	Miꞌi miit Pauru wyti uruikuap kahato yt naku i hap ete e. Taꞌi sakpo e yt nakuat i miꞌi miit Pauru e. Miꞌi miit wuatꞌi Iuteuria wuatꞌi etawa puo Iuteuria toiꞌatumoꞌakagꞌaia tehay wo e. Pywo ti rat aiwuꞌuka hap nug hat miꞌi miit Pauru haꞌawytepyi e. Mekewat tawa Nasare piat yn waku Aipotypot e hat ehay enoi haria akag wyti miꞌi miit Pauru mehin e. 
ACT.24.6	Gaꞌatpo uruipuẽti miꞌi miit Tupana motypot yat koro pe hawyi itote saꞌag kahato tutunug tuwekaipyi e. Miꞌi pote uruipytyk taꞌyn hawyi urutioto teran woꞌonapin hap kape apo urutoꞌe hamo sio waku tutunug sio yt urueko koꞌi ewy i hap kuap hamo e. 
ACT.24.7	Maꞌato urutuwat turan tuut raꞌyn surara akag koro Irisia uruewawi e. Miꞌi hawyi tesuraraꞌin sok esaika hamo toihep urupo pyi meiũwat miit Pauru e. 
ACT.24.8	Miꞌi pote mesup urutõꞌẽ ewowi -Pauru ti yt naku i kahato uruꞌe hamo mehin e Teturu morekuat Werisi pe. 
ACT.24.9	Miꞌi hawyi iraniaꞌin Iuteuria -Pywo ti rat toꞌe hap ewy teꞌeroꞌe. Taꞌi yt naku hin i Pauru iꞌatuꞌe. Pywo kahato aiwy Teturu mienoi epiat mehin iꞌatuꞌe morekuat Werisi pe.
ACT.24.10	Miꞌi hawyi morekuat Werisi ipo merup raꞌyn Pauru kape waku ehay toꞌe hamo. Miꞌi hawyi Pauru ihay raꞌyn -Atikuap kahato etiat mehin katupono nimo pyi te urunapin hatno ereineꞌen. Miꞌi pote waku kahato ahenoi ehamo uiwetiat e. 
ACT.24.11	Pyno atikyꞌesat etikuap aipok wo areto Ierusarẽi kape hap. Yt motꞌi hin i areineꞌen itote. Pywo pe ti 12 eꞌat yn areineꞌen Tupana motypot yat koro pe e. 
ACT.24.12	Apo ere torannia itotiaria pe pote meremo taꞌatuhenoi epe aikotã perupꞌi puo areineꞌen itote hap e. Taꞌi itote ti yt uwe i uipuẽti yt naku i nug hap ete e. Yt kat areꞌe hin i itote miitꞌin nywo uhehay e. Yt atiꞌatumoꞌakagꞌaia hin i miitꞌin itote e. Waku pe areineꞌen itote. Yt miitꞌin wuꞌuka hamo i areineꞌen itote. Iꞌewyte yt tawa wato pe i wyti yt woꞌomuꞌe hawe i wyti atiꞌatumoꞌakagꞌaia paĩ e. 
ACT.24.13	Maꞌato uikuasa iꞌatuepiat hap yt taꞌatumoheg kuap i e. 
ACT.24.14	Pywo piat hap wẽtup yn taꞌatuhenoi uhetiat aikotã atimohey kahato mekewat tawa Nasare piat hap. Pywo kahato taꞌatuhenoi uhetiat aikotã mekewat uimimohey yn waku muap uruꞌywotꞌin Etupana kapiat hap. Miꞌi ti atimohey kahato. Miꞌi ete yn pywo iꞌatuꞌe e. Taꞌi atomohey kahato yne urueꞌaseꞌiꞌin mienoi Iuteu ywania watnuat miwan uruwoꞌonapin hap Tupana ehay e. Atomohey kahato wuatꞌi nimuaria miwan e. Miꞌi tã aru e hap Tupana ehay miwan miat atipywo yne mehin e Pauru morekuat Werisi pe wuatꞌi ehamo. 
ACT.24.15	Atomohey kahato Tupana -Atunug aru e hap e. Taꞌi atomohey kahato ahehãite te aikuꞌuro rakirẽ wuat hap iꞌewyte miitꞌin wakuaria yt nakuaria i iꞌewyte teꞌeruwehymut rẽ aru e hap atomohey kahato uito e Pauru. Taꞌi iꞌewyte meimuẽwaria Iuteuria mimohey atimohey kahato mehin e. 
ACT.24.16	Nimo pyi te mesup te yt atiꞌaparap teran i uhepiat imohey hap ete kat pote yt aremoti hin i uipyꞌa pe miitꞌin mupi e. Taꞌi Tupana tikuap pywo uiꞌe hap e. 
ACT.24.17	Areineꞌen motꞌi iraniaꞌin nywo hawyi araꞌaipok tawa Ierusarẽi kape e. Myẽꞌym anu areineꞌen iraniaꞌin tama pe hawyi aterut urumiium wuat uruꞌywania kape Tupana piatnuat e. 
ACT.24.18	Miꞌi turan iraniaꞌin Iuteuria yi Asia kaipywiaria uipuẽti Tupana motypot hamuat uiwepitpitꞌok hap turan e. Waku pe uipuẽti itote yt kat i myꞌahak hap ete areineꞌen turan e. 
ACT.24.19	Yt kat i saꞌag nug hap ete areineꞌen itote uipuẽti turan e. Maꞌato uipuẽti hawyi iꞌatupyꞌahak kahato raꞌyn uhete yt kat i atunug pykai e. Miꞌi pote koityꞌi miꞌiria yt tõꞌẽ hin i meikowo mekewat sehay uhetiat enoi epiat hamo mehin e. Erahaꞌat ro e yt tõꞌẽ hin i miꞌiria kat pote teꞌeruwemoti kahato mesup yt nakuaria i pote e. 
ACT.24.20	Maꞌato yne meiũwat Iuteuria uhehay kuap haria haꞌawytepyi te paĩ e. Wuatꞌi ehamo ahenoi uimimohey ete pote e. Miꞌi tupono waku teꞌeroꞌe epe kat koꞌi kat koꞌi som uiminug yt naku i hap koꞌi taꞌatukuap pote e. Maꞌato yt taꞌatukuap i pote yt tõꞌẽ i ewowi mehin e. Miꞌiria saꞌawyꞌi tukupteꞌen woꞌonapin hap tote uikuasa turan e. 
ACT.24.21	Itote saꞌawyꞌi areꞌe iꞌatuepe haty wo aikuꞌuro rakirẽ watuwehymut i aru are uipyꞌa pyi mio tã are hawyi meremo iꞌatupyꞌahak uhete hawyi uiꞌauka teran e. Miꞌi uimimohey hap atomohey pote uherut mesup ewowi mehin katupono uiꞌauka teran atomohey kahato aikuꞌuro hawyi watoineꞌen i hap mehin e Pauru morekuat Werisi pe.
ACT.24.22	Miꞌi hawyi morekuat Werisi toꞌe -Porap atikuap yne eꞌe hap Pauru e. Miꞌi hawyi toꞌe iraniaꞌin me Pauru auka teran haria pe -Uiwyriaꞌin putꞌok e uhesuraraꞌin akag Irisia hawyi iwywo atikuap kahato yne mesuwat etiat uhytꞌiꞌin e iꞌatuepe katupono Werisi tikuap kahato haꞌawytepyi Pauru mimohey etiat aikotã wẽtup yn muap Tupana kapiat hap etiat. Miꞌi pote yt tutum i Pauru iꞌatuepe. 
ACT.24.23	Miꞌi hawyi morekuat Werisi toꞌe woꞌopyhyp hat surara akag me -Etioto ro meiũwat Pauru ipyhik hamo uhyt e. Waku kahato etunug tuete. Waku iwyriaꞌin topiok hawyi taꞌatupoi itote e morekuat Werisi.
ACT.24.24	Heꞌihatꞌok heꞌihatꞌok tokosap rakirẽ morekuat Werisi tuut teharyꞌi Tusira Iuteu ywania piat wywo Pauru ehay kuap hamo. Miꞌi hawyi toikay kay Pauru tuwewawi katupono toikuap teran poꞌog Aipotypot Iesui mohey hap etiat. 
ACT.24.25	Miꞌi hawyi itote Pauru henoi iꞌatuepe aikotã miꞌiria Tupana wywuat iꞌatupyhuꞌat hãpyk hamuat hap iꞌewyte aikotã waku waĩ watoꞌe aiwanetup saꞌag hawe hap katupono meiũran aru Tupana tomoherep uwe uwe temiitꞌin sese hap koꞌi uwe uwe yt temiitꞌin i hap ete Pauru henoi kahato iꞌatuepe. Miꞌi hawyi morekuat Werisi tokenꞌẽ imienoi pupiat haype toꞌe -Apuete Pauru yt uipohepap i te rat eꞌe hap kuap hamo e. Miꞌi pote meiũran aru worokay kay i raꞌyn miꞌi eꞌe hap kuap sese hamo e tokenꞌẽ toꞌapiheg aru Tupana piat hap pupi. 
ACT.24.26	Maꞌato topyꞌa pe morekuat Werisi tohekatup Pauru kaipyi haꞌup nug hap -Pauru tum uhepe haꞌup iwato hawyi atihep miꞌi woꞌopyhyp hap pyi e tuwepe haype. Miꞌi pote toikay kay merepꞌe merepꞌe toꞌoehay iwywo hamo yne eꞌat pe saꞌup iwato hap kyewi.
ACT.24.27	Typy anu tokosap rakirẽ morekuat Posiu Wetu e hap het rakat topyhuꞌat morekuat Werisi saipe piatno. Miꞌi hawyi morekuat Werisi toto raꞌyn maꞌato totiat Pauru iheg me katupono toikyꞌesat tokyꞌe kahato Iuteuria piat hap poꞌog poꞌog tokyꞌe Tupana piat hap kai.
ACT.25.1	Myẽꞌym eꞌat morekuat pakup Posiu Wetu toineꞌen morekuat no hawyi ipotꞌam tawa Ierusarẽi kape tawa Sesareia pyi. 
ACT.25.2	Putꞌok e hawyi paꞌi kororia Iuteuria akagnia henoi raꞌyn morekuat Posiu Wetu pe aikotã aikotã Pauru miꞌaparap koꞌi. 
ACT.25.3	Miꞌi hawyi taꞌatuhẽtup kahato morekuat Posiu Wetu pe -Mehin iꞌatuꞌe uruikyꞌesat kahato Pauru meiũpe uruetawa Ierusarẽi me i raꞌyn meremo iꞌatuꞌe morekuat pakup we katupono taꞌatuꞌauka teran Pauru muap totiat haype. 
ACT.25.4	Maꞌato morekuat Posiu Wetu tiꞌatuwesat -Maꞌato Pauru iheg me kahato toineꞌen mesup uhetawa Sesareia pe e. Maꞌato meiũran wyti aru araꞌaipok i uhetawa kape. 
ACT.25.5	Miꞌi hawyi waku eweiꞌatupoꞌoro ehetuꞌisaria uiwywo uhetawa Sesareia kape mekewat Pauru miꞌaparap koꞌi moherep itotiat hamo mehinꞌin e. Pauru yt naku i pote ti aru waku watiꞌapiheg kahato itote uhetawa Sesareia pe e tawa Ierusarẽi miaria akag koꞌi pe.
ACT.25.6	Miꞌi hawyi morekuat Posiu Wetu toineꞌen tawa Ierusarẽi me 8 eꞌat sio 10 eꞌat saĩke hawyi toto i raꞌyn tawa Sesareia kape. Miꞌi hawyi heꞌihatꞌok pe taꞌapyk sehay hap tote morekuat eiam note aikope morekuaria waku miꞌi miit iꞌatuꞌe sio yt naku i miꞌi miit iꞌatuꞌe hap tote taꞌapyk morekuat Posiu amyãtap tote. Miꞌi hawyi toꞌe tesurara akag me -Pyno waku eterut uhowowi mekewat uimipyhyp Pauru e.
ACT.25.7	Putꞌok e Pauru itote hawyi meimuẽwat Iuteuria akag koꞌi tawa Ierusarẽi kaipywiaria tiꞌapypueri Pauru hawyi taꞌatunug sehay saꞌag tuete maꞌato yt taꞌatumoheg kuap i Pauru kuasa hap. 
ACT.25.8	Miꞌi hawyi Pauru taꞌam naꞌyn iꞌatupyꞌasetpe hawyi ihay kahato tuwenoi iꞌatuepe -Yt kat hin i ti rat saꞌag atunug e. Yt pywo pe i uikuasa e. Yt kat i atunug saꞌag eiꞌe hap ewy e. Yt karãpe i uhehay saꞌag atunug uiꞌywania Iuteuria woꞌonapin hap ete Tupana ainapin hap ete iꞌewyte yt karãpe i uhehay saꞌag atunug Tupana motypot yat koro ete iꞌewyte wyti yt karãpe i wẽtup sehay saꞌag atunug wuatꞌi porekuat koro mesuwat yi totiat Sesa ete e. Pywo ti rat yt kat ete i uhehay koꞌi koꞌi uhytꞌiꞌin eiꞌe hap ewy e Pauru haty wo tuwenoi. 
ACT.25.9	Miꞌi hawyi morekuat Posiu Wetu topyhuꞌat teran Iuteuria upi. Toikyꞌesat kahato itotiaria towyriaꞌin wo hap toikyꞌesat kahato tuwemowato hap iꞌatuwanetup hawe. Miꞌi haype toꞌe Pauru pe -Uhyt Pauru e en apo epotꞌam neran Ierusarẽi kape. Itote wyti aru areꞌe epe sio en waku sio en yt naku i hap ete e morekuat Wetu Pauru pe. 
ACT.25.10	Maꞌato Pauru tiwesat -Yt areto teran i raꞌyn Ierusarẽi kape mehin maꞌato wuatꞌi potypot koro Sesa po pe areineꞌen neran miꞌi piat uikuap hamo sio uito waku sio yt e hamo mehin e. Pywo ti rat etikuap taꞌyn yne uhetiat aikotã yt kat i uiminug saꞌag uiꞌywania Iuteuria ywania ete hap miꞌi pote yt areto teran i tawa Ierusarẽi kape miꞌiria upi maꞌato areto teran aiporekuat koro Sesa kape hawyi iwẽ pyi atikyꞌesat sehay pywuat sio uito waku sio yt e hap. 
ACT.25.11	Uito yt nakuat i pote waku uiꞌapiheg maꞌato pywo ti rat yt kat i atunug saꞌag e. Pywo ti rat mekewat waĩꞌe hap iwato rakat ete atiꞌatuꞌaparap saꞌag mote pyno waku uiꞌauka uiminug saꞌag poꞌypyi. Maꞌato yt atunug i pote yt naku i uiꞌauka e Pauru. Maꞌato yt pywuat i uikuasa hap ete yt naku i uhum Ierusarẽi miaria pe e. Miꞌi pote koitywy uipopap kahato aiporekuat koro Sesa kape uikuap hamo waku sio yt e hamo e Pauru morekuat Wetu pe. 
ACT.25.12	Miꞌi hawyi morekuat Wetu ihay raꞌyn tonapin haria wywo temiit poꞌog ikuap takaria wywo hawyi toiwesat Pauru pe -Pyno ereto teran aipotypot Sesa kape pote pyno waku woropoꞌoro Sesa kape toꞌe hap kuap hamo en waku sio yt e hamo e morekuat Posiu Wetu Pauru pe.
ACT.25.13	Heꞌihatꞌok heꞌihatꞌok pe morekuat Eroti Akipa teharyꞌi Perenisi wywo putꞌok iꞌatuꞌe tawa Sesareia pe tawa Ierusarẽi myi toꞌoehay toꞌopiat Wetu wywuat hamo. 
ACT.25.14	Tukupteꞌen porapꞌi itotiat hawyi morekuat Wetu henoi raꞌyn iꞌatuepe yne Pauru etiat -Uheꞌyianmiat morekuat Werisi toto meiũpepyi turan totiat uipo pe wẽtup ok miit tomipyhik e. 
ACT.25.15	Miꞌi hawyi areto tawa Ierusarẽi kapiat turan paꞌi kororia nagnia wywo tõꞌẽ uhowowi Pauru kuasa hamo e. 
ACT.25.16	Taꞌatukyꞌesat uiꞌe Pauru piat hap iꞌauka hamo hap e maꞌato atiꞌatuwesat -Waĩ ne yt miꞌi tã i urutoria Humanuꞌin inug. Kat pote urueko ti miꞌi tã hap ete urutunug saꞌawyꞌi uruterut miit miꞌapiheg neran nakat ikuasa haria wywo morekuat kape iꞌatuehay kuap hamo pywo sio yt hap kuap hamo. Miꞌi tã ti urutunug uruto. Miꞌi hawyi waku iꞌatumikuasa henoi morekuat pe tewaku hap iꞌatuehamo are Iuteuria pe tawa Ierusarẽi notiaria pe e. 
ACT.25.17	Miꞌi hawyi putꞌok iꞌatuꞌe toꞌowywo miꞌi hawyi meremo heꞌihatꞌok pe araꞌapyk morekuat ehay nug hap tote hawyi areꞌe -Eweterut ro mekewat ihainia Pauru e. 
ACT.25.18	Irokirẽ iꞌatupoĩꞌam Pauru etiat ihay rakaria hawyi yt kat i taꞌatuhenoi iwato Pauru minug saꞌag uhepe maꞌato uimiekatup sehay yt teꞌeroꞌe hin i e. 
ACT.25.19	Maꞌato Iuteuria wemohey hit hap etiat sehay koꞌi iꞌatueko etiat sehay yn taꞌatuhenoi uhepe. Mekewat miit Iesui e hap het rakat kuꞌuro hap etiat yn taꞌatuhenoi itote maꞌato Pauru toꞌe -Ikuꞌuro wen maꞌato ikuꞌuro sese hawyi ihãite i raꞌyn Iesui katupono tuwẽtem i raꞌyn guꞌuro pyi e iꞌatuepe e morekuat Wetu morekuat Eroti Akipaꞌin me. 
ACT.25.20	Miꞌi hawyi uhehay teran waku sio yt e hap enoi hamo paĩ maꞌato yt kat are kuap i kat pote yt atikuap kahato i iꞌatueko hit koꞌi e. Miꞌi pote apo are Pauru pe -Epap apo tawa Ierusarẽi kape itotiaria piat ikuap kahato hamo wakuat en koitypuo yt e hap kuap hamo e. 
ACT.25.21	Maꞌato Pauru toꞌe uhepe -Yt uipap i tawa Ierusarẽi kape maꞌato areto teran aiporekuat koro Sesa kape katupono miꞌi yn ni waku ikuap uhetiat e miꞌi pote uipap kahato howawi e uhepe. Miꞌi hawyi -Pyno waku eꞌe hap ewy areꞌe itote hawyi mesup meiũpe Pauru atimoheg naꞌyn e. Meiũran wyti atipoꞌoro teran wuatꞌi porekuat koro kape uiꞌe Iuteuria piat hap ewy e morekuat Wetu. 
ACT.25.22	Miꞌi hawyi morekuat Akipa tiwesat -Uito iꞌewyte arewanetup teran meiẽwat Pauru ehay kape meiũpe mehin e. Miꞌi hawyi Wetu tiwesat -Pyno waku mehin e waku mukiꞌite aru pyno eweikuap mehin yne uimipyhik Pauru ehay e.
ACT.25.23	Heꞌihatꞌok pe hawyi tuut raꞌyn morekuat Akipa teharyꞌi Perenisi wywo morekuat Wetu yat wato kape mekewat miitꞌin woꞌonapin hap yat kape taꞌatuesokpe kahuria wywo tõꞌẽ. Teꞌeruwepainug kahato morekuaria ewy. Miꞌi hawyi tuwehytꞌok woꞌoehay hawe surara akagnia wywo. Wuatꞌi tawa Sesareia kaipywiaria tuꞌisaria wywo tuwehytꞌok. Miꞌi hawyi Wetu toꞌe tesurara koro pe -Eterut ro uhowowi uimipyhyp Pauru meikowo e. Miꞌi hawyi toterut Pauru hawyi toipag wuatꞌi õꞌẽ haria pyꞌasetpe. 
ACT.25.24	Miꞌi hawyi Wetu toꞌe wuatꞌi ehamo -Morekuat Akipa uhehay teran ewywo iꞌewyte meiũpiat gupteꞌen haria wywo e. Eweiꞌakasa ro meiũwat ihainia Pauru kape e. Gaꞌatpo Iuteuria -Waku etiꞌauka miꞌi miit iꞌatuꞌe uhepe meiũpiaria Ierusarẽi kaipywiaria e. 
ACT.25.25	-Maꞌato yt naku i are katupono yt kat i tutunug saꞌag sese iꞌauka hamo are. Miꞌi areꞌe hawyi Pauru toꞌe uhepe iꞌatuehamo -Uipap kahato aiporekuat koro Sesa kape uito waku uito sio yt naku i e hap kuap hamo e uhepe e. 
ACT.25.26	Miꞌi pote atipoꞌoro aru areꞌe itote e Wetu. Pyno atipoꞌoro aru e maꞌato mesup te ti meiũwat miit etiat yt kat e hap kuap i te atiwan Sesa kape e. Pyno uipowyro ro kat som waku atiwan miwan me e. Pyno apo ereꞌe ro Pauru pe e Wetu Akipa pe katupono yt kat i tutunug saꞌag morekuat Sesa waĩꞌe hap ete e. 
ACT.25.27	Pyno waku watiwan aiwanetup hap morekuat Sesa kape kat som kat som watipuẽti saꞌag Pauru minug hap oktan e. Miꞌi watunug hawyi waku pe areineꞌen Sesa wanetup hawe ahet yne wywo atipoꞌoro miwan hawyi e. Maꞌato atipoꞌoro uimipyhyp Pauru morekuat Sesa kape yt kan hamo i hawyi yt iweꞌeg hin i rakatno aru areineꞌen uiꞌakag wanetup hawe e morekuat Wetu morekuat Akipaꞌin me.
ACT.26.1	Miꞌi hawyi morekuat Akipa toꞌe -Pauru e mesup taꞌyn waku ehay ewetiat uruepe e. Waku en pote etimoherep to ewaku hap uruepe e morekuat Akipa. Miꞌi hawyi Pauru tuwemopoĩꞌam tehay hamo toꞌywania Iuteuria eko ewywuat. Miꞌi pote itotiaria iꞌatupoꞌinik kahato. 
ACT.26.2	Miꞌi hawyi Pauru ihay raꞌyn -Morekuat Akipa e waku kahato uruipuẽti en mehin katupono Iuteu ywania eko kuap kahato hat en. Haꞌawytepyi uruikuap uruwanetup hap kuap kahato hat en hap e. Miꞌi pote uhehay kuap kahato hatno aru ereineꞌen e. Miꞌi pote yt arekenꞌẽ hin i uhehay moherep epiat hamo uruꞌywania kyꞌe hat en mote e. Uiꞌywania Iuteu ywania iꞌatuehay koꞌi koꞌi kahato mesup uhete mehin maꞌato yt pywo pe i hap e. 
ACT.26.3	Uimowepiit ro en katupono etikuap poꞌog iraniaꞌin kai Iuteuria eko koꞌi toꞌoehay awaĩ awaĩ hap koꞌi e. Miꞌi pote ehekatup kahato pyno uhehay mehin e katupono areineꞌen epo pe uheko kuap hamo sio uito waku rakat areineꞌen sio yt hap kuap hamo mehin e. Pyno ewetum no ehewaure kaꞌa koꞌi uhepe mehinꞌin manaꞌin e. 
ACT.26.4	Taꞌi Ierusarẽi miaria Iuteu ywania uikuap kahato saꞌawyꞌi pyi uiꞌywãꞌĩ pyi te uitag hap uheineꞌen hap taꞌatukuap kahato torannia tawa Ierusarẽi miaria e. 
ACT.26.5	Saꞌawyꞌi pyi te mesup te uikuap kahato uiꞌywania Iuteuria e. Miꞌi hap taꞌatuhenoi teran mote taꞌi taꞌatuhenoi kuap kahato katupono uimotag haria miꞌiria e. Haꞌawytepyi areineꞌen poꞌog iꞌatueko kuap kahato hatno torannia kai areineꞌen e. Taꞌi miꞌi pote uinug saꞌawyꞌi iꞌatueko yne moherep hat akag wo e. Taꞌi uhetꞌok itote saꞌawyꞌi uiꞌywania woꞌonapin hat koro iꞌatuꞌe saꞌawyꞌi e. Uiꞌywania tikuap kahato aikotã haꞌawytepyi wuatꞌi eꞌat pe iꞌatueko yne yne atunug aat kaꞌap hap. 
ACT.26.6	Morekuat Akipa etikuap apo aikotã uruꞌywania iraniaꞌin woꞌonapin haria timohey kahato aikuꞌuro hawyi aipiit tuwẽtem i guꞌuro pyi hap e. Maꞌato iraniaꞌin uruꞌywania aikuꞌuro hawyi aikahuro sese raꞌyn wuatꞌi eꞌat pe e hap taꞌatumohey hap etikuap e. Pyno miꞌiria yt iꞌatuwese hin i uhete mehin katupono atimohey kahato aikuꞌuro hawyi Tupana aimoieineꞌen i aipiit wywo hap e. Taꞌi atimohey yne uipyꞌa puo katupono saꞌawyꞌi Tupana toꞌe uruꞌywania urueꞌaseꞌiꞌin me -Atimoieineꞌen aru eipiit eikuꞌuro hawyi e mesup te ahepe yne e. 
ACT.26.7	Taꞌi uruꞌywania Iuteuria 12 ywania urutukupteꞌen are miꞌiria timohey kahato Tupana e hap -Worohoꞌomoieineꞌen aru e hap iꞌewyte uito atimohey kahato Tupana piat -Atimopakup i aru eipiit e hap uruꞌywania ewy e. Miꞌi pote ti rat iraniaꞌin -Urutoria yt imohey i haria -Waĩꞌiꞌatuꞌe uhepe aat kaꞌap e. Maꞌato atiꞌatumuꞌe te pote iraniaꞌin Iuteuria uipun neran uiꞌauka teran ehay pyi e. Morekuat Akipa e mesup taꞌyn koitywy ti putꞌok e raꞌyn Tupana piat -Atunug aru e hap. Gaꞌatpo toihep taꞌyn guꞌuro pyi Tosaꞌyru sese ipiit wywo e. Miꞌi uiꞌe hap monik hamo uiꞌauka teran mesup eipo wo uiwyriaꞌin e Pauru. 
ACT.26.8	Kat poteĩ yt eweimohey i mekewat ikuꞌuro rakaria yne aru Tupana tiꞌatuhymut guꞌuro pyi e hap. Kat pote yt imohey haria wo i eweikupteꞌen eipe e. Kat poteĩ yt eweimohey i watoineꞌen ne aikuꞌuro hawyi e hap e katupono ainug hat Tupana aimoieineꞌen kuap katupono tohaꞌawynug naꞌyn toihymut raꞌyn Tosaꞌyru toꞌe hap ewy e. Miꞌi tupono eweimohey ro e. 
ACT.26.9	Saꞌawyꞌi te maꞌato eiꞌewy yt atimohey hin i e. Mekewat eꞌat pe ti yt uiwese hin i areineꞌen yne imohey haria ete e. Pywo ti rat saꞌawyꞌi mekewat Iesui tawa Nasare kaipywiat ewanikap koro wo areineꞌen e. Mekewat eꞌat pe atiꞌatumoma teran Iesui set mesuwat yi totepyi e. Miꞌi haype atiꞌatumoweityk teran yne yne imohey haria e. Yt naku i yn atunug Iesui ete saꞌawyꞌi e. 
ACT.26.10	Saꞌawyꞌi tawa Ierusarẽi me atiꞌatuꞌuka Iesui emiit yt naku i hap ewy atunug miꞌiria ete e. Iraniaꞌin atiꞌatupyhyp woꞌopyhyp hawe imohey haria wakuaria Tupana ewywuaria pykai e. Mekewat eꞌat pe paꞌi kororia -Waku watiꞌatuꞌuka miꞌiria sio yt iꞌatuꞌe uhepe. Miꞌi pote -Toꞌiro watiꞌatuꞌuka areꞌe yn. Miꞌi hawyi paꞌi kororia miꞌairo wo areineꞌen Iesui mohey haria moweityk tawa Ierusarẽi piat hamo e Pauru. 
ACT.26.11	Karania wo wewuatꞌi atiꞌatupok pok imohey haria wuatꞌi Iuteuria wat yat Tupana motypot yat pe e. Atikyꞌesat kahato waureꞌiꞌatuꞌe mekewat iꞌatuepiat Iesui mohey hap ete hap e. Marakꞌa wo sese areineꞌen iꞌatuete. Iꞌatuehay saꞌag Tupana etiat hap atikyꞌesat kahato e. Saꞌawyꞌi tawa iraniaꞌin atiꞌatupugha atiꞌatuꞌapiheg imohey haria e.
ACT.26.12	Miꞌi hawyi areto tawa Tamaku kape imohey haria itotiaria atusatyꞌi satyꞌi hamo e. Uipo pe atioto miwan paꞌi kororia kaipywiat uipoꞌoro hap imohey haria yne apiheg hamuat hap e Pauru. 
ACT.26.13	Miꞌi hawyi maꞌato atposake turan uito muap upi turan araꞌakasa ariãty hapyke kahato rakat kape poꞌog poꞌog aat hapyke hap kai hap kape arahaꞌat mehin e. Yt uheso hin i morekuat Akipa e katupono iraniaꞌin suraraꞌin uhupiaria tikuap yne mesuwat uiꞌe hap pywuat e hap katupono miꞌiria iꞌewyte teꞌeraꞌakasa yne mekewat muap upiat ariãty hapyke uhetiat hap kape e. 
ACT.26.14	Miꞌi ariãty putꞌok e kahato uhete hawyi araꞌat kahato raꞌyn yi kape hawyi atikuap sehay uity pusu puo mekewat uruꞌywania Epaiku pusu puo -Sauru Sauru e kat e hap upi kat e hap upi uimosatyꞌi satyꞌi kahato en mehin e. Karãpe watiꞌatumoewyry aihũria Kawaru koꞌi moryꞌa koro iãi wo hawyi tuwat meremo maꞌato aihũ yt toto teran i hawyi tuꞌuka toꞌopy wywo mekewat moryꞌa ete. Miꞌi hawyi poꞌog poꞌog haty hap toipuẽti e. Miꞌi e hap ewy ereineꞌen. Miꞌi pote poꞌog haty raꞌyn eete mehin e uhepe mekewat ariãty toineꞌen kahato uhete turan e. 
ACT.26.15	Miꞌi hawyi apo are -Uweĩ En Uikaꞌiwat are. 
ACT.26.16	Miꞌi hawyi uiwesat -Uito ti Iesui emiꞌapiheg apiheg e hawyi erepoĩꞌam no Sauru e katupono woronug neran en uheropat hatno e. Mesup woroꞌairo en uhemiit no uhehay moherep hamo uimoherep wuatꞌi ywania kapiat hamo woroꞌairo mesup Sauru e uhepe. Atikyꞌesat etimoherep miitꞌin me ewaꞌakasa mesuwiat hap iꞌewyte atikyꞌesat etimoherep miitꞌin me yne uhepiat emoꞌakasa mesuwiat hap mehin e uhepe e. 
ACT.26.17	Waku eꞌywania kape iꞌewyte iraniaꞌin ywania kape woropoꞌoro maꞌato areineꞌen aru ewywo ewanikaptia po piat ereineꞌen turan. Epowyro hat areineꞌen aikope aikope ereto hap upi e uhepe. 
ACT.26.18	Woropoꞌoro en wuatꞌi miitꞌin kape e. Miꞌiria tukupteꞌen aikotã yt ihapytig i rakaria ewy katupono yt karãpe i teꞌeraꞌakasa te Tupana taꞌatupyꞌa pe yt taꞌatumohey i pote. Miꞌi pote woropoꞌoro en iꞌatumoehapytig hamo mekewat iꞌypyrywiat hap kaipyi uheꞌariãty hot kapiat iꞌatumoꞌakasa hamo e. Mesuwarotiaria yt uimohey i te haria yne ahiag po pywiaria tukupteꞌen e. Miꞌi pote woropoꞌoro en ahiag pohari hamo e. Miꞌi hawyi ti aru uipo piaria wo raꞌyn miꞌiria tukupteꞌen uhyt e uhepe itote e. Miꞌi hawyi ti aru wakuaria uimepytꞌin no raꞌyn teꞌeropyhuꞌat e. Uimohey haria ti aru uhaꞌyruꞌin uhakiꞌytꞌin sem koꞌi myꞌasetpe ahytmoi wuatꞌi eꞌat pe etiꞌatumuꞌe uhetiatno hawyi e uhepe. Miꞌi tã ti aru atunug uhyt e uhepe mekewat muap upi tawa Tamaku kapiat uhewyry turan e Pauru.
ACT.26.19	Morekuat Akipa e miꞌi hawyi uimiẽtup atipy kaipywiat sehay yt atiwaure hin i mehin e. Taꞌi toꞌe uhepe e hap ewy atunug aat kaꞌap haꞌawytepyi mesup te miꞌi yn atunug mehin e. Taꞌi atunug naꞌyn Tupana mimoherep imikyꞌesat oktan e. 
ACT.26.20	Miꞌi hawyi areto raꞌyn tawa Tamaku kape hawyi itote atiꞌatumuꞌe kahato itotiaria -Eweiꞌatoiat ro yne eiminug saꞌag koꞌi hawyi eweiꞌaipok to Tupana kape hawyi ewetunug no eipyꞌa pyi wakuat miitꞌin me eimimohey moherep wuatꞌi piat hamo are yn tawa Ierusarẽi miaria pe. Iꞌewyte yi Iuteu totiaria iꞌewyte aikope aikope iraniaꞌin ywania tukupteꞌen hap totiaria atiꞌatumuꞌe urukaꞌiwat ete e. 
ACT.26.21	Miꞌi hap upi gaꞌatpo iraniaꞌin uiꞌywania Iuteuria tawa Ierusarẽi miaria iꞌatupyꞌahak kahato uhete hawyi taꞌatupoꞌoro suraraꞌin uiꞌauka hamo e. 
ACT.26.22	Maꞌato Tupana uhehakyeraꞌat raꞌyn porap uiꞌauka hap turan iꞌatupo pyi e. Taꞌi uihep esuraraꞌin iꞌatupo pyi e. Waku kahato rasig Tupana katupono mesup areineꞌen mesuwe ihay moherep hamo toꞌe hap ewy e. Wẽtup ehay yn ahenoi kahato ihakyꞌeꞌi rakaria pe hekat rakaria pe. Wẽtup ehay yn ahenoi henoi mekewat saꞌawyꞌi wuat sehay Tupana mimoherep yianmiaria ehay nimuaria ehay ewywuat Muisei ehay ewywuat yn ahenoi henoi wuatꞌi pe iꞌewyte ehepe e Pauru. 
ACT.26.23	Aikotã yianme taꞌatuhenoi -Aipotypot Tupana Mipoꞌoro tuut aru hoꞌopot hamo guꞌuro pywiat wẽtem saꞌawyꞌi wuat hanuat iꞌatuꞌe hap ewy areꞌe yn e. Aikotã saꞌawyꞌi Tupana ehay moherep haria taꞌatuhenoi hap ewy aikotã Tupana Mipoꞌoro topyhuꞌat aru hẽtyhot rakat ewy Iuteu ywania pe iꞌewyte iraniaꞌin ywania pe iꞌypyryp hap hep hamo hap taꞌatuhenoi yianme hap ewy yn uhehay e.
ACT.26.24	Saꞌawyꞌi wuaria mienoi ewywuat yn ahenoi kahato te mesup morekuat Akipa e Pauru turan morekuat Wetu ihay tek taꞌyn tehay pirik wo -Pauru esoꞌok kahato raꞌyn uhyt e. Taꞌi eremoesoꞌok taꞌyn eremuꞌe poityꞌi pote e Wetu. 
ACT.26.25	Maꞌato Pauru tiwesat -Yt uhesoꞌok hin i pykai i morekuat wakuat Wetu e. Maꞌato ti ahenoi ehepe pywuat sese sehay. Yt hesoꞌok takat ehay ewy i uhehay e. 
ACT.26.26	Taꞌi morekuat Akipa tikuap kahato pywuat uiꞌe hap yne katupono miꞌi pote yt aremoti hin i uhehay pupi katupono yt migꞌi wo hin i Iesui tuwẽtem guꞌuro pyi e. Iꞌatu kahato Iesui kapiat akasa haria Ierusarẽi me e. Iꞌewyte morekuat Akipa tiꞌatukuap kahato yne Miꞌi Miit etiat are e Pauru morekuat Wetu pe. 
ACT.26.27	Miꞌi hawyi Pauru toꞌe -Morekuat Akipa etipywo apo Tupana ehay moherep haria saꞌawyꞌi wuaria mienoi koꞌi Miꞌi Miit etiat e. Taꞌi atikuap kahato uipyꞌa pe imohey hat ereineꞌen hap e Pauru. 
ACT.26.28	Miꞌi hawyi morekuat Akipa tiwesat -Paĩ porap uinug Iesui mohey hatno en e Pauru pe. 
ACT.26.29	Miꞌi hawyi Pauru tiwesat -Miꞌi hap yn ahẽtup Tupana pe e. Atikyꞌesat kahato yne eipe urupotypot Iesui mohey haria uiꞌewy hap yn ahẽtup aat kaꞌap Tupana pe. Waku pe kahato Tupana Mipoꞌoro mohey sese haria eweikupteꞌen uiꞌewy hap paĩ. Atikyꞌesat uipyꞌa pe yne eipe uiꞌewy hap e. Maꞌato yt atikyꞌesat i eipe woꞌopyhyp hawe uito ewy hap e. Toran naꞌyn uiꞌe hap mehinꞌin manaꞌin e Pauru.
ACT.26.30	Miꞌi hawyi morekuat Wetu ipoĩꞌam morekuat Akipa eharyꞌi Perenisi wywo hawyi yne itotiaria iꞌatupoĩꞌam hawyi tuwat yne raꞌyn Pauru pyi. 
ACT.26.31	Morekuaria tuweran hawyi -Pywo ti rat yt kat e i toiꞌaparap iꞌatuꞌe toꞌope. Yt naku i miꞌi miit ewywuat woꞌopyhik hawe iꞌatuꞌe toꞌope. Yt kan hamo i watiꞌauka miꞌi miit Iuteu ywania mikyꞌesat ewy katupono yt toiꞌaparap hin i iꞌatuꞌe morekuaria toꞌope Pauru piat pe. 
ACT.26.32	Miꞌi hawyi morekuat Akipa toꞌe morekuat Wetu pe -Meiẽwat emipyhyp Pauru waku pe toineꞌen uiwanetup hawe e. Pyno waku etihep mekewat woꞌopyhyp hap wyi. Etikyꞌesat pote waku raꞌyn mipoꞌi pok wen maꞌato toto teran morekuat koro Sesa kape pote waku watipoꞌoro miꞌi miit imikyꞌesat ewy e morekuat Akipa morekuat Wetu pe.
ACT.27.1	Miꞌi hawyi morekuat Wetu toꞌe tesurara koro Iuriu pe -Mehin e atipoꞌoro teran uimipyhik Pauru iꞌewyte iraniaꞌin uimipyhik koꞌi aipotypot koro Sesa kape ahetama Itaria kape e. Pyno etikay kay ro ahesuraraꞌin sem hawyi etum no Pauru iꞌewyte iraniaꞌin iꞌatuepe hawyi eweipoꞌoro ro miꞌiria yne aheꞌyara koro pe aipotypot Sesa kape ahetama Itaria kape e. 
ACT.27.2	Miꞌi hawyi urutuwehytꞌok taꞌyn yara wato tawa Ãtamitinu kaipywiat pe. Miꞌi hawyi urutuwat yi Asia hypopy upi. Miꞌi hawyi urutuweꞌapun ihy pya kape. Uruwywo toto Aritaku yi Masetunia tawa Tesaronika kaipywiat. 
ACT.27.3	Heꞌihatꞌok pe putꞌok urutoꞌe tawa Sitau me. Miꞌi hawyi surara koro Iuriu iwese kahato tomipyhik Pauru ete -Waku ereto ewyriaꞌin yat kape e. Waku erenuk itote e Pauru pe. 
ACT.27.4	Miꞌi hawyi urutuwat i raꞌyn yara koro puo tawa Sitau myi maꞌato wasere yt urupowyro i kahato. Uruowa kape pote urutuwat yi hit yꞌy pyꞌasetpiat Sipiri kape wasere reꞌym me yityꞌok og muo urutuwat. 
ACT.27.5	Yi hit Sipiri totepyi urutuwat yꞌy wato sakpo pya wuat yi Sirisia kape yi Pãwiria upi. Itote pyi putꞌok urutoꞌe tawa Mira yi Irisia tote. 
ACT.27.6	Tawa Mira tote surara akag tipuẽti wẽtup yara wato tawa Aresãtere kaipywiat yi Itaria kapiat. Toipuẽti hawyi urupag yara wato pe. 
ACT.27.7	Miꞌi hawyi urutuwat hepama karania eꞌat neꞌi urutuwat wasere owa kape yi hit yꞌy pyꞌasetpiat yi ywypyiꞌa Kereta kape. Miꞌi hawyi porap putꞌok urutoꞌe yi a tawa Nitu ete maꞌato wasere wato poityꞌi pote urutuwat yꞌy sakpo wasere ywyt puo yi a yꞌy pyꞌasetpiat Kereta kape urutuwat ywypyiꞌa Saumuna sakpo. Yityꞌok og muo urutuwat teran maꞌato niatpo kahato urutuwat. 
ACT.27.8	Miꞌi hawyi putꞌok urutoꞌe wẽtup wã note misetꞌok wã wakuat e hap tote yt pya i tawa Iraseia pyi.
ACT.27.9	Miꞌi hawyi wasere poityꞌi yꞌy ete pote aipohari kahato itote. Iꞌaman mot hap eꞌat yt pya i pote wasere kahato toineꞌen yꞌy wato ete. Miꞌi hawyi yt uruewyry kuap i aat kaꞌap. 
ACT.27.10	Miꞌi hawyi Pauru toꞌe yara wato piaria pe -Uhytꞌiꞌin e atikuap taꞌyn uipyꞌa pe yt naku i tuut ahewyry hap ete. Wahoꞌopot kahato irane ti. Taꞌi aipohari irane hap ti atikuap taꞌyn. Taꞌi yt naku i hamuat wyti ahekareꞌen koꞌi ete aheꞌyara koro ete iꞌewyte aheineꞌen hap ete tuut hamuat e Pauru yara piaria pe. 
ACT.27.11	Maꞌato surara akag timohey poꞌog yara wato ãpokiat irokirẽ yara kaꞌiwat ehay poꞌog Pauru ehay kai. Maꞌato Pauru ehay yt totomohey hin i Tupana e hap pykai. 
ACT.27.12	Miꞌi pote -Mekewat wã tote yt naku i iꞌaman mot pe watukupteꞌen mesuwe iꞌatuꞌe taꞌatuehay wo. Toꞌiro watuwat meiũpepyi iꞌatuꞌe porap yne. Miꞌi pote waku wahãꞌãg sio putꞌok watoꞌe yi Wenise tote sio yt iꞌatuꞌe. Itote waku kahato watokosap iꞌaman mot yi Kereta wã note iꞌatuꞌe. Kat pote mekewat wã kaipyi wataꞌakasa aat apyk hap kape aikope wasere yt tuut i hap kape iꞌatuꞌe toꞌope. Waikiru kawiat ariaꞌyp posak iãꞌãkap kape heremo pote itote waku aheꞌyara wato eiam mo iꞌatuꞌe. Miꞌi pote waku kahato katupono wasere yt iꞌauka kuap i aheꞌyara itote iꞌatuꞌe torannia yara koro akag koꞌi toꞌope. -Yt naku i rat watuwat mesuwepyi mehinꞌin e Pauru pykai -Toꞌiro iꞌatuꞌe yn.
ACT.27.13	Miꞌi hawyi wasere ran putꞌok e aat posak kaipyi urueꞌyara koro ete hawyi -Toꞌiro mesup taꞌyn waku watuwat iꞌatuꞌe. Miꞌi hawyi taꞌatuhep yꞌy pyi yara wato asaity nug hap. Miꞌi hawyi urutuwat i raꞌyn ihypopy upi yt pya i poꞌog yi ywypyiꞌa Kereta kai. 
ACT.27.14	Miꞌi rakirẽ saĩke urutuwat hawyi wasere kahato i raꞌyn putꞌok e uruowa ete ihyemyiꞌa koro kaipywiat tuut urumogyt hap. Miꞌi hawyi teꞌeroꞌe toꞌope -Yt naku i kahato meiẽ wasere iꞌatuꞌe. Miꞌi hawyi poꞌog naꞌyn putꞌok e haty wo hawyi ywytu uato raꞌyn ikohyeput kahato uruewa ete mekewat aat sakpo hap kaipyi waikiru wato ieineꞌen hap kaipyi tuut. 
ACT.27.15	Miꞌi hawyi mekewat ywytu uato teꞌeropun haty wo urueꞌyara koro. Miꞌi hawyi yt urutuwat kuap i wasere owa kape. Miꞌi pote urupohep yara wato mohãpyk hap ete hawyi uruereto wasere yn naꞌyn. 
ACT.27.16	Miꞌi hawyi wẽtup yi ywypyiꞌa hit Karauta e hap het rakat og muo urutokokaꞌat. Niatpo kahato urutuwat wasere upi hawyi urutopag urueꞌyara hit urumiekyi saity upi urueꞌyara wato pe yꞌy pyi. 
ACT.27.17	Miꞌi hawyi uruimoheg urueꞌyara hit iheg me hawyi uruipoꞌi poꞌi yne urueꞌyara koro saity wato wo ipik pik hap pupi yne ariaꞌyp moheg hamo. Miꞌi hawyi uruihep wasere eiam uruekyi hap wasere upiat yara wato moewyry hap esokpe wato katupono urutokenꞌẽ mekewat ywytu uato hesaika kahato rakat pupi. Koran tiꞌitu yt putꞌok urutoꞌe i teran yi og me miitꞌin u hap yi perup yꞌy kawiat hap pupi. Miꞌi hawyi meremo urutuwat wasere upi aikowo aikowo wasere mikyꞌesat ewy. 
ACT.27.18	Miꞌi hawyi aat kaꞌap wasere wato tiꞌauka auka yꞌy pe urueꞌyara koro. Miꞌi hawyi heꞌihatꞌok pe hawyi ipotyi kahato hawyi -Urukuꞌuro hap yt pya hin i urutoꞌe urutoꞌope. -Pyno toꞌiro watipugha ahekareꞌen yne yꞌy pe yara koro pehoroꞌi hamo. 
ACT.27.19	Myẽꞌym eꞌat hawyi uruipugha raꞌyn yꞌy pe yara wato asaity koꞌi uruipugha yne urupo wo ywytu uato ipoityꞌi pote. 
ACT.27.20	Miꞌi hawyi karania eꞌat neꞌi raꞌyn urutukupteꞌen itote iꞌypyryp we yt uruikuap hin i. Yt tuwekuap i aat waikiru koꞌi hun moityꞌi pote. Itote ywytu uato pote wasere uato kahato aat kaꞌap. Miꞌi hawyi -Taꞌi watopap watopap irane wyti iꞌatuꞌe toꞌope itote. Yt uwe i meiũ aipowyro kuap hat iꞌatuꞌe yara wato apykok haria.
ACT.27.21	Karania eꞌat neꞌi raꞌyn itote yt kat i iꞌatumiꞌu yt teꞌerenuk i e. Miꞌi hawyi Pauru ipoĩꞌam iꞌatupyꞌasetpe hawyi toꞌe -Uhytꞌiꞌin pywo pe ti areꞌe saꞌawyꞌi ehepe -Yt eweiwat reiꞌo mesuwat wã pyi yꞌy koro kape areꞌe saꞌawyꞌi einapin hap are. Maꞌato uhehay upiat eweipyhuꞌat saꞌawyꞌi pote yt watuwat i saꞌawyꞌi yi ywypyiꞌa Kereta pyi mesuwat ahepiat hoꞌopot hamuat kape ahekat koꞌi pugha hamuat kape yt watuwat i e. 
ACT.27.22	Maꞌato meiũ worohoꞌonapin i raꞌyn. Pyno eiwepiit ro katupono yt uwe i wyti eipe wuaria ikuꞌuro irane e Tupana e. Pywo ti rat aheꞌyara koro yn aru ikuꞌuro e Pauru yianme. 
ACT.27.23	Kat pote muki meke atipy piat Tupana emiit putꞌok e tehay uhepiat hamo e. Pywo ti Tupana sese tipoꞌoro uhowowi temiit sese atipy kaipyi katupono uito hemiit sese e. 
ACT.27.24	Muki Tupana mipoꞌoro toꞌe uhepe -Yt erekenꞌẽ teiꞌo Pauru katupono yt ekuꞌuro hin i ti aru mesup katupono woropoꞌoro en morekuat koro Sesa muꞌe hamo mehin e uhepe. Miꞌi pote ti aru Tupana tiehakyeraꞌat yne ewywuaria mesuwat yara koro piaria e uhepe muki Tupana mipoꞌoro e. 
ACT.27.25	Uiwyriaꞌin uito atomohey kahato Tupana mienoi uhepiat aikotã Tupana toꞌe uhepe hap ewy wyti aru tutunug yne toꞌe hap ewy topyhuꞌat aru e. Miꞌi pote eiwemowepiit ro katupono Tupana ahehakyeraꞌat yne ywytu uato po pyi mesup toꞌe hap ewy. 
ACT.27.26	Pywo wyti aru putꞌok watoꞌe yne wẽtup yi emyiꞌa ete e. Miꞌi tote wyti aru aheꞌyara koro ikuꞌuro sese maꞌato aito yt aikuꞌuro hin i e hap yn atikuap taꞌyn Tupana e hap ewy rẽ e Pauru yian mete.
ACT.27.27	Miꞌi hawyi 14 eꞌat turan wãtym muo ywytu uato popuo urukohyewyry kahato mekewat yara koro puo mekewat hyemyiꞌa koro Atiatiku e hap het rakat puo maꞌato yt min watoꞌe hin i. Miꞌi hawyi mekewat yara koro kaꞌiwaria tikuap taꞌyn yt pya i yi kawiat watoineꞌen hap. 
ACT.27.28	Miꞌi hawyi taꞌatupun yꞌy hy pya hap iãꞌãg hap yꞌy pe. Mekewat nu saity etiat hap ihy pya sio yt kuap hamo. Miꞌi hawyi hãꞌãg hãꞌãg turan toineꞌen ihy pya hap 20 iãꞌãg hap yi kape. Tuwat poꞌog naꞌyn yianme hawyi taꞌatuiãꞌãg i maꞌato miꞌi hawyi 15 iãꞌãg hap yn naꞌyn ihy pya hap taꞌatupuẽti. 
ACT.27.29	Miꞌi hawyi teꞌerokenꞌẽ kahato hawyi -Taꞌi putꞌok watoꞌe aru meremo yẽpe Enu wato ete iꞌatuꞌe haty wo. Tuweꞌauka ti aru urueꞌyara taꞌatuꞌe. Miꞌi pote taꞌatupun taꞌatueꞌyara etuꞌa pyi iꞌasaity ipotyi rakat imopyhuꞌat hap koꞌi. Miꞌi hawyi urueꞌyara topyhuꞌat iheg me tosaity koꞌi ete. Miꞌi hawyi merep taꞌyn taꞌatukyꞌesat kahato ihatꞌok hap. 
ACT.27.30	Miꞌi hawyi yara koro kaꞌiwaria teꞌeropopy teran yara koro pyi taꞌatueꞌyara hit puo yt uwe ehamo i. Miꞌi pote taꞌatumoꞌapyk mekewat yara hit yꞌy pe. Miꞌi hawyi teꞌeroꞌe -Pywo pe ti iãpo uruimoheg neran ipotyi rakat iꞌasaity nug hap ete yara koro iꞌatuꞌe. Maꞌato iꞌatueso neꞌi teꞌeropopy teran haype. 
ACT.27.31	Miꞌi hawyi Pauru toꞌe suraraꞌin akag me -Waĩ neiꞌo yara kaꞌiwaria e. Maꞌato eweiwat mekewat yara hit pe pote ti aru eweipap yne yne raꞌyn e Tupana uhepe e. 
ACT.27.32	Miꞌi pote suraraꞌin titek taꞌyn yara hit asaity koꞌi. Miꞌi hawyi yara hit taꞌat raꞌyn yara koro pyi hawyi toto raꞌyn yꞌy upi yt uwe wywo i. 
ACT.27.33	Miꞌi hawyi yt pya i raꞌyn ihatꞌok turan Pauru toꞌe iꞌatuepe -Mehinꞌin e toꞌiro watenuk e katupono koityꞌi 14 eꞌat raꞌyn yt kat i raꞌyn miꞌu ewetuꞌu kat pote muap upi ipoityꞌi pono yt ewehenuk teran i e. 
ACT.27.34	Miꞌi pote worohoꞌonapin ewehenuk to uheꞌywytꞌin are katupono miꞌi ewetunug mote ehesaika i raꞌyn e. Pywo ti rat -Yt uwe i eipe ikuꞌuro meiũpe iꞌewyte yt kat i ti aru haty ehete e Tupana uhepe gaꞌatpo e Pauru yara piaria pe. 
ACT.27.35	Miꞌi hawyi Pauru tat man topo pe hawyi toꞌe Tupana pe -Waku emiium uruꞌywot e hawyi toipatꞌok patꞌok wuatꞌi ehamo hawyi tutuꞌu saꞌawyꞌi wuatꞌi ehamo. 
ACT.27.36	Miꞌi hawyi iꞌatuwepiit kahato itotiaria hawyi iꞌewyte teꞌerenuk taꞌyn Pauru wywo. 
ACT.27.37	Miꞌi hawyi taꞌatumorania yne miitꞌin yara koro piaria hawyi taꞌatupuẽti itote 276 miit ipuo. 
ACT.27.38	Miꞌi hawyi iꞌatuꞌok hawyi taꞌatupugha yne yara pytꞌat koꞌi miꞌu yꞌy pe aheꞌyara wato ipotyi kahato pote e.
ACT.27.39	Ihatꞌok hawyi teꞌeraꞌakasa yi kape yara wato pyi maꞌato yt taꞌatukuap i uwe etama toineꞌen itote hap. Miꞌi hawyi teꞌeraꞌakasa wẽtup ihy ypy hit. Miꞌi tote toineꞌen yi kyt. Miꞌi hawyi teꞌeroꞌe toꞌope -Toꞌiro yi kyt kape aheꞌyara koro ehakyeraꞌat hamo iꞌatuꞌe. Waku apo itote watiherep aheꞌyara iꞌatuꞌe toꞌope. 
ACT.27.40	Miꞌi hawyi taꞌatutek taꞌatueꞌyara saity pytyk hap yꞌy piat hawyi taꞌatumaꞌam sokpe wato ariaꞌyp ete. Miꞌi hawyi -Toꞌiro wasere upi yi kyt kape iꞌatuꞌe. Miꞌi hawyi wasere tomoesaika hawyi urutuwat yi kyt kape wasere wato upi. 
ACT.27.41	Miꞌi hawyi putꞌok urutoꞌe yara koro puo ihy esaika hap tote aikope yꞌy woꞌopuẽti hap tote. Itote hikꞌe kahato iheg me raꞌyn nu wato koꞌi tote topyhuꞌat iãpo yt hyryꞌe i raꞌyn. Iꞌywytꞌokpype ihy esaika tipik pik taꞌyn yara koro hetuꞌa ete. 
ACT.27.42	Miꞌi hawyi suraraꞌin teꞌeroꞌe taꞌatukaꞌiwat pe -Toꞌiro watiꞌatuꞌuka yne yne aimipyhik koꞌi koran tiꞌitu teꞌeropopy teꞌeruweꞌyha wo taꞌatuꞌe toꞌope. 
ACT.27.43	Maꞌato surara akag yt tikyꞌesat i tomipyhik Pauru auka hap pote yt eweiꞌatuꞌuka teiꞌo aimipyhik koꞌi paĩ e tesuraraꞌin me. Miꞌi hawyi toꞌe uruepe -Weꞌyha kuap haria pesoꞌeweiꞌe ro yꞌy pe. Putꞌok eweiꞌe mono yẽpe ete e. 
ACT.27.44	Maꞌato iraniaꞌin yt weꞌyha kuap i haria waku eweiwat ro ariaꞌyp pemuꞌe hat tote e surara akag uruepe yara piaria pe. Miꞌi hawyi urutuwat raꞌyn yara wato pyi yẽpe kape ariaꞌyp koꞌi tote. Miꞌi hawyi putꞌok urutoꞌe torannia yẽpe ete yt wẽtup ok i ikuꞌuro yꞌy pe. Tupana tiꞌatuehakyeraꞌat yne yne uruto toꞌe hap ewy.
ACT.28.1	Miꞌi hawyi putꞌok urutoꞌe mekewat yẽpe ete yi kyt rote. -Waku kahato urutoꞌe yt wẽtup i aito ikuꞌuro yꞌy wato pe waku kahato urutoꞌe. Miꞌi hawyi tõꞌẽ miitꞌin uruewawi mekewat yi a etawa kaipywiaria hawyi -Kat eĩ eiwat eheꞌyi a set urutoꞌe iꞌatuepe hawyi -Yi a Mauta urueꞌyi a set mesuwe iꞌatuꞌe. 
ACT.28.2	Miꞌi hawyi waku kahato uruipuẽti meimuẽwuaria yi ywypyiꞌa Mauta totiaria. Iꞌatuwese kahato itote urupowyro kahato. Meremo taꞌatuꞌuhu aria wato mekewat yi kyt yẽpeke hawyi -Eiwemope ro meikowo mehinꞌin iꞌatuꞌe uruepe katupono uruenaꞌak kahato yꞌy wato pyi urutuwẽtem e. Iꞌewyte iꞌaman hewo kahato itote pote iraꞌak kahato topyhuꞌat. Miꞌi pote itotiaria meremo aria wato taꞌatunug uruwemope hamo. Iꞌatuwese kahato yi ywypyiꞌa Mauta wẽtup ywania uruto pykai waku kahato uruipuẽti. 
ACT.28.3	Miꞌi hawyi Pauru toto aria kat hamo. Toterut wẽtup apeman aria hawyi toiporokpun yne aria wato pe turan wẽtup moĩ miit auka rakat tuwẽtem aria apeman kaꞌa pyi hawyi iporokaꞌat Pauru po ete haty wo. Miꞌi hawyi ipo ete iheg me kahato topyhuꞌat. 
ACT.28.4	Miꞌi hawyi ywypyiꞌa totiaria mekewat Mauta piaria teꞌeraꞌakasa moĩ Pauru po etiat hãi heg hap kape hawyi teꞌeroꞌe toꞌope -Pywo ti ewy rat meiẽwat miit woꞌopotꞌauka hat toineꞌen iꞌatuꞌe. Yt ikuꞌuro hin i yꞌy koro pe maꞌato mesup iminug saꞌag saꞌawyꞌi wuat tuut howawi iꞌauka hamo iꞌatuꞌe. 
ACT.28.5	Miꞌi hawyi meremo Pauru tipun topo ete pyi mekewat moĩ aria wato pe hawyi yt haty i tuete ipo ete. 
ACT.28.6	Miꞌi hawyi itotiaria teꞌerahaꞌat kahato Pauru kape katupono taꞌatuekatup ipuk aru hawyi aru ikuꞌuro meremo hap mekewat moĩ yt naku i kahato rakat taꞌatukuap pote maꞌato taꞌatuekatup potꞌi pykai yt kat i haty Pauru ete. Miꞌi pote wẽtup upi teꞌeruwanetup -Pauru ti Tupana iꞌatuꞌe.
ACT.28.7	Mekewat eꞌat pe yt pya i yẽpe kai tukupteꞌen go wato koꞌi yi ywypyiꞌa akag Pupiriu e hap het rakat wat. -Waku kahato urukaꞌiwat uruporekuat Pupiriu iꞌatuꞌe itotiaria ywypyiꞌa piaria. Ihatꞌok hawyi urutuwat raꞌyn morekuat Pupiriu yat wato kape. Putꞌok urutoꞌe itote hawyi meremo -Eiwehytꞌok to e uruepe. Miꞌi hawyi Pupiriu wywo urutokosap myẽꞌym eꞌat. Urutukupteꞌen waku kahato itote. 
ACT.28.8	Miꞌi hawyi uruipuẽti itote morekuat ywot iꞌahuu kahato itote iꞌokpysu kahato rakat ipiit sakup hap wywo. Miꞌi hawyi Pauru toto taꞌakasa hamo hawyi -Tupana e etimoehãite Pupiriu ywot hap ahẽtup epe e hawyi tuwepoporokpun iꞌahuu kahato rakat rote hawyi meremo ihãite i raꞌyn. 
ACT.28.9	Morekuat Pupiriu ywot moehãite hap iraniaꞌin tikuap hawyi tõꞌẽ tõꞌẽ Pauru kape iꞌahuu rakaria ywypyiꞌa piaria. Miꞌi hawyi iꞌewyte Tupana tiꞌatumoehãite yne itotiaria Pauru po wo. 
ACT.28.10	Miꞌi hawyi itotiaria imotypot kahato Pauru. Miꞌi pote urutuwat hap eꞌat pe taꞌatuhytmoĩ kahato urueꞌyara pe urumiereto muap upiat urumiꞌu wuat kat koꞌi kat koꞌi urumikyꞌesat oktan. 
ACT.28.11	Myẽꞌym ewaty urutukupteꞌen ywypyiꞌa Mauta tote hawyi urutuwat i raꞌyn wẽtup yara koro puo mekewat yara wato tawa wato Aresãtere kaipywiat eꞌyara puo heiꞌaman mot ywypyiꞌa Mauta e hap totiat rakat puo. Miꞌi yara wato set ti Tupana mepyt paat e hap het rakat. Miꞌi puo urutuwat yi Mauta pyi. 
ACT.28.12	Miꞌi hawyi putꞌok urutoꞌe tawa wato Sirakusa tote. Miꞌi tote urutopyhuꞌat myẽꞌym eꞌat. 
ACT.28.13	Miꞌi hawyi urutuwat i yi ẽpeke pyi wẽtup tawa kape hawyi putꞌok urutoꞌe aat upi mekewat tawa Iresiu tote. Heꞌihatꞌok pe wasere aat posak pyi. Miꞌi pote urutuwat i raꞌyn wasere upi. Typy eꞌat hawyi meremo putꞌok urutoꞌe raꞌyn tawa Puteuri tote.
ACT.28.14	Miꞌi hawyi Tawa Puteuri totiaria Iesui mohey haria uruiꞌatukat. Miꞌi hawyi iꞌatuwese kahato uruete -Eweipyhuꞌat ro uruwywo uruywytꞌin iꞌatuꞌe. Miꞌi pote urutukupteꞌen 7 eꞌat iꞌatuꞌyat rote. Miꞌi hawyi urutuwat i raꞌyn tawa Puteuri totepyi tawa koro Huma kape mekewat muap yi upi. 
ACT.28.15	Miꞌi hawyi Iesui mohey haria tikuap taꞌyn putꞌok urutoꞌe tawa Huma piat hap. Miꞌi hawyi tõꞌẽ tõꞌẽ kahato uruewawi urukat hamo. Miꞌi hawyi mekewat tawa hit Apiu eꞌoken note urutoꞌopuẽti mekewat myẽꞌym ok weneru i weneru i e hap het rakat rote. Miꞌi hawyi Pauru taꞌakasa Iesui mohey haria sem ewowiat hawyi -Waku e Tupana pe tuwehum kahato iwepiit i raꞌyn.
ACT.28.16	Tawa Huma piat putꞌok urutoꞌe hawyi surara akag toꞌe Pauru pe -Woroꞌatoiat en uhesurara wywo Pauru e. Uimipyhik sese ereineꞌen ne maꞌato waku uhesurara wywo ereineꞌen wuatꞌi eꞌat pe aikope aikope emikyꞌesat ewy e Pauru pe surara koro.
ACT.28.17	Miꞌi hawyi Pauru toineꞌen Tawa koro Huma tote myẽꞌym eꞌat rakirẽ toiꞌatukay kay tuwewawi toꞌywania meimuẽwat Iuteuria akagnia toiꞌatukay kay tuwewawi tuwenoi hamo. Teꞌeruwaꞌatunug yne hawyi Pauru toꞌe iꞌatuepe -Uiꞌywania e yt kat no i ti atomaꞌat aiꞌywaniaria tawa Ierusarẽi miaria pykai uipyhik taꞌyn itote uiꞌauka teran haype e. Iꞌewyte aiꞌywotꞌin eko ewy atunug torannia uimotag hap koꞌi mesup te e. Miꞌi pykai uipyhik pe ariot ehewowi tawa Ierusarẽi myi. Humanuꞌin esurara po pe areineꞌen ne e Pauru Iuteuria pe. 
ACT.28.18	Iuteuria akagnia tawa Ierusarẽi miaria yt naku i iꞌatuꞌe uhepe -Eweiꞌauka ro Pauru iꞌatuꞌe Iuteuria akagnia Humanu ywania morekuaria pe. Miꞌi hawyi Humanu ywania porekuaria apo apo iꞌatuꞌe uhepe. Taꞌatukat uiminug saꞌag koꞌi itote wen maꞌato yt kat i saꞌag uhetiat taꞌatupuẽti taꞌatuꞌatukat kahato pykai e Pauru. 
ACT.28.19	Miꞌi hawyi iꞌatupohep teran maꞌato waĩ yt eipohep teiꞌo iꞌatuꞌe aiꞌywania Iuteuria Humanu porekuaria pe uiꞌauka teran haype. Miꞌi pote -Areto teran pyno morekuat koro Sesa kape waku apo uito sio yt kuap hamo are yn itote. Miꞌi hawyi morekuaria uipoꞌoro meikowo taꞌatuꞌakag Sesa kape uiꞌe hap ewy. Miꞌi pote uhehay irane ikoro wywo e. Maꞌato uiwetiat yn ahenoi morekuat Sesa pe e. Yt kat areꞌe i aru saꞌag ehetiat uiꞌywania iꞌewyte yt kat areꞌe i aiꞌywania tawa Ierusarẽi piaria etiat ikoro pe e Pauru. 
ACT.28.20	Miꞌi tupono morohoꞌokay kay eipe meikowo mesup uiꞌywania eiꞌakasa hamo uhehay kuap hamo katupono uiꞌywania eipe pote e. Uiwyriaꞌin aiꞌywania timohey kahato Tupana Mipoꞌoro Aiporekuat nuat Ahehakyeraꞌat kuap hat e. Miꞌi pote mesup aito watomohey kahato. Iꞌewyte Miꞌi Miit yn uimiekatup katupono atimohey kahato Miꞌi e. Miꞌi aimimohey etiatno mesup uipyhik hawe areineꞌen ehehamo e Pauru toꞌywania Iuteuria pe tawa koro Huma totiaria pe. 
ACT.28.21	Miꞌi hawyi taꞌatuwesat Pauru -Yt kat i miwan saꞌag taꞌatupoꞌoro uruewawi yi Iuteu kaipyi uhyt iꞌatuꞌe. Yt uwe i tuut iꞌewyte meikowo etiat enoi saꞌag hamo iꞌatuꞌe. 
ACT.28.22	Pyno uruikyꞌesat ehenoi uruepe emikuap pakup i koꞌi Miꞌi Miit etiat katupono teke aru wuatꞌi ywania pe miitꞌin muo mekewat emimohey e. Miꞌi pote iraniaꞌin -Yt naku i watomohey Miꞌi Miit iꞌatuꞌe torannia mekewat piat pe iꞌatuꞌe Pauru pe. 
ACT.28.23	Miꞌi hawyi Pauru tiꞌatuwesat -Waku kahato worohoꞌomuꞌe uimimohey oktan e. Waku eweiꞌatukay kay aiꞌywania hawyi worohoꞌomuꞌe Aimiekatup ete e. Miꞌi hawyi -Pyno waku iꞌatuꞌe toꞌope hawyi tuwat.
ACT.28.23	Miꞌi hawyi mekewat eꞌat putꞌok e hawyi tõꞌẽ tõꞌẽ kahato Pauru ywania sem iꞌyat sese kape. Miꞌi hawyi hune pyi te wãtymꞌi kape Pauru yn ihay aat toꞌywania pe. Toiꞌatumuꞌe kahato aikotã topyhuꞌat Tupana Aiporekuat no hap ete. Toikyꞌesat itotiaria -Pywo ti rat uruimohey Iesui Tupana Mipoꞌoro sese ahehakyeraꞌat hanuat iꞌatuꞌe hap. Miꞌi pote Muisei miwan myi iꞌewyte Tupana ehay moherep haria yianmiaria ehay pyi tohenoi yne Aipotypot Iesui etiat. 
ACT.28.24	Miꞌi hawyi ipatꞌok itotiaria timohey raꞌyn Pauru ehay Iesui etiat maꞌato iraniaꞌin -Yt rat iꞌatuꞌe. 
ACT.28.25	Miꞌi hawyi itote sehay wo tuꞌuka hap topyhuꞌat itote. Iraniaꞌin -Pywo ti rat Iesui ti Tupana Mipoꞌoro Aimiekatup iꞌatuꞌe maꞌato iraniaꞌin -Yt pywo pe i rat aimuꞌe iꞌatuꞌe. Miꞌi hawyi yt imohey i haria teꞌeruwenoi Pauru pe -Urutuwat raꞌyn mio iꞌatuꞌe haty wo. 
ACT.28.26	Miꞌi hawyi Pauru toꞌe -Pywo ti saꞌawyꞌi te Tupana Paꞌãu henoi kahato aiꞌywotꞌin me ehetiat e. Mio tã e Isaia pe -Woropoꞌoro en eꞌywania Iuteuria muꞌe hamo e. Miꞌi hawyi ehenoi ro iꞌatuepe uhehay -Ehewaure kaꞌa tukupteꞌen maꞌato uhehay yt teke kuap i ehewaure kaꞌa pe ereꞌe ro eꞌywania pe e. Taꞌi eweikuap uhehay wen maꞌato yt eweikuap kahato i katupono yt teke i eipyꞌa pe eiwanetup hawe pote ereꞌe ro eꞌywania pe e. Iꞌewyte eheha pe toĩ yne yne heremo kahato wen maꞌato yt eweiꞌakasa i te katupono yt teke i te eipyꞌa pe eiwanetup hawe eiwaꞌakasa hap koꞌi. Kat pote yt uimohey sese i te pote ereꞌe ro eꞌywania pe e. 
ACT.28.27	-Eipyꞌa heg kahato ti ereꞌe ro iꞌatuepe. Ehewaure kaꞌa puo ewehẽtup aat kaꞌap wen maꞌato yt eweikuap hin i te katupono eipyꞌa pe yt eweiꞌakasa teran i pote e. Taꞌi yt ewehẽtup teran hin i ehewaure kaꞌa puo uhehay. Miꞌi pote yt ewetunug neran i eipyꞌa pe e. Miꞌi pote ti yt kat i eimopakup i hap e. Miꞌi pote ti yt worohoꞌoehakyeraꞌat kuap i e ti Tupana saꞌawyꞌi aiꞌywotꞌin me ehetiat pe tehay moherep hat Isaia miwan me e Pauru Iesui pun haria pe. 
ACT.28.28	Miꞌi hawyi tuwat yt imohey i haria turan Pauru toꞌe -Eiwanetup to uiꞌe hap kape e. Tupana henoi raꞌyn ehepe mesuwat sehay wakuat ehehakyeraꞌat hanuat etiat maꞌato yt ewetat i miꞌi pote mio iraniaꞌin ywania yt Iuteu ywania i pe raꞌyn Tupana henoi teran tehay wakuat eimipun e. Miꞌiria ti aru haat raꞌyn e. Pywo ti rat miꞌiria wyti aru imohey haria sese wo raꞌyn tukupteꞌen e Pauru toꞌywania tehay pun haria pe. 
ACT.28.29	Mio tã e hawyi tuwat tuwat raꞌyn iꞌywania Iuteuria Pauru yat pyi maꞌato tuwat turan tuꞌuka toꞌope sehay wo.
ACT.28.30	Miꞌi hawyi typy iꞌaman mot pe Pauru tokosap itote tawa koro Huma pe towat toꞌyat pe tomipuru saꞌup ete rakat pe toineꞌen surara piat topyhyp hawe. Itote toiꞌatumuꞌe kahato miitꞌin. -Waku eweihytꞌok Pauru kape e suraraꞌin wuatꞌi miitꞌin me. Miꞌi hawyi itote toiꞌatukyꞌe yne topuẽti haria -Eiwehytꞌok to e yn torannia tehay kuap teran haria pe towyriaꞌin me. 
ACT.28.31	Miꞌi tote tohenoi kahato aikotã Tupana topyhuꞌat Aipotypot no wuatꞌi pe yt tokenꞌẽ wywo hin i tohenoi. Yt uwe kuap i waĩꞌe Pauru pe. Itote toiꞌatumuꞌe muꞌe aat Aikaꞌiwat Iesui ete Tupana Mipoꞌoro Aiporekuat nuat ete. Uito ti Iruka uimiwan waku raꞌyn Toran are.
ROM.1.1	Humanu ywania kuekatu sese atipoꞌoro ehewowi uimiwan me. Uito Pauru are. Uimiwan ni mesup sehay wakuat atipoꞌoro ehewowi. Uito ti Tupana mipoꞌoro sehay wakuat moherep wuatꞌi ywania puat hanuat. Iesui potmuꞌe sese ti uito. Uito ti Tupana mipoꞌoro Iesui Aiporekuat moherep hanuat. Saꞌawyꞌi te Tupana uiꞌairo hawyi mio tã e uhepe -Mehin Pauru e woropoꞌoro Uhaꞌyru Iesui etiat sehay wakuat moherep wuatꞌi puat miitꞌin miat hamo e. Atikyꞌesat sehay ewẽ pywiat Uhaꞌyru etiat yn e uhepe. 
ROM.1.2	Aikotã nimo te wuaria uhehay moherep haria pe atum hap ewy woronug e. Nimo te mio tã areꞌe ti raꞌyn uhehay enoi haria pe -Meiũran ti aru atipoꞌoro ehewowi Uimipoꞌoro Wuatꞌi Miitꞌin Ehakyeraꞌat hat e. Mio tã e Tosaꞌyru Iesui etiat pe e Tupana uhepe. Mesup ti miwan miat toineꞌen Uhaꞌyru etiat uiꞌe hap taꞌyn e Tupana uhepe. 
ROM.1.3	Koitywy atunug naꞌyn uiꞌe hap ewy. Miꞌi ti atipoꞌoro raꞌyn Uhaꞌyru Iesui eiporekuat nuat e. Miꞌi ti morekuat Tawi saipepiat sese e katupono Tawi emiariru emiariru sese Miꞌi e Tupana uhepe. 
ROM.1.4	Miꞌi ti Uhaꞌyru sese e Tupana uhepe. Uiꞌewy hesaika rakat e. Uipaꞌãu wakuat oktan ne hesaika rakat e. Koitywy atimoherep taꞌyn uiꞌe hap e Tupana. Koitywy atimoherep taꞌyn nimuat uiꞌe hap e Tupana. Koitywy Miꞌi moherep hap niatpo kahato raꞌyn aikotã atiõtem guꞌuro pyi Uhaꞌyru e Tupana uhepe haꞌawyte uikay kay tehay sytpok hamuat hap tote are. 
ROM.1.5	Tosaꞌyru mohey hawyi Tupana iwese kahato uhete. Mio tã e uhepe -Woronug en mehin uhemiit sese wo e. Atikyꞌesat miitꞌin tukupteꞌen torannia Uhaꞌyru mohey haria wo e. Atikyꞌesat kahato Uhaꞌyru taꞌatunug Taꞌatuporekuat no hap. Miꞌi haype woropoꞌoro en iꞌatumuꞌe hamuat e Tupana uhepe. 
ROM.1.6	Pyno Humanu ywania uito ti Iesui potpoꞌoro Pauru are. Tapyiꞌa Humanu ywania eipe atikyꞌesat eipe ipotpoꞌororia wo uiꞌewywuat. Mio tã e raꞌyn ti Tupana ehepe mesup -Ewetunug no Uhaꞌyru Eiporekuat no e raꞌyn ehepe. Tupana Eikyꞌe kahato hat pote eiꞌatukay kay yne tuwewawi.
ROM.1.7	Miꞌi hap atiwan mesuwat uimiwan ehewowi Humanu ywania. Mio tã areꞌe Tupana pe -Uruꞌywot kahato En. Esaꞌyru ti Emipoꞌoro sese urukaꞌiwat nuat. Miꞌi pote ahẽtup eset upi Esaꞌyru set upi etum no tapyiꞌaria Humanu ywania pe egyiꞌat kahato hap are. Ereineꞌen no hegyiꞌat iꞌatuepiat rakatno etum no ewese hap yt kat saꞌup i tapyiꞌa Humanuꞌin me are. Etunug no miꞌiria woꞌowese haria wo aikotã Esaꞌyru ewese hap ewy are Tupana pe.
ROM.1.8	Haꞌawyte atikuap eweimohey Iesui hawyi arehum kahato Tupana kape. Uimowepiit kahato haria eipe katupono ewetunug naꞌyn Iesui Eipotypot koro wo pote. Koitywy ti yne mesuwat yi totiaria tikuap kahato raꞌyn eipe Iesui mohey haria raꞌyn hap. Miꞌi pote arehum kahato Tupana kape. 
ROM.1.9	Yt uheso hin i are maꞌato Tupana tikuap yt uheso i hap. Ahẽtup aat kaꞌap Tupana kape eipowyro hamuat. Yt uheso i uiwyriaꞌin. Ahẽtup aat kaꞌap Tupana kape eikawiatno. Pywo ti rat Tupana tikuap eweikupteꞌen uiwanetup hawe aat kaꞌap hap. Pywo ti Tupana uiꞌairo tehay wakuat Tosaꞌyru Iesui etiat moherep hatno. Uipyꞌa pyi ti ateropat ehetiatno aat kaꞌap. Ahẽtup aat kaꞌap Tupana kape eipowyro hamuat. 
ROM.1.10	Ahẽtup Tupana kape turan mio tã areꞌe -Tupana atikyꞌesat kahato uipoꞌoro Humanuꞌin kapiat uhewyry hamo are. Tupana ewaku hap upi uipoꞌoro ro En iꞌatumuꞌe hamo are. Tupana atikyꞌesat kahato uhehay Humanuꞌin wywuat hap are mesup te maꞌato yt kat i muap iꞌatuewowi. 
ROM.1.11	Atikyꞌesat kahato meremo uipoꞌoro Humanuꞌin kapiat uhewyry hamo. Tupana ewaku hap upi uipoꞌoro o iꞌatumuꞌe hamo. 
ROM.1.12	Atikyꞌesat Iesui mohey hap etiat uruwoꞌomoesaika moesaika hap itote Tupana. Putꞌok urutoꞌe itotiat hawyi urutunug neran Humanu ywania ewatnuaria wẽtup miit ewy Esaꞌyru mohey hap upi. 
ROM.1.13	Saꞌawyꞌi areꞌe Tupana pe -Areto teran tawa wato Huma kape katupono uheinytꞌin uheꞌywytꞌin Esaꞌyru mohey haria kapiat araꞌakasa hamo are. Maꞌato ahãꞌãg hawyi toineꞌen uipyhyp pyhyp hap kat koꞌi kat koꞌi uikosap hamo. Uiwyriaꞌin areto teran ehewowi. Miꞌi hap o yt eweiwaure teiꞌo katupono worohoꞌomoesaika teran eiperia Iesui mohey hap ete. Iraniaꞌin ywania aikopiat aikopiat kape areto kahu raꞌyn mote areto teran ehewowi eikuap hamo. Maꞌato uipyhyp pyhyp kat koꞌi kat koꞌi ehowawiat uikosap hamo. Koitywy iraniaꞌin miꞌiria teꞌeropyhuꞌat Iesui mohey haria itag nakaria wo raꞌyn. Miꞌi hap ewy atikyꞌesat ehetama pe wy. Yt uheso hin i miꞌi pote ahãꞌãg i ahãꞌãg i kahato ehewowi wen maꞌato yt putꞌok are i te ehewowi eimotag. 
ROM.1.14	Uipap kahato Iesui kapiat miitꞌin porerokosap hamo maꞌato yt atimoherep i Iesui wuatꞌi ywania pe pote yt naku i nug hat arepyhuꞌat Tupana pe. Miꞌi pote yne ywania miitꞌin kape areto teran Iesui moherep hamo sio iweꞌeg kahato rakaria kape sio yt. Yne ywania kape areto teran pote ehetama kape areto wy. Tawa wato piaria kape areto teran Iesui ehay moherep hamo iꞌewyte yne tawa hit kape areto teran wy. Yne tapyiꞌaria kape areto wy sio haiwot rakaria kape sio iwese rakaria kape sio gaꞌapy puaria gupteꞌen haria sio tawa watoꞌin puaria kape areto wy. Iwan kuap kahato haria kape areto wy. Yt kat kuap i haria kape areto wy. Uipap kahato wuatꞌi miit ekyi Iesui kapiat hamo. Taꞌi areineꞌen aikotã weteweru hat ewy. -Etum no uhehay wuatꞌi miitꞌin me uhehay yt kuap i haria pe e Iesui uhepe pote atum neran wuatꞌi ywania pe wen maꞌato yt atum i pote wuatꞌi piat weteweru hat ewywuat areineꞌen. 
ROM.1.15	Miꞌi pote uipap kahato ehewowi wy atum neran eiꞌywania pe Iesui etiat sehay pote. Toran kahato atimoherep teran sehay wakuat eiꞌywania pe ehetawa wato Huma totiaria pe.
ROM.1.16	Miꞌi pote rat yne uhesaika hap wywo ahãꞌãg neran ehowawiat areto hamo wen. Katupono sehay wakuat Iesui etiat hesaika kahato rakat aikotã Tupana esaika hap oktan ne. Aikotã pureke koꞌi esaika hap ewy Iesui etiat sehay. -Pywo ti rat uwe uwe timohey raꞌyn Iesui miꞌi hat Tupana miehakyeraꞌat wo topyhuꞌat sio wuatꞌi miitꞌin eropat haria sio wuatꞌi miitꞌin akagnia koꞌi toiꞌatuehakyeraꞌat kuap torannia Tosaꞌyru mohey haria areꞌe raꞌyn wuatꞌi ywania pe. Saꞌawyꞌi waku Iuteu ywania kape watimoherep Iesui etiat miꞌi hawyi waku iraniaꞌin yt Iuteu i ywania kape watimoherep Aipotypot Iesui. Hesaika kahato mesuwat sehay Iesui etiat are. Iesui etiat sehay pupi ti yt aremoti hin i imoherep hamo. 
ROM.1.17	Saꞌawyꞌi Tupana toꞌe miwan me -Uimohey haria yn ni aru uimiehakyeraꞌat nuaria e. Miꞌiria yn uimimoieineꞌen wuatꞌi eꞌat piatnuaria e. Nimo pyi mesup te Tupana timoewaku Tosaꞌyru mohey haria yn. Pywo ti rat worohoꞌonug eipe wakuap Uiꞌewy uimohey hawyi e Tupana nimo te miwan me. Mesup te wy mio tã e -Uhaꞌyru mohey haria yn atiꞌatumoieineꞌen wuatꞌi eꞌat pe e wuatꞌi ywania pe. Uiwyriaꞌin pyno waku yne eꞌat watuwemoheg ahepiat Iesui mohey hap ete. Imohey haria sese pe Tupana toꞌe -Uiwanetup hawe uipyꞌa pe eiperia yn wakuaria e.
ROM.1.18	Miitꞌin mesuwarotiaria minug koꞌi yt Tupana mikyꞌesat ewy hin i. Taꞌi yt hãpyk hin i torannia iꞌatuminug koꞌi e Tupana. Taꞌatukuap hãpyk nug hap taꞌatupyꞌa pe wen maꞌato yt iꞌatupotpap i inug hamo e. Miꞌi haype yt naku i nug hap yn taꞌatunug neran e. Taꞌatukuap yne pywuat koꞌi nug hap taꞌatupyꞌa pe hepiat taꞌatunapin hap wen maꞌato yt taꞌatunug hin i uiꞌe hap e Tupana wuatꞌi ywania pe. Yt taꞌatumohey teran i maꞌato taꞌatukyꞌesat taꞌatuminug saꞌag yn neran haype e. Taꞌatupyhyp aat kaꞌap uhehay pywuat sese moherep haria e. Miꞌi haria yt uwe i uikuap teran haria mesuwarotiaria yt uimohey i pote haria e Tupana wuatꞌi miitꞌin miat. 
ROM.1.19	Miꞌi pote miitꞌin minug yt nakuap i ete uhaiwot kahato areineꞌen e Tupana. Atimoherep yne iꞌatuepe iꞌatuꞌapiheg hap iꞌatuminug saꞌag etiatnuat atipy kaipyi wen maꞌato taꞌatunug ne yt uimikyꞌesat ewy i e. Taꞌi yne eꞌat pe atimoherep taꞌyn iꞌatuewowi uiwat uimikyꞌesat ewy nug hap iꞌatupyꞌa puo maꞌato yt taꞌatunug i uimoherep hap taꞌatupyꞌa piat hap ewy e. Yt teꞌeruwewaĩ hin i uhehay wo. Aremoherep aat kaꞌap miitꞌin me iꞌatuwanetup hawe maꞌato uiwemoherep hap taꞌatupun taꞌatupyꞌa pyi. Miꞌi pote yt taꞌatukuap kuap i areineꞌen hap e Tupana. Areineꞌen miitꞌin wywo maꞌato yt uikuap i haria wo tukupteꞌen e. -Tupana yt heremo i iꞌatuꞌe toꞌope. -Maꞌato aremoherep uiminug ikahu rakaria wo areineꞌen nat uiꞌe hap e. Teꞌerahaꞌat uiminug koꞌi kape hawyi -Taꞌi Tupana minug kaipyi watikuap toineꞌen Tupana hap yt iꞌatuꞌe i toꞌope e. -Aremoherep uiminug wo areineꞌen sese hap maꞌato uimimoherep yt taꞌatukyꞌesat i taꞌatuwanetup hawe e Tupana saꞌawyꞌi 
ROM.1.20	Tupana minug yi aat waty waikiru sem teꞌeraꞌakasa yne pykai -Pywo ti rat Tupana toineꞌen yt iꞌatuꞌe i teꞌeraꞌakasa iminug yne pykai. Yt naku i katupono Tupana tuwemoherep kahato raꞌyn tominug koꞌi wo toieineꞌen hap miitꞌin muo. Tupana yt heremo i wen aheha pe maꞌato tuwemoherep taꞌyn ahepe tominug koꞌi wo. Saꞌawyꞌi Tupana tunug mesuwat yi hawyi iꞌewyte mesuwarotiaria gaꞌapy puat yꞌy puat miat koꞌi. Miꞌiria koꞌi ti yt ihay kuap i rakaria tukupteꞌen wen maꞌato ihay rakaria ewy -Ainug hat ri Tupana iꞌatuꞌe haria ewy. Pywo ti Ainug hat ri Tupana iꞌatuꞌe wuatꞌi miitꞌin me. Yt heremo i Tupana wen maꞌato toineꞌen kahato aikai. Taꞌi hesaika sakpoꞌe Ainug hat iꞌatuꞌe hap ewy iminug koꞌi yne ahepe. Wuatꞌi eꞌat piat -Ainug hat toineꞌen iꞌatuꞌe ahepe iminug koꞌi. Yt uruwewi i urutuwenug iꞌatuꞌe hap ewy ahepe Tupana minug koꞌi wuatꞌi ywania pe. Miꞌi hawyi miitꞌin teꞌerahaꞌat Tupana minug koꞌi kape hawyi -Pywo Tupana ti wuatꞌi nug hat yt iꞌatuꞌe hin i heremo kahato pykai. Teꞌerahaꞌat kahato hewakuap moherep hap kape pykai -Aiwewi watuwenug iꞌatuꞌe saꞌag neꞌi toꞌope. 
ROM.1.21	Taꞌi mesuwarotiaria tikuap taꞌyn Tupana toineꞌen iminug koꞌi kaipyi maꞌato taꞌatukuap toineꞌen pykai yt taꞌatumotypot hin i Tupana. Iwese kahato hegyiꞌat kahato iꞌatuepe pykai -Waku kahato En Tupana yt iꞌatuꞌe hin i. Yt teꞌeruwehum hin i Tupana miium ahepiat hap kape. Yt nakuat i wo yn teꞌeruwanetup Tupana kape. Pywuat sehay Tupana etiat yt taꞌatukyꞌesat hin i mesuwarotiaria miitꞌin. Yt karãpe i teꞌeruwanetup teran Tupana kape. Yt kat i iꞌatuwanetup hap Tupana etiat hap pote aikotã hoꞌowasat sese rakaria ewy tukupteꞌen taꞌatuwanetup hawe. Iꞌypyryp kahato iꞌatuwanetup hap miꞌi pote wẽtup sehay kape yn taꞌatuwanetup. Yt kan hamuat i sehay rakat kape yn taꞌatuwanetup. Hesoꞌok takaria ewy tukupteꞌen iꞌatuwanetup hawe. Yt nakuaria i sese taꞌatupyꞌa pe. Yt iꞌatuweꞌeg i sese rakaria ewy iꞌatuwanetup hap. 
ROM.1.22	Yt nakuaria sese pykai -Taꞌi uruto poꞌog uruweꞌeg torannia kawiat iꞌatuꞌe taꞌatupyꞌa pe. Maꞌato Tupana wanetup hawe yt iꞌatuweꞌeg hin i haria wo teꞌeropyhuꞌat. 
ROM.1.23	Tupana toineꞌen wuatꞌi eꞌat piat ieineꞌen hat pykai mesuwarotiaria yt timohey i mio tã e hap. Taꞌi yt taꞌatumotypot hin i Tupana Sese mekewat Wuatꞌi Eꞌat Piat Ieineꞌen hat. Maꞌato taꞌatukyꞌesat poꞌog taꞌatupo wuat taꞌatuminug tupanaria saꞌag hit koꞌi. Miꞌi hawyi miitꞌin me -Eipe ti tupana iꞌatuꞌe saꞌag Tupana minug koꞌi pe iꞌatuꞌe. Taꞌatunug miitꞌin mesuwarotiaria taꞌatuetupana wo. Miꞌi hawyi miitꞌin iãꞌãkap mo wuat minug koꞌi kape teꞌeruwepỹꞌãtutuk -En ni tupana iꞌatuꞌe. Iraniaꞌin weitaria iãꞌãkap koꞌi kat kat kawiat mo wuat taꞌatunug hawyi -Meimuẽ ni tupana sese iꞌatuꞌe saꞌag. Iraniaꞌin miat koꞌi pira koꞌi iakare koꞌi iãꞌãkap koꞌi taꞌatunug saꞌag taꞌatuetupana wo. Taꞌatunug taꞌatupo wo hawyi miꞌiria kape teꞌeruwepỹꞌãtutuk -Miꞌiria so tupana iꞌatuꞌe saꞌag. Moiꞌok kape iꞌewyte iꞌatuwẽpapꞌi aat kaꞌap maꞌato taꞌatunug hat kape Tupana Koro kape mekewat Poꞌog Poꞌog Ikahu Torannia Tominug Koꞌi Kawiat Rakat kape yt kat i iꞌatuꞌe hap are. Teꞌeruweꞌywyk kahato Tupana sese kaipyi taꞌatukuap saꞌawyꞌi pykai. Nuꞌe saꞌyruꞌin saꞌawyꞌi wuat yne aito pote. 
ROM.1.24	Yt taꞌatuweꞌeg i hap tupanaria yn taꞌatukyꞌesat pote Tupana toꞌe iꞌatuepe -Pyno ewetunug no yt eiweꞌeg i hap aat kaꞌap eikuꞌuro hap kape e. Ewetunug eimikyꞌesat oktan eiwepyi hap oktan e Tupana tomohey hap pun haria pe. Miꞌi hawyi poꞌog saꞌag nug haria wo teꞌeropyhuꞌat saꞌawyꞌi wuat kai. Miꞌi hawyi yne taꞌatupyꞌa pywiat iꞌatuminug saꞌag iꞌatumikyꞌesat koꞌi taꞌatunug toran aat kaꞌap hawyi yt naku i nug haria sese wo teꞌeropyhuꞌat aat kaꞌap. Miꞌi hawyi iꞌatueko yt naku i nug hap po pe teꞌeropyhuꞌat hesoꞌok takaria. Yt taꞌatuꞌatoiat kuap i taꞌatueko taꞌatuhãꞌãg mytkai. Yt naku i nug hap eropat aat kaꞌap haria teꞌeropyhuꞌat yt teꞌeruwewaĩ kuap i hawyi. Miꞌi tupono hewaire waire hap kahato toꞌope toꞌope taꞌatunug haryporia wywo ihainia ihainia wywo hap ewy taꞌatunug aat kaꞌap yt iꞌatuweꞌeg i haria yne katupono saꞌag kahato taꞌatunug taꞌatupiit wywo. Yt miit ewy i teꞌeruwewuk wuk taꞌatupiit mikyꞌesat saꞌag upi. Taꞌatumoherep yt taꞌatuweꞌeg i hap koꞌi toꞌope toꞌope. Miꞌi hawyi teꞌeruwemoti aat kaꞌap hap topyhuꞌat taꞌatuwanetup hawe iꞌatuminug saꞌag hap kaipyi. 
ROM.1.25	Saꞌawyꞌi wuaria sehay Tupana etiat pywuat taꞌatukuap taꞌatuwanetup hawe maꞌato miꞌi hawyi heso rakaria wo tukupteꞌen hawyi taꞌatuwaure teran pywo sehay Tupana etiat. Katupono taꞌatunug neran yt Tupana mikyꞌesat ewywuat i koꞌi. Miꞌi hawyi taꞌatuꞌatoiat Tupana hawyi Tupana minug koꞌi kape -Eipe ti urunug hat iꞌatuꞌe. Waku watunug miitꞌin ahetupana wo iꞌatuꞌe toꞌope. Miꞌi hawyi hesoꞌok takaria sese ewy teꞌeropyhuꞌat. Miꞌi hawyi taꞌatunug taꞌatuetupanaria taꞌatupo wo. Miꞌi hawyi teꞌeruwepỹꞌãtutuk tupanaria iãꞌãkap ran koꞌi taꞌatumotypot hamo. Miꞌi hawyi Tupana minug koꞌi pe -Urunug hat en iꞌatuꞌe taꞌatupo minug koꞌi pe.
ROM.1.25	Maꞌato aito Iesui mohey haria -Tupana watoꞌe En ni urunug hat sese watoꞌe. Pywo pe ti En ni poꞌog wuat torannia kai watoꞌe raꞌyn. 
ROM.1.26	Maꞌato iraniaꞌin saꞌag kape yn iꞌatuwanetup hap. Miꞌi tã taꞌatukyꞌesat pote Tupana toꞌe iꞌatuepe -Pyno hẽto e. Eiwemaꞌat teran eiminug saꞌag koꞌi wywo pote worohoꞌoꞌatoiat eipe eiminug yt naku i eheko eropat haria wo e. Miꞌi hawyi teꞌeruwepyi sewaire sewaire hap kape yn taꞌatukyꞌesat haype. Miꞌi hap urumowepiit kahato hap topyhuꞌat aru iꞌatuꞌe. Maꞌato taꞌatunug kahato hawyi iꞌatumoti hap yn topyhuꞌat. Miꞌi hawyi awareria ewy tukupteꞌen toꞌope. Meiũran haryporia yt haryporia ewy hin i teꞌeropyhuꞌat. Katupono haryporiaꞌin yt tikyꞌesat poꞌog ihainia taꞌatueꞌaito wo maꞌato taꞌatukyꞌesat haryporiaꞌin ne taꞌatueꞌaito saꞌag wo taꞌatukyꞌesat. 
ROM.1.27	Iꞌewyte ihainiaꞌin tiꞌatukyꞌesat towary wo ihainiaꞌin yt ihainia sese ewy hin i teꞌeropyhuꞌat. Yt Tupana mikyꞌesat ewy hin i taꞌatukyꞌesat pote yt Tupana minug ewy hin i teꞌeropyhuꞌat. Miꞌi hawyi haryporia tiꞌatuꞌatoiat ihainiaꞌin hawyi haryporiaꞌin toꞌope toꞌope toꞌokyꞌesat hap topyhuꞌat iꞌewyte ihainiaꞌin ihainiaꞌin wywo toꞌope toꞌope yt miit ewy i yt naku i hap eropat sese haria wo. Miꞌi hap upi tukupteꞌen Tupana miꞌapiheg wuatnuaria wo. Iꞌatuminug saꞌag iwato hap oktan toiꞌatumosoꞌopot.
ROM.1.28	Miꞌiria pe wahenoi sehay wakuat Tupana etiat pote waĩꞌiꞌatuꞌe ahepe katupono yt taꞌatukyꞌesat i. Miꞌi sehay kape yt teꞌeruwanetup teran i. Yt taꞌatukyꞌesat iꞌatuewaure kaꞌa pe iꞌatuwanetup hawe -Yt kat i Tupana sese iꞌatuꞌe toꞌope pote toineꞌen pykai. Miꞌi pote Tupana toꞌe miꞌiria ewywuaria pe -Hẽto eiwewanetup eiminug saꞌag kape yn aat kaꞌap eimikyꞌesat ewy e. Miꞌi hawyi poꞌog yt ihainia ewy i yt haryporia ewy i teꞌeropyhuꞌat taꞌatupyꞌa pe taꞌatuwanetup hawe taꞌatuminug. Yt naku i hap koꞌi yn neꞌi taꞌatunug taꞌatuwẽpyi hap ewy. Teꞌeruwepyi Tupana wanetup hap ikahu rakat kaipyi iꞌatuehamanaꞌi. 
ROM.1.29	Aikotã aikotã saꞌag nug kuap haria tukupteꞌen. Yt naku i nug hap ete yn teꞌeruwemoehapap aat kaꞌap -Taꞌi yt nakuap i waku iꞌatuꞌe taꞌatupyꞌa pe. Uiminug yt nakuap i yn uimowepiit sese iꞌatuꞌe. Atikyꞌesat iraniaꞌin ekat yne uiwatnuat uhekat hamo iꞌatuꞌe taꞌatuwanetup hawe. Iꞌatuehay miitꞌin moti te hap yn iꞌewyte sehaꞌawyꞌi hap yn taꞌatunug torannia miitꞌin ete. -Uito poꞌog waku eikai iꞌatuꞌe wakuaria pe iꞌatuehayꞌywyi wywo. Miitꞌin potꞌauka haria wo teꞌeruwepyhuꞌat. Miꞌi hawyi woꞌopotmaꞌat haria teꞌeruwepyhuꞌat. Teꞌeruwepyi iꞌatuhoiroꞌi hoiroꞌi iraniaꞌin ete. Yt pywuat sehay i taꞌatuhenoi iraniaꞌin ete miꞌiria maꞌat hamo iraniaꞌin heꞌi heꞌi wo. 
ROM.1.30	Toꞌoewa pe iꞌatuwese kahato maꞌato haipekai miitꞌin atumohit kahato hap yn iꞌatuehay. Yt taꞌatukyꞌe hin i Tupana sese iꞌewyte miitꞌin me -Yt kat hamo i eiperia iꞌatuꞌe yn taꞌatupyꞌa pe. Yt iꞌatuwese i iꞌewyte yt taꞌatuwesat i iraniaꞌin katupono -Uito rat poꞌog nakat eikai iꞌatuꞌe teꞌeruwewanetup hawe. Atunug kuap poꞌog eikai iꞌatuꞌe. Yt taꞌatuꞌywotꞌin taꞌatutyꞌin miat waĩꞌe hap upi hin i teꞌeropyhuꞌat. 
ROM.1.31	Teꞌeruwepyi taꞌatupehik taꞌatuehay -Taꞌi atunug aru uiꞌe hap iꞌatuꞌe maꞌato yt taꞌatunug hamuat pykai i. Miitꞌin maꞌat hap kape yn teꞌeruwanetup pote -Atunug aru are ti rat uiꞌe hap iꞌatuꞌe pykai yt taꞌatunug hin i aru taꞌatuꞌe hap koꞌi. Yt taꞌatukuap teran i taꞌatuweꞌeg hap. Yt taꞌatukyꞌe kuap i iraniaꞌin. Marakꞌa koꞌi wo tukupteꞌen. Yt kat i miitꞌin ehakyꞌeꞌi hap iꞌatupyꞌa pe. 
ROM.1.32	Taꞌatukuap Tupana waĩꞌe hap mekewat kat som waku watunug kat som yt naku i watunug e hap koꞌi wen maꞌato yt taꞌatunug hin i. Yt taꞌatukyꞌesat i haype. -Miꞌi tã ewetunug mote worohoꞌoꞌapiheg guꞌuro hamo e Tupana. Miꞌi taꞌatukuap pykai taꞌatupugha yne Tupana piat ainapin hap koꞌi. Iꞌewyte toꞌomowehum kahato toꞌope toꞌominug saꞌag koꞌi ete -Urumowepiit kahato haria eipe iꞌatuꞌe yt naku i nug haria pe. Miꞌi hawyi watoꞌe -Maꞌato uito ti yt miꞌiria ewywuat hin i areineꞌen katupono waku kahato uito watoꞌe pote ti waku aiweꞌeg wo o uiwyriaꞌin katupono yne aito miꞌiria ewywuaria Tupana wanetup hawe are.
ROM.2.1	Pyno yt naku i watoꞌe -Uito waku yn nug hat paĩ an maꞌato iraniaꞌin mesuwarotiaria yt naku i nug kahato haria tukupteꞌen watoꞌe aipyꞌa pe pote yt iweꞌeg hin i rakaria wo watoineꞌen Tupana wanetup hawe e. Katupono Tupana ti aikuap kahato. Tupana tikuap yne aiminug saꞌag koꞌi yt heremo i rakaria koꞌi e. Iꞌewyte aiwanetup hap koꞌi yt ikahu rakat i toikuap. Miꞌi pote -Miitꞌin iraniaꞌin ni saꞌag nug haria sese maꞌato uito waku nug hat areineꞌen yne uiminug hap ete watoꞌe pote aiwemaꞌat haria wo watopyhuꞌat. Katupono aitoria torannia yt naku i nug haria Tupana wanetup hawe. Miꞌi pote karãpe -Uito poꞌog iraniaꞌin kai aiꞌe pote yt iweꞌeg i rakaria wo watoineꞌen. Katupono -Yt kat i uimiꞌaparap hap Mehin Mimi yt watoꞌe kuap i Tupana kape. Taꞌi Tupana tikuap yne aiwepywiat aiminug koꞌi. Iraniaꞌin yt tikuap i yt hehamo i watunug yt naku i pykai Tupana tikuap toikuap yne pote. Pywo ti rat toineꞌen kahato aiꞌaparap hap. Miꞌi pote yt naku i watikat iraniaꞌin miat iꞌaparap hap. Katupono aito wy yt naku i nug haria wo watopyhuꞌat Tupana wanetup hawe. 
ROM.2.2	Taꞌi Tupana tikuap yne aiminug koꞌi sio waku sio yt toikuap. Tupana yn waku e ahepiat hanuat uwe waku uwe yt naku i e hamo uwe toiꞌapiheg uwe yt e hamuat. 
ROM.2.3	-Meimuẽwaria yt naku i nug haria watoꞌe maꞌato woꞌokupitu kahato iꞌaparap hap iraniaꞌin minug saꞌag aiꞌaparap hap koꞌi toꞌoꞌewyꞌewy. -Waĩ ne watoꞌe iraniaꞌin me iꞌatuꞌaparap hap ete iꞌatuminug saꞌag hap tokupitu watunug pykai -Atunug yt naku i pykai yt karãpe i aru Tupana uiꞌapiheg watoꞌe. Mio tã watoꞌe pote aiwemoeso haria watoineꞌen katupono Tupana tikuap yne yt nakuap i koꞌi uimimuꞌeria. 
ROM.2.4	-Tupana iwese kahato ahete pote waku watunug yt nakuap i motꞌi uimikyꞌesat oktan katupono iwese te ahete yt naku i watunug motꞌi pykai aiꞌe hap watoꞌe pote yt aiweꞌeg hin i aito. -Yt karãpe i aru aiꞌapiheg aiminug yt naku i hap upi yt naku i watoꞌe aiwoꞌope are. Pywo ti rat Tupana iwese kahato te ahete aikyꞌe kahato haype. Yt meremo i aiꞌapiheg teran aiminug yt nakuap i ete. Eweikuap kat pote yt aiꞌapiheg meremo i katupono iwese kahato te toikyꞌesat kahato watuwemorem aiminug saꞌag kaipyi aiꞌapiheg hap yian mete haype. Miꞌi haype ti iwese motꞌi te ahete. Toikyꞌesat watiꞌatuꞌatoiat yne aiminug saꞌag koꞌi. Mesup te yt aiꞌapiheg i te maꞌato -Atikyꞌesat eweiꞌatoiat yne eiminug saꞌag koꞌi e ahepe. Eweiꞌaipok to uhowowi uimepytꞌin e yn Tupana ahepe. 
ROM.2.5	Yt naku i ti watunug aiwepyi Tupana yt mikyꞌesat i. Yt naku i aipyꞌa pyi watunug saꞌag nakat yn aiwepyi uiwyriaꞌin are. Miꞌi hap watunug teꞌen teꞌen hawyi aiminug saꞌag tuweꞌakytka miꞌi hawyi aiꞌapiheg iꞌewyte tuweꞌakytka. Putꞌok e aru aiminug saꞌag hap koꞌi moherep hap eꞌat hawyi aru Tupana timoherep yne aiminug saꞌag koꞌi aiminug yt Tupana mikyꞌesat ewy hap koꞌi e. Mekewat eꞌat pe ti yt iwese hin i raꞌyn aiminug saꞌag hap koꞌi ete e. Marakꞌa ewy aru Tupana topyhuꞌat aiminug saꞌag hap koꞌi ete mekewat eꞌat pe e. Mekewat eꞌat pe yne heremo aiminug wuatꞌi ehamo sio waku sio yt toimoherep. 
ROM.2.6	Mekewat eꞌat pe aru Tupana tum naꞌyn tomotypot haria pe tomikyꞌesat nug haria pe saꞌup wakuat kahato. Maꞌato iraniaꞌin me yt naku i nug haria pe tutum naꞌyn saꞌup yt naku i iꞌatuminug saꞌag hap oktan naꞌyn e miwan me. 
ROM.2.7	Taꞌi Tupana tum aru tomohey haria pe tomotypot haria pe tomikyꞌesat nug hanuaria pe wuatꞌi eꞌat piat iꞌatuieineꞌen hap sese tomepytꞌin saꞌup e. Miꞌiria yt iꞌatupohep hin i Tupana motypot hap ete. Taꞌatuminug wakuap koꞌi wo taꞌatumotypot aat kaꞌap. Yt karãpe i iꞌatukuꞌuro miꞌiria ete e. Katupono tomotypot saꞌup Tupana tum miꞌiria pe wuatꞌi eꞌat piat iꞌatuieineꞌen waku hap. 
ROM.2.8	Maꞌato iraniaꞌin yt tomohey i haria pe aru tutum iꞌatuꞌapiheg wuatꞌi eꞌat piat katupono taꞌatumikyꞌesat yt naku i hap ewy yn taꞌatuꞌatunug aat kaꞌap. Yt taꞌatunug hin i Tupana mikyꞌesat ewywuat koꞌi pote Tupana miꞌapiheg koꞌi teꞌeropyhuꞌat wuatꞌi eꞌat pe e. Tupana mopyꞌahak teran hap yn taꞌatunug mote Tupana miꞌapiheg koꞌi wo teꞌeropyhuꞌat wuatꞌi eꞌat pe e. Yt naku i nug haria toran toiꞌatuꞌapiheg sio Iuteuria sio iraniaꞌin ywania toiꞌatumoehakyꞌeꞌi kahato wuatꞌi eꞌat pe. 
ROM.2.9	Taꞌi yt naku i ti yt nakuap i nug haria ete sio aito Iuteu ywania sio wẽtup ywania e. Yt nakuap i nug haria iꞌatuwanetup hap moꞌarot kahato tukupteꞌen wuatꞌi eꞌat pe e. Iuteu ywania poꞌog hoꞌopot rakaria tukupteꞌen aru iraniaꞌin kai katupono miꞌiria ikuap Tupana ehay poꞌog torannia ywania kai haꞌawytepyi wen maꞌato yt taꞌatunug i. 
ROM.2.10	Maꞌato ti tukupteꞌen Tupana mohey haria yne ywania kawiat. Miꞌiria tukupteꞌen toꞌywania pyꞌasetpe Tupana mikyꞌesat nug haria wakuat nug haria Iuteu ywania iꞌewyte yt Iuteuria i are. Miꞌiria Tupana mimotypot koꞌi tukupteꞌen. Miꞌiria pe -Worohoꞌonug eipe wuatꞌi miitꞌin mimotypot no wuatꞌi eꞌat pe e Tupana. Worohoꞌonug eipe uimimowepiit haria sese aat kaꞌap wuatꞌi eꞌat pe aru e Tupana wakuap nug haria pe Iuteu ywania kawiaria pe iꞌewyte wakuap nug haria iraniaꞌin ywania kawiaria pe. 
ROM.2.11	Tupana tiꞌatukyꞌe sakpoꞌe torannia miitꞌin e. Taꞌi aito yne ywania aiwoꞌoꞌewy ewy toꞌokupitu Tupana piat aikyꞌe hap e. Yt karãpe i Tupana toꞌe wẽtup ok ywania kawiat pe yn -Worohoꞌokyꞌe eipe poꞌog uimikyꞌe iraniaꞌin kai.
ROM.2.12	Aparãu emiariru emiariruꞌin koꞌi Iuteu ywania kawiaria ti tukupteꞌen Tupana mienoi koꞌi Muisei miwan upi. Toiꞌatunapin Iuteu ywania tomikyꞌesat koꞌi torannia ywania eꞌyian mete. Nimo te kat som waku watunug kat som yt naku i watunug hap Tupana tiwan puretig nu kawiat rote hawyi tutum Muisei ywania Iuteu ywania pe. Maꞌato taꞌatukuap yne Tupana mikyꞌesat nu kawiat puretig miwan pykai yt taꞌatunug hin i. Miꞌi pote -Hoꞌowasat rakaria ewywuat eweikupteꞌen e Tupana Iuteu ywania pe mesup. Katupono eweikuap sakpoꞌe uimikyꞌesat koꞌi uimiwan koꞌi maꞌato miꞌi pykai yt ewetunug hin i uhepiat einapin hap e. Maꞌato mesuwarotiaria iraniaꞌin ywania yt kat i uimiwan woꞌonapin hap Muisei kaipywiat kuap haria tukupteꞌen maꞌato yt taꞌatukuap i uimiwan Muisei piat hap pykai taꞌatunug yt naku i taꞌatumikuap oktan. Miꞌi pote mio tã areꞌe yt uimiwan kuap i haria pe iꞌewyte Iuteu ywania uimiwan kuap haria pe -Yt ewetunug i wakuap eimikuap hap oktan ewy pote hoꞌowasat rakaria eweikupteꞌen e. 
ROM.2.13	Miꞌi pote areꞌe yne miitꞌin me e Tupana -Wakuap nug haria uimikyꞌesat nug haria eipe pote waku pe eweikupteꞌen uipyꞌa pe e ahepe. Uiwyriaꞌin waku watikuap yne Tupana piat ainapin hap koꞌi. Waku watiwẽpap i imiwan maꞌato watikuap Tupana miwan Muisei mimoherep koꞌi yne pykai yt watunug i yne pote yt naku i nug haria wo watopyhuꞌat Tupana wanetup hawe are katupono mio tã e Tupana -Uimikyꞌesat miwan miat ewywuat nug haria pe yn areꞌe aru -Eipe wakuaria are uimikyꞌesat miwan miat ewywuat nug haria pe yn e.
ROM.2.14	Iraniaꞌin ywania yt Iuteu ywania i yt ikuap i kahato Tupana waĩꞌe hap Muisei mienoi koꞌi wen maꞌato yt ikuap i pykai taꞌatunug kahato Tupana mikyꞌesat koꞌi teꞌeruwepyi wakuat nug haria tukupteꞌen mote. Tupana miwan miat puretig nu kawiat ewywuat taꞌatunug yt ikuap i pykai. Katupono iꞌatuwanetup hawe Tupana woꞌonapin hap ewywuat toineꞌen aikotã Tupana miwan miat ewywuat toineꞌen iꞌatupyꞌa pe. Taꞌatukuap kahato kat som waku kat som yt naku i hap taꞌatukuap. Katupono miꞌi e hap topyhuꞌat yne miitꞌin me Tupana piat ainapin hap ewywuat aiwewanetup hawe. Miꞌi tupono wemoti haria wo teꞌeropyhuꞌat raꞌyn yt taꞌatunug Tupana piat iꞌatuwanetup napin hap ewy i pote. 
ROM.2.15	Yt nakuat i nug hap tuꞌirãpe teꞌeruwemoti. Yt naku i taꞌatunug neran hawyi -Are paĩ are an meketã sig atunug hawyi yt naku i nug hat areineꞌen uipyꞌa pe iꞌatuꞌe teꞌeruwanetup hawe. Yne eꞌat pe teꞌeruwewaĩ yt naku i nug hap pupi wuatꞌi ywania yt taꞌatukuap i te Tupana woꞌonapin hap miwan miat pykai. -Atunug waku hawyi waku pe areineꞌen iꞌatuꞌe teꞌeruwekaipyi. Atunug yt naku i pote yt naku i nug hat areineꞌen iꞌatuꞌe aat kaꞌap teꞌeruwewanetup hawe. Saꞌawyꞌi pyi te ainug hap eꞌat pe turan Tupana tiwan miitꞌin pya pe wanetup hawe tomikyꞌesat koꞌi kat som waku kat som yt naku i wanetup hap. Miꞌi hap kaipyi watikuap Tupana woꞌonapin hap toineꞌen miitꞌin pya pe hap yt taꞌatukuap i te taꞌatuewaure kaꞌa puo Tupana ehay wen maꞌato taꞌatukuap kahato taꞌatupyꞌa pe teꞌeruwewaĩ hap koꞌi kat som waku kat som yt naku i watunug hap koꞌi taꞌatukuap kahato.
ROM.2.16	Uito ti Pauru Tupana ehay wakuat sese Iesui etiat moherep hat. Mio tã areꞌe wuatꞌi ywania pe -Uhytꞌiꞌin manaꞌin Tupana tipoꞌoro raꞌyn ahowawi Ahehakyeraꞌat hat are. Toipoꞌoro raꞌyn Tosaꞌyru Iesui Aiporekuat nuat. Eweimohey ro Iesui eipyꞌa pe eiwanetup hawe. Ewetunug no Iesui Eiporekuat no. Tupana tikuap kahato eiwanetup hap eipyꞌa piat. Putꞌok e aru uwe waku uwe yt e hap eꞌat. Miꞌi e hap eꞌat pe Iesui tiꞌatumoherep Toꞌywot Tupana pe uwe temiitꞌin sese uwe yt hap are. Toikuap kahato wuatꞌi miitꞌin wanetup hawiat koꞌi migꞌi wuat. Toikuap sese sio wẽtup ok tomohey hat sese toineꞌen sio yt hap toikuap sakpo are. Miꞌi pote Iesui ehay pyi aru Tupana ahehakyeraꞌat wuatꞌi eꞌat pe sio aiꞌapiheg wuatꞌi eꞌat pe. Uito Pauru miꞌi tã areꞌe wuatꞌi ywania pe.
ROM.2.17	Mesuwe uimiwan me uhehay teran Ahaꞌaseꞌi Aparãu emiariru emiariruꞌin me. Uiꞌywania Iuteu ywania -Uruto ti Iuteu ywania sese watoꞌe iraniaꞌin ywania pe. Nimo te Tupana sese mohey haria uruto watoꞌe iraniaꞌin me. Haꞌawytepyi Tupana uruꞌairo toꞌywania sese wo watoꞌe iraniaꞌin ywania pe aito Iuteu ywania Tupana sese motypot haria sese uruto watoꞌe. Nimo pyi te wuatꞌi ywania eꞌyian me uruimohey Tupana Koro watoꞌe iraniaꞌin me. Taꞌi uruepe yn saꞌawyꞌi Tupana tuwemoherep watoꞌe. Uruepe yn tutum topo wuat miwan uruwoꞌonapin hap miwan miat watoꞌe iraniaꞌin ywania pe. 
ROM.2.18	Urumikuap yne kat som Tupana tikyꞌesat miitꞌin tunug hap watoꞌe wuatꞌi ywania pe. Uruikuap kahato Tupana miwan kaipyi kat som waku kat som yt naku i hap watoꞌe. Uruikuap kahato urupyꞌa pe kat e hap yt pywuat i hap katupono Tupana e hap miwan miat tutum uruepe watoꞌe iraniaꞌin me. 
ROM.2.19	Taꞌi uruto ti iraniaꞌin yt ikuap i te hanuaria muꞌe sese haria watoꞌe iraniaꞌin ywania pe. Eiperia muap upiaria yt ihapytig i rakaria ewywuaria eipe watoꞌe. Eiperia aikotã muap iꞌypyryp wiat yt kat i ariãty ipo piaria rakaria ewywuaria watoꞌe iraniaꞌin me. Uruto eimuꞌe sese hanuaria urutukupteꞌen watoꞌe torannia ywaniaꞌin me. 
ROM.2.20	Iraniaꞌin ywania yt weꞌeg i te haria moweꞌeg haria uruto watoꞌe yne Tupana woꞌonapin hawe. Tupana miwan yianmiat kuap haria uruto watoꞌe. Taꞌi Tupana mikyꞌesat koꞌi yne kuap haria uruto watoꞌe kat som waku kat som yt nakuat i hap kuap haria uruto watoꞌe yne iraniaꞌin ywania pe aikope aikope ahewyry hap tote.
ROM.2.21	Uito Pauru uiꞌywot uity Iuteu ywania sese miꞌi pote uito iꞌewyte areineꞌen Iuteu. Miꞌi pote atikuap pywo yne aiꞌe hap uiꞌywania maꞌato waku watuwemuꞌe wy uiꞌywania karãpe watiꞌatumuꞌe iraniaꞌin waku ahewaure kaꞌa kahato iꞌatumuꞌe ahepiat hap kape. Kat pote yt watunug i aipotmuꞌe hap ewywuat pote yt iweꞌeg hin i rakaria ewywuaria watopyhuꞌat aimimuꞌeria wanetup hawe. Pywo ti rat waku watunug aimienoi oktan. -Yt seroꞌok eweiꞌe teiꞌo watoꞌe iraniaꞌin me pote waku iꞌewyte yt seroꞌok e hat wo i watopyhuꞌat aipotminapin hap ewy. 
ROM.2.22	Yt ewary wary teiꞌo yt eꞌaito aito teiꞌo watoꞌe aimimuꞌeria pe pote waku wy watopyhuꞌat iꞌewy iweꞌeg kahato rakaria wo. Waku yt kat i aiwary wary hap iꞌewyte yt kat i aheꞌaito eꞌaito hap are. Waku aiwenapin hawe aimimuꞌe ewywuat. Maꞌato yt watunug i ahepiat miitꞌin napin hap ewy pote aiꞌe hap yt kan hamo i iꞌatuwanetup hawe. -Yt naku i kahato iãꞌãkap koꞌi ahetupana wo watoꞌe torannia ywania pe. Yt naku i aikai mo wat aiminug tupanaria watoꞌe iraniaꞌin me. Maꞌato miꞌi tã watiꞌatumuꞌe pote waku wy watimoma torannia tupanaria aikaipyi. Haꞌawyte aiꞌywania timoma iraniaꞌin ywania tupanaria imotypot yat piat koꞌi maꞌato miꞌi koꞌi taꞌatuweneru yne tupanaria itotiaria saꞌup kyewi -Eweiꞌatumoma ro tupanaria yne e Tupana pykai. Miꞌi pote iꞌatumimuꞌeria wekyryꞌi wuatnuaria teꞌeropyhuꞌat itote te. Yt naku i miꞌi tã watiꞌatumuꞌe iraniaꞌin turan. 
ROM.2.23	-Urunapin Tupana piat hap wakuat kahato watoꞌe maꞌato waĩ watoꞌe pykai yt watunug hin i ahepiat miitꞌin muꞌe hap ewy miꞌi pote iraniaꞌin toꞌokyryꞌi kahato Tupana sese ete aiminug saꞌag upi. 
ROM.2.24	Aikotã nimo te Tupana toꞌe aiꞌywaniaꞌin me hap ewy mio tã e miwan me -Uimiꞌairoria eimimuꞌeria iraniaꞌin ywaniaria toꞌokyryꞌi kahato uhehay ete katupono eiperia typy sehay nug haria ewywuaria eweikupteꞌen. Yt ewetunug Tupana piat einapin hap ewy hawyi eimimuꞌeria mikyryꞌi koꞌi eweikupteꞌen. -Ewetunug no yne Tupana piat ainapin hamuat eweiꞌe iraniaꞌin me yt ewetunug hin i uhepiat einapin hap pykai e Tupana ahaꞌaseꞌiꞌin me nimo te.
ROM.2.25	Uruto ti Iuteu ywania sese watoꞌe iraniaꞌin me. Miꞌi hap moherep hamo uruesaꞌyruꞌin emusin ãpy sokpe uruitek teꞌeruwemoherep 8 eꞌat tokosap hawyi -Tupana urutum neran uruesaꞌyru epe emikyꞌesat nug hamo watoꞌe itote Tupana motypot yat pe. Miꞌi hawyi Tupana watno topyhuꞌat uruesaꞌyruꞌin watoꞌe iraniaꞌin me. Uiꞌywania pywo pe ti areꞌe ehepe yt watunug i Tupana piat ainapin hap pote yt kan hamo i aheko ahaꞌyruꞌin emusin ãpy sokpe tek hap. Miꞌi hamo imoherep Tupana pe watunug neran torannia ainapin ewywuat hap e. Maꞌato yt watunug i Tupana e hap pote yt kan hamo i aheko aiwemusin ãpy sokpe tek hap -Uito Tupana ywania hap moherep hap are. Taꞌi aikotã iraniaꞌin ywania ewywuaria watopyhuꞌat yt watunug i Tupana mikyꞌesat yne ewywuat hawyi. 
ROM.2.26	Maꞌato iraniaꞌin yt Iuteuria i yt teꞌeremusin ãpy sokpe tek hin i aheko ewy pykai Tupana mikyꞌesat nug haria tukupteꞌen tuereto yt kat i iꞌatuemusin ãpy sokpe tek hat i pykai. Miꞌiria ti Tupana mikyꞌesat ewy nug haria pote teꞌeropyhuꞌat poꞌog aiꞌywania Iuteuria kai Tupana wanetup hawe -Uiꞌywania sese torannia uimikyꞌesat nug haria tukupteꞌen e sio Iuteu sio yt e Tupana mesup e. 
ROM.2.27	-Karãpe iraniaꞌin ywania tunug uimikyꞌesat ewywuat miꞌiria ti uhemiitꞌin sese tukupteꞌen e Tupana sio Iuteu ywania sio wẽtup ywania sio iꞌatuemusin ãpy sokpe tek hap toineꞌen Iuteu ywania ewywuat sio yt e. Eiperia ti uiꞌywania Iuteuria ywania ewywuaria e Tupana iꞌatuepe. Yt eweikuap i te uimikyꞌesat koꞌi miwan miat pykai uimikyꞌesat nug haria eweikupteꞌen mote e Tupana iraniaꞌin ywania pe yt taꞌatuꞌatukuap i te ahaꞌaseꞌi Muisei piat ainapin hap pykai are. Uiwyriaꞌin Iuteu ywania watikuap kahato ahaꞌaseꞌi Muisei e hap koꞌi maꞌato tukupteꞌen kahato aitoria yt inug hin i rakaria. Miꞌiria pe wyti aru Tupana toꞌe -Iraniaꞌin ywania poꞌog eikai katupono uimikyꞌesat koꞌi taꞌatuꞌatunug yne taꞌatumikuap oktan maꞌato eiperia yt ewetunug hin i eweikuap yne uimikyꞌesat koꞌi pykai e. Miꞌi pote iraniaꞌin ywania poꞌog waku eikai e Tupana aru aiꞌywania iraniaꞌin me yt imikyꞌesat ewy nug haria pe. 
ROM.2.28	Uiꞌywania watikuap mesup aikotã Tupana tikuap temiitꞌin sese hap. Toikuap kahato tomikyꞌesat nug haria sio Iuteu ywania sio yt sio iꞌatuemusin ãpy sokpe tek hat toineꞌen sio yt e. Taꞌi yt aipiit kaipyi i Tupana tikuap toꞌywania wo watoineꞌen hap. 
ROM.2.29	Taꞌi Tupana ikuap kahato toꞌywania sese koꞌi katupono sio toineꞌen taꞌatupyꞌa pe Topaꞌãu Wakuat sio yt hap. Toikuap kahato sio waku pe tukupteꞌen sio yt hap. Yt tehaꞌat hin i wemusin ãpy sokpe tek hap toineꞌen sio yt hap kape maꞌato aiwanetup hap kape tehaꞌat kahato hawyi aipyꞌa piat kape tehaꞌat kahato hawyi toikuap yne raꞌyn aipyꞌa piat sio waku sio yt. Miꞌi hawyi toꞌe Topaꞌãu mikyꞌesat nug haria pe -Eipe uiꞌywania sese e katupono Uipaꞌãu miat einapin hap ewy kahato ewetunug e. Miꞌi pote eipe uiꞌywania sese eweikupteꞌen e Tupana tomikyꞌesat nug haria pe sio Iuteu ywania sio wẽtup ywania pe. -Waku kahato eipe e Tupana ahepe pote waku pe watoineꞌen. Karãpe iraniaꞌin -Yt naku i kahato eipe iꞌatuꞌe ahepe wen maꞌato watikuap yt pywo pe i raꞌyn iꞌatuꞌe hap katupono Tupana wanetup hawe waku pe watoineꞌen mote.
ROM.3.1	Eiperia Humanu ywania wen maꞌato uito Pauru Iuteu ywania areineꞌen. Waku kahato uiꞌywania are. Iuteu ywania waku kahato katupono saꞌawyꞌi sese Tupana tiꞌairo urueꞌaseꞌi pot Aparãu. Miꞌi hawyi toꞌe tope -Atiꞌatupoityro kahato aru wuatꞌi miitꞌin mesuwat yi totiaria wẽtup esaipepiaria emiariru emiariru wo e. Miꞌi pote Iuteu ywania titek taꞌatuesaꞌyru emusin sokpe ãpy ete -Uruto Tupana miꞌairoria e hamo. Pyno waku apo aiꞌywania sio yt. 
ROM.3.2	Pywo ti keĩ waku kahato topyhuꞌat Iuteuria ywania. Uito Pauru ti Iuteu ywania sese are. Waku kahato Iuteu katupono yne ywania eꞌyian mete Tupana tum tehay uruꞌywania pe. Saꞌawyꞌi tuwemoherep sese urueꞌaseꞌiꞌin me. Saꞌawyꞌi Tupana ihay kahato uruꞌywania miwan me katupono tuwemoherep teran wuatꞌi ywania pe urumiwan wo. 
ROM.3.3	Tutum tehay urueꞌaseꞌiꞌin saꞌawyꞌi wuaria Tupana mohey kahato haria pe maꞌato iꞌatumepytꞌin iꞌatuemiariruꞌin tiwaure kahato iꞌatumienoi Tupana ehay. Miꞌi hawyi yt taꞌatumohey i kahato Tupana. Miꞌi pykai yt karãpe i Tupana waure wo toineꞌen aru Iuteu ywania kai. Taꞌi Tupana ti uruꞌywania kyꞌe sese hat wuatꞌi eꞌat pe. Taꞌi Tupana miꞌairo ywania pote urutukupteꞌen ne. Uruto wuaria Iuteuria tiꞌatoiat kahato Tupana haꞌawytepyi wen maꞌato yt karãpe i Tupana uruꞌatoiat katupono -Yt karãpe i worohoꞌoꞌatoiat esaipepiaria e Tupana saꞌawyꞌi urueꞌaseꞌi Aparãu me pote. 
ROM.3.4	Tupana ti yt heso kuap i rakat paĩ. Saꞌawyꞌi -Atiꞌatupoityro aru emiariru emiariruꞌin e Tupana urueꞌaseꞌiꞌin me. Miꞌi hap ete yt karãpe i Tupana heso. Tutunug yne toꞌe hap ewywuat. Urutoria Iuteu ywania heso kuap maꞌato Tupana yt karamuat i heso kuap e. Aikotã morekuat Tawi pe toꞌe saꞌawyꞌi hap ewy tutunug wuatꞌi eꞌat pe. Mio tã toꞌe -Tawi e atunug aru uiꞌe hap ewywuat wuatꞌi eꞌat pe e. Atunug esaipepiat Morekuat Koro wo wuatꞌi eꞌat pe e. Eꞌywania yt uimohey i pykai aru atunug uiꞌe hap ewy e. Yt uwe i uipyhyp kuap uiꞌe hap nug hamuat ete e Tupana nimo morekuat Tawi pe hawyi toiwan towepy hap miwan me.
ROM.3.5	Pywo ti rat uruꞌywania Iuteuria yt timohey kahato i Tupana e hap -Atunug aru e hap pykai Tupana tunug yne toꞌe hap ewy. Uruiꞌatoiat Tupana pykai yt uruꞌatoiat hin i. Miꞌi hap kaipyi watikuap Tupana yn ni waku sese rakat yt uruꞌewy hin i hap. Miꞌi pote uruminug saꞌag hap topyhuꞌat Tupana motypot ran hap ewywuat kat pote urukyꞌe sese te yt nakuat i uruto pykai. -Eikyꞌe sese pote kat pote eiꞌapiheg apiheg kahato iꞌatuꞌe saꞌag iraniaꞌin uruepe. 
ROM.3.6	Eweikuap kat pote uruꞌapiheg urukyꞌe haype aikotã aiꞌywotꞌin aiꞌapiheg aihire te hap ewy Tupana uruꞌapiheg urukyꞌe haype pote. Tupana ti hãpyk sakpo te miꞌi pote toiꞌapiheg kahato aru wuatꞌi yt naku i nug haria -Yt uruꞌapiheg neiꞌo yt uruꞌapiheg neiꞌo iꞌatuꞌe pykai. Tupana uruminug saꞌag ni emotypot hap topyhuꞌat wuatꞌi eꞌat pe iꞌatuꞌe saꞌag. Taꞌi aiminug saꞌag kaipyi miitꞌin tikuap kahato Tupana poꞌog waku aikawiat rakat iꞌatuꞌe saꞌag toꞌope. 
ROM.3.7	Aheso pote Tupana e hap poꞌog pywo topyhuꞌat kat pote Tupana yt heso i rakat toineꞌen pykai aito heso rakaria wo watoineꞌen iꞌatuꞌe saꞌag toꞌope. Miꞌi pote aheso hap kaipyi Tupana waku hap poꞌog heremo topyhuꞌat. Taꞌi waku watunug yt naku i Tupana motypot hamuat iꞌatuꞌe saꞌag. Miꞌi pote ti yt karãpe i aiꞌapiheg aru aiminug saꞌag koꞌi ete katupono imotypot hap topyhuꞌat aiminug saꞌag koꞌi kaipyi iꞌatuꞌe maꞌato Tupana tiꞌatuꞌapiheg aru wuatꞌi eꞌat pe toꞌe hap ewy. 
ROM.3.8	-Toꞌiro wuatꞌi ywania waku ti watimotypot Tupana aiminug saꞌag wo iꞌatuꞌe saꞌag toꞌope. Taꞌi miꞌi tã hap ti aimuꞌe hat Pauru tikyꞌesat iꞌatuꞌe uimohit reran haype neꞌi. Saꞌawyꞌi ti mio tã e aimuꞌe hat sese Pauru ahepe iꞌatuꞌe toꞌope yt pywo pe i. Miꞌiria yne yne Tupana miꞌatuꞌapiheg wuatnuaria tukupteꞌen wuatꞌi eꞌat pe. Tupana tiꞌatuꞌapiheg neran miꞌi tã haria ewywuaria.
ROM.3.9	Iuteu ywania iꞌewyte yne ywania teꞌeropyhuꞌat yt naku i nug haria toꞌoꞌewyꞌewy katupono yne yne yt naku i nug haria Tupana wanetup hawe. Tupana piat urunapin hap Muisei miwan miat yt urutunug hin i te uruꞌywania. Iꞌewyte iraniaꞌin ywania tiꞌaparap kahato taꞌatuꞌywania waĩꞌe hap koꞌi ete. Miꞌi pote aito torannia iꞌaparap haria Tupana wanetup hawe e. Miꞌi pote ti yt naku i urutoꞌe iraniaꞌin ywania pe -Uruto ti poꞌog nakat eikai katupono uruto waku maꞌato eipe yt nakuaria i yt urutoꞌe kuap i. 
ROM.3.10	Katupono saꞌawyꞌi Tupana toꞌe miwan me -Yt wẽtup ok i mesuwat yi tote wakuat yn nug hat atipuẽti e. 
ROM.3.11	Yt wẽtup miit i uikuap teran sese hat atipuẽti nimo pyi mesup te e. Yt wẽtup ok i mesuwat yi tote atipuẽti uikat reran hat e Tupana. 
ROM.3.12	Yt naku i kat pote yne miitꞌin uiꞌatoiat haria wo tukupteꞌen e tuwepe. Yt kan hamo i tukupteꞌen miꞌi tã e. Yt uwe i mesuwat yi totiat atipuẽti waku sese nug hat e Tupana miwan me. 
ROM.3.13	Iꞌatuehay koꞌi yt hãpyk hin i atipuẽti e. Iꞌatueso hap yn iꞌatuwẽ pe miitꞌin maꞌat hap yn atipuẽti e. Iꞌatuẽku tote sehay nem hap ewywuat yn aikotã miit yt misyp i yi kaꞌa piat ewy nem kahato iꞌatuwẽ pe e. Sehay saꞌag yn tuwẽtem iꞌatuwẽ pyi miitꞌin kuasa hamuat e. 
ROM.3.14	Aikotã moĩ iãi hy miitꞌin auka hap ewy iꞌatuehay miitꞌin auka hap ewy topyhuꞌat e. Iꞌatuehay aikotã mohag nop takat ewy e. Iꞌatuehay saꞌag uhete iꞌewyte iraniaꞌin ete e Tupana miwan me. 
ROM.3.15	Miitꞌin auka sese haria wo teꞌeropyhuꞌat miitꞌin e. Aikotã miitꞌin ihyha kahato rakaria ewy teꞌeruweput meremo iraniaꞌin atuuka hamo hap ewy. Aikotã awyato tikat yty tomiꞌu wo taꞌatukat miitꞌin iꞌauka hamo e. 
ROM.3.16	Aikopuo aikopuo hap saipe upi iꞌatumoehakyꞌeꞌi koꞌi iꞌatumisatek nug koꞌi tukupteꞌen e. 
ROM.3.17	Yt karãpe i iraniaꞌin mowepiit hap taꞌatunug mote yt taꞌatukuap hin i iꞌatumowepiit hap e. 
ROM.3.18	Yt karãpe i uimotypot hap iꞌatuwanetup hawe e Tupana. Uhepiat taꞌatuꞌapiheg hap pupi yt teꞌerokenꞌẽ hin i e Tupana saꞌawyꞌi miwan me ahepiat. Mio tã e aito yt naku i nug haria moherep hamuat.
ROM.3.19	Urutoria Iuteuria ywania tikuap kahato Tupana woꞌonapin saꞌawyꞌi wuat hap Muisei mimoherep kat som waku watunug kat som yt naku i watunug hap. Miꞌi watikuap yne pykai yt watunug i torannia pote watiꞌaparap waĩꞌe hap ete -Ewetunug no e hap ete are. Miꞌi pote yt uwe i mesuwat yi tote uruto -Yt karãpe i atiꞌaparap Tupana waĩꞌe hap ete yt urutoꞌe kuap i. Iꞌewyte yne aito wuatꞌi puo mesuwat yi totiaria watopyhuꞌat Tupana miꞌapiheg wuatnuaria wo. Pywo ti rat mekewat eꞌat pe aru -Eiperia yt naku i nug haria e aru Tupana ahepe torannia pe. Miꞌi toꞌe pote aru yt uwe i aitoria -U paĩ u an yt karãpe i atiꞌaparap emikyꞌesat nug hap ete e haria itote kat pote toiꞌatumoherep wuatꞌi ehamo aiminug saꞌag koꞌi e. Miꞌi pote yt watiwesat kuap i aiwemoti hap toineꞌen mote e. 
ROM.3.20	Yt uwe i tuwemohãpyk kuap Tupana wanetup hawe topiat ainapin hap Muisei mimoherep miwan nug hap kaipywiat upi e. Taꞌi yne aito wahãꞌãg kahato Tupana piat ainapin hap nug hamuat ete wen maꞌato aito yt uwe i inug yne ainapin hap. Watiꞌatuꞌaparap aparap Tupana piat ainapin hap ete. Watiꞌatumuꞌe kahato aimuꞌe hap Tupana piat kat som waku watunug kat som saꞌag hap ete wen maꞌato watiꞌaparap yn. Miꞌi pote paa watoꞌe aipyꞌa pe ahepiat yt watunug i pote -Yt naku i kahato uito watoꞌe aiwanetup hawe aiwepe. Miꞌi pote ti -Uito yt naku i nug hat e hap yn watikuap Tupana piat ainapin hap kaipyi.
ROM.3.21	Aikotã aru pyno watipuẽti Tupana wywuat aiwoꞌowese hap are. Pyno ahenoi ehepe. Mio tã e Tupana ahepe -Yt eiminug wakuap kaipyi i worohoꞌonug eipe waku rakaria e Tupana miwan me. Taꞌi uimohey hap kaipyi worohoꞌoehakyeraꞌat e. Uimohey hap eipyꞌa piat kuap hap kaipyi waku pe eweikupteꞌen uipyꞌa pe uiwanetup hawe e Tupana miwan me. Atikyꞌesat kahato ewetunug yne uhepiat einapin hap koꞌi maꞌato yt uwe i eiperia inug yne haria miꞌi pote yt uwe i eiperia wakuat e. Eiminug waku hap koꞌi upi yt eweipuẽti i muap uhowowi e Tupana ahepe saꞌawyꞌi tehay moherep haria miwan me. 
ROM.3.22	-Taꞌi Uhaꞌyru Iesui mohey haria pe yn areꞌe -Eiperia ti waku kahato uiwanetup hawe uipyꞌa pe e Tupana. Uimipoꞌoro Miitꞌin Porekuat nuat mohey haria yn uimiehakyeraꞌaria e. Miꞌiria yn waku pe uiwanetup hawe sio Iuteu ywania eipe sio wẽtup ywania e aru Tosaꞌyru mohey haria sese pe. 
ROM.3.23	Katupono yne ywania yne miitꞌin yt naku i nug haria tukupteꞌen. Katupono yne miitꞌin yt Uito ewy hin i iꞌatuewaku hap ete are e Tupana ahepiat. 
ROM.3.24	Pywo kahato uiwyriaꞌin Tupana ti poꞌog poꞌog waku ahewaku hap kai. Taꞌi ahewaku hap yt Tupana ewaku hap ewy hin i. Miꞌi pote ahewaku hap yt putꞌok e hin i Tupana ewaku hap ete e. Miꞌi pote yne aitoria yt naku i nug haria watoineꞌen Tupana wanetup hawe e. Miꞌi pote mesup Tupana toꞌe ahepe -Uhaꞌyru mohey haria pe yn atum iꞌatuehakyeraꞌat hap wuatꞌi eꞌat piat e Tupana mesup wuatꞌi pe. Uhaꞌyru suu mikyiꞌat upi atum neꞌen neꞌi wuatꞌi eꞌat piat ieineꞌen hap e mesup ahepe. Uhegyiꞌat hap upi Uhaꞌyru suu mikyiꞌat upi atum neꞌen neꞌi eimowaku hap e mesup yne miitꞌin me e. 
ROM.3.25	Eikyꞌe haype yt kat i eiminug wakuap pykai worohoꞌokyꞌe hawyi eheineꞌen hap wuatꞌi eꞌat piat hap atum neꞌen neꞌi ehepe Uhaꞌyru Iesui suu mikyiꞌat upi e. Eipotypot Iesui tikyiꞌat raꞌyn eheineꞌen hap yt ikahuro rakat i pote waku eweitat uimiium e Tupana wuatꞌi miitꞌin me. Yt kat saꞌup i rakat atum miitꞌin me Uhaꞌyru Paꞌãu e Tupana mesup. 
ROM.3.26	Miꞌi uiminug kaipyi miitꞌin tikuap taꞌyn Uito wakuat e Tupana. Saꞌawyꞌi yt eweikuap i mesuwat muap uhowawiat e ahepe. Mekewat eꞌat pe yt naku i yn ewetunug aat kaꞌap e. Maꞌato eiminug saꞌag saꞌawyꞌi wuat atiwaure torannia ewetat raꞌyn Uhaꞌyru suu eipohag wo hawyi e Tupana mesup ahepe. Tupana ti hãpyk kahato rakat yt toikyꞌesat hin i aiminug saꞌag. Maꞌato koran toꞌe wuatꞌi miitꞌin me -Eiweꞌeg wo o eiminug saꞌag ete e. Uhaꞌyru suu ti eikoho kuap e. Uhaꞌyru suu ti eimohãpyk kuap e. Eweimohey ro miꞌi Uhaꞌyru e. Miꞌi Miit ti eimohãpyk kuap e. Uhaꞌyru mohey haria wo eweikupteꞌen hawyi uikuap haria wo eweikupteꞌen e. Miꞌi hawyi eweikuap uhewaku hap e koran yne miitꞌin me e Tupana.
ROM.3.27	Pyno koran aito yt uwe i watoꞌe kuap -Tupana uito waku kahato kat pote atunug yne emikyꞌesat koꞌi ewy pote waku uhehakyeraꞌat uhewaku hap upi hat yt pywo pe i ahehay mio tã watoꞌe pote. Pyno kat e hap som waku pyno watoꞌe Tupana pe. Pyno mio tã e yn watoꞌe waku -Tupana atimohey kahato Esaꞌyru Iesui ikuꞌuro uikawiatno uiminug saꞌag moma hamo uhehakyeraꞌat hamo watoꞌe waku. Miꞌi e hap ewy Tupana yn mikyꞌesat ewywuat. 
ROM.3.28	Kat pote Tupana tikyꞌesat kahato ainug kahu Tosaꞌyru mohey hap kaipywiat hap wuatꞌi aimohãpyk hap maꞌato -Uito ti atunug yne torannia Tupana piat uinapin hap pote waku pe Tupana wywo areineꞌen watoꞌe aiwanetup hawe pote aiwemaꞌat hap topyhuꞌat kat pote aiminug wakuap koꞌi yt putꞌok e hin i ahehakyeraꞌat hamo e. Miꞌi muap yt muap i Tupana kape sio aito Iuteu ywania sio wẽtup ywania.
ROM.3.29	Pywo ti rat Tupana sese toineꞌen Iuteu ywania eTupana wo iꞌewyte Tupana sese toineꞌen wy yne ywania eTupana wo. Tupana yt iꞌatu i are. Wẽtup Tupana yn ni toineꞌen are. Tupana sese yn toineꞌen wuatꞌi ywania nug hat. Karãpe Iuteu ywania timohey Tupana Saꞌyru hawyi -Waku pe eweikupteꞌen mesup uiwanetup hawe e Tupana ahepe. 
ROM.3.30	Iꞌewyte karãpe iraniaꞌin ywania timohey Haꞌyru hawyi pyno -Waku pe eweikupteꞌen e Tupana. Pyno wẽtup Tupana yn toineꞌen Aiꞌywot no sio aito Iuteu ywania kawiat sio aito iraniaꞌin ywania kawiat. Tupana Wato wẽtup yn toineꞌen. Miꞌi ti Iuteu ywania nug hat iꞌewyte iraniaꞌin ywania nug hat wẽtup Tupana wuatꞌi nug hat yn toineꞌen. 
ROM.3.31	Karãpe watomohey Iesui hawyi yt naku i watoꞌe -Mesup ti uito Iesui mohey hat miꞌi pote yt atikyꞌesat i poꞌog Tupana piat uinapin hap koꞌi yt naku i watoꞌe. Poꞌog waku watoꞌe aiwoꞌope -Iesui mohey haria aito pote waku watunug yne yne Tupana mikyꞌesat koꞌi aiꞌe hap waku watoꞌe aiwoꞌope are.
ROM.4.1	Pyno toꞌiro watuwanetup saꞌawyꞌi wuat ahaꞌaseꞌi Aparãu kape. Aparãu ni uruꞌywania Iuteuria eꞌaseꞌi pot. Urueꞌaseꞌi pot timohey kahato Tupana sese topyꞌa pe hawyi -Uiwy kahato en Aparãu e Tupana tope e miwan me. 
ROM.4.2	Yt karãpe i Aparãu toꞌe -Taꞌi waku kahato rakat uito pote Tupana uhehakyeraꞌat yt e hin i miitꞌin me. Taꞌi yt tuwemotypot hin i Aparãu e. Maꞌato mio tã toꞌe saꞌawyꞌi miwan me -Aparãu e uimohey pote waku pe ereineꞌen uiwanetup hawe e Tupana tope. 
ROM.4.3	Pyno Aparãu timohey kahato Tupana hawyi Tupana mimohãpyk wo topyhuꞌat ahaꞌaseꞌi.
ROM.4.4	Mesuwarotiaria miitꞌin ipotpap takaria aheropat haria pe watum haꞌup wẽtup eꞌat ipotpap hap watum. Wẽtup eꞌat ipotpap saꞌup watum hawyi totat hawyi -Waku e uipotpap saꞌup taꞌyn toineꞌen e. Totat hawyi yt karãpe i toꞌe -Yt kat i uipotpap pykai tutum neꞌen neꞌi uhepe tomiium yt kat saꞌup i yt e i kat pote ipotpap aat hap upi totat saꞌup pote. 
ROM.4.5	Maꞌato yt miꞌi tã hin i Tupana piat ahehakyeraꞌat hap kat pote yt watikyiꞌat kuap i aipotpap wakuap mo Tupana piat ahehakyeraꞌat hap katupono ahewaku hap aipotpap aat kaꞌap hap saꞌup yt putꞌok e i ikyiꞌat hamo e. Watimohey Iesui hawyi yn tutum neꞌen neꞌi ahepe yt naku i rakaria aito pykai e. Tosaꞌyru mohey haria pe Tupana toꞌe -Eiminug saꞌag ahyt kahato maꞌato eweimohey Uhaꞌyru suu eipohag wo pote worohoꞌoehakyeraꞌat eipe Uhaꞌyru piat haꞌup nug hap upi e ahepe. Imohey pote uiwanetup hawe yt saꞌag nug haria ewy hin i eweikupteꞌen e. Mio hãpyk kahato eipe uiwanetup hawe Uhaꞌyru miium upi e Tupana ahepe Iesui mohey haria pe. 
ROM.4.6	Morekuat Tawi henoi tomiwan me yian mete Ahehakyeraꞌat hat ete. Mio tã e -Waku kahato ti Tupana e katupono Uhehakyeraꞌat kahato hat atimohey hawyi e yt naku i nug hat uito pykai -Waure wo areineꞌen eminug saꞌag kai e uhepe e Tawi. -Uimohey hat en hawyi waku puo ereineꞌen uiwanetup hawe e uhepe yt kat i uiminug wakuap pykai. -Woroehakyeraꞌat en Tawi uimohey hap upi e Tupana saꞌawyꞌi uhepe e. 
ROM.4.7	-Waku kahato En Tupana are. Mesup ti waure wo Tupana toineꞌen aiminug saꞌag koꞌi kai e ahepe. Waku kahato wuat sakpoꞌe En Tupana watoꞌe. Waku sese En watoꞌe. Tupana tiꞌatumoweityk yne wuatꞌi aiꞌe hap saꞌag koꞌi kat aiꞌe kat aiꞌe tetiat hap toiwuare torannia watomohey hawyi e. -Aimowehum kahato hat En Tupana e tomiwan me towepy puo. 
ROM.4.8	-Tupana etikuap kahato yne uruminug saꞌag koꞌi iꞌatu hap etiat. Tukupteꞌen kahato yne yt naku i hap uruete e. Maꞌato miꞌi saꞌag koꞌi yne etiꞌatumoto raꞌyn pya urukai uruimohey En hawyi e morekuat Tawi. Tupana waku kahato mesup urupyꞌa pe e katupono koitywy aiwoꞌowese hap toineꞌen i etiwaure yne raꞌyn uruminug saꞌag koꞌi hawyi e. Waku kahato ti rat koitywy. Uruwehum kahato ewowi uruwepiit hap mywo urupyꞌa perup i kahato hawuo e morekuat Tawi tomiwan me towepy hawe nimo te.
ROM.4.9	Pyno morekuat Tawi ihay aiwepiit hap ete. Morekuat Tawi yt toꞌe hin i -Wemusin sokpe ãpy tek haria yn ni Tupana mimowepiit rakaria tukupteꞌen yt e i are. Pywo ti koitywy iꞌatu kahato Tupana mowepiit haria tomohey haria yt teꞌeremusin ãpy tek hin pykai i. Pywo ti koitywy iꞌatu kahato Tupana mowepiit haria imohey haria yt teꞌeremusin sokpe ãpy tek hin i pykai. Aikotã ahaꞌaseꞌi pot Aparãu toꞌe hap ewy mesup -Woromohey En Tupana e. Atiꞌatumohey kahato raꞌyn yne eꞌe hap uhowawiat e. Atiꞌatumohey etunug aru eꞌe hap ewy hap e hawyi Tupana toꞌe Aparãu me -Uimohey en mote waku pe ereineꞌen uiwanetup hawe uipyꞌa pe mehin e ti Tupana ahaꞌaseꞌi koro Aparãu me. 
ROM.4.10	Saꞌawyꞌi sese yt kat i ahaꞌaseꞌi pot emusin ãpy sokpe tek hap i te turan Tupana toꞌe Aparãu me -Uimohey hat en mote uiwy kahato en e. Uimohey kahato en mote waku pe aru ereineꞌen e tope. Uiwanetup hawe hãpyk takatno ereineꞌen uimohey en mote e mekewat uruꞌywaniaꞌin miat hemusin ãpy sokpe tek hap eꞌyian mete. 
ROM.4.11	Ahaꞌaseꞌi Aparãu toineꞌen Tupana mohey potꞌi wo raꞌyn hawyi tuwemusin ãpy sokpe tek taꞌyn iꞌewyte tosaꞌyruꞌin wat toitek kyse hit wo toꞌywania kuap hap uruꞌywania eko ewywuat uruto Tupana mohey haria e hamo toitek. Koitywy ahaꞌaseꞌi Aparãu toineꞌen yne Tupana mohey haria ypy ewywuat. Toimohey saꞌawyꞌi aheꞌyian me pote Aparãu topyhuꞌat mesup Tupana sese mohey haria eꞌaseꞌi pot no raꞌyn. Koitywy ahepe imohey haria pe aikotã saꞌawyꞌi Aparãu me toꞌe hap ewy raꞌyn -Uiwanetup hawe hãpyk takaria eipe e Tupana ahepe sio aito aimusin sokpe ãpy tek sio yt pykai e ahepe Tupana mesup. 
ROM.4.12	Uruꞌywania eꞌaseꞌi pot ti Aparãu topyhuꞌat. Uruto ti meimuẽwat wemusin sokpe ãpy tek haria urueko ewywuat. Uruto ti Aparãu piit kawiaria. Maꞌato tukupteꞌen urupyꞌasetpe yt Tupana mohey hin i haria. Miꞌiria wemusin sokpe tek hap toineꞌen wen maꞌato miꞌiria pe yt karãpe i Tupana toꞌe -Eipe waku kahato uimohey hat Aparãu ewywuat yt e i katupono miꞌiria yt imohey i Aparãu ewywuat pote are. Ahaꞌaseꞌi Aparãu mimohey ewywuaria yn ni Aparãu saipepiaria sese. 
ROM.4.13	Saꞌawyꞌi Tupana toꞌe Aparãu me -Meiũran aru atum yne mesuwarotiat epe iꞌewyte esaꞌyruꞌin me iꞌewyte wuatꞌi ywania emiit no iꞌatu kahato waikiru sem iꞌatu hap oktan atum epe Aparãu uimohey hat kahato en mote e. Miꞌi hawyi Aparãu toꞌe -Tupana woromohey En e. Atimohey eꞌe hap ewy iꞌewyte atimohey raꞌyn etunug aru eꞌe hap koꞌi e. Miꞌi pote Tupana toꞌe tope -Aikotã yt karãpiat i iꞌaparap hat ewy ereineꞌen uiwanetup hawe mehin uiꞌe hap etimohey yn mote e Tupana nimo yt kat i te Muisei piat ahewaĩ hap Tupana tum te turan Aparãu me yt kat i te Muisei woꞌonapin hap te turan. Katupono Muisei ti Aparãu emiariru emiariru kahato.
ROM.4.14	Maꞌato iraniaꞌin mesuwarotiaria -Watunug yne Tupana waĩꞌe hap hawyi waku pe raꞌyn watoineꞌen Tupana wanetup hawe e haria heso rakaria tukupteꞌen Tupana wanetup hawe. Pywo ti rat yt kat i Tupana mohey hap aikai pykai watunug ahaꞌaseꞌi Muisei mimoherep Tupana e hap hawyi yt naku i te rat watoineꞌen Tupana wanetup hawe. Kat pote yt uwe i aito Muisei miwan miat nug yne haria. Yt karãpe i Tupana toꞌe -Ewetunug yne waĩꞌuiꞌe Muisei piat pote waku pe eweipyhuꞌat uiwanetup hawe yt e i. Maꞌato mio tã e Tupana pote yt uwe i aito waku pe watopyhuꞌat Tupana wanetup hawe yt uwe i aito toran Tupana e hap nug haria pote. -Waku pe ereineꞌen uimohey hat en mote e Tupana. Yt karãpe i maꞌato Tupana toꞌe i Aparãu me -Etunug yne uiꞌe hap koꞌi miꞌi pote ti aru waku pe ereineꞌen uiwanetup hawe yt e hin i. Iꞌewyte mio tã yt e hin i ahepe. Maꞌato Tupana toꞌe iraniaꞌin e hap ewy pote -Etunug yne Muisei waĩꞌe hap pote neꞌi ti aru uiwanetup hawe waku pe ereineꞌen e pote yt uwe i aitoria waku pe watoineꞌen Tupana wanetup hawe katupono aitoria iꞌaparap yne haria katupono yne aito watiꞌaparap iꞌe hap ete. Maꞌato miꞌi pykai yne aito Tupana mipoityro koꞌi watoineꞌen katupono watomohey Tupana Aparãu ewywuat aito pote. 
ROM.4.15	Maꞌato watoꞌe iraniaꞌin ewywuat -Watunug yne Tupana piat ainapin hap hawyi waku pe watukupteꞌen Tupana wanetup hawe Muisei woꞌonapin hap nug yne pote. Eiweꞌeg wo o Katupono miꞌi e hap koꞌi ete eweiꞌaparap yn wẽtup e hap ete hawyi Tupana ipyꞌahak eiminug saꞌag ete. Nimo te Muisei eꞌat eꞌyian me ti yt kat i hin i Tupana piat -Yt etunug neiꞌo e hap sio -Etunug no e hap koꞌi hap eꞌat pe yt uwe i iꞌaparap kuap Tupana piat ainapin hap ete. Yt kat i Tupana piat aiꞌapiheg hap mekewat eꞌat pe. Mekewat eꞌat yt watiꞌaparap kuap i waĩꞌe hap ete yt kat i pote. Maꞌato toimoherep hawyi ti iꞌaparap haria wo watopyhuꞌat yt watunug i hawyi. 
ROM.4.16	Maꞌato Tupana toꞌe Aparãu me -Uiwy e uimohey pote waku pe kahato ereineꞌen uiwanetup hawe e. Miꞌi hap ewy te koitywy toꞌe ahepe -Eweimohey Uhaꞌyru hawyi atum eheineꞌen wuatꞌi eꞌat piat hamuat e. Yt kat saꞌup i ete atum neꞌen neꞌi Uhaꞌyru mohey haria pe e. Uhaꞌyru tum naꞌyn tosuu haꞌup mo e Tupana ahepe mesup. Watat Haꞌyru aipyꞌa pe hawyi watopyhuꞌat ahaꞌaseꞌi pot piat imohey hap ewywuaria. Miꞌi pote yt toꞌe hin i ahepe Tupana -Ewetunug yne waĩꞌuiꞌe hap hawyi waku pe eweikupteꞌen uiwanetup hawe yt toꞌe i ahepe maꞌato aikotã toꞌe Aparãu me miꞌi hap ewy te toꞌe ahepe mesup -Uimohey haria pote worohoꞌoehakyeraꞌat e ahepe mesup. 
ROM.4.17	Mio tã e Tupana Aparãu me miwan me nimo te -Woronug aru wuatꞌi ywania ywot pot no e. Wuatꞌi ywania eꞌaseꞌi koro wo ereineꞌen aru uiꞌe hap ewy e. Atunug waku yne esaipepiaria uimohey haria eꞌewy e Tupana Aparãu me nimo te. Miꞌi hawyi toiwesat -Woromohey En paĩ e. Atimohey yne eꞌe hap -Atunug aru eꞌe hap atimohey e Aparãu Tupana pe. Atimohey kahato uikuꞌuro rakirẽ uimoieineꞌen kuap hat En hap e Aparãu. Atimohey kahato etunug kuap yne yne yt kat kawiat i hap atimohey e. 
ROM.4.18	Miꞌi pote Tupana toꞌe Aparãu me -Taꞌi emepytꞌin sem ni aru atum kahato epe e. Esaꞌyruꞌin sem esakiꞌytꞌin sem ni aru atum epe e. Iꞌatu kahato atum epe aikotã waikiru sem iꞌatu hap ewy aikotã yi kyt iꞌatu hap ewywuaria atum epe e. -Pyno woromohey poꞌog En e Aparãu Tupana pe. Taꞌi atimohey -Atunug aru emepytꞌin iꞌatu eꞌe hap ewywuat atimohey e Aparãu Tupana pe. Ipotꞌi raꞌyn yt wẽtup imepyt i raꞌyn turan miꞌi tã e hap toimohey. Toimohey pote mesup taꞌyn imepytꞌin koꞌi typyꞌi rakaria tukupteꞌen kahato. Koitywy iꞌatu ywania Tupana mohey haria ywot pot topyhuꞌat Tupana e hap ewy. 
ROM.4.19	Saꞌawyꞌi Aparãu iporo kahato hap wywo yt tosaꞌyru i te pykai toimohey te Tupana piat -Atunug aru e hap. Miꞌi hawyi toꞌe -Uiporo sakpo pykai tutunug aru toꞌe hap ewy e. Taꞌi uipiit porap ikuꞌuro pykai tutunug aru toꞌe hap ewy e. Taꞌi uheharyꞌi iꞌewyte yt myhuꞌat hat i raꞌyn pykai aru tutum kuap tope hupiꞌa hap atimohey e. Tutum aru uhaꞌyru sese uipiit poro kawiat pykai e Aparãu tepiat imohey hap pote. 
ROM.4.20	Imohey hap yt karamuo i tuwanetup hawe -Heso som Tupana yt e i maꞌato -Tupana toꞌe atunug aru pote tutum aru toꞌe hap ewy yn e topyꞌa pe. Miꞌi hawyi poꞌog imohey hap ihãite tuete saꞌawyꞌi kai hawyi meiũran tomohey hap kaipyi Tupana timoesaika kahato. Miꞌi hawyi Aparãu toꞌe -Tupana arehum kahato ewowi e. Woromotypot kahato katupono etum naꞌyn uhepe eꞌe hap ewy e. 
ROM.4.21	Atikuap epiat hum hamuat uipyꞌa pe e. Atikuap etunug kuap yne niatpo rakat koꞌi e. Atikuap epiat -Atunug yne aru eꞌe hap etunug yne hap e. 
ROM.4.22	Miꞌi pote Tupana iwepiit kahato tomohey Aparãu piat hap ete. Miꞌi hawyi Tupana toꞌe tope -Uiwy sese waku pe kahato ereineꞌen uipyꞌa pe uimohey kahato hat en mote e. 
ROM.4.23	Ihãpyk kahato rakat ereineꞌen uhepe e Aparãu me. Maꞌato yt Aparãu me yn i mio tã e maꞌato yne tomohey haria pe ahepe -Yt kat i saꞌag atipuẽti ekai e tope iꞌewyte ahepe tomohey haria pe. 
ROM.4.24	Pyno waku nug hat ereineꞌen uipyꞌa pe e Tupana tope uimohey pote e miwan me. -Uimikyꞌe en e Aparãu me aimuꞌe hamo tomohey haria aito pote Tupana mikyꞌe koꞌi aito e hamo. Taꞌi Tupana mimohãpyk koꞌi aito e hamo miꞌi e hamuat toineꞌen iwan me. Koitywy watomohey kahato Iesui Tupana timohymut i guꞌuro pyi hap watomohey kahato. Watimohey kahato Tupana tum naꞌyn Tosaꞌyru Aipotypot Koro wuatnuat e hap watomohey. Taꞌi toꞌe hap ewywuat watomohey. 
ROM.4.25	Taꞌi watomohey kahato Tupana tiꞌapiheg Tosaꞌyru Iesui aiminug saꞌag upiatno e hap watomohey. Watimohey Tupana timoieineꞌen naꞌyn Tosaꞌyru hap toꞌe hap ewy. Miꞌi pote watomohey kahato wy Tupana aimoieineꞌen i hamuat waku hap ete toꞌe hap ewy watomohey. Koitywy watomohey kahato Tupana ainug tomohey hap kaipywiat wakuaria wo aikotã Tupana -Atunug aru e hap ewy watomohey. Aparãu ewywuaria watoineꞌen imohey hap saipepiaria aito. Aparãu mepytꞌin koꞌi aito. Miꞌi hap eꞌat pe Tupana toꞌe Aparãu me iꞌewyte ahepe -Waku pe ereineꞌen uhepe uimohey hat en mote e ahepe.
ROM.5.1	Watimohey Iesui hawyi -Waku kahato eipe e Tupana ahepe. Mio tã e ahepe hawyi aiwepiit kahato katupono aiwoꞌowese hap kahato topyhuꞌat Tupana wywo. Watimohey Haꞌyru hawyi Aiporekuat no topyhuꞌat hawyi watikuap kahato Tupana aiwywo hap e. Miꞌi hawyi meremo watoꞌe tope -Egyiꞌat kahato Tupana katupono yt uruewaku i kahato ewowi saꞌawyꞌi pykai ewaku kahato uruepe urutoꞌe mesup epe. Yt nakuaria i uruto pykai urukyꞌe urutoꞌe. Yt kat i wakuap uruminug pykai urukyꞌe kahato En katupono haꞌawytepyi urukyꞌe urutoꞌe. Ewanikaptia uruto te turan urukyꞌe kahato watoꞌe. 
ROM.5.2	Miꞌi pote -Worohoꞌomoieineꞌen kahato eipe mesuwat yi tote e Tupana mesup ahepe. Miꞌi pote -Uruimotypot kahato En Tupana urutoꞌe iꞌewyte urumimotypot En urutoꞌe. Meiũran aru urutukupteꞌen ewywo emotypot hap eꞌat pe hap uruimohey kahato miꞌi tã hamuat kape. Miꞌi pote waku kahato En urutoꞌe emowepiit hap mywo. 
ROM.5.3	Miꞌi pote putꞌok e ahatek hap hawyi watuwehum yn ne Tupana kape. -Ereineꞌen waku kahato Tupana putꞌok e uruete niatpo hap pykai. Mio tã aiꞌe pote watoineꞌen motꞌi i imohey sese haria wo. Karãpe watuwehum motꞌi Tupana ete ahatek hap eꞌat pe miꞌi hawyi waku pe imohey hap katupono wahatyꞌu kuap haria wo watopyhuꞌat. Miꞌi hawyi wahepap imohey motꞌi hap ete. Ahatek turan yt watiwaure hin i raꞌyn Tupana mohey hap yt naku i ahete pykai. 
ROM.5.4	Karapeĩ watuwehum motꞌi Tupana kape hoꞌopot hap putꞌok e pykai miꞌi pote Tupana iꞌewyte tuwehum ahowawi are. Karãpe Tupana toꞌe ahepe -Atunug aru uiꞌe hap ewywuat miꞌi hawyi -Pywo ti rat watoꞌe hawyi poꞌog poꞌog watomohey. 
ROM.5.5	Karãpe watoꞌe -Pywo ti aru taꞌi tutunug ni aru toꞌe hap ewy watoꞌe miꞌi hawyi Ipaꞌãu Wakuat topyhuꞌat kahato ahepe tutum ahepe Topaꞌãu. Miꞌi hawyi aipyꞌa wepiit kahato topyhuꞌat katupono Ipaꞌãu -Worokyꞌe en worokyꞌe en e hap yn topyhuꞌat. Miꞌi hawyi ahatek hap neꞌi yt aimoꞌarot kuap i raꞌyn katupono watomohey te ahatek pykai.
ROM.5.6	Saꞌawyꞌi sese mekewat eꞌat wuat Tupana toꞌe -Atipoꞌoro aru En Uhaꞌyru miitꞌin Porekuat nuat e. Uhaꞌyru e koitywy mesuwat eꞌat atiꞌairo eto hamuat yi kape katupono hoꞌowasat kahato miitꞌin tukupteꞌen itote pote iꞌatuminug saꞌag eꞌat yn mote e Tupana tosaꞌyru pe. Mio tã e pote Aipotypot Iesui toto. Miꞌi hawyi aiminug saꞌag kaipywiat aiꞌapiheg hap tutuꞌu yne aheiam mo. 
ROM.5.7	Uiwyriaꞌin niatpo kahato wẽtup ok ehakyeraꞌat hamo aikuꞌuro hamuat hap. -Waku rakat sese upi pote pyno ahãꞌãg uiwy sese ehakyeraꞌat yꞌy wato pyi watoꞌe maꞌato yt watipun teran hin i aheineꞌen hap wẽtup ok aiwanikap ehakyeraꞌat hamo. Aiwy sese waku rakat pote sio wahãꞌãg neran. 
ROM.5.8	Maꞌato yt naku i nug haria ehakyeraꞌat hamo neꞌi Iesui ikuꞌuro. Tewanikaptia etiatno ikuꞌuro hawyi watikuap taꞌyn Tupana aikyꞌe kahato hap. Tupana tomoherep taꞌyn aikyꞌe hap Tosaꞌyru kuꞌuro hap kaipyi. 
ROM.5.9	Iesui suu aikoho hawyi toihep yne aiminug saꞌag. -Eipe wakuaria e Tupana Tosaꞌyru suu wuat tomikoho koꞌi pe. Miꞌi pote koitywy yt watokenꞌẽ hin i aiꞌapiheg hamuat Tupana hap ete. Miꞌi hawyi Tupana yt ipyꞌahak i ahete Tosaꞌyru suu tomikoho koꞌi aito pote. 
ROM.5.10	Saꞌawyꞌi watunug Tupana ahewanikap mo maꞌato miꞌi pykai ainug towyriaꞌin wo kahato katupono Haꞌyru tokuꞌuro hamo aiꞌatupehik Toꞌywot kape -Koitywy yt ahewanikap mo i topyhuꞌat maꞌato aiwy ok wo raꞌyn. Koitywy Tupana wy kahato uito watoꞌe. Koitywy Tupana toineꞌen uipiit pe. Miꞌi kaipyi watikuap taꞌyn pywo ti aru areineꞌen wuatꞌi eꞌat pe aiꞌe hap katupono Iesui tuwẽtem guꞌuro pyi hawyi uimimoieineꞌen hap topyhuꞌat watoꞌe. 
ROM.5.11	Miꞌi pote -Watuwehum kahato ewowi Tupana watoꞌe. Urukaꞌiwat Iesui urunug naꞌyn ewy ok wo. Waku kahato uruipuẽti En watoꞌe katupono uruwy ok nug naꞌyn En watoꞌe.
ROM.5.12	Nimo te Atãu yt tunug i Tupana mikyꞌesat ewy miꞌi hawyi watopyhuꞌat ahaꞌaseꞌi Atãu ewywuat katupono Atãu ewywuat watunug yt Tupana mikyꞌesat ewywuat i. Nimo te Tupana toꞌe Atãu me -Meke tã etunug saꞌag hawyi ti aru ekuꞌuro hap topyhuꞌat e Tupana Atãu me iꞌewyte yne Atãu mepytꞌin me. Miꞌi hawyi yne aito Atãu ewywuat saꞌag nug haria watopyhuꞌat. Yne ywania raꞌyn miꞌi tã inug. Miꞌi tupono yne miitꞌin ikuꞌuro rakaria wo tukupteꞌen. Watopap yne Tupana e hap ewy. 
ROM.5.13	Atãu mepytꞌin tukupteꞌen mesuwat yi tote motꞌi. Taꞌatunug saꞌag kahato maꞌato yt taꞌatukuap i taꞌatuminug saꞌag yt kat i te waĩꞌe hap Tupana kaipywiat pote maꞌato Muisei tuut raꞌyn hawyi tohenoi raꞌyn kat som Tupana tikyꞌesat watunug kat som yt hap tohenoi raꞌyn. 
ROM.5.14	Wẽtup waĩꞌe hap yn Tupana tum Atãu me -Yt etuꞌu teiꞌo meiẽwat yp ywa e maꞌato miꞌi pykai tutuꞌu. Miꞌi hawyi meiũran ikuꞌuro Tupana e hap ewy maꞌato Atãu mepytꞌin koꞌi kai yt kat i Tupana waĩꞌe hap Atãu eꞌat kaipyi Muisei eꞌat kape. Yt kat i Tupana waĩꞌe hap maꞌato miꞌi pykai Atãuꞌin saꞌag nug haria kahato tukupteꞌen. Miꞌi tã hap taꞌyn watikuap katupono saꞌawyꞌi wuaria Atãuꞌin ikuꞌuro yne raꞌyn saꞌag nug haria pote Tupana e hap ewy. Miꞌi hawyi Tupana toꞌe -Pyno atipoꞌoro Wẽtup Ok Atãu ewywuat maꞌato Miꞌi Miit yt iꞌaparap hat i e.
ROM.5.15	Pyno Atãu wywo Iesui toꞌoꞌewy maꞌato yt toꞌoꞌewy hin i katupono yt iꞌaparap hat i. Miꞌi hawyi mekewat saꞌawyꞌi wuat Atãu kaipyi watipuẽti aikuꞌuro hap katupono iꞌewy watopyhuꞌat yt naku i nug haria wo. Aikotã Atãu ikuꞌuro tominug saꞌag kaipyi hap ewy te aito. Maꞌato mekewat Wẽtup Ok Miit Tupana Saꞌyru yt iꞌaparap hat hin i. Miꞌi pote Atãu miium aikuꞌuro hap maꞌato Mekewat Miit Tupana Mipoꞌoro Aiporekuat nuat miium aheineꞌen wuatꞌi eꞌat piat ieineꞌen hap. Ikuꞌuro hawyi Tupana wese hap topyhuꞌat ahete ihakyꞌeꞌi kahato aikyꞌe haype. Miꞌi pote Tupana piat aikyꞌe hap poꞌog naꞌyn hewanikaptia aito pykai. Miꞌi pote toipoꞌoro Atãu Ewywuat Wẽtup Ok Takat ahehakyeraꞌat hamo. Miꞌi pote wẽtup ok miit Atãu kaipyi aikuꞌuro hap iꞌewyte Wẽtup Ok Miit Iesui kaipyi aheineꞌen hap. 
ROM.5.16	Pyno ti Atãu minug Iesui minug wywo yt toꞌoꞌewy hin i katupono Atãu kaipyi yt nakuap i ypy. Maꞌato Iesui kaipyi Tupana miium aheineꞌen wuatꞌi eꞌat piat hap ypy. Atãu minug wẽtup muat kaipyi -Yt naku i en e Tupana maꞌato Iesui ahehakyeraꞌat hawyi aiminug saꞌag toimoweityk yne hawyi -Waku kahato eiperia e Tupana ahepe Iesui mohey haria pe aiminug saꞌag iꞌatu kahato saꞌawyꞌi pykai. -Eheineꞌen waku hap yt eiwat ehewaku hap upi i worohoꞌonug maꞌato Uhaꞌyru ewaku hap upi waku pe eweikupteꞌen e Tupana ahepe. 
ROM.5.17	Atãu kaipyi aikuꞌuro hap maꞌato Haꞌyru kaipyi aheineꞌen hap. Yianmiat Atãu yt naku i nug hat hawyi miꞌi kaipyi ikuꞌuro. Miꞌi hawyi aito watopyhuꞌat Atãu mepytꞌin koꞌi aiꞌywot Atãu ewywuaria watopyhuꞌat yt naku i nug haria. Miꞌi hawyi hoꞌowasat kahato rakaria wo watopyhuꞌat yt nakuaria i saipepiaria aito pote. Kat pote wẽtup ok miit kaipyi aikuꞌuro hap ypy topyhuꞌat aiminug saꞌag iwato hap kaipyi Tupana toꞌe -Worohoꞌoꞌapiheg e maꞌato miꞌi hawyi Wẽtup Ok Miit putꞌok e mesuwe poꞌog Atãu kawiat Miꞌi Miit wakuap nug hap ypy. Miꞌi Miit poꞌog hesaika iminug wakuap Atãu minug yt nakuap i hap koꞌi kai. Miꞌi Miit ti Aipotypot Iesui are. -Ereke ro watoꞌe Iesui pe hawyi Tupana tum aheineꞌen wuatꞌi eꞌat piat hap ahepe. Hegyiꞌat kahato ahepe topyhuꞌat -Waku kahato eipe e tosaꞌyru mohey haria pe. Worohoꞌonug eipe morekuaria ewywuat Uhaꞌyru ewywuat Uimipoꞌoro Eiporekuat nuat mohey haria eipe pote e. 
ROM.5.18	Pyno Atãu iꞌaparap hap kaipyi watopyhuꞌat aitoria yne iꞌaparap haria wo raꞌyn katupono watunug Atãu ewywuat maꞌato Iesui minug wakuap kaipyi Tupana toꞌe ahepe -Yt kat i saꞌag eikai e. Yt worohoꞌoꞌapiheg hin i e maꞌato atum neꞌen neꞌi ti wuatꞌi eꞌat piat eheineꞌen hap e. 
ROM.5.19	Saꞌawyꞌi sese ti ahaꞌaseꞌi pot Atãu yt topyhuꞌat hin i Tupana ehay upi. Tuwepyi toiꞌaparap. Miꞌi hawyi imepytꞌin hemiariruꞌin typyꞌi kahato iꞌewywuat haria tukupteꞌen iꞌatusaipepiaria pote taꞌatuꞌywot ewy. Miꞌi turan putꞌok e Wẽtup Ok Miit inug yne Tupana mikyꞌesat oktan nakat. Miꞌi Miit Atãu ewywuat maꞌato Tupana mikyꞌesat ewywuat nug hat. Miꞌi pote koitywy Tupana toꞌe kuap Tosaꞌyru mohey haria pe -Eipe waku kahato uipyꞌa pe e. 
ROM.5.20	Miꞌi hawyi nimuaria Tupana ehay moherep haria timoherep kahato kat som Tupana tikyꞌesat kat som yt hap. Miꞌi hawyi poꞌog saꞌag nug haria wo te teꞌeropyhuꞌat saꞌawyꞌi te wuat kai katupono iꞌatu kahato Tupana waĩꞌe hap putꞌok e hawyi iꞌaparap kahato hap topyhuꞌat. Katupono yt watunug i pote miꞌi kaipyi hotꞌokꞌe raꞌyn ahete yt nakuap i kahato aito hap. Miꞌi pykai aikyꞌe teran katupono Tupana aikyꞌe hap poꞌog hesaika aiminug saꞌag kai. 
ROM.5.21	Miꞌi hawyi yt naku i nug hap upi yn watopyhuꞌat. Yt watoiat kuap i aiminug saꞌag iꞌewyte yt watoiat teran i. -Miꞌi tã etunug mote ekuꞌuro hap topyhuꞌat e Tupana pykai watunug teꞌen teꞌen neꞌi pote. Miꞌi hawyi aiminug saꞌag kaipyi aiꞌauka hap topyhuꞌat. Maꞌato aiꞌapiheg hap eꞌyian mete putꞌok e Aipotypot Iesui mesuwe aiꞌapiheg hap tutuꞌu yne tokuꞌuro hamo. Miꞌi pote aimoieineꞌen wuatꞌi eꞌat pe. Yt nakuaria i kahato aito pykai Tupana aikyꞌe. Koitywy aikyꞌe pote watopyhuꞌat hemiitꞌin no imikyꞌesat ewy watunug neran mesuwe. Imipoꞌoro Iesui aimohãpyk hawyi yt Atãu wat i aito maꞌato Iesui wat watoineꞌen wuatꞌi eꞌat pe. Pywo ti rat atiwan ewowi.
ROM.6.1	Yt naku i iraniaꞌin aimuꞌe -Pyno waku watunug saꞌag katupono Tupana aikyꞌe hap poꞌog iwato aiminug saꞌag hap kai iꞌatuꞌe saꞌag. Waku wahãꞌãg saꞌag nug hap ete pote Tupana aikyꞌe poꞌog poꞌog iꞌatuꞌe. 
ROM.6.2	Maꞌato sakpoꞌe yt pywo i paĩ katupono aito Iesui mohey haria raꞌyn. Miꞌi pote ahãꞌãg hap putꞌok e ahete saꞌawyꞌi te wuat ewy pote waku yt watuwat i ahiag upi yt naku i nug hamo. Waku aikotã ikuꞌuro rakat sehay yt kuap i hap ewy waku yt watikuap i ahãꞌãg hap ete yt ahewaure kaꞌa i ikuꞌuro rakat ewy. Miꞌi pote yt watuwat kuap i aiminug saꞌag ahãꞌãg hap nug hamuat upi. 
ROM.6.3	Ahetꞌok turan Iesui set topyhuꞌat ahete. Miꞌi hawyi Iesui set wywo watopyhuꞌat pote -Iesui mohey haria meimuẽ iꞌatuꞌe ahepe. Miꞌi hawyi wẽtup miit ewy yn watopyhuꞌat Aipotypot Iesui wywo. Mekewat min watoꞌe yꞌy pe ahetꞌok turan hap tote watimoherep Iesui syp hap ikuꞌuro rakat ewy watopyhuꞌat iwywo. 
ROM.6.4	Ahetꞌok turan watimoherep aisyp hap ewywuat Iesui wywo aikotã Iesui ikuꞌuro hap ewy iꞌewyte -Areineꞌen i ne e hap ewy watimoherep aihep yꞌy pyi hawyi ahetꞌok turan iraniaꞌin me. Aikotã Iesui tuwẽtem guꞌuro pyi aikotã tesaika wywo Tupana tihep Aikaꞌiwat guꞌuro pyi miꞌi hap ewy Aiꞌywot atipy piat tunug ahepe watoꞌe. Miꞌi hawyi aheineꞌen pakupꞌi hap toineꞌen mesuwarote watimoherep aihep yꞌy pyi hawyi ahetꞌok turan watoꞌe iraniaꞌin me. Aikotã Iesui ipakup takat ewy watopyhuꞌat hap ewy. 
ROM.6.5	Pyno aito Iesui mohey haria pote watopyhuꞌat Iesui wywo wẽtup miit ewy yn. Ipiit aiwat aipiit ewy aipiit iãꞌãkap ewy. Ikuꞌuro turan aikuꞌuro hap topyhuꞌat hap ewy. Towẽtem guꞌuro pyi hap aiwẽtem guꞌuro pyi hap topyhuꞌat. 
ROM.6.6	Yt naku i kyꞌesat hap iwato kahato ahete. Miꞌi hap ete yn ahehapap saꞌawyꞌi te. Maꞌato miꞌi hap upi Aikaꞌiwat Iesui ikuꞌuro ariaꞌyp posak ete hawyi aiwepywiat yt naku i nug kyꞌesat hap topyhuꞌat Iesui piit kuꞌuro hap wywo. Miꞌi hawyi Iesui ikuꞌuro hawyi aimikyꞌesat saꞌag ikuꞌuro iwywo. Koitywy watikuap aiwetiat yt naku i nug hap kyꞌesat hap tuweityk taꞌyn. 
ROM.6.7	Aikuꞌuro hawyi mekewat aiminug saꞌawyꞌi wuat yt aimoꞌakagꞌaia kuap i raꞌyn saꞌag nug hap ete. Yt hotꞌokꞌe i raꞌyn yt hesaika i raꞌyn. 
ROM.6.8	Miꞌi hap ewy kahato topyhuꞌat ahete watomohey Iesui Aiporekuat nuat hawyi. Wẽtup miit yn watopyhuꞌat Aikaꞌiwat wywo. Ikuꞌuro pote aimikyꞌesat saꞌag ikuꞌuro iwywo. Karãpe tuwẽtem guꞌuro pyi iꞌewyte watuwẽtem iwywo hap ewy wakuap nug hamo. Koitywy watoineꞌen ipakup takaria wo.
ROM.6.9	Pywo ti koitywy watikuap taꞌyn Aikaꞌiwat tuwẽtem guꞌuro pyi hap. Ikuꞌuro hap tokosap taꞌyn. Koitywy yt ikuꞌuro kuap i raꞌyn. Guꞌuro yt tiꞌauka kuap i raꞌyn. Yt hesaika i raꞌyn guꞌuro tuete. 
ROM.6.10	Ikuꞌuro wẽtup muat hawyi toran naꞌyn ikuꞌuro. Wẽtup muat yn ikuꞌuro miitꞌin minug saꞌag upi. Ikuꞌuro hawyi saꞌag nug hap yt hãꞌãg kuap i raꞌyn. Tuwẽtem guꞌuro pyi hawyi toineꞌen kahato Tupana motypot hap yn tuete. 
ROM.6.11	Koitywy Aipotypot Iesui emiit no watoineꞌen mote watopyhuꞌat Iesui ewy. Waku watuwanetup -Iesui kuꞌuro turan uikuꞌuro iwywo waku watoꞌe. Miꞌi pote uiminug saꞌag yne yt uhãꞌãg kuap i katupono uikuꞌuro iwywo wy uipiit mikyꞌesat saꞌag yt kat i koitywy waku watoꞌe. Iesui toineꞌen i guꞌuro pyi hawyi uito areineꞌen i guꞌuro pyi wy waku watoꞌe. Koitywy areineꞌen kahato iwywo waku watoꞌe. Tupana motypot hap wywo yn areineꞌen mesup watoꞌe katupono Iesui wywo wẽtup miit yn arepyhuꞌat waku watoꞌe.
ROM.6.12	Saꞌawyꞌi aipiit mikyꞌesat saꞌag nakat po pe watopyhuꞌat kahato. Miꞌi hawyi aimikyꞌesat saꞌag nug hap yn aikaꞌiwat no topyhuꞌat. Aiwẽ pyi watunug saꞌag maꞌato mesup waku waĩ watoꞌe saꞌawyꞌi wuat aimikyꞌesat ete. Koitywy wẽtup miit ewywuat areineꞌen Tupana wywo waku watoꞌe. 
ROM.6.13	Koitywy karãpe aipiit tikyꞌesat saꞌag nug hap aikotã watikyꞌesat saꞌawyꞌi hap ewy waku watuwewãi. Waku waĩ watoꞌe aipiit mikyꞌesat saꞌag kape. Waku waĩ watoꞌe aiwemikyꞌesat saꞌag ete -Yt erenug neiꞌo saꞌag nug hatno waku watoꞌe aipiit kape. Miꞌi turan waku watoꞌe Tupana pe -Atum epe uhaga koꞌi waku watoꞌe. Atikyꞌesat yne uipiit ewatnuat wo emikyꞌesat koꞌi nug hamo. Atikyꞌesat uipiit koꞌi ewaku hap nug hamo Tupana waku watoꞌe. Atikyꞌesat uheko koꞌi ipakup taꞌyn Tupana aikotã miit ikuꞌuro rakat tuwẽtem i guꞌuro pyi hap ewy uipiit pakup atikyꞌesat epotpap nug hamo Tupana watoꞌe waku. 
ROM.6.14	Saꞌawyꞌi watikuap Tupana piat ainapin hap Muisei mienoi kaipyi. Miꞌi hawyi -Pyno atunug aru watoꞌe maꞌato yt watunug kuap i kat pote yt Iesui miehakyeraꞌat koꞌi i te aito pote. Mekewat eꞌat pe yt watikuap hin i Tupana aikyꞌe hap. Koitywy Tupana Paꞌãu esaika hap mywo watunug kuap taꞌyn ainapin Tupana piat hap. Pyno koitywy yt naku i wataꞌaipok aipiit mikyꞌesat saꞌag eropat hamuat ipakup i rakaria wo i raꞌyn watukupteꞌen hawyi.
ROM.6.15	Koitywy yt naku i kahato rat paĩ watoꞌe -Pyno koitywy Tupana uikyꞌe kahato sio waku atunug sio yt naku i watoꞌe. Waku watuwewãi raꞌyn. Tupana piat ainapin hap iwan miat aiwatnuat waku watunug Tupana esaika hap mywo. Waku watoiat aiminug saꞌag hap koꞌi. 
ROM.6.16	Waku koitywy watikuap taꞌyn uwe po pe watoineꞌen. Aimikyꞌesat saꞌag aikaꞌiwat no watunug mote yt naku i nug hap aikaꞌiwat no topyhuꞌat. Maꞌato yt aipohep kuap i aiminug saꞌag ete pote saꞌag aikaꞌiwat no topyhuꞌat. Aiminug saꞌag yt watoiat kuap i hawyi meiũran aiꞌauka hatno topyhuꞌat. Maꞌato Tupana esaika hap mywo ainapin topiat hap watunug pote meiũran aru -Waku kahato eipe e Tupana ahepe wuatꞌi ehamo.
ROM.6.17	Uiwyriaꞌin tawa Humanu ywania saꞌawyꞌi te raꞌyn tig ewetunug eimikyꞌesat saꞌag koꞌi yn yt eweimonik kuap i. Miꞌi turan putꞌok e itote Tupana ehay hawyi eweiꞌoksatꞌi kahato Tupana ehay -Pywuat kahato miꞌi ehay eweiꞌe. Koitywy watipuẽti raꞌyn Tupana piat ainapin hap eweiꞌe. Miꞌi hawyi ewetunug kahato Tupana ehay eipyꞌa pe. Miꞌi pote arehum kahato Tupana kape. 
ROM.6.18	Saꞌawyꞌi eimikyꞌesat saꞌag koꞌi eiꞌahiꞌypy kytyt kahato aikotã miit mikytyt hap ewy eweipyhuꞌat maꞌato miꞌi hap ewywuat Tupana tiꞌasaity tek taꞌyn eiminug saꞌag haity ewywuat. Koitywy miꞌi hap kaipyi eweipopy raꞌyn wakuap nug hat emiit no raꞌyn eweikupteꞌen. Koitywy eisaity wakuap nug hamuat raꞌyn topyhuꞌat. Miꞌi pote arehum kahato Tupana ete. 
ROM.6.19	Eikytyt hap ete ahenoi hãꞌãkap wuo katupono poꞌog yt niatpo i hãꞌãkap wuo henoi hap kaipyi. Miꞌi iãꞌãkap ewy kahato saꞌawyꞌi eweipyhuꞌat eimikyꞌesat saꞌag koꞌi saity wo eikytyt hap ewy eiwanetup hap ipit pit rakat saity ewy topyhuꞌat. Aikotã aihũ saity ete hap ewy saity ete watukupteꞌen saꞌawyꞌi miitꞌin maꞌat hatno kahato. Wakuap watunug typy wanetup hap mywo. Saꞌawyꞌi miitꞌin maꞌat hamo watunug wakuap. Miꞌi saity ewy aikytyt hap ewy koitywy Tupana titek yne raꞌyn mekewat saity koꞌi ewywuat. Miꞌi hawyi watopopy raꞌyn wakuap nug hamo. Koitywy Tupana ahãꞌãg wakuap nug hamo raꞌyn. Pyno waku watuwat miꞌi upi. Waku watuwat ihay upi. Waku Tupana emiit no kahato watopyhuꞌat mesuwarote wakuap nug hamo. Hewaku hap ewy waku watunug Tupana mikyꞌesat oktan miitꞌin powyro hamuat koꞌi. -Koitywy uipiit topyhuꞌat epotpap wakuap nug hamo raꞌyn waku watoꞌe Tupana pe. 
ROM.6.20	Saꞌawyꞌi watopyhuꞌat aimikyꞌesat saꞌag nug haria wo yne. Miꞌi ete yn watuwemoehapap. Wakuap nug hap yt ahewaĩ kuap saꞌag nug hap ete. Yt teke i aiwanetup hawe hãpyk nug hap. 
ROM.6.21	Saꞌawyꞌi te wuat aiminug saꞌag watunug i raꞌyn hawyi aiwemoti hap topyhuꞌat. Miꞌi koꞌi he kahato watipuẽti saꞌawyꞌi maꞌato koitywy watikuap taꞌyn aiꞌauka hamo topyhuꞌat. Aiꞌapiheg wuatꞌi eꞌat piat hap. Miꞌi pote waku watoiat sese miꞌi koꞌi saꞌawyꞌi wuat. 
ROM.6.22	Saꞌawyꞌi aiminug saꞌag emiit no watopyhuꞌat. Miꞌi hawyi koitywy watopyhuꞌat Tupana emiit no raꞌyn. Koitywy Tupana po pe raꞌyn watopyhuꞌat. Waku kahato poꞌog Tupana po pe watopyhuꞌat katupono aheineꞌen mesuwarotiat hap Tupana motypot hap yn topyhuꞌat. Miꞌi hawyi aru toineꞌen aheineꞌen wuatꞌi eꞌat piat Tupana motypot hap. 
ROM.6.23	Aiminug saꞌag kaipyi tuut haꞌup aikuꞌuro hap aiꞌapiheg hap wuatꞌi eꞌat piat. Tupana wat yt haꞌup takat i tutum teꞌen neꞌi wuatꞌi eꞌat piat aheineꞌen hamuat ahepe Aipotypot Iesui mohey haria aito pote.
ROM.7.1	Uiwyriaꞌin Iesui mohey haria pywo ti eweikuap urueꞌaseꞌi Muisei piat Tupana miium miwan yityꞌok totiat kaipyi kat som waku watunug kat som yt naku i watunug hap puretig nu kawiat rotiat pyi. Miꞌi miwan ni ainapin kahato aheineꞌen turan aiminug kahato aikotã waku watunug aikotã yt naku i watunug hap ete. Miꞌi hawyi waku watunug iꞌe hap ewy watoꞌe aiwoꞌope. Watoineꞌen turan Muisei piat Tupana miwan ainapin hap aimuꞌe hat akag ewy topyhuꞌat. Maꞌato aikuꞌuro raꞌyn hawyi yt kat i ainapin puretig nu kawiat hap yt aimuꞌe hat i katupono aikuꞌuro raꞌyn mote. 
ROM.7.2	Pyno ahenoi iãꞌãkap ewywuat ehepe mehinꞌin manaꞌin Humanu ywania. Eheꞌaito hawyi eiwary hawyi yt naku i etoiat eꞌaito ewary e Tupana tomiwan me. Ereineꞌen o iwywo ekuꞌuro hap sio ikuꞌuro hap kape e miwan me. Etoiat eharyꞌi sio etoiat eꞌaito pote yt naku i etunug e Tupana mekewat puretig nu kawiat rote. Maꞌato ikuꞌuro hawyi waku wẽtup etat etikyꞌesat rẽ pote e miwan me. 
ROM.7.3	Maꞌato eꞌaito toineꞌen ne turan eharyꞌi toineꞌen ne turan ewaire wẽtup ok wywo pote yt naku i rakatno ereineꞌen e Tupana mekewat miwan me. Maꞌato eꞌaito ikuꞌuro eharyꞌi ikuꞌuro hawyi waku etat pakup i eꞌaito wo sio eharyꞌi wo yt heꞌaito i yt heharyꞌi i rakat e. Miꞌi wywo waku ereineꞌen yt kat i yt naku i ewetunug Tupana wanetup hawiat e miwan me. 
ROM.7.4	Pyno miꞌi hap kaipyi ti ahenoi ehepe iãꞌãkap wuo eipe Iesui mohey haria pe. Aito Iesui mohey haria mesup. Saꞌawyꞌi watikuap kahato mekewat Muisei woꞌonapin hap Iuteuria waĩꞌe hap koꞌi. Waku kahato miꞌi e hap ainapin hamuat. -Miꞌi e hap watunug yne hawyi ahehakyeraꞌat hap saꞌup toineꞌen watoꞌe saꞌawyꞌi aiwoꞌope. Miꞌi hawyi watunug neran kahato maꞌato wahãꞌãg kahato yne ahesaika hawe pykai watiꞌaparap aparap mekewat Tupana piat ainapin hap ete. Miꞌi pote Iesui ikuꞌuro aikawiatno aheiam muat. Iwywo iꞌewyte aikuꞌuro hap ewy toineꞌen. Tupana waĩꞌe hap waku wen maꞌato aito yt nakuaria i pote yt watunug kuap i. Saꞌawyꞌi wahãꞌãg kahato yne waĩꞌe hap nug hamuat. Mekewat waĩꞌe hap topyhuꞌat aikotã aheꞌaito aiwary ewy. Maꞌato aikuꞌuro Aikaꞌiwat Iesui upi hawyi yt watoineꞌen poꞌog i saꞌawyꞌi wuat po piat mekewat aheꞌaito aheharyꞌi ewywuat hap. Iesui upi aikuꞌuro maꞌato mesup Iesui wywo watuwẽtem guꞌuro pyi iwywo ipakup takaria Tupana mowepiit hamuat hap nug hamo watuwẽtem. Saꞌawyꞌi aheꞌaito aheharyꞌi waĩꞌe waĩꞌe yn ahepe maꞌato koitywy aikuꞌuro raꞌyn pote aheꞌaito aheharyꞌi saꞌawyꞌi wuat Iuteuria eko koꞌi yt waĩꞌe kuap i ahepe aikuꞌuro raꞌyn hap ewy pote. Mio yt aimuꞌe kuap i aheꞌaito aheharyꞌi ewywuat. Miꞌi iãꞌãkap ewy wẽtup miit ewy yn naꞌyn watopyhuꞌat Iesui piit wywo. Ikuꞌuro turan aikuꞌuro hap wy topyhuꞌat maꞌato Tupana tihep Iesui guꞌuro pyi iꞌewyte aito watuwẽtem iwywo hap ewy. Koitywy aheꞌaito aheharyꞌi Tupana Paꞌãu topyhuꞌat hap ewy. Miꞌi pote aheꞌaito pakup ehay upi watopyhuꞌat. Koitywy watunug Tupana mowepiit hap koꞌi. Tupana Paꞌãu ni aimoesaika imikyꞌesat wakuap nug hamuat. Saꞌawyꞌi wahãꞌãg kahato puretig nu kawiat miwan nug hamuat wen aipiit yt hesaika kahato i inug hamuat. Maꞌato mesup aheꞌaito aheharyꞌi pakup ewywuat Tupana Paꞌãu wywo raꞌyn watopyhuꞌat wẽtup piit ewy. Miꞌi pote ahesaika puretig pakup sehay nug hamuat are sehay iãꞌãkap puo.
ROM.7.5	Saꞌawyꞌi yt naku i nug haria wo kahato watopyhuꞌat aat kaꞌap yne minug ete. Aiwekaipyi miit ewy watunug saꞌag. Aiwemikyꞌesat saꞌag nakat ewy yn watunug. Saꞌag yt nakuat i aito hap ewy watunug. Saꞌawyꞌi wuat miwan waĩꞌe ahepe aimuꞌe pykai yt watunug i -Yt etunug neiꞌo miꞌi hap e waku miꞌi hap etunug e. Miꞌi hawyi aiwepywiat aiwanetup hawe -Atunug aru watoꞌe wen maꞌato miꞌi hawyi aipiit mikyꞌesat e hap upi watuwat mekewat -Hẽto e waku etunug epiit mikyꞌesat saꞌag hap oktan e saꞌawyꞌi ahiag ahepe. Miꞌi hawyi aiwepyi watunug saꞌag Tupana ete. Watikuap pykai aiꞌapiheg hap topyhuꞌat aru hap pykai watunug aiminug saꞌag etiat hap kaipywiat. Aikuꞌuro hap kape yn aipotpap saꞌag saꞌup watum yne hap ewy. 
ROM.7.6	Maꞌato koitywy wẽtup ok miit ewy yn watopyhuꞌat Iesui Paꞌãu wywo. Ikuꞌuro pote aikuꞌuro hap ewy topyhuꞌat iwywo hap ewy. Miꞌi pote aheꞌaito saꞌawyꞌi wuat aheharyꞌi saꞌawyꞌi wuat mekewat Iuteuria eko koꞌi sem yt ainapin kuap i poꞌog ikuꞌuro rakaria watopyhuꞌat pote hap ewy.
ROM.7.7	Maꞌato Tupana piat ainapin hap Muisei mimoherep wakuap kahato topyhuꞌat. Yt naku i watimohit Tupana piat ainapin hap ete. Pywo pe ti Tupana waĩꞌe hap kaipyi watikuap yt naku i watunug sio saꞌag hap watunug iꞌe hap ewy pote. Miꞌi hawyi watikuap aiminug saꞌag watipik neꞌi ainapin hap hawyi. Uimotag hap turan uito Pauru atikyꞌesat kahato uipyꞌa pe iraniaꞌin ekat uiatno hawyi atipuẽti ainapin hap miwan me -Yt etikyꞌesat reiꞌo iraniaꞌin ekat eha pe e. Miꞌi e hap ete atikuap yt naku i nug hat areineꞌen hap. 
ROM.7.8	Maꞌato yt watikuap i Tupana piat ainapin hap Muisei mimoherep pote yt watikuap i aito iꞌaparap hat sio wakuap nug hat yt watikuap i. Aikotã saꞌawyꞌi uito yt atikuap i mekewat -Yt etikyꞌesat reiꞌo iraniaꞌin ekat eha wo e hap maꞌato atikuap hawyi -Pyno yt atunug i aru poꞌog are uipyꞌa pe maꞌato yt pykai i katupono atunug poꞌog poꞌog neꞌi. Iraniaꞌin ekat kape yn uheha tehaꞌat. Uiwekaipywiat atunug saꞌag poꞌog saꞌawyꞌi wuat kai. 
ROM.7.9	Saꞌawyꞌi uito sio waku kahato areineꞌen areꞌe miꞌi turan putꞌok e Tupana e hap Muisei mimoherep uhete -Yt naku i etunug e. Miꞌi hawyi atikuap Tupana waĩꞌe hap hawyi atunug ne saꞌag katupono uipiit mikyꞌesat saꞌag hap -Etunug no e. Miꞌi hawyi yt naku i pe areineꞌen are uiwepe. Yt naku i nug hat uito are. 
ROM.7.10	Uiꞌapiheg aru uiminug saꞌag upi are. Uikuꞌuro aru yn areꞌe uiwepe. Yt atikuap i aheineꞌen hap Tupana piat hap ewy. Yt atikuap i Tupana aiminug saꞌag pyhyp hamo saꞌawyꞌi Tupana tunug naꞌyn waĩꞌe hap aimoieineꞌen hamuat. Saꞌawyꞌi Tupana tum kahato ainapin hap aimoieineꞌen mesuwarotiat hamuat. Waku piat aheineꞌen hap tokuap hamuat tutum towaĩꞌe hap. 
ROM.7.11	Maꞌato uhowowi yt miꞌi tã hin i katupono yt atunug i. Miꞌi pote areineꞌen Tupana miꞌapiheg wuatnuat kat pote Tupana toꞌe -Yt etunug i uiꞌe hap hawyi ti aru ekuꞌuro e. Miꞌi pote ikuꞌuro rakanuat areineꞌen. Saꞌawyꞌi areꞌe uiwepe -Are paĩ pyno atunug aru yne Tupana piat uinapin hap hawyi areineꞌen wuatꞌi eꞌat pe are. Miꞌi hawyi uiwepe ahãꞌãg kahato inug hap ete maꞌato atiꞌaparap aparap yne inug hap ete. Miꞌi hawyi -Paĩ are uiꞌapiheg aru Tupana uiꞌe hawyi. 
ROM.7.12	Tupana ainapin hap miwan miat Muisei mimoherep ikahu kahato hãpyk kahato wakuat kaipyi ainapin hap pote hãpyk kahato ikahu kahato ainapin hap. Hãpyk yn ainapin hap atipuẽti. Waku kahato toineꞌen iꞌe hat ewy ti raꞌyn hãpyk topyhuꞌat.
ROM.7.13	Tupana piat uinapin hap yt uimaꞌat hin i. Yt karamuo i aimaꞌat kuap. Tupana ehay yt aiꞌauka hap i maꞌato Tupana ehay aparap hap nug hap aiꞌauka hap aiꞌapiheg aru hap topyhuꞌat. Tupana piat uinapin hap waku kahato pykai yt atunug hin i -Waku atunug aru areꞌe pykai atunug saꞌag hawyi atikuap yt nakuat i uito hap. Miꞌi hawyi Tupana piat uinapin hap Muisei mimoherep tomoherep kahato uimiꞌaparap koꞌi. Are paĩ uito rasig yt naku i rat paĩ are. Tupana uiꞌapiheg aru uikuꞌuro hamo are yn saꞌawyꞌi mekewat eꞌat pe. 
ROM.7.14	Tupana Paꞌãu miat ainapin Muisei wẽ pywiat wakuat sese Tupana wanetup hap ewy. Miꞌi ti waku maꞌato uito yt atunug i pote yt naku i rakat areineꞌen. Miꞌi tã hawyi yt Tupana ewy hin i areineꞌen wakuap nug hap ete. 
ROM.7.15	Atunug neran kahato wakuap nug hap koꞌi maꞌato yt uimikyꞌesat ewy i hawyi saꞌag nug hap tuwẽtem yn uipiit pyi. Miꞌi hawyi uiminug saꞌag uimoti te hap topyhuꞌat. 
ROM.7.16	Miꞌi hawyi atunug yt naku i turan uiwanetup hap -Waĩꞌe uhepe -Yt etunug Tupana mikyꞌesat ewy hin i e uiwanetup hap. Muisei piat ainapin hap yt ewy hin i uiwanetup hawyi -Yt etunug neiꞌo e hap ete yn Atiꞌaparap. 
ROM.7.17	Miꞌi hawyi atunug saꞌag uiwanetup hap mikyꞌesat ewy kat pote uimikyꞌesat saꞌag uipyꞌa piat poꞌog hesaika uiwewaĩ hap kai. Miꞌi pote yt atoiat kuap i uheko saꞌag. 
ROM.7.18	Miit saꞌag nug hat ewy areineꞌen uhaꞌum me. Yt kat i wakuap itote. Atunug neran wakuap wen -Hẽto e uiwanetup hap maꞌato uipiit yt ikyꞌesat i hawyi uimikyꞌesat saꞌag uipyꞌa piat uipyhyp wakuap nug hamo. 
ROM.7.19	Pyno ahãꞌãg kahato wakuap nug hap ete maꞌato yt atunug kuap i. Miꞌi hawyi yt naku i yn atunug waĩꞌe uiwanetup hap pykai. 
ROM.7.20	Miꞌi hawyi typy miit ewy areineꞌen wẽtup ok yt naku i nug hat ewy wẽtup ok waku nug hat ewy. Mekewat yt naku i nug hat uipyꞌa piat poꞌog hesaika uikai.
ROM.7.21	Pyno typy sehay tuꞌuka uipiit pe. Wẽtup sehay -Etunug o wakuap e. Wẽtup sehay -Etunug no yt naku i e. Miꞌi hawyi mekewat sehay saꞌag upi uipap tuereto hawyi mekewat Tupana mikyꞌesat koꞌi yt atunug i. Yt naku i uito are. 
ROM.7.22	Mekewat uito sese atikyꞌesat kahato Tupana ehay e hat uipap kahato Tupana piat ainapin hap upi. 
ROM.7.23	Maꞌato toineꞌen wẽtup sehay uipiit pe -Waĩ yt etunug neiꞌo Tupana mikyꞌesat e. Miꞌi hawyi typy sehay tuꞌuka uipiit pe -Ereto ro Tupana ehay upi e uiwanetup hap. -Etunug no epiit mikyꞌesat e wẽtup sehay. Miꞌi hawyi atiꞌairo uipiit mikyꞌesat ewy. Yt arẽtem kuap i uimikyꞌesat saꞌag po pyi. 
ROM.7.24	Yt naku i kahato yt uimowepiit hin i. Are paĩ uwe uwe aru uihep kuap mesuwat uheko saꞌag po pyi katupono uipiit mikyꞌesat saꞌag koꞌi uiꞌauka hat ewy topyhuꞌat. Uhekyi kahato uiꞌapiheg hap kape. 
ROM.7.25	Pyno wẽtup yn uhehakyeraꞌat kuap hat. Tupana Saꞌyru yn uihep kuap uiminug saꞌag hap po pyi. Miꞌi pote arehum kahato Tupana pe katupono yt Tupana esaika hap wywo i pote yt atunug kuap i Tupana mikyꞌesat ewy. Uiwanetup hap wywo -Waku etunug e maꞌato uipiit mikyꞌesat saꞌag esaika hap poꞌog uiwanetup waku hap nug neran hap kai. -Tupana saꞌawyꞌi areineꞌen uimikyꞌesat saꞌag nug hap po pe maꞌato miꞌi hawyi Esaꞌyru uinug pakup hawyi mesup Epo pe areineꞌen. Waku kahato En Tupana katupono Esaꞌyru Paꞌãu wo uipytꞌatnug hawyi wẽtup sehay wakuat yn uipiit pe toineꞌen.
ROM.8.1	Watunug Iesui Aiꞌakag wo hawyi wẽtup miit ewy yn watopyhuꞌat iwywo katupono watoineꞌen Iesui pe iꞌewyte toineꞌen ahepe. Miꞌi hawyi Tupana yt toꞌe hin i ahepe -En yt naku i e hap. Worohoꞌoꞌapiheg yt e i ahepe. 
ROM.8.2	Miꞌi hawyi wẽtup sehay yn aipiit pe kat pote Tupana Paꞌãu wo aipytꞌatnug. Miꞌi hawyi aipiit topyhuꞌat Iesui piit ewy. Saꞌawyꞌi te watuwat mekewat wẽtup sehay upi -Etunug no uimikyꞌesat ewy e hawyi ahiag mikyꞌesat saꞌag watunug. Miꞌi hawyi aiminug saꞌag ahekyi kahato aikuꞌuro hap kape hoꞌopot hap kape maꞌato watomohey Iesui hawyi Tupana Paꞌãu putꞌok e raꞌyn. Miꞌi hawyi Tupana Paꞌãu aihep taꞌyn aimikyꞌesat saꞌag po pyi aikuꞌuro hap wuatꞌi eꞌat piat po pyi. 
ROM.8.3	Saꞌawyꞌi Tupana ainapin kahato Muisei upi. -Miꞌi tã waku etunug e. Miꞌi tã yt naku i etunug e maꞌato mekewat eꞌat yt watunug kuap i imikyꞌesat koꞌi katupono aimikyꞌesat saꞌag aipyhyp kahato inug hap ete. Miꞌi hawyi Tupana piat ainapin hap yt aimohãpyk kuap i yt watunug i pote. -Pyno atimohãpyk miꞌiria e Tupana tuwepe. Miꞌi toꞌe hawyi toipoꞌoro Tosaꞌyru sese. Putꞌok e hawyi aiꞌewy ipiit Miit kahato Miꞌi. Toiꞌaparap kuap aito ewy wen maꞌato yt toiꞌaparap hin i. Yt karãpe i tutunug saꞌag. Toiꞌakit kahato tomikyꞌesat saꞌag nug hamuat -Yt atunug i e tuwepe. Miitꞌin mikyꞌesat saꞌag toiꞌakit yne. Miit no tuwenug hawyi aiꞌapiheg hap tutuꞌu yne ariaꞌyp posak ete. 
ROM.8.4	Koitywy Topiit wakuat wo aimoesaika. Tupana Paꞌãu wywo watuwat hawyi watunug Tupana mikyꞌesat koꞌi ainapin iwan miat hap ewy. Tupana Paꞌãu wo aipytꞌat sese hawyi yt watikyꞌesat hin i aimikyꞌesat aiwekaipywiat sehay. 
ROM.8.5	Maꞌato watuwat aimikyꞌesat saꞌag upi pote aimikyꞌesat saꞌag yn watunug. Miꞌi hawyi aiwanetup hap saꞌag ewywuat po pe watopyhuꞌat. Aheko yt naku i ewywuat saꞌag hap topyhuꞌat maꞌato Tupana Paꞌãu eiam mo watopyhuꞌat pote miꞌi hawyi watuwat Tupana Paꞌãu ehay upi. Miꞌi hawyi Tupana wanetup hap ewy topyhuꞌat aiwanetup hap. Miꞌi hawyi watunug Tupana mikyꞌesat ewy. 
ROM.8.6	Maꞌato watuwat aiwepywiat mekewat miit saꞌag wanetup hap ewywuat upi miꞌi hawyi aiwanetup hap mesuwarotiat ewy topyhuꞌat. Miꞌi hawyi yt naku i nug haria sese watopyhuꞌat hawyi aikuꞌuro hap yn topyhuꞌat. Maꞌato Tupana Paꞌãu toineꞌen aiwanetup hawuo hawyi wẽtup wanetup hap yn topyhuꞌat ahete Tupana wat ewy. Miꞌi hawyi yt kowoꞌi kowoꞌi hin i aiwanetup hap. Waku kahato aiwanetup hap topyhuꞌat. Ihay se kahato aheineꞌen hap. He kahato rakat topyhuꞌat Tupana Paꞌãu wo watuwenug hawyi. 
ROM.8.7	Karãpe watopyhuꞌat mesuwarotiaria ewy aiwanetup hawe hawyi yt watunug hin i Tupana mikyꞌesat koꞌi. Yt watunug hin i ainapin miwan miat. Pyno watikuap Tupana ehay hawyi -Pyno atunug Tupana mikyꞌesat watoꞌe maꞌato yt watunug kuap i wahãꞌãg pykai katupono aimikyꞌesat yn aiwanetup hawe yt Tupana mikyꞌesat hin i. Miꞌi pote mesuwarotiat miit ewy aimikyꞌesat koꞌi watunug hawyi yt naku i nug haria wo watopyhuꞌat. Watunug Tupana ahewanikap mo. 
ROM.8.8	Watuwat aimikyꞌesat saꞌag upi hawyi miit saꞌag ewywuat watopyhuꞌat mesuwarote. Miꞌi hawyi yt kat i aiminug koꞌi topyhuꞌat Tupana mowepiit hamo. 
ROM.8.9	Maꞌato aito yt miꞌi tã hin i. Yt watuwat hin i aimikyꞌesat saꞌag kyꞌesat hap nug hamo iꞌewyte yt ahewaure kaꞌa hin i mekewat sehay kape. Wẽtup sehay upi raꞌyn watuwat katupono Tupana Paꞌãu toineꞌen ahepe mio. Maꞌato uwe uwe yt Aipotypot Iesui Paꞌãu yt eiam i miꞌi hat ti yt Tupana emiit hin i katupono Tupana emiit no Iesui Paꞌãu eiam yn teꞌeropyhuꞌat. 
ROM.8.10	Maꞌato Aipotypot Iesui Paꞌãu wakuat wo aipytꞌat pote aipiit mikyꞌesat saꞌag hap ikuꞌuro rakat ewy topyhuꞌat katupono aipaꞌãu moieineꞌen wuatꞌi eꞌat piat hap toineꞌen ahete. Aipiit ikuꞌuro aru iraniaꞌin ewy katupono saꞌawyꞌi watunug neran saꞌag yn mote Tupana Paꞌãu wakuap aimoesaika kahato ahãꞌãg hap akit hamo Iesui miehakyeraꞌat koꞌi pote. 
ROM.8.11	Saꞌawyꞌi Tupana Paꞌãu timoieineꞌen Iesui piit ikuꞌuro hawyi. Taꞌi Tupana Paꞌãu hesaika kahato miitꞌin moieineꞌen hamo. Miꞌi ti toineꞌen ahepuo. Aipiit ikuꞌuro hawyi Tupana Paꞌãu toineꞌen aimoieineꞌen hamuat Iesui wat ewy. Pywo pe ti Iesui piit ewy Tupana Paꞌãu esaika hap toineꞌen aipiit moieineꞌen hamuat.
ROM.8.12	Uiwyriaꞌin Iesui mohey haria yt kat hamo i koitywy watuwat saꞌawyꞌi wuat aimikyꞌesat saꞌag koꞌi kape katupono yt watoineꞌen poꞌog i aimikyꞌesat saꞌag po pe. Areineꞌen Aipotypot Aikaꞌiwat po pe hawyi yn waku are -Tupana arehum ewowi. Uihep taꞌyn uimikyꞌesat saꞌag po pyi. 
ROM.8.13	Pyno aipiit mikyꞌesat saꞌag kyꞌesat hap kape yn watuwepotpap pote aiꞌapiheg hap yn topyhuꞌat ahete aikuꞌuro hap. Waku watoꞌe Tupana Paꞌãu me -Etiꞌakit ro uimikyꞌesat saꞌag kyꞌesat hap watoꞌe Tupana Paꞌãu me. Miꞌi hawyi Tupana Paꞌãu aimoieineꞌen kahato. 
ROM.8.14	Uwe uwe Tupana Paꞌãu piat topoꞌoro hap upi topyhuꞌat miꞌi hat topyhuꞌat Tupana sakiꞌytꞌin Tupana saꞌyruꞌin e. 
ROM.8.15	Katupono Tupana tum naꞌyn Topaꞌãu aikyꞌe haype. Yt aimogyt hamo i yt aimokenꞌẽ hamo i katupono Tupana Paꞌãu iwese kahato. Aiꞌapykok hamo aimowepiit hamo yn toikyꞌesat. Tupana Paꞌãu aimoherep Tupana saꞌyruꞌin wo hakiꞌytꞌin wo hawyi watuwak -Papai Papai watoꞌe Tupana pe. Uiꞌywot kahato En watoꞌe Tupana pe. 
ROM.8.16	Miꞌi hawyi Tupana Paꞌãu aipaꞌãu wywo wẽtup Paꞌãu ewy yn topyhuꞌat -Tupana mepytꞌin eipe e. Tupana Paꞌãu ahepe miꞌi pote aiꞌãu -Pywo e. 
ROM.8.17	Pyno mesup Tupana mepytꞌin koꞌi aito pote Tupana mimopyhuꞌat wuatꞌi eꞌat pe katupono Aiꞌywot Tupana pote Iesui Aheykeꞌet pote aito iꞌywytꞌin inytꞌin wẽtup sok yn aitoria pote. Tupana ekat yne aiwatnuat koꞌi imepytꞌin aito pote. Aheykeꞌet motypot hap eꞌat pe aito iꞌewyte aimotypot hap toineꞌen imohey haria aito pote. Aheykeꞌet Aikywyt hoꞌopot kahato ahehakyeraꞌat hamo miꞌi pote waku kahato wahoꞌopot Aheykeꞌet Aikywyt ehay moherep hamo katupono wẽtup sok yn Tupana mipoityro koꞌi aito. Aheykeꞌet Aikywyt motypot hap eꞌat pe aimotypot iwywo hap topyhuꞌat.
ROM.8.18	Ahoꞌopot kahato mesuwe uito Pauru. Koitywy ahoꞌopot hap eꞌat kahato. Koran ni miitꞌin mimosoꞌopot koꞌi kahato watoineꞌen maꞌato Iesui motypot hap eꞌat pe Tupana mimotypot no kahato watopyhuꞌat. Mekewat eꞌat pe aito iꞌewyte Tupana mimotypot kahato wo watopyhuꞌat. Aimotypot Iesui wywo hap eꞌat pe aru poꞌog iwato mesup eꞌat piat wahoꞌopot mesuwarotiat. Taꞌi waku watoꞌe ahoꞌopot kahato hawe -Koitywy ahoꞌopot kahato Iesui wanikap po upi maꞌato typy sakpo are poꞌog Tupana mimotypot no areineꞌen wuatꞌi eꞌat piat ahoꞌopot hap saꞌup waku watoꞌe. 
ROM.8.19	Yne Tupana minug koꞌi hekatup haria wo teꞌeropyhuꞌat katupono taꞌatukuap teran kahato uwe uwe Tupana saꞌyruꞌin Tupana sakiꞌytꞌin Tupana mimoherep hap kuap hamo taꞌatuhekatup kahato. 
ROM.8.20	Tupana minug koꞌi mesuwarotiat ikahu kahato maꞌato mesuwe toineꞌen hawyi ikuꞌuro yne katupono aiꞌaparap hawyi Tupana tiꞌatuꞌuhu yne tominug iꞌatumosoꞌopot hamuat ipap hamuat aiminug saꞌag upi. Miꞌi pote ikuꞌuro rakaria wo tukupteꞌen yne yt taꞌatumikyꞌesat ewy i. Watomohey Iesui hawyi -Wuatꞌi eꞌat piaria eweipyhuꞌat aru e Tupana ahepe. Miꞌi pote aheineꞌen hap ipakup i hap kape mesup wahekatup kahato imohey hap wywo. 
ROM.8.21	Guꞌuro po pe watoineꞌen yne aitoria map haria -Uipiit aru tuwemopyyp e hap yn aiwanetup hawe. Yne mesuwat yi totiaria wemopyp hanuaria topap hawyi watoꞌe aiwanetup hawe. Iꞌewyte yne aihũria yne miat koꞌi yne mikoi yne aiminug koꞌi ikahuro rakatno tukupteꞌen watoꞌe. Watiꞌaparap saꞌawyꞌi hawyi ikuꞌuro rakaria wo watukupteꞌen watoꞌe. Maꞌato miꞌi pykai watomohey kahato -Meiũran aru tuut waku hap ahete i watoꞌe aipyꞌa pe. Tupana aru aihep mesuwat guꞌuro po pyi watoꞌe. Waku pe aru watoineꞌen watoꞌe iraniaꞌin Iesui mohey haria pe kat pote Tupana saꞌyruꞌin Tupana sakiꞌytꞌin aito pote ti aru waku sese puo watoineꞌen wẽtup miit ewy yn watoineꞌen Iesui piit ewywuat watoꞌe. Watuwẽtem guꞌuro po pyi hap eꞌat pe aru yne mesuwarote aiꞌewy topyhuꞌat i raꞌyn gaꞌapy yi yꞌy waku pe i raꞌyn tukupteꞌen wuatꞌi eꞌat pe aiꞌewy watoꞌe aipyꞌa pe Tupana mohey hap wywo. 
ROM.8.22	Nimo te mesup te yne Tupana minug koꞌi -Waku pe watukupteꞌen aru iꞌatuꞌe iꞌewyte watoꞌe. Maꞌato koitywy wahoꞌopot kahato aheineꞌen hap ete mesuwarote iꞌatuꞌe miat koꞌi pira koꞌi weita koꞌi iꞌewyte watoꞌe. Taꞌi yne Tupana minug koꞌi haty potiat kak iꞌatuꞌe kak iꞌatuꞌe hap ewy tukupteꞌen mesuwe. Aikotã hirokat haty potiat ewy ahatek ahatek hap kahato topyhuꞌat mesuwe. 
ROM.8.23	Hoꞌopot haria sok Tupana minug koꞌi mesuwarotiaria. Saꞌawyꞌi ainug hap eꞌat pe waku pe watoineꞌen maꞌato mesup yne raꞌyn hoꞌopot haria wo tukupteꞌen e. Aito Iesui mohey haria hoꞌopot haria wo kahato watoineꞌen Tupana tum naꞌyn ahepe Topaꞌãu pykai. Haty kahato hap ahete pote kyn kyn watoꞌe aipyꞌa pe -Uruikyꞌesat kahato urupiit yt ikahuro rakat i watoꞌe Tupana pe. Urunug no esakiꞌytꞌin esaꞌyruꞌin sese wo watoꞌe. Waku pe urutukupteꞌen teran yt kat i uruꞌarot hap wywo. Uruwemowepiit hap yn mywo sese watoineꞌen neran watoꞌe Tupana pe kyn kyn aiꞌe hap wywo. 
ROM.8.24	Mio tã watoꞌe Tupana pe -Uruimohey kahato eꞌe hap ewywuat watoꞌe. Yne yne nug hat ereineꞌen hap uruimohey watoꞌe. Wuatꞌi -Atunug aru eꞌe hap koꞌi ewywuat hap uruimohey kahato watoꞌe. -Uimohey pote worohoꞌoehakyeraꞌat wuatꞌi eꞌat pe eꞌe hap ewywuat ti uruimohey watoꞌe. Maꞌato koitywy yt putꞌok e i te eꞌe hap ewywuat pykai uruimohey te watoꞌe. Yt karãpe i urutaꞌakasa Esaꞌyru urueha wywo te maꞌato uruimohey miꞌi yn uruehakyeraꞌat kuap hat urupyꞌa pe watoꞌe Tupana pe. Yt urutaꞌakasa i te Esaꞌyru wen urueha pe maꞌato miꞌi pykai uruimohey kahato tuut aru eꞌe hap ewywuat Tupana watoꞌe. Mesup sehay toineꞌen urumimohey mekewat eꞌat pe aru urutaꞌakasa eꞌe hap ewywuat heremo raꞌyn eꞌe hap watoꞌe. Maꞌato yt naku i watoꞌe Tupana pe -Urutaꞌakasa En urueha wo miꞌi pote uruimohey En yt naku i watoꞌe. Urutaꞌakasa Tupana kape aheha wo hawyi heremo raꞌyn toineꞌen aheha pe. Heremo raꞌyn toineꞌen aimimohey. Miꞌi tupono wẽtup aimimohey ewywuat toineꞌen yt saꞌawyꞌi wuat aimimohey ewy hin i. Heremo raꞌyn ahehamo Tupana pote yt wahekatup kuap i poꞌog tuut irane hap. 
ROM.8.25	Maꞌato yt toineꞌen i ahehamo pote imohey hap wywo yn wahekatup -Ariot i aru e hap ewy. Yt watiwaure hin i ahepiat imohey hap. Wahekatup imohey hap wywo yt heremo i pykai.
ROM.8.26	Karãpe ahehay Tupana kape turan yt watikuap hin i kat som waku wahẽtup kat som yt naku i wahẽtup katupono aiweꞌeg hap yt putꞌok e kat som waku watoꞌe Tupana pe ahehay wo hap ete. Maꞌato miꞌi turan Tupana Paꞌãu Wakuat putꞌok e ahete aipowyro hamo ahehay Tupana kape aiꞌe hap moherep hamo aiwẽ pyi hawyi aiwywo kahato toineꞌen Ipaꞌãu ahehay tewowiat ete aipowyro kahato ahehay Tupana kapiat hamuat. Miꞌi hawyi aipiit pyi aipyꞌa pyi aiwanetup hap pyi Ipaꞌãu ihay kahato Tupana wywo aiwẽ pyi. Yt watikuap kuap i kat som waku watoꞌe hawyi Tupana Paꞌãu ihay aipyꞌa pyi aikotã kyn kyn watoꞌe hap ewy hawyi kat som waku Tupana mikyꞌesat ewy toimoherep Tupana pe aiwẽ pyi. 
ROM.8.27	Tupana yt ahehay se kape hin i ihaꞌat maꞌato aipyꞌa kape aiwanetup hap kape ihaꞌat kat watoꞌe som aipyꞌa pyi hap kape ihaꞌat. Toikuap kahato Topaꞌãu pusu aipiit pywiat hap. Topaꞌãu wanetup hap kat som watoꞌe teran hap toikuap hawyi Ipaꞌãu timoherep aimiẽtup koꞌi Aiꞌywot pe. Tupana Paꞌãu ni ihay kuap Tupana wywo aimiẽtup moherep hamo. Toikuap kahato Tupana mikyꞌesat koꞌi hawyi ahẽtup turan toimoherep ahepe tomikyꞌesat ewywuat koꞌi pyi ihay tomikyꞌesat koꞌi aimikyꞌesat ewy. 
ROM.8.28	Watikyꞌe sese Tupana pote iꞌewyte imikyꞌesat nug haria wo watoineꞌen. Miꞌi pote Tupana ipotpap kahato aikawiatno. Pywo ti rat aikotã aikotã topyhuꞌat ahete sio waku sio yt hap puo ipotpap kahato aikawiatno. Putꞌok e ahete aimowepiit hap sio ahatek hap toineꞌen aikawiatno kahato Tupana. Aito Tupana tokyꞌe haria iꞌewyte imikyꞌesat nug kahato haria wo pote ipotpap kahato aipowyro hamuat aipoityro hamuat waku nug hamuat.
ROM.8.29	Yt aheineꞌen i te hap eꞌat turan Tupana aikuap taꞌyn. Taꞌi ainug hap eꞌat eꞌyian mete Tupana aikuap. -Taꞌi miꞌiria wyti aru Uhaꞌyru mohey hanuaria tukupteꞌen e tuwepe nimo te yt uwe i aito hap eꞌat pe. Uhaꞌyru mohey haria wo aru atiꞌatunug Uhaꞌyru ewywuaria Taꞌatueykeꞌet ewywuaria Taꞌatukywyt ewy atunug miꞌiria Uhaꞌyru watꞌypꞌi wo hap atiꞌatunug miꞌiria e tuwepe nimo te yt uwe i aito hap eꞌat pe. Uhaꞌyru mohey haria wyti aru atiꞌatuꞌairo uhemiitꞌin sese wo e Tupana topyꞌa pe nimo te yt uwe i te toineꞌen mesuwarote turan. 
ROM.8.30	Pyno saꞌawyꞌi sese Tupana aiꞌairo atipy pe. Miꞌi hawyi putꞌok watoꞌe aiꞌywãꞌĩ hap hawyi watoineꞌen mesuwat yi tote hawyi watomohey Haꞌyru hawyi Tupana aikay kay tuwewawi towatnuaria sese wo. Miꞌi hawyi -Waku kahato uipyꞌa pe uiwanetup hawe eweikupteꞌen e ahepe. Pywo ti rat worohoꞌonug eiperia uhaꞌyruꞌin uhakiꞌytꞌin sese wo e. Karãpe putꞌok e uimotypot hap eꞌat sese mesuwarote hap eꞌat pe uimimotypot haria wo aru eweikupteꞌen e. Mekewat eꞌat pe aikotã miitꞌin uimotypot hap ewywuat miitꞌin mimotypot wo eweikupteꞌen are e Tupana ahetiat yt kat i te aheineꞌen turan.
ROM.8.31	Waku kahato Tupana katupono aikyꞌe hap wywo tutunug yne aikawiatno hap. Nimo pyi mesup te iꞌewyte mukiꞌite te aikai yn Tupana toineꞌen. Tupana toineꞌen aiwy kahato hawyi yt uwe i ahewanikaptia aiꞌakit kuap. 
ROM.8.32	Tutum naꞌyn ahepe Tosaꞌyru sese Tomikyꞌe poꞌog ahehakyeraꞌat hamo ikuꞌuro aikyꞌe hap upi. Tupana hegyiꞌat kahato. Tosaꞌyru po pyi mesup tutum neran ahepe yt kat saꞌup i yne yne yt kat i te aipo piat rakat ahehakyeraꞌat tuwy. 
ROM.8.33	Koitywy Tupana toꞌe ahetiat -Yt kat i saꞌag atipuẽti Uhaꞌyru mohey haria kai uiwanetup hawe e katupono uimiꞌairoria kahato miꞌiria e Tupana. Yt kan hamo i iraniaꞌin teꞌeroꞌe uhepe -Yt naku i kahato Esaꞌyru mohey haria katupono miꞌiria ti uimimoewaku koꞌi sese e Tupana ahepiat. 
ROM.8.34	Tupana mimoewaku koꞌi kahato aito pote yt uwe i toꞌe kuap ahepe -Tupana miꞌapiheg koꞌi wo aru eweikupteꞌen yt iꞌatuꞌe kuap i. Yt miꞌi tã hin i aru e Tupana ahepiat. Tupana Mipoꞌoro Wuatꞌi Miitꞌin Porekuat nuat ikuꞌuro wuatꞌi miitꞌin apiheg hap koꞌi u hamo. Ikuꞌuro hawyi tuwẽtem guꞌuro pyi miitꞌin moieineꞌen wuatꞌi eꞌat piat hamo. Mio raꞌyn toineꞌen atipy pe apyk pe Tupana po ran kai imohey haria imimohãpyk haria moherep hamuat. Taꞌi watomohey hawyi imimohãpyk haria wo watukupteꞌen Tupana wanetup hawe. -Waku kahato uimohey haria koꞌi e yn ahepe Tupana ahetiatno iraniaꞌin me ahewanikaptia pe. 
ROM.8.35	-Worohoꞌokyꞌe kahato eipe e Aikaꞌiwat Iesui ahepe. Yt kat i hin i aihep kuap Aikaꞌiwat po pyi. Ahatek hap apo aihep kuap Aikyꞌe hat po pyi. Yt hin i watoꞌe are. Ahoꞌopot hap apo aihep kuap Aipotypot Iesui po pyi. Yt hin i watoꞌe. Miitꞌin mikyryꞌi ahetiat hap pupi apo aihep kuap Aiꞌakag po pyi. Yt hin i watoꞌe. Ahesyꞌat hap apo pupi aihep kuap Tupana Mipoꞌoro Aiporekuat nuat po pyi. Yt hin i watoꞌe are. Yt ahekat hin i hap apo aihep kuap Aikyꞌe hat po pyi. Yt hin i watoꞌe. Iraniaꞌin aiꞌauka teran haria pupi apo aihep kuap Aikaꞌiwat po pyi. Yt hin i watoꞌe. Aikuꞌuro hap apo aihep kuap Aikyꞌe sese hat po pyi. Yt hin i watoꞌe. 
ROM.8.36	Taꞌi yt kat i aihep kuap Aikaꞌiwat Aikyꞌe hat po pyi watoꞌe katupono mio tã e morekuat Tawi tuwepy hawuo tomiwan me -Tupana uruhoꞌopot kahato mesuwe emohey haria uruto pote e. Emohey haria pote uruꞌauka teran haria typyꞌi kahato rakaria tukupteꞌen mesuwe e. Yne eꞌat pe uruꞌauka teran aat e. Tupana ienuk koro hap eꞌat pe uruiꞌatuꞌuka kahato uruhũria urumiꞌu wo. Miꞌi hap ewywuat rẽ uruwanikaptia urukat uruꞌatuꞌuka hamo mesup mesuwe Mehin are e morekuat Tawi tuwepy hawe tomiwan me. 
ROM.8.37	Pyno morekuat Tawi ewy kahato watopyhuꞌat mesuwarote hoꞌopot haria maꞌato miꞌi pykai yt watoiat hin i Aikyꞌe hat Iesui are katupono Aikaꞌiwat ti aimoesaika kahato aiꞌakit hap pupi. Miꞌi hawyi Aikyꞌe hat Koro toineꞌen aiwywo aat kaꞌap wuatꞌi aiꞌakit hap akit hamuat. Miꞌi pote ti watoineꞌen ahesurara akag ewy. Aikotã surara poꞌog hesaika rakat torannia kawiat ewywuat watoineꞌen mesuwarote yne yt naku i akit hamuat. 
ROM.8.38	Pywo ti rat mesup taꞌyn atikuap kahato raꞌyn yt kat i hin i aihep kuap Aikyꞌe hat po pywiat. Aikuꞌuro hawyi watoineꞌen kahato te Ahekatuwy po pe. Aheineꞌen saꞌag kahato mesuwarotiat hap iꞌewyte yt aihep kuap i Aiwy po pyi hap atikuap taꞌyn. Iꞌewyte atipy piaria yt aipohari kuap i Aiꞌapykok hat aikyꞌe hap ete. Miꞌi hawyi morekuaria mesuwarotiaria iꞌewyte yt aipohari kuap i Aipotypot Iesui po pyi. Pywo ti rat ahiag iꞌewyte ahiagnia wy yt aihep kuap i Tupana po pyi katupono aikyꞌe wuatꞌi eꞌat pe. Taꞌi gaꞌatpo te mesup te iꞌewyte mukiꞌite watoineꞌen ipo pe wuatꞌi eꞌat pe. Yt kat i hin i aipohari kuap aito Iesui mohey haria Aikyꞌe hat Koro po pyi. 
ROM.8.39	Taꞌi yt uwe hin i mesuwarotiaria tipohari kuap aito Tupana po pyi. Iꞌewyte yt uwe hin i wy mesuwat yi ywytꞌokpypiaria aihep kuap aito Aikyꞌe hat po pyi. Yt uwe hin i gaꞌapy puaria wy aipyhyp kuap Aikyꞌe kahato hat Tupana kape Tosaꞌyru Aipotypot Akag mohey haria aito pote e.
ROM.9.1	Uiwyriaꞌin Iuteuria ywania uhehay teran eiwywo uimiwan me mesuwe. Eiperia ti uheinytꞌin koꞌi iꞌewyte uheꞌykeꞌetꞌin koꞌi are. Uito ti Pauru eheywyt eikywyt sese ewy areineꞌen katupono ahaꞌaseꞌi pot Aparãu mote. 
ROM.9.2	Pywo pe ti worohoꞌokyꞌe kahato eiperia uiꞌywania Iuteuria. Pywo ti rat worohoꞌoekyi teran eiperia yne Tupana Mipoꞌoro Aipotypot Iesui kape uhepiat eimuꞌe hamo maꞌato yt uimohey i eipe. Haty kahato uipyꞌa piat wywo ahẽtup ehepe -Eweimohey ro Iesui eipyꞌa pe Iesui ti Tupana Mipoꞌoro Aiporekuat nuat hap eweimohey ro are. Haty kahato uipyꞌa pe uiꞌywania katupono yt eweimohey i te Iesui. Pywo pe ti yt uheso hin i Tupana Paꞌãu uipyꞌa piat tikuap kahato yt uheso i hap worohoꞌoekyi teran eipe torannia Iesui kape uhepiat eikyꞌe hap wywo are. Atikuap yt uheso i hap. Karãpe arewanetup uity uiꞌywot ywania Iuteuria kape hawyi arewak kahato uipyꞌa puo katupono haty kahato uhete hap toineꞌen uipyꞌa puo. Haty hap ewywuat toineꞌen aat kaꞌap uiwanetup hawe katupono uiꞌywania uhaꞌaseꞌiꞌin koꞌi uhaꞌyruꞌin koꞌi uhakiꞌytꞌin koꞌi uityꞌin koꞌi uiꞌywotꞌin koꞌi yt Iesui mohey haria hin i wo tukupteꞌen mote. Iuteuria atuehakyeraꞌat teran hap ahatyꞌu kahato uipyꞌa pe are. Yt uheso hin i. Tupana tikuap kahato yt uheso hin i hap. 
ROM.9.3	Wẽtup eꞌat pe areꞌe Tupana pe -Pyno waku uiꞌapiheg uiꞌywania ehakyeraꞌat hamo are. Waku areineꞌen ekuasa hatno hawyi waku uipoꞌoro aria wato kape uiꞌapiheg hatno uiꞌywania ehakyeraꞌat hamo are. Atikyꞌesat kahato uiꞌywania tukupteꞌen emiehakyeraꞌat koꞌi Tupana are. Miꞌi hap upi waku uihep Iesui po pyi uiꞌapiheg hamuat uiꞌywania emiehakyeraꞌat wo tukupteꞌen aru areꞌe saꞌawyꞌi Tupana pe yt kat i uheso hap wywo. 
ROM.9.4	Meiũpe uhehay teran eiwywo uiꞌywania Iuteuria etiat sehay. Saꞌawyꞌi sese te mesup te uiꞌywania Iuteuria tukupteꞌen kahato Tupana miꞌairo sese koꞌi e. Nimo te pyi raꞌyn Tupana saꞌyruꞌin koꞌi ewywuat Tupana sakiꞌytꞌin koꞌi ewywuat wo tukupteꞌen uruꞌywania. Miꞌiria ti Tupana mimotypot kahato tukupteꞌen. Miꞌiria pe uruꞌywania puo saꞌawyꞌi Tupana timoherep tehay miwan miat yne iꞌewyte tomotypot hap iꞌewyte tẽtyhot hap. Miꞌiria pe saꞌawyꞌi -Worohoꞌopoityro yne eꞌat e uruꞌywania pe urueꞌaseꞌiꞌin me. Saꞌawyꞌi Tupana toꞌe -Worohoꞌopoityro aru yne eꞌat pe aru uiꞌe hap ewy e. Atunug aru uimotypot yat koro eipyꞌasetpe e saꞌawyꞌi uruepe. Taꞌi saꞌawyꞌi Tupana toꞌe -Atunug aru eipiit kawiat Uimipoꞌoro Wuatꞌi Porekuat nuat hat e urueꞌaseꞌiꞌin me. Urueꞌaseꞌiꞌin saꞌawyꞌi Tupana wywo iꞌatuehay kahato rakaria. 
ROM.9.5	Urueꞌaseꞌi sese ti mekewat Aparãu e hap het rakat iꞌewyte urueꞌaseꞌiꞌin koꞌi ti mekewat aseꞌi Isaki iꞌewyte mekewat aseꞌi Isareu e hap het rakat. Miꞌiria ti saꞌawyꞌi hewyry kahato Tupana wywuat rakaria. Pywo ti Tupana kuap haria akag koꞌi uruꞌywania saꞌawyꞌi tukupteꞌen. Saꞌawyꞌi iraniaꞌin ywania eiperia Humanu ywania ewywuaria yt tikuap hin i Tupana sese maꞌato miꞌi hap eꞌat pe uruꞌywania tikuap sakpo Tupana sese. Uruꞌywania saipepiat sese Iesui tuwemoherep. Urupiit ewywuat kahato Iesui tuwemoherep. Taꞌi uruꞌywania piit ewywuat kahato Iesui piit toineꞌen. Tupana Mipoꞌoro Aiporekuat nuat ty ti Iuteu kawiat. Miꞌi pote waku watuwehum kahato Tupana ete -Tupana watuwehum kahato ewowi katupono erepuꞌi nug hawyi ereineꞌen kahato aipyꞌasetpe Aiꞌakag wo. Watomotypot En ni wuatꞌi eꞌat pe. Waku raꞌyn waku raꞌyn waku watoꞌe Tupana pe.
ROM.9.6	Saꞌawyꞌi Tupana toꞌe urueꞌaseꞌi Aparãu eharyꞌi mana Sara pe -9 ewaty putꞌok e hawyi araꞌaipok i ewowi mana hawyi wyti aru emepyt raꞌyn toineꞌen e Tupana tope hawyi hupiꞌa raꞌyn maꞌato mana Sara iporo sese pykai. Yt karãpe i Tupana tiꞌaparap -Atunug aru uiꞌe hap ewy hap ete. Miꞌi hawyi 9 ewaty hawyi taꞌaipok hawyi mana Sara imepyt a raꞌyn. Mekewat Aparãu saꞌyru Isaki tuwemoherep taꞌyn itote imepyt raꞌyn Tupana e hap ewywuat. Miꞌi hawyi Tupana toꞌe -Isaki ti uimiꞌairo sese e. Isaki saipepiaria ti uhemiitꞌin sese tukupteꞌen e. Isaki ywania wyti aru uiꞌywania mesuwat yi tote tukupteꞌen aru wuatꞌi eꞌat pe e Tupana urueꞌaseꞌi pot pe. 
ROM.9.7	Maꞌato tukupteꞌen kahato Aparãu saꞌyruꞌin yt Isaki kaipywiat i. Miꞌiria ti wẽtup ok Aparãu eharyꞌi kaipywiat tukupteꞌen wy wẽtup ywania mekewat haryporia Isaki ywania kawiat mana Sara eropat hat mepyt. Miꞌiria ete Tupana toꞌe -Aparãu esaipepiat sese ti Sara mepyt Isaki e hap het rakat are e. Uiwanetup hawe Isaki yn esaꞌyru sese e. Miꞌi emepyt kawiat wyti aru atiꞌatumoherep emiariru sem koꞌi e. Isaki saꞌyru kawiat atiꞌatumoherep eꞌywania sese mesuwe mehin e Tupana saꞌawyꞌi urueꞌaseꞌi Aparãu me. 
ROM.9.8	Mekewat ewary wẽtup ok Sara emiit kaipyi emepyt rẽ wen maꞌato Isaki yn ni esaꞌyru sese uimiꞌairo watꞌyp sese yn ni are e Tupana. Eharyꞌi mana Sara iporo rakat kaipywiat yt myhuꞌat hat i raꞌyn kaipywiat yn ni aru ewatꞌyp sese toineꞌen mehin e Tupana urueꞌaseꞌi Aparãu me. 
ROM.9.9	Mio tã e ti Tupana uruehary Sara pe -Mukiꞌite mukiꞌite 9 ewaty tokosap hawyi wyti aru toineꞌen emepyt epiit sese kaipywiat tuwemoherep aru uiꞌe hap ewy e Tupana saꞌawyꞌi mana Sara pe. Miꞌi hawyi topyhuꞌat iꞌe hap ewy raꞌyn. Iporo sese pykai yt imepyt i rakat pykai mana Sara tomoherep tomepyt Isaki Tupana e hap ewy raꞌyn. 
ROM.9.10	Miꞌi hawyi Isaki totag naꞌyn hawyi totat teharyꞌi Hepeka e hap het rakat. Miꞌi hawyi iharyꞌi hawyi hupiꞌa hawyi imepyt raꞌyn typy ok ipat rakaria haꞌyruꞌin tuwemoherep mana Hepeka pyi. 
ROM.9.11	Maꞌato saꞌawyꞌi Isaki saꞌyruꞌin wemoherep hap eꞌyian mete Tupana toꞌe mana Hepeka pe -Emepyt ipat rakat saꞌawyꞌi wuat wẽtem yianmiat hat ti aru topyhuꞌat eropat hanuat e Hepeka pe. Miꞌi hawyi iykeꞌet topyhuꞌat toꞌywyt eropat hatno Tupana e hap ewy imikyꞌesat ewy tutunug. Miꞌi hawyi imepyt Iako topyhuꞌat Isaki saipepiat sese. -Atiꞌairo ipat ok watꞌypꞌi Iako e Tupana iꞌatuꞌywaĩꞌĩ hap eꞌyian mete. 
ROM.9.12	Miꞌi hap tohenoi iꞌatuty Hepeka pe yian mete Isaki saꞌyruꞌin ipat rakaria minug etiat Iako yt kat i te wakuap nug kuap sio waku sio yt hap eꞌyian mete Tupana tiꞌairo. Yt hewaku hap upi i toiꞌairo Iako. Koitywy aito tuwepyi te Tupana aiꞌairo aikay kay tuwewawi hap. 
ROM.9.13	Katupono iꞌatuꞌywaĩꞌĩ hap eꞌyian mete Tupana toꞌe -Uimikyꞌe kahato Iako uimiꞌairo kahato e maꞌato iykeꞌet Esaꞌu piat -Yt uimikyꞌe i kahato e.
ROM.9.14	-Taꞌi Tupana yt naku i iꞌatuꞌe iraniaꞌin. Yt hãpyk i kahato katupono toiꞌairo Iako hawyi yt toikyꞌesat i Esaꞌu iꞌatuꞌe iraniaꞌin. Yt ahewaku hap upi i aiꞌairo pote yt naku i Tupana toineꞌen iꞌatuꞌe saꞌag iraniaꞌin Iako emiariruꞌin me uruepe. 
ROM.9.15	Yt miꞌi tã hin i ti rat uiwyriaꞌin are katupono waku kahato Tupana toineꞌen. Nimo te Tupana toꞌe ahaꞌaseꞌi Muisei pe -Areineꞌen iwese kahato rakat e. Miꞌi pote ti atiꞌatuehakyeraꞌat kahato miitꞌin uipyꞌa pyi uimiꞌairo koꞌi e. Atiꞌatuehakyeraꞌat teran miitꞌin mote atikyꞌe kahato miit uimikyꞌesat oktan e. Atiꞌairo miit uhemiit no uimikyꞌesat upi yt iꞌatuewaku hap upi i atiꞌairo uheropat hanuat e Tupana. 
ROM.9.16	Wẽtup ok miit ihakyꞌeꞌi uhepe rakat atekyi uhowowi uiwepyi sio waku rakat sio yt e. Uito ti Tupana pote atunug uimikyꞌesat ewy e. Uito Tupana pote uiwepyi atiꞌatuꞌairo miitꞌin uipyꞌa pyi uimikyꞌesat ewy e Tupana saꞌawyꞌi Muisei pe. Mio tã e hap kaipyi watikuap taꞌyn yt ahewaku hap upi i Tupana aikyꞌe hap maꞌato towese hap kaipyi ahehakyeraꞌat hap watikuap. 
ROM.9.17	Saꞌawyꞌi Tupana toꞌe morekuat yi Esitu piat Warãu e hap het rakat pe -Uiwepyi woroꞌairo morekuat no mesuwat yi tote e. Ereineꞌen morekuat yi Esitu pe hawyi eminug yt naku i hap koꞌi kaipyi wuatꞌi miitꞌin mesuwarote uhet kuap haria teꞌeropyhuꞌat. Katupono atimoherep kahato irane uhesaika hap hawyi atiporenotem uhemiitꞌin Iuteu ywania epo pyi e Tupana morekuat Warãu me temiitꞌin ewanikap sese pe. 
ROM.9.18	Miꞌi pote mesup te Tupana topyhuꞌat iwese rakatno tomikyꞌesat oktan maꞌato iraniaꞌin ipyꞌahak takaria pe toiꞌatumopyꞌahak poꞌog neꞌi tuwepyi tomikyꞌesat ewy.
ROM.9.19	Mio tã iꞌatuꞌe iraniaꞌin -Tupana ti yt naku i katupono tomikyꞌesat ewy mesuwarote tutunug iꞌatuꞌe saꞌag. -Yt hãpyk hin i etunug Tupana iꞌatuꞌe iraniaꞌin ipyꞌa heg nakaria. Toiꞌatumopyꞌahak kahato poꞌog tehay wo tuweete iꞌatuꞌe. Pyno aikotã aru toiꞌatuꞌapiheg tomimopyꞌahak haria iꞌatuminug saꞌag ete iꞌatuꞌe. Tupana tomikyꞌesat ewy yn inug mote yt watuwewãi kuap i Tupana kape. Yt watinapin kuap i pote Tupana katupono tomikyꞌesat ewywuat yn tutunug iꞌatuꞌe iraniaꞌin. Miꞌiria pe areꞌe -Yt eweiwesat saꞌag neiꞌo Tupana are katupono aito yi ewywuat yi og ahemyyp nug hap ewywuat aito are iꞌatuepe. Miꞌi hawyi Tupana ainug ahemyyp nug hat ewy. 
ROM.9.20	Yt naku i watoꞌe Tupana kape -Kat pote uinug miꞌi tã Uhyt Mimi watoꞌe tope. Yt naku i watoꞌe -Yt uimikyꞌesat ewy hin i uinug watoꞌe Tupana pe are. Mio tã watoꞌe pote watopyhuꞌat aikotã yi og yt kan hamo i yt naku i ahemyyp nug hamuat rakat ewy. -Yt uinug neiꞌo emikyꞌesat ewy watoꞌe saꞌag. Uinug no Tupana uimikyꞌesat ewy watoꞌe pote watopyhuꞌat yt ikahu hin i rakat yi og saꞌag myyp nug hat po pe hap ewy. Myyp tutunug hawyi yt kan hamo i topyhuꞌat yi og saꞌag kawiat i pote pokꞌe meremo aria pe tosey hawyi. Miꞌi hap ewy kahato aitoria aiwepyi aimikyꞌesat yn watikyꞌesat hawyi. Tupana po pe watoineꞌen wen maꞌato yt aimokahu kuap i tomikyꞌesat ewywuat. 
ROM.9.21	Miꞌi hap ewy kamuti nug hat po pe yi og wakuat hawyi tutunug tomikyꞌesat ewywuat. -Koitywy atunug mesuwat yi og kawiat typy kamuti e tuwepe. Wẽtup kamuti atunug miitꞌin mipun eiam yt ikahu i rakat. Maꞌato wẽtup atunug kamuti ikahu kahato rakat uiꞌyat painug hamuat e tuwepe hawyi tutunug naꞌyn typy kamuti yi og kawiat tomikyꞌesat ewy. Typy kamuti wẽtup yi og kaipyi yn tomikyꞌesat ewy. Miꞌi hap ewy ti Tupana tunug aito tomikyꞌesat ewy. 
ROM.9.22	Taꞌi kamuti nug hat ewy Tupana ainug tomikyꞌesat ewy. Yi og saꞌag mote kamuti nug hat ipyꞌahak kahato yt tutunug kuap i kamuti yi og saꞌag mote. Miꞌi hawyi -Yt kat hamo i mesuwat yi og toꞌe hawyi toipun pya toꞌyat pyi. Toiꞌapok taꞌyn tominug kamuti. Miꞌi hap ewy kahato Tupana miitꞌin ete toperupꞌi wywo ipotpap miꞌiria wywo. Meiũran iperupꞌi potꞌi hawyi ipyꞌahak -Pyno worohoꞌoꞌapiheg naꞌyn eipe e iꞌatuepe aikotã kamuti nug hat ewy yt aimohãpyk kuap i hawyi. 
ROM.9.23	Maꞌato wẽtup yi og wakuat topyhuꞌat kamuti nug hat po pe hawyi hepama tutunug kamuti topotpap mo waku rakat wuatꞌi eiam mo raꞌyn. Miꞌi hap ewy Tupana ainug tomotypot hamo. Ainug hawyi miitꞌin teꞌerahaꞌat hawyi teꞌeruwehum Tupana ete. -Tupana waku rakat iꞌatuꞌe iwese kahato miꞌiria nug hap ete ihakyꞌeꞌi kahato Tupana miꞌiria ete iꞌatuꞌe. Tupana eiam kahato miꞌiria tukupteꞌen tuwepokuap kahato miꞌiria nug hap ete iꞌatuꞌe.
ROM.9.24	Tupana miꞌairo kahato aito. Tupana aikay kay tuwewawi aito Iuteuria ywania iꞌewyte iraniaꞌin aito wẽtup ywania. 
ROM.9.25	Saꞌawyꞌi Tupana ehay moherep hat Useia henoi tomiwan me. Tupana ti toꞌe uhepe -Meiũran aru wẽtup ywania pe yt uhemiitꞌin sese i rakaria pe ahenoi -Eiperia ti mesup uhemiitꞌin sese eweikupteꞌen e. Meiũran aru iraniaꞌin ywania yt uwe mikyꞌeria i kape -Uimikyꞌeria kahato sese eiperia e Tupana e Useia miwan me. 
ROM.9.26	Meiũran aru aikope aikope miitꞌin teꞌeroꞌe -Eiperia yt Tupana emiitꞌin hin i iꞌatuꞌe hap tote aru teꞌeroꞌe -Eiperia ti Wuatꞌi Eꞌat Piat Ieineꞌen hat Tupana sese saꞌyruꞌin sakiꞌytꞌin iꞌatuꞌe aru e Useia nimuat Tupana ehay moherep hat tomiwan 1.10 2.23 pe. 
ROM.9.27	Miꞌi hawyi Isaia Tupana ehay moherep hat mio tã e haty wo -Aitoria ti Isareu ywania e. Iꞌatu kahato aitoria aikotã yẽpe ete yi kyt iꞌatu hap ewy watoineꞌen e. Typyꞌi kahato aito maꞌato kurin kurin Tupana miehakyeraꞌat wuaria sese aipyꞌasetpe tukupteꞌen e katupono iꞌatuminug saꞌag yt nakuap i kahato tukupteꞌen aikotã tawa Sutuma tawa Kumura yt naku i nug haria ewy e. 
ROM.9.28	Pywo ti rat Tupana tunug toꞌe hap ewy aru ahete -Worohoꞌoꞌapiheg kahato aru eiperia yt naku i nug haria merepꞌe hap ewy yn worohoꞌomoma sese aikotã nimo atiꞌatuwuk tawa Sutuma tawa Kumura hap ewy e Isareu ywania pe. 
ROM.9.29	Maꞌato mesup yt atunug i te e. Katupono eipyꞌasetpe tukupteꞌen uimiꞌairo koꞌi uimohey hat Aparãu ewywuaria e. Miꞌiria ti yt uiꞌatoiat teran hin i haria e Tupana nimo Isaia tomiwan 10.22 pe uruꞌywania Iuteuria pe.
ROM.9.30	Pyno eweipomeꞌeg no ehewaure uhowowi uhytꞌiꞌin manaꞌin Humanu ywania are. Saꞌawyꞌi uruꞌywania Iuteuria yn Tupana miꞌairoria tukupteꞌen wen maꞌato mesup iraniaꞌin ywania mesuwarotiaria waku pe tukupteꞌen taꞌatumohey Haꞌyru hawyi. Saꞌawyꞌi yt taꞌatukuap hin i muap Tupana kapiat miꞌiria iꞌewyte yt taꞌatukat hin i Tupana maꞌato mesup taꞌatumohey Iesui hawyi waku pe tukupteꞌen Tupana wywo. 
ROM.9.31	Maꞌato Iuteuria Tupana miꞌairoria saꞌawyꞌi wuaria Tupana ywania sese tikat kahato mesup wẽtup muap Tupana kapiat yt Iesui upi i. Taꞌatukyꞌesat kahato -Waku kahato eipe e hap Tupana wanetup hawiat hap. Miꞌi hawyi mio tã iꞌatuꞌe -Pyno waku watunug kahato toran Tupana waĩꞌe hap ainapin hap koꞌi Muisei mienoi koꞌi hawyi waku pe watoineꞌen Tupana pya pe iꞌatuꞌe kahato toꞌope. Miꞌi hawyi maꞌato taꞌatuiãꞌãg inug hap ete aat kaꞌap hawyi yt kat i muap taꞌatupuẽti Tupana kape yt taꞌatukat i Iesui mohey hap upi hawyi. 
ROM.9.32	Taꞌatuꞌaparap kahato Tupana kapiat muap ete kat pote taꞌatuwẽpyi taꞌatuminug wakuat upi taꞌatukat taꞌatuwemoewaku hap. Yt taꞌatukat hin i Iesui mohey hap kaipywiat upi taꞌatuwemoewaku hap. Miꞌi pote -Watunug toran Tupana piat aiwoꞌonapin hap koꞌi pote ti waku pe watoineꞌen Tupana pe iꞌatuꞌe toꞌope yt Tupana e hap ewy i. Miꞌi hawyi Tupana Mipoꞌoro Ahehakyeraꞌat hat Iesui topyhuꞌat iꞌatupyꞌasetpe pykai yt taꞌatusat i taꞌatumoieineꞌen wuatꞌi eꞌat piat rakat sese. Miꞌi hawyi Iesui topyhuꞌat iꞌatupyꞌasetpe aikotã muap tote nu wo py yitytek hat ewy toineꞌen iꞌatuepe. Taꞌatuꞌaparap Iesui ete aikotã Isaia saꞌawyꞌi toꞌe miwan me hap ewy. Mio tã e Tupana ahepe -Eiweꞌeg wo o Iuteuria tawa wato Ierusarẽi miaria yityꞌok Siãu miaria are e. Waku mekewat Nu wato tote ewehaꞌawynug yn naꞌyn uimotypot yat koro e. 
ROM.9.33	Waku uimiꞌairo mekewat Nu Wato ikahu rakat tote ewehaꞌawynug uimotypot yat e. Maꞌato taꞌatupuẽti itote mekewat Nu hawyi -Yt kan hamo i Miꞌi iꞌatuꞌe yt aimikyꞌesat ewywuat hin i iꞌatuꞌe Tupana pe hawyi Tupana Saꞌyru pun haria tukupteꞌen ne Iuteu ywania. Miꞌi hawyi iꞌatumipun topyhuꞌat iꞌatupuꞌap tote nu ewy. Mio karãpe Iuteu ywania ikohyewyry itote hawyi hewo hewo kahato meiẽwat Nu Wato ete e aikotã wataꞌat nu ete aipuꞌap upi wãtym muo turan hap ewy are. Mio tã Tupana toꞌe hap ewy -Uwe uwe mesuwat Nu ikahu kahato rakat ete taꞌat miꞌi haria teꞌeruweꞌauka hanuaria aru tukupteꞌen e maꞌato uwe uwe mekewat Nu Wakuat rote tuweꞌyat nug miꞌi hat wuatꞌi eꞌat piat Tupana mowepiit hat topyhuꞌat aru e Isaia tomiwan 8.14 pe.
ROM.10.1	Uheꞌywytꞌin uheinytꞌin Iesui mohey haria Yi Humanu totiaria ahẽtup haty wo aat kaꞌap Tupana kape -Tupana are etiꞌatuehakyeraꞌat ro uiꞌywania uiꞌewywuaria Iuteu ywania ahẽtup kahato uipyꞌa pyi. Etimoherep to Esaꞌyru Iesui uiꞌywania pe. Etiꞌatunug no Iuteuria Emipoꞌoro uruporekuat nuat mohey kahato hanuaria wo uiꞌewywuat haria wo areꞌe yn Tupana pe haty uipyꞌa piat wywo. 
ROM.10.2	Yt uheso hin i uiꞌywania Iuteuria tikuap teran kahato Tupana wen maꞌato yt taꞌatukuap i te. -Tupana sese poꞌog uruimotypot iraniaꞌin kai iꞌatuꞌe maꞌato yt taꞌatukuap i te Tupana taꞌatupyꞌa pe taꞌatuwy ewywuat. 
ROM.10.3	Haꞌawyte yt taꞌatumohey i Tupana kapiat muap Iesui. Taꞌatuwaure muap Tupana kuap sese hamuat hawyi mesup taꞌatukat rẽ wẽtup muap Tupana kapiat kuap hamo e. Tupana kapiat muap pun haria uiꞌywania. -Yt watikyꞌesat i En uruporekuat nuat hap iꞌatuꞌe Tupana Mipoꞌoro Iesui pe. Taꞌatunug taꞌatupuꞌap taꞌatuwanetup hawe yt Tupana kapiat muap ewywuat i. Miꞌi hawyi waku kahato urupuꞌap Tupana kapiat iꞌatuꞌe iraniaꞌin me maꞌato yt pywo pe i. 
ROM.10.4	Katupono haꞌawyte Tupana toꞌe -Atipoꞌoro aru Uhaꞌyru Eiporekuat no e. Uwe uwe imohey haria miꞌi haria ti aru waku pe tukupteꞌen uipyꞌa pe e nimo uiꞌywania pe wen maꞌato uruꞌywania Iuteuria yt imohey i hawyi -Ewetunug no yne yne urueꞌaseꞌi Muisei waĩꞌe hap hawyi waku pe eweikupteꞌen Tupana wanetup hawe iꞌatuꞌe mesup wuatꞌi ywania pe. -Atimoma raꞌyn mekewat muap e Tupana yt uwe i inug kuap mote e. Mesup Uimipoꞌoro Eiporekuat nuat Iesui upi yn toineꞌen muap uhowawiat e. Yt karãpe i ehewaku hap putꞌok e uimowepiit hamo e Tupana mesup wuatꞌi miitꞌin me.
ROM.10.5	Pyno eweikuap teran mekewat muap Muisei mienoi Tupana kapiat hap pote waku eweikuap sese kat som Muisei toꞌe. Mio tã e tomiwan me -Ereineꞌen neran hãpyk takat sese Tupana wanetup hawe pote ewetunug aat kaꞌap yne yne Tupana waĩꞌe hap Tupana etunug no e hap koꞌi e. Yt eweiꞌaparap hin i yne yne Tupana e hap koꞌi ete hawyi eweikupteꞌen wakuaria wo maꞌato wẽtup ete eweiꞌaparap pote Tupana miꞌapiheg wo eweikupteꞌen aru e Muisei tomiwan me. 
ROM.10.6	Maꞌato Tupana tikuap kahato yt uwe i mesuwat yi totiat toran tomikyꞌesat ewywuat nug kuap haria tukupteꞌen. Miꞌi pote Tupana tunug muap wẽtup takat tuwewawiat Tosaꞌyru apiheg hap upi. Taꞌi mekewat Wakuat Miit Iesui mohey hap kaipyi aimohãpyk kuap. Tomipoꞌoro Aipotypot nuat mohey haria pe yn Tupana toꞌe -Eipe waku kahato atipuẽti mesup uipyꞌa pe e. Aikotã Tupana toꞌe saꞌawyꞌi tehay moherep haria wẽ pyi hap ewy. Mio tã e wuatꞌi miitꞌin me -Yt pya hin i areineꞌen eikai e. Uimipoꞌoro Eiporekuat nuat iꞌewyte yt pya hin i eikai e. 
ROM.10.7	Uhehay iꞌewyte yt pya i eikai e. Taꞌi uhehay toineꞌen naꞌyn eiwẽ pe ehehẽku tote e. Taꞌi uhehay toineꞌen naꞌyn eiwanetup hawe e ahepe. Yt naku i watoꞌe -Tupana Mipoꞌoro toineꞌen pya kahato aikai iuẽpe atipy pe watoꞌe. Katupono yt pya hin i aikai Ahehakyeraꞌat hat. Yt naku i watoꞌe aipyꞌa pe -Waku watuwat atipy kape Iesui kape hawyi waku waterut meikowo Aiporekuat no yt naku i watoꞌe katupono toineꞌen kahato aipyꞌasetpe. Yt naku i watoꞌe -Toꞌiro waꞌasyp hap kape Tupana Mipoꞌoro Aiporekuat nuat kat hamo sio toineꞌen itote sio yi ywytꞌokpype toineꞌen sio waku watehymut sio yt naku i miꞌi tã watoꞌe katupono Tupana Ehay toineꞌen mesup yt pya hin i aikai katupono aiwẽ pe toineꞌen kahato e. Imohey haria piit puo toineꞌen. 
ROM.10.8	Maꞌato miꞌi tã Tupana toꞌe ahepe mesup -Uhehay iꞌewyte yt pya hin i eikai e. Taꞌi uhehay toineꞌen naꞌyn eiwẽ pe ehẽku tote. Taꞌi uhehay toineꞌen naꞌyn eipyꞌa pe eiwanetup hawe e ahepe. Miꞌi tã ti ahenoi ehepiat hap. Taꞌi Tupana ehay toineꞌen eipiit pe imohey haria eipe pote. 
ROM.10.9	Katupono uwe uwe tuwemoherep towẽ pyi iraniaꞌin me -Iesui ti Uikaꞌiwat sese e iꞌewyte topyꞌa pe hawyi mio tã e -Iesui woromohey kahato ereineꞌen guꞌuro pyi hap miꞌi e hat Tupana miehakyeraꞌat no topyhuꞌat e. 
ROM.10.10	Katupono karãpe aipyꞌa pe watoꞌe -Woromohey En Iesui e miꞌi hat pe -Waku pe eweikupteꞌen wuatꞌi eꞌat pe e Tupana ahepe. Iꞌewyte uwe uwe tuwemoherep iraniaꞌin me towẽ pyi Iesui mohey hat sese uito iꞌewyte Uikaꞌiwat kahato Iesui e hat pe Tupana toꞌe -Woroehakyeraꞌat en wuatꞌi eꞌat pe e. 
ROM.10.11	Aikotã miwan miat Tupana toꞌe saꞌawyꞌi wuat hap ewy -Uwe uwe toꞌe uhepe -Tupana woromohey En e hat ti aru yt karãpe i tuwemoti te uimohey hap ete e Tupana miwan me. 
ROM.10.12	Tupana toꞌe wuatꞌi miitꞌin me sio aito Iuteuria ywania sio wẽtup ywania -Uwe uwe uimohey hat uimowepiit hat sese toineꞌen sio Iuteu ywania sio wẽtup ywania e. Taꞌi Kereku ywania sio gaꞌapy piat ywania uimohey haria uikay kay Uhaꞌyru set upi pote uimiehakyeraꞌat nuaria tukupteꞌen e Tupana yne ywania pe. 
ROM.10.13	Aikotã miwan me Tupana toꞌe saꞌawyꞌi hap ewy topyhuꞌat mesup. -Uwe uwe e uhepe -Tupana uhehakyeraꞌat ro e miꞌi e hat pe mio tã areꞌe -Mesup taꞌyn woroehakyeraꞌat en uhyt mana e. 
ROM.10.14	Maꞌato yt karãpe i yt imohey i te hat hẽtup Iesui kape hehakyeraꞌat hamo. Iꞌewyte yt ikuap i te Iesui etiat yt uwe i henoi tope pote yt karãpe i hẽtup Tupana kape hehakyeraꞌat hamo katupono yt toikuap i te pote. Iꞌewyte yt kat i Tupana ehay moherep hat itote pote yt taꞌatuẽtup kuap i Tupana kape iꞌatuehakyeraꞌat hamo yt kat i iꞌatuwoꞌomuꞌe haria i pote. 
ROM.10.15	Iꞌewyte yt watipoꞌoro i wẽtup ok iꞌatuepe Iesui ehay etiat iꞌatumuꞌe hamo pote yt karãpe i taꞌatukuap katupono yt uwe i henoi iꞌatupyꞌasetpe iꞌatumuꞌe hamo Tupana etiat pote yt taꞌatumohey kuap i. Miꞌi pote ti -Waku kahato uhehay wakuat moherep haria tukupteꞌen e Tupana. Ikahu kahato iꞌatupy koꞌi uiwanetup hawe katupono uhehay ereto hamuat iꞌatupy koꞌi e Tupana. Aikotã Tupana toꞌe hap ewy -Karãpe wẽtup ok toto uhehay moherep hamo iraniaꞌin kape uiwanetup hawe miꞌi miit wakuat kahato wo toineꞌen e. Ipy koꞌi iꞌewyte ikahuria ewy teꞌeropyhuꞌat uiwanetup hawe katupono iꞌatukohyewyry kahato uhehay moherep hamo pote e.
ROM.10.16	Saꞌawyꞌi Tupana ehay moherep hat Isaia toꞌe tomiwan me -Tupana e atiꞌatumuꞌe kahato mesuwarotiaria ehay wo maꞌato yt taꞌatumohey i te e. Taꞌatukuap kahato aiwẽ pywiat pykai yt taꞌatupywo i ahehay etiat e Isaia saꞌawyꞌi. Miꞌi e hap kaipyi watikuap taꞌyn iꞌatu kahato Tupana ehay wakuat kuap haria mesuwarotiaria tukupteꞌen maꞌato yt taꞌatumohey teran i haria hap watikuap. 
ROM.10.17	Iꞌewyte Tupana Mipoꞌoro Ahehakyeraꞌat hamuat moherep hap kaipyi yn ni miitꞌin teꞌeropyhuꞌat Iesui mohey haria wo. 
ROM.10.18	Uiꞌywania Iuteuria tikuap kahato mesuwat sehay wakuat aikotã morekuat Tawi toꞌe tuwepy hawe tomiwan me hap ewy -Taꞌi uiꞌywania ti Tupana ehay kuap kahato haria e. Aikope aikope taꞌatuewyry mesuwat yi wato hap oktan note aru taꞌatumoherep kahato Tupana ehay itotiaria pe e. Uiꞌywania Iuteuria tukupteꞌen wuatꞌi etama pe Tupana ehay moherep hamo e tomiwan me. 
ROM.10.19	Pyno uruꞌywania Iuteuria tikuap taꞌyn saꞌawyꞌi te mesuwat sehay wakuat e. Mekewat urueꞌaseꞌi pot Isareu emiariru koꞌi ikuap kahato aikotã Muisei toꞌe wuatꞌi eꞌyian mete hap taꞌatukuap. Mio tã toꞌe Tupana uruepe Isareu emiariru koꞌi pe -Meiũran aru wẽtup ywania tukupteꞌen uimohey haria wo e. Mekewat eꞌat pe miꞌiria yt nakuaria i ywania eiwanetup hawiat tukupteꞌen pykai uheropat kahato haria e. Uimiehakyeraꞌat koꞌi wo tukupteꞌen kahato miꞌiria e. Miꞌiria ete aru ehaꞌywyi kahato e Tupana saꞌawyꞌi uruꞌywania pe iraniaꞌin ywania yt iweꞌeg nakaria i ewy te Iro pote e. Taꞌi miꞌiria uimiehakyeraꞌat koꞌi tukupteꞌen irane uiꞌywania sese ewywuaria e. Miꞌi atunug hawyi eweipyhuꞌat ipyꞌahak miꞌi haria etiat rakaria wo uhehay iꞌatuehay wo pote e. 
ROM.10.20	Muisei ikuꞌuro hawyi Tupana ehay moherep hat Isaia putꞌok e mekewat Muisei ewy te ihay -Mio tã e Tupana uhepe e meiũran ti aru iraniaꞌin ywania yt uikat i haria uipuẽti raꞌyn aikope aikope tukupteꞌen yi wato hap oktan e Tupana uhepe e. Iꞌewyte -Aremoherep iraniaꞌin ywania pe -Yt karãpe i eremoherep uruepe e haria pe e Tupana Isaia miwan me. 
ROM.10.21	Maꞌato uiꞌywania Iuteuria kape mekewat Isareu emiariru koꞌi pe mio tã e Tupana aat kaꞌap -Eweĩꞌẽ o uhowowi worohoꞌoꞌokhytsat reran are aat kaꞌap Aparãu emiariru emiariru koꞌi pe maꞌato -Yt yt iꞌatuꞌe uhowowi e. Yt uruikyꞌesat i yt kat i emikyꞌesat urutunug neran eweiꞌe uhepe Isareu ywania e Tupana saꞌawyꞌi Isaia miwan me. Taꞌi aikay kay kahato tuwewawi Tupana yt nakuaria aito pykai.
ROM.11.1	Miꞌi pote apo are ehepe sio Tupana Iuteuria kyꞌe te sio yt sio toiꞌatupugha sio waureꞌe raꞌyn Iuteuria ywania kai temiitꞌin kai sio yt i te areꞌe. Yt rat paĩ toiꞌatukyꞌe kahato te miꞌiria e. Uito ti mekewat Iuteuria ywania kaipywiat hat pote atikuap kahato urukyꞌe hap paĩ. Atikuap kahato Tupana yt uruwaure hin i te hap. Uhaꞌaseꞌi pot ti mekewat Tupana mohey hat akag sese Aparãu are. Pywo ti rat uhaꞌaseꞌi Pesami ti Aparãu emiariru toineꞌen saꞌawyꞌi. 
ROM.11.2	Yt karãpe i aru Tupana tiꞌatoiat temiitꞌin sese Iuteuria ywania e. Katupono toiꞌairo miꞌiria toꞌywania wo wuatꞌi eꞌyian mete. Saꞌawyꞌi Tupana ehay moherep hat Eria toꞌe Tupana pe tomiwan me -Uruꞌywania yt naku i kahato e. Taꞌatunug saꞌag kahato yne emikyꞌesat koꞌi ete e. 
ROM.11.3	Taꞌatuꞌuka kahato emipoꞌoro ehay moherep hanuaria e. Yt naku i aikope aikope emiitꞌin tunug emotypot hamuat aikope aikope taꞌatuwuk taꞌatuhũria emotypot hamo miꞌiria kape tõꞌẽ kahato uruꞌywania waĩ taꞌatuꞌe hamo e. Taꞌatupugha emotypot yat koꞌi e. Taꞌatuꞌaporok yne emotypot yat e. Taꞌatumoma teran yne emiit emipoꞌoro koꞌi e. Pywo ti rat Tupana mesup taꞌyn uikat kahato uiꞌauka hamo e tomiwan me. Uito yn ni emiit sese mesuwarote areineꞌen Iuteuria pyꞌasetpe pote e Eria saꞌawyꞌi Tupana pe. 
ROM.11.4	Miꞌi hawyi Tupana tiwesat -Eria e yt en yn i uimotypot hat itote katupono uhemiitꞌin sese uhehay moherep haria tukupteꞌen ne 7 miu miit itote uimotypot haria sok yt karãpiat i tupanaria neꞌi motypot haria miꞌiria e. Yt taꞌatumotypot hin i mekewat tupana iãꞌãkap Paau e hap het rakat. Yt en yn hin i uimotypot hat topyhuꞌat itote e Tupana Eria pe. 
ROM.11.5	Miꞌi hap ewy Tupana toꞌe mesup Isareu ywania etiat uruepe yt iꞌatu i wen iꞌewyte Iesui mohey haria maꞌato tukupteꞌen ne Iuteuria ywania uimiꞌairoria e Tupana uruepe katupono ahoꞌoꞌekyi raꞌyn uhowowi miꞌi ywania kaipyi ipatꞌok hit ihakyꞌeꞌi uhepiat rakaria katupono paa are hawyi ahoꞌoꞌekyi heĩpyt uhowowi e Tupana. 
ROM.11.6	Ahoꞌoꞌairo miꞌiria uhepiat iꞌatukyꞌe hap ete katupono iꞌatuehakyꞌeꞌi uhepiat hap kaipyi atunug miꞌiria uhemiitꞌin no e. Yt iꞌatuminug wakuap upi hin i atiꞌatuꞌairo miꞌiria e. Uiwepyi atiꞌatuꞌairo miꞌiria uipyꞌa pyi e Tupana. Miꞌi hap ewy koitywy Tupana aiꞌairo yt aiminug wakuap upi hin i maꞌato tuwepyi aiꞌairo haty wo aikyꞌe haype yt kat i watunug wakuap pykai ahehakyꞌeꞌi pote. Maꞌato wakuaria aito hawyi ahewaku hap upi aikyꞌe watoꞌe pote miꞌi ti yt pywo pe i katupono watoineꞌen tewanikap mo turan hap eꞌat pe aikyꞌe. 
ROM.11.7	Pyno Aito Tupana mohey haria watopyhuꞌat aikyꞌe hap kaipyi hawyi Tupana mowakuaria watoineꞌen. Koitywy aimikuap muap Tupana kapiat Iuteuria ywania tikat kahato. Isareu ywania tikyꞌesat kahato Tupana piat -Waku eipe e hap maꞌato miꞌiria yt ipuẽti i katupono teꞌeruwepyi taꞌatunug Tupana kapiat yt muap i. Miꞌi pykai Tupana toꞌe kahato iꞌatuepe -Uhaꞌyru mohey hap upi ro uipuẽti e maꞌato yt iꞌatuꞌe Tupana ihay aat kaꞌap pykai. Meiũran teꞌeruwewaurehik taꞌyn maꞌato kurin kurin ipuẽti uiꞌywania Iuteuria kawiat. Taꞌi imiꞌairoria yn ipuẽti. 
ROM.11.8	Aikotã toꞌe miwan me hap ewy -Yt yt iꞌatuꞌe hawyi -Pyno waku eweikupteꞌen yt iweꞌeg i rakaria wo waku eweikupteꞌen ipyꞌa heg nakaria wo e. Pyno eweikupteꞌen yt ikuap kuap takaria wo i e Tupana Iuteuria pe. Miꞌi pote mesup eꞌat pe e -Iuteuria yt ikuap kuap i pywuat sehay Iesui ehay moherep haria henoi iꞌatuehamo pykai yt putꞌok e i iꞌatupyꞌa pe. Tupana ehay miwan miat teꞌeraꞌakasa hawyi teke iꞌatueha py pe maꞌato yt putꞌok e i iꞌatupyꞌa pe. 
ROM.11.9	Yt taꞌatumohey teran i rakaria Iuteuria aikotã miwan me morekuat Tawi toꞌe hap ewy -Tupana uruꞌywania yt emohey teran i pote waku etunug iheg me iꞌatuenuk hap ewamiri kape hap ewy waku iꞌatuenuk hap topyhuꞌat iꞌatuꞌauka hap e. Waku iꞌatupuꞌap tote ehewãhik yi kaꞌa iꞌatuꞌat hamo iꞌatuminug saꞌag upi iꞌatuꞌapiheg hamo e Tawi. 
ROM.11.10	Waku etiꞌatueha py sasep miꞌiria yt emohey teran i haria pote e. Waku etiꞌatuewaure kaꞌa hik iꞌatuwoꞌokakꞌi hap pupi e. Waku myk puo yne miꞌiria yt emohey teran hin i pote e morekuat Tawi Tupana pe tuwepy hawe.
ROM.11.11	Uruꞌywania Iuteuria iꞌaparap kahato Tupana kapiat muap kuap hap ete aikotã miit taꞌat yihot pe hap ewy yt ihapytig i pote e. Maꞌato miꞌi pykai atuꞌaparap pykai Tupana yt tiꞌatuwaure hin i -Atomog aru miꞌiria e. Yt karãpe i aru worohoꞌoꞌatoiat uiꞌatoiat eipe pykai e. Yt eweikyꞌesat i ehehakyeraꞌat uhepiat hap pote atum iraniaꞌin ywania yi totiaria pe. Miꞌi atunug hawyi iraniaꞌin ywania etiat ihayꞌywyi rakaria wo eweikupteꞌen katupono uimiehakyeraꞌat koꞌi wo tukupteꞌen miꞌiria uimepytꞌin koꞌi wo e Tupana Iuteuria pe. 
ROM.11.12	Uruꞌywania Tupana piat taꞌatupoityro hap pun haria taꞌatuꞌaparap kahato Tupana imiium taꞌatuehakyeraꞌat hamuat ete. Yt taꞌatukyꞌesat i hawyi ihakyꞌeꞌi rakaria ewy tukupteꞌen mesuwe. Katupono pya kahato Tupana kai tukupteꞌen. Uruꞌywania mipun iraniaꞌin ywania ewy topyhuꞌat. Miꞌi hawyi koitywy iraniaꞌin ywania Tupana mipoityro wo tukupteꞌen aikotã Tupana Paꞌãu kuap haria wo. Taꞌatumohey Tupana hawyi Tupana mihuꞌi huꞌi koꞌi wo tukupteꞌen. Maꞌato meiũran aru Iuteuria ywania urutoria yne Iesui mohey haria wo urutukupteꞌen aru imiꞌairoria oktan aikotã iraniaꞌin ywania mesuwat yi tote wẽtup sok yn watukupteꞌen hap ewy. Miꞌi hap eꞌat pe Tupana mipoityro koꞌi yne miitꞌin. Miꞌi pote mesuwat yi yne Tupana mipoityro wo topyhuꞌat. Waku kahato miꞌi hap eꞌat topyhuꞌat waku sakpo e.
ROM.11.13	Pyno koitywy uhehay teran eiwywo iraniaꞌin ywania yt uruꞌywania i yt Iuteuria i koꞌi kape uhehay teran. Saꞌawyꞌi Tupana uikay kay eimuꞌe hamo tehay moherep ehepiat hamo uiꞌairo Tupana. Yt Iuteuria i pe Tupana ehay moherep hat kahato uito maꞌato Tupana ehay moherep wẽtup ywania piat hat uito. Yt aremoti hin i mesuwat motpap nug hamo. Waku kahato atipuẽti uiꞌairo hap. 
ROM.11.14	Yt atiwaure i uruꞌywania maꞌato ahãꞌãg kahato iꞌatuehakyeraꞌat hap nug hamo. Uiꞌywania tehaꞌat uiminug iraniaꞌin ywania muꞌe hap kape hawyi atikyꞌesat iꞌatuesyꞌat rakaria ewy teꞌeropyhuꞌat iꞌatupyꞌa piat Iesui mohey hap kyewi yt kat i Tupana poityro hap iꞌatukai pote. Taꞌatukuap iraniaꞌin poityro hap hawyi atikyꞌesat taꞌatukat kahato Iuteuria poityro hap iꞌatuehayꞌywyi hap kaipyi. Miꞌi hap atikyꞌesat kahato. 
ROM.11.15	Saꞌawyꞌi -Yt uruikyꞌesat i En uruporekuat no iꞌatuꞌe Iesui pe. Miꞌi pote Tupana tuwemorem iꞌatuewowi uruꞌywania pyi hawyi. -Pyno yt taꞌatukyꞌesat i En pote uruikyꞌesat En uruporekuat no iꞌatuꞌe iraniaꞌin ywania Iesui pe. Miꞌi pote koitywy iraniaꞌin ywania tukupteꞌen Tupana wyꞌoktia wo kahato maꞌato meiũran aru uruꞌywania teꞌeruwemorem i raꞌyn -Uruikyꞌesat En uruporekuat no iꞌatuꞌe aru Iesui pe hawyi -Pyno uiwatnuaria eipe e Tupana aru iꞌatuepe uiwatnuaria i raꞌyn eipe e. Iꞌatupap i raꞌyn Iesui upi uruꞌywania. Mekewat eꞌat pe aru wakuap kahato topyhuꞌat mesuwarote aikotã guꞌuro pyi worohenotem hap waku kahato hap ewy e.
ROM.11.16	Pyno ahenoi teran iãꞌãkap ewy uruꞌywania ete. Worohoꞌoium aimikoi mani Tupana kape pote aimiium kaipyi topyhuꞌat Tupana watno uꞌi. Miꞌi pote Aparãu topyhuꞌat aimisoꞌoium aimikoi aiko pywiat ewy. Miꞌi hawyi Iuteuria topyhuꞌat uꞌi mani kaipywiat ewy. Pyno wẽtup sehay iãꞌãkap wuo ahenoi teran ehepe. Karãpe watikoi kat ypia iꞌyp watum Tupana kape pote miꞌi hawyi haga ete topyhuꞌat Tupana wat yne. Iꞌyp hapo topyhuꞌat Aparãu ewy miaria urueꞌyianmiaria uruꞌywania Iuteuria tukupteꞌen haga ewy. 
ROM.11.17	Uruetama puo toineꞌen Uriweiria yp koꞌi urumikoi wakuaria kahato iꞌewyte toineꞌen Uriweiria yp gaꞌapy piat nop sese rakaria Uriweiria ran urutoꞌe. Miꞌi yp ewywuat kahato eiperia Humanu ywania. Uruto Iuteuria mekewat Uriweiria yp sese ewywuaria. Haꞌawytepyi uruikuap Tupana sese maꞌato eiperia Humanu ywania yne tupanaria mohey haria eipe. Saꞌawyꞌi te wuat tupana iãꞌãkap mohey haria mesuwat yi totiat yt Iuteuria i koꞌi tukupteꞌen aikotã mekewat Uriweiria ran yp nop takat ewy maꞌato uruto Iuteuria yt ikyꞌesat i Iesui uruporekuat no hawyi Uriweiria yp sese yp pikꞌe hap ewy yp tek hap ewy urutukupteꞌen. Miꞌi hawyi Tupana tipag iraniaꞌin ywania itote haga howapy piat ewy. Miꞌi hawyi satꞌe koitywy haat kahato iraniaꞌin ywania kat pote iꞌypy Iuteuria ywania kaipyi haga ewy iraniaꞌin ywania. 
ROM.11.18	Yt etimohit reiꞌo ehay wo Iuteuria ywania. Yt ereineꞌen neiꞌo haiwot iꞌatuetiat rakatno katupono hatek hap ewy Uriweiria yp tek hap ewy tukupteꞌen. Yt ereꞌe teiꞌo -Uruwehay pyi urutuwenug uruto poꞌog Iuteuria kai yt eweiꞌe teiꞌo. Mio tã eweiꞌe pote yt eiweꞌeg hin i kat pote haga yt haat kuap i yt iꞌypyꞌa ete i pote katupono yt tuwemosat kuap i yt iꞌypyꞌa i pote. Yt naku i haga toꞌe iꞌypy kape -Yt naku i en e miꞌi hap ewy yt watoꞌe kuap i Iuteuria ywania pe -Yt kat hamo i eipe katupono miꞌiria tukupteꞌen hapo sese ewywuat iꞌypy ewy maꞌato iraniaꞌin gaꞌapy piat Uriweiria ypia nop takaria ewy. 
ROM.11.19	Maꞌato iraniaꞌin teꞌeroꞌe -Toitek haga saꞌag nakat miꞌi hawyi watipehik poꞌog waku rakat haga totopag itote iꞌatuꞌe saꞌag. Miꞌi hap ewy urutukupteꞌen. Toihep Iuteuria haga potꞌi ewy hawyi uruto urupehik itote waku poꞌog nakaria uruto pote iꞌatuꞌe saꞌag yt pywo pe hin i iꞌatuꞌe iraniaꞌin. 
ROM.11.20	Pywo ti toihep Iuteuria aikotã haga watihep hap ewy maꞌato yt iꞌatuminug saꞌag myi i toihep maꞌato yt taꞌatumohey i Tosaꞌyru pote. Miꞌi hawyi totopag eipe aikotã haga watipehik hap ewy Haꞌyru mohey haria eipe pote. Yt naku i eiwanetup hawe -Uruto poꞌog Iuteuria kai eweiꞌe eiwanetup hawe. Waku poꞌog paa eweiꞌe -Tupana kat pote uruꞌairo ewatnuat poꞌog waku watoꞌe. Taꞌi Haꞌyru mohey haria aito pote uruꞌairo waku watoꞌe yn kat pote yt ahewaku hap upi i ahehakyeraꞌat. 
ROM.11.21	Taꞌi yt tomohey poꞌog i hap upi toihep Iuteuria haga sese ikahu rakat pykai toihep aikotã Uriweiria yp haga sese rakat ewywuat. Pyno eipe Uriweiria yp aga ran kahato ewywuat eweikupteꞌen. Pyno Iuteuria ewy yt eweimohey poꞌog i pote eipe iꞌewyte eihep. 
ROM.11.22	Iwese kahato Tupana maꞌato towese pykai aiꞌapiheg kuap mekewat toꞌywania sese Iuteuria yt tomohey poꞌog i raꞌyn hawyi toiꞌatuhep toiꞌatuꞌapiheg naꞌyn. Miꞌi tupono eipe yt toꞌywania sese i Tosaꞌyru mohey haria pote topyhuꞌat iwese rakatno ehete maꞌato meiũran eweipun iwese hap pote yt eweimohey i aikotã tutunug toꞌywania hap ewy aikotã haga watihep hap ewy te toihep eipe e. 
ROM.11.23	Maꞌato meiũran aru toꞌywania Iuteuria Haꞌyru mohey haria tukupteꞌen mote miꞌi hawyi tohytmoĩ i raꞌyn mekewat aikotã tomihep hap tote te Iuteu ywania tomohey sese i raꞌyn hawyi. Taꞌi Tupana tiꞌatupehik kuap kahato Iuteu ywania i raꞌyn toꞌyp etiat neꞌi pote. Eipe yt Iuteuria hin i. 
ROM.11.24	Eipe ti Humanuꞌin koꞌi eipe wẽtup pusu kuap haria. Eipe eweikupteꞌen aikotã Uriweiria yp haiwot rakat ewywuat aikotã haga Uriweiria ran ewy. Aikotã imihep haga hawyi totopag wẽtup yp tote tomihep saipepiatno hap ewywuat. Toihep eipe haga ran hawyi toipehik Uriweiria yp sese wakuat ete raꞌyn hap ewy mekewat Uriweiria he rakat hewo kahato aimiꞌu wuat rakat ewy Iuteuria tukupteꞌen. Niatpo kahato watopag wẽtup yp kaipyi haga hap wẽtup yp kape. Watunug kuap i maꞌato niatpo kahato. Yt niatpo hin i iwat haga te watopag hap tote wẽtup yp kaipywiat yn naꞌyn haga iꞌewyte hapo pote yt niatpo i miꞌi ewywuat eihep eipe hawyi totopag Iuteuria towat toꞌyp ete sese raꞌyn hap ewy yt niatpo hin i totopag.
ROM.11.25	Koitywy ehepe iraniaꞌin ywania pe atimoherep teran Tupana ehay ehepe yt uwe mikuap i te hap. Miꞌi eweikuap hawyi yt eweiꞌe kuap i -Uruto poꞌog weꞌeg haria ywania Iuteuria kawiat e hap. Koitywy Iuteuria yt timohey kahato i Tupana Mipoꞌoro Aiporekuat nuat Iesui iꞌatupyꞌa heg kahato rakaria pote maꞌato meiũran aru paa iꞌatuꞌe hawyi taꞌatukyꞌesat kahato imohey hap. Koitywy yt taꞌatukyꞌesat i pote -Pyno atiꞌatuehakyeraꞌat iraniaꞌin ywania taꞌatumohey kahato Uimipoꞌoro Iesui Iꞌatuporekuat nuat pote e Tupana. Meiũran aru yt uwe i eipe Tupana Mipoꞌoro Aiporekuat nuat mohey haria hawyi yt uwe i poꞌog ikyꞌesat hawyi mekewat eꞌat pe ti uimiꞌairoria Iuteuria iꞌatupap i raꞌyn imohey hap ete miꞌi hap eꞌat pe yt niatpo hin i tuwehytꞌok Uhaꞌyru mohey hawe e. Katupono miꞌiria tukupteꞌen Uriweiria yp haga sese koꞌi ewy e Tupana ahepe. 
ROM.11.26	Taꞌi Iuteu ywania aru topyhuꞌat Iesui mohey haria aikotã saꞌawyꞌi Tupana ehay moherep haria teꞌeroꞌe taꞌatumiwan me hap ewy topyhuꞌat aru. Mio tã e Tupana -Meiũran aru atipoꞌoro Iuteuria ehakyeraꞌat hat sese e. Tuwẽtem aru tawa Ierusarẽi yityꞌok Siãu tote pyi. Tuwemoherep yityꞌok Siãu tote hawyi toiꞌatuhep taꞌyn yne iꞌatuminug saꞌag koꞌi Iuteuria watnuat. Yne iꞌatuminug koꞌi yt Tupana ewywuat koꞌi i toimoweityk yne. Mekewat aseꞌi Iako emiariru emiariru koꞌi iminug saꞌag koꞌi toiporeraꞌat yne iꞌatuehakyeraꞌat hamuat e Tupana. 
ROM.11.27	Atunug aru sehay iꞌatuwywo waku uiꞌe hap aikotã areꞌe atunug aru uiꞌe hap ewy. Mekewat eꞌat atiꞌatumoweityk yne iꞌatuminug uhetiat iꞌatuminug saꞌag koꞌi hap mekewat eꞌat pe e Tupana temiit Ieremia miwan me 31.31 pe. 
ROM.11.28	Koitywy Iuteuria tunug naꞌyn Tupana taꞌatuewanikap wo katupono taꞌatupun neꞌen neꞌi yne mekewat sehay wakuat Iesui etiat. Miꞌi pote yt atiꞌatuehakyeraꞌat kuap i miꞌiria e Tupana mesup iꞌatuepe. Maꞌato yt eweiwaure teiꞌo Tupana Mipoꞌoro Aiporekuat nuat miꞌiria ewy. Koitywy tukupteꞌen ne Tupana e hap saꞌawyꞌi wuat Aparãu Isaki Iako kapiat hap ewy. Miꞌi pote toꞌywania towyriaꞌin ne miꞌiria tukupteꞌen Tupana miꞌairoria. Koitywy eweipyhuꞌat raꞌyn Tupana wy koꞌi aikotã Iako kape hap ewy. Maꞌato toꞌywania iwyriaꞌin ne miꞌiria tukupteꞌen ne. 
ROM.11.29	Aikotã toꞌe saꞌawyꞌi tomohey saꞌawyꞌi haria pe. 
ROM.11.30	Pyno eipe wẽtup ywania koꞌi yt Iuteuria ywania i. Saꞌawyꞌi yt kat i Tupana mikyꞌesat nug haria eipe maꞌato mesup Tupana miꞌatukyꞌe kahato wo eweikupteꞌen. Pyno yt worohoꞌoꞌapiheg hin i e ehepe katupono uimohey haria mesup. Atum neꞌen neꞌi ehepe Iuteuria poityro hap koꞌi katupono Iuteuria yt iꞌatupap i uimikyꞌesat nug hap ete e Tupana mesup ehepe yt Iuteuria i pe. 
ROM.11.31	Pyno koitywy Iuteuria yt teꞌeropyhuꞌat i Tupana kai maꞌato tuut aru wẽtup eꞌat hawyi paa iꞌatuꞌe. Miꞌi hap eꞌat pe tukupteꞌen hakyꞌeꞌi koꞌi eiꞌewy tukupteꞌen aru Iuteuria. Meiũran -Uruehakyeraꞌat Tupana iꞌatuꞌe haria eiꞌewy teꞌeropyhuꞌat. 
ROM.11.32	Pyno Tupana toꞌe wuatꞌi ywania pe -Eipe torannia yt uimikyꞌesat koꞌi nug haria i e miꞌi pote hoꞌowasat rakaria sese wo eweikupteꞌen eiminug saꞌag pyꞌasetpe eweikupteꞌen. Eheko saꞌag po pe eweikupteꞌen iheg me hap ewy. Miꞌi tã e Tupana pykai -Meiũran wuare wo areineꞌen eiminug saꞌag koꞌi kai e. Worohoꞌokyꞌe haype Uhaꞌyru mohey haria e wuatꞌi ywania pe.
ROM.11.33	Miꞌi hawyi mio tã toꞌe saꞌawyꞌi Tupana ehay moherep hat Isaia -Wakuat kahato tig Tupana. Wakuat sese kahato En. Urutuwanetup kahato hawyi yt uruikuap hin i ekuap hap koꞌi eweꞌeg hap koꞌi e. Kurin kurin uruikuap ewakuap sese hap kaipyi ewato hap sese hap ete e. Eweꞌeg hap iwato kahato. Ekuap hap poꞌog wuatꞌi kai e. Yt uwe i uruto aikotã etunug hap ikuap kat pote etunug aikope aikope ewyry hap upi e. Kat som etunug yt uwe i uruto uruikuap yt uruikuap kuap i kahato e. 
ROM.11.34	Aikotã toꞌe miwan me -Uwe uwe mesuwat yi tote Tupana kuap hat topyhuꞌat e. Yt uwe i mesuwat yi tote Tupana napin kuap hat yt uwe i paĩ e Isaia miwan me 40.13 pe. 
ROM.11.35	Taꞌi Tupana yt ahepiat weteweru hat i. Yt watunug kuap i Tupana aimiium kaipywiat weteweru hatno. 
ROM.11.36	Katupono aikope aikope toineꞌen kat koꞌi kat koꞌi sio heremo sio yt Tupana tunug yne miꞌi yt kat kawiat i tutunug. Tuwekaipyi tutunug yne yne. Iꞌewyte yne mesuwat yi tote toineꞌen katupono Tupana imoieineꞌen pote. Tesaika hap kaipyi tutunug yne tomotypot hamuat yne yne iminug koꞌi. Miꞌi pote -Urutuwehum kahato ewowi Tupana urutoꞌe. Waku kahato En waku kahato En urutoꞌe epe Tupana.
ROM.12.1	Uheꞌywytꞌin uheꞌykeꞌetꞌin uheinytꞌin yt ahewaku hin pykai i Tupana aikyꞌe -Yt atiꞌatuꞌapiheg teran i miꞌiria e tuwepe ahetiat pe. Tupana miꞌatukyꞌe eipe pote ahẽtup ehepe uheꞌykeꞌetꞌin uheinytꞌin Iesui mohey haria Tupana eikyꞌe pote ewetum no eipiit tope eweikupteꞌen kahato imotypot haria wo. Aikotã saꞌawyꞌi wuaria tiꞌauka taꞌatuhũria Tupana motypot hamo hap ewy waku ewetum eipiit Tupana kape Tupana potpap nug hamo. Waku eheineꞌen hap imikyꞌesat ewy imotypot hap yn topyhuꞌat. Waku eipiit pyi tuwẽtem sehay Tupana motypot hap yn Tupana ewaku hap oktan aikotã waku watunug hap ewy. Aikaꞌiwat wakuat kahato pote waku watopyhuꞌat heropat sese haria wo. 
ROM.12.2	Waku watum aipiit Tupana kape. Yt naku i watunug ne aikotã mesuwarotiat Tupana yt kuap i haria wanetup saꞌag hap ewy ainapin saꞌag ewywuat. Yt naku i watuwat iꞌatuehay upi kat koꞌi kat koꞌi saꞌag nug hamo. Waku poꞌog watoꞌe Tupana kape -Etihep uiwanetup hap wyi mesuwarotiat saꞌag wanetup hap hawyi uiwanetup hap etimopakup i ewat ewywuat. Uipyꞌa pe uiꞌakag me uipiit pe uiwanetup hawe ereineꞌen Tupana uipytꞌat nug hatno. Miꞌi hawyi ewanetup hap eiam mo areineꞌen neran. Mio tã eweiꞌe Tupana pe pote eweikuap kuap Tupana mikyꞌesat koꞌi kat som tutunug neran hap nug hamo. Kat som imowepiit hap kat som hãpyk sese imikyꞌesat ewywuat hap mio tã eweiꞌe Tupana pe pote.
ROM.12.3	Pyno uito Pauru Tupana uipoꞌoro einapin hamo. Tupana hegyiꞌat kahato hawyi uinug eimuꞌe hatno miꞌi pote worohoꞌonapin eipe. Yt naku i aiwanetup hawe -Uito poꞌog torannia kai aiꞌe hap kape. Waku -Uito en watoꞌoꞌewy kahato watoꞌe. Katupono aito wẽtup ok poꞌog imohey wẽtup ok yt maꞌato wẽtup sok yn aito pykai. Miꞌi pote yt ereꞌe kuap i -Uito poꞌog eikai hap ete. 
ROM.12.4	Aipiit ete iꞌatu kahato ahaga maꞌato aipiit wẽtup yn toineꞌen. Miꞌi hawyi ahaga koꞌi yt toꞌoꞌewy hin i aipiit mikyꞌesat motpap nug hap ete. 
ROM.12.5	Miꞌi hap ewy kahato Iesui mohey haria koꞌi. Iꞌatu kahato aitoria yt aiwoꞌoꞌewy i maꞌato wẽtup piit ewywuat yn watopyhuꞌat. Iesui Tupana Mipoꞌoro Aiporekuat nuat piit ewywuat watopyhuꞌat mesuwe aikotã aipiit ahaga wywo toꞌosat toꞌosat hap yt toꞌoꞌewy hin i pykai. Miꞌi hap ewy watoꞌosat kahato Iesui mohey haria koꞌi Iesui piit ewy wẽtup piit ewy watoineꞌen. 
ROM.12.6	Pyno wẽtup ok imohey hat pe Tupana tum tesaika hap topotpap nug hamuat maꞌato wẽtup ok pe wẽtup sepap hap tutum. Yt toꞌoꞌewy hin i tutum ahepe aimikuap koꞌi aimisepap nug hap koꞌi. Maꞌato Tupana tum yne miꞌi koꞌi ahepe tegyiꞌat pote haype. Tutum neꞌen neꞌi yt kat saꞌup i. Wẽtup ok pe tutum tesaika hap tehay moherep hamuat. Tutum ahepe pote pyno waku watimoherep ihay imohey hap mywo imohey hap oktan. 
ROM.12.7	Maꞌato tutum ahepe tesaika hap teropat hap miitꞌin powyro hamo pote waku watuwepotpap kahato heropat nug hap ete. Maꞌato tutum ahepe miitꞌin muꞌe kuap hap miꞌi pote waku watiꞌatumuꞌe miitꞌin hesaika hap wywo. 
ROM.12.8	Maꞌato tutum ahepe tesaika hap miitꞌin mowepiit hamuat miitꞌin arotꞌi potiat iꞌatuhep hamuat miꞌi pote etiꞌatumowepiit ro hatek takaria hoꞌopot haria. Maꞌato tutum ahepe tegyiꞌat hap miitꞌin powyro hamuat aimiium kaipyi pote waku watopyhuꞌat hegyiꞌat kahato miꞌi hap wywo. Tupana ainug miitꞌin akag wo pote waku ahemiitꞌin kyꞌe hap wywo watipowyro hãpyk takat ewy. Tupana ainug miitꞌin powyro hatno pote waku watum kat koꞌi kat koꞌi satek takaria pe iꞌatukyꞌe hap wywo.
ROM.12.9	Karãpe watiꞌatukyꞌe miitꞌin pote waku watiꞌatukyꞌe kahato aipyꞌa pyi yt kat aheso hap wywo i. Waku watopyhuꞌat haiwot rakat ewy maꞌato yt miitꞌin ete i. Waku ahaiwot rakaria ewy watopyhuꞌat aiminug saꞌag hap koꞌi ete. Maꞌato waku watikyꞌesat kahato waku nug hap koꞌi. Yne wakuat waku watat maꞌato yt naku i hap waku watipun. 
ROM.12.10	Waku woꞌokyꞌe haria wo watoineꞌen aikotã wẽtup ywania toꞌokyꞌe kahato hap ewy. Aikotã aheinytꞌin aheywytꞌin aheykeꞌetꞌin aiꞌywotꞌin aityꞌin toꞌokyꞌe kahato hap ewy aiwese hap wywo. Waku watoꞌokyꞌe katupono Tupana Mipoꞌoro mohey haria aito. Iesui eropat haria aito miꞌi pote waku watikat kahato aikotã waku watoꞌomotypot hamuat. Waku watoꞌe aiwanetup hawe -En ni waku. Miꞌi ti waku watoꞌe. 
ROM.12.11	Yt iperup takaria ewy i waku watopyhuꞌat. Waku watuwepotpap aat hakup wywo. Yt ereineꞌen neiꞌo sẽtup e hatno. Aikaꞌiwat eropat hat sese wo waku watoineꞌen. Waku aipyꞌa pyi Aikaꞌiwat mowepiit hap yn aiwanetup hawe ipotpap nug hap ete. 
ROM.12.12	Tupana tunug aru toꞌe hap ewy paĩ an watoꞌe. Mio tã watoꞌe pote aimowepiit hap topyhuꞌat aikotã Tupana wepiit hap ewy. Watimohey pote putꞌok e ahete hoꞌopot hap niatpo kahato hap. Miꞌi hawyi waku watoineꞌen motꞌi aiperup i hap wywo. Waku wahekatup tokosap aru hap -Yt watoiat hin i imohey hap aiꞌe hap wywo. Miꞌi pykai waku ahehay Tupana wywo aat kaꞌap aikope aikope ahewyry hap upi. 
ROM.12.13	Waku hegyiꞌat rakaria wo watoineꞌen ahekat wywo. Waku watimoꞌẽ ahekat iraniaꞌin me hatek takaria pe -Iesui mohey haria eweikupteꞌen uruwywo eweiꞌe iraniaꞌin yt aimikuap i koꞌi pe pykai. Iesui mohey haria miꞌiria pote waku mio tã watoꞌe õꞌẽ haria yt uwe mikuap i koꞌi pe. 
ROM.12.14	Karãpe wẽtup ok ihay saꞌag ahete pote waku wahẽtup Tupana ewowi -Tupana etipoityro ro mesuwat uhewanikap uinug neran ne tewanikap wuat hat watoꞌe. Taꞌi yt atikyꞌesat i iꞌapiheg hap watoꞌe Tupana pe. Maꞌato yt naku i haiwot rakaria wo watopyhuꞌat ahatyꞌi hatyꞌi haria ete. Yt naku i wateromopusu miꞌiria yt naku i iminug upi. Yt naku i watuwepoepyk aimosatyꞌi satyꞌi haria. 
ROM.12.15	Karãpe wẽtup ok putꞌok e ahete iwepiit kahato pote waku watuwemowepiit iwywo. Maꞌato karãpe wẽtup ok putꞌok e ahete tuwak taꞌarotꞌi hap wywo miꞌi pote waku watuwemowak iwywo. 
ROM.12.16	Yt naku i ipatꞌok ete aiwese ipatꞌok ete yt. Karãpe putꞌok e ahete motpap hap yt aimikyꞌesat ewy i miitꞌin emiit minug hap ewy pote waku watunug aimisakup hap wywo iꞌatuꞌakag wo watopyhuꞌat pykai. -Uito poꞌog mote yt naku i uipotpap aikotã miit emiit ewy yt naku i watoꞌe. 
ROM.12.17	Karãpe wẽtup ok tunug saꞌag kahato ehete yt eweipoepyk teiꞌo. Yt etunug neiꞌo miꞌi hat ete aikotã tutunug saꞌag hap ewy te maꞌato etipoepyk waku puo wakuap mo. Waku watunug yne yne yt kat i miitꞌin maꞌat hap aikai yt kat i aheso hap wywo. Miꞌi hawyi miitꞌin tikuap taꞌyn yt kat i taꞌatumaꞌat hap aikai. 
ROM.12.18	Waku wahãꞌãg yne ahesaika hap koꞌi wo miitꞌin iperup i kahato iwese kahato rakatno iraniaꞌin yt iꞌatuwese i rakaria wo tukupteꞌen pykai. Waku aito iwese rakatno. Yt naku i watuꞌuka iraniaꞌin wywo sehay wo maꞌato woꞌokyꞌe hap yn waku watikat. 
ROM.12.19	Yt naku i watipoepyk uhetiat yt naku i nug haria. Uiwyriaꞌin wẽtup ok aimaꞌat pote yt naku i watopyhuꞌat aipyꞌahak. Poꞌog waku wahenoi Tupana kape miꞌi pote Tupana ipyꞌahak aikawiatno hamo katupono mio tã e Tupana miwan me -Atiꞌatukawiatno yne eipe. Eipoepyk hat uito e Tupana miwan me. 
ROM.12.20	Yt naku i watuwepoepyk uiwyriaꞌin. Tupana yt tikyꞌesat i kat pote toꞌe miwan me -Ewanikap hesyꞌat pote eweiꞌatupoi o miꞌiria e. Iꞌatuwesapoꞌutui pote etum o sapo hy iꞌatuepe. Miꞌi etunug pote tuwemoti topyꞌahak hap ete kat pote ewaku hap etunug pote aikotã naꞌak hawywiat aheꞌyni ywytꞌokpype aria sapuẽ hap ewy. Miꞌi hawyi imowepiit hap topyhuꞌat iꞌewyte tuwemoti tominug saꞌag ehetiat hap pupi. 
ROM.12.21	Karãpe yt naku i hap ahãꞌãg kahato karãpe ahatek hap aiꞌakit teran pote yt naku i watoiat imohey hap. Waku watuꞌuka kahato aiꞌakit hap akit hamo. Waku watiꞌakit saꞌag wakuap nug hamo kat pote wakuap nug hap poꞌog hesaika saꞌag koꞌi kai are.
ROM.13.1	Karãpe morekuaria toꞌe ahepe -Etunug no wakuap e pote waku watunug iꞌe hap ewy Iesui mohey haria aito pote. Waku watuwat iꞌatuehay wakuap upi are katupono yne aikaꞌiwaria Tupana mipag koꞌi. Yne tuꞌisaria iꞌewyte Tupana miꞌairo koꞌi tukupteꞌen. Taꞌi ahekapitãu koꞌi yne aiꞌakag koꞌi morekuaria koꞌi ahetuꞌisaria aikaꞌiwaria Tupana miꞌairo koꞌi tukupteꞌen aiꞌatuꞌapykok hamo. -Taꞌi uhehay kaipyi ti yne morekuaria tukupteꞌen atipy pe iꞌewyte yi tote e Tupana ahepe. 
ROM.13.2	Yt naku i watuꞌuka morekuaria ainapin waku nug hap ete. Waku aiweꞌeg wo o katupono yt naku i watuꞌuka morekuaria airo hat Tupana ete are. Watuꞌuka miꞌiria ainapin waku hap ete pote Tupana miꞌapiheg wuatnuaria wo watopyhuꞌat. 
ROM.13.3	Maꞌato wakuap watunug aiꞌakag koꞌi aipoꞌoro hap ewy pote yt watokenꞌẽ hin i morekuaria suraraꞌin mupi are katupono waku pe watoineꞌen kahato morekuaria wanetup hawe. Miꞌi hawyi karãpe putꞌok e surara ahowawi hawyi yt watokenꞌẽ hin i ipupi maꞌato aiwy ok wo toineꞌen are. Maꞌato karãpe watunug saꞌag miꞌi hawyi yt naku i nug haria wo watoineꞌen morekuaria wanetup hawe. Miꞌi pote watokenꞌẽ kahato morekuaria pupi iꞌewyte iꞌatuesuraraꞌin miat aiꞌapiheg hap pupi watokenꞌẽ. Pyno aito Iesui mohey haria pote yt karãpe i watokenꞌẽ morekuaria pupi. 
ROM.13.4	Tupana miꞌairoria koꞌi ti aiporekuat tuꞌisaria aiꞌakag koꞌi pywo ti rat Tupana tiꞌatuꞌairo yne miꞌiria aipowyro hamuat yt naku i nug hap pupiat aiꞌapykok hanuaria toiꞌatuꞌairo aikaꞌiwaria maꞌato watunug yt naku i hap koꞌi pote waku watokenꞌẽ kahato iꞌatupupi katupono aiꞌapiheg kuap taꞌatuesuraraꞌin po wo are. Pyno tuꞌisaria morekuaria Tupana eropat haria ewywuaria tukupteꞌen kahato aipyꞌasetpe are. Miꞌiria ti toiꞌatupag aiꞌapiheg hamuat aiminug saꞌag etiat hamo. 
ROM.13.5	Pyno yt nakuap i ahete yt watunug i morekuaria tuꞌisaria ehay pote. Watunug waku pote waku pe watoineꞌen suraraꞌin nywo. Miꞌi pote poꞌog waku iꞌatuwese kahato hap toineꞌen are katupono waku watunug hawyi yt kat i aiwemoti hap topyhuꞌat aipyꞌa pe aiwanetup hawe. 
ROM.13.6	Iꞌewyte karãpe morekuaria tiꞌatukyꞌesat saꞌup taꞌatupotpap hap upi miꞌi pote waku watum iꞌatuepe iꞌatumiẽtup katupono iꞌatupotpap kahato aiꞌapykok hawe. Miꞌiria iꞌatupotpap kahato Tupana mikyꞌesat nug hamuat ahetama aheꞌyi wanikaptia pyhyp hamo. Miꞌiria tikyꞌesat kahato aheineꞌen hap ikahu kahato hap. Yne minug hap ete aipowyro kahato aiꞌakag koꞌi mesuwarotiaria. 
ROM.13.7	-Eweiꞌatumotypot ro pyno miꞌiria tuꞌisaria e Tupana ahepe. Morekuaria torannia pe ehegyiꞌat ro ehekat wo e mesup ahepe Tupana. Ewehaꞌupnug o eiweteweru hap iꞌatuepiat e. Taꞌatukyꞌesat taꞌatupowyro hap taꞌatukonug hamuat ete pote waku watuwepotpap iꞌatuko nug hamuat e Tupana ahepe. Waku miꞌi tã watunug miꞌiria motypot hamo are. Waku morekuaria pe tuꞌisaria pe watum saꞌup katupono miꞌiria iꞌatupotpap kahato Tupana mikyꞌesat ewy nug hamuat aipowyro hap ete. Waku ipotpap takaria wo watukupteꞌen yne aito Iesui mohey haria aito pote.
ROM.13.8	Eiweteweru hap meremo ewehaꞌupnug e. Yt naku i ti rat aito Iesui mohey haria watuweteweru neꞌi. Waku wẽtup yn aiweteweru hap mesuwarote are miꞌi ti miitꞌin kyꞌe hap kawiat. Waku wahãꞌãg kahato miꞌi nug hamo yne miitꞌin ete. Miꞌi hawyi waku yt kat i aiweteweru hap. Waku wuatꞌi miitꞌin kyꞌe haria watopyhuꞌat. Miꞌi yn waku aiweteweru hap sese. Miitꞌin kyꞌe kahato haria wo watoineꞌen pote wakuap yn naꞌyn watunug iꞌatuepe. Miꞌi hawyi Tupana mikyꞌesat nug haria wo watopyhuꞌat miitꞌin kyꞌe haria aito pote. Yt karãpe i watiꞌaparap miwan miat waĩꞌe hap koꞌi ete Muisei mienoi koꞌi ete kat pote watiꞌatukyꞌe kahato iraniaꞌin miitꞌin mote yt karãpe i watimaꞌat miꞌiria. 
ROM.13.9	Kat pote saꞌawyꞌi yityꞌok tote Tupana tiwan nu tote puretig. Miꞌi hawyi tutum ahaꞌaseꞌi Muisei pe -Yt ereket reiꞌo wẽtup ok eꞌaito wywo wẽtup ok eharyꞌi wywo e. Yt etiꞌauka teiꞌo miit e. Yt eteroꞌok teiꞌo iraniaꞌin ekat e. Yt eheso teiꞌo iraniaꞌin minug hap ete iꞌatumaꞌat hamuat. Yt etiꞌatukyꞌesat reiꞌo eha wo iraniaꞌin ekat iraniaꞌin emiit e. Yt ereineꞌen neiꞌo ehaꞌywyi iraniaꞌin ekat ete e Tupana ainapin tomiwan me nu tote. Miꞌi e hap koꞌi waku watunug yne yne are. Iꞌewyte wẽtup ainapin hap poꞌog miꞌiria kai toineꞌen are. -Eweiꞌatukyꞌe ro iraniaꞌin eiwekyꞌe hap oktan e Tupana. Miꞌi e hap watunug mote yne Tupana kaipywiat ainapin hap tomiwan miat watunug naꞌyn. 
ROM.13.10	Kat pote watiꞌatukyꞌe iraniaꞌin aiwekyꞌe hap oktan mote yt karãpe i watiꞌatumaꞌat reran aimikyꞌe kahato haria. Yt karãpe i woꞌomaꞌat haria wo watopyhuꞌat Tupana piat ainapin hap koro -Eweiꞌatukyꞌe iraniaꞌin eiwekyꞌe hap oktan e hap nug hawyi. Woꞌopotkyꞌe hat wo watoineꞌen hawyi yne ainapin hap Tupana mikyꞌesat koꞌi nug haria wo watukupteꞌen.
ROM.13.11	Uimimuꞌeria tawa wato Huma piaria toꞌiro watiꞌatukyꞌe miitꞌin. Yt naku i woꞌomaꞌat haria wo watopyhuꞌat. Ahehakyeraꞌat hat Iesui tuut hamuat. Yt watikuap i kat eꞌat putꞌok e maꞌato miꞌi hap watikuap poꞌog yt pya i gaꞌatpo hap kai. Poꞌog poꞌog yt pya i Aikaꞌiwat uut hap saꞌawyꞌi wuat ahepiat yt imohey i te hap kai. Yt naku i get haria ewywuaria wo watukupteꞌen huut turan. Pyno koran waku wahekatup kahato huut hap. 
ROM.13.12	Yt naku i nug haria tikyꞌesat kahato wãtym muo yt naku i nug hamuat hap. Taꞌatukyꞌesat kahato ti iꞌypyryp wiat saꞌag nug hap maꞌato aito yt miꞌiria ewywuat i aito katupono aitoria watopyhuꞌat ihatꞌok puo ieineꞌen haria ewy are. Waku nug haria tikyꞌesat kahato waku nug hap yne ehamo hamuat Tupana motypot hamuat. Waku nug haria tikyꞌesat kahato ihatꞌok wuo wuatꞌi ehamo waku nug hamuat. Mesup taꞌyn wãtym porap tokosap taꞌyn uiwyriaꞌin are. Mesup taꞌyn ihatꞌok porap putꞌok e. Uimimuꞌeria Aikaꞌiwat uut hap yt pya i aat wẽtem hap ewy ihatꞌok hap. 
ROM.13.13	Wuatꞌi ehamo eꞌat pe turan yt uwe i inug saꞌag. Aiminug wakuap wen yne heremo. Waku yt watuwemoti hin i aiminug waku hap upi. Waku watiꞌatoiat yne yt naku i nug hap kat koꞌi mekewat wãtym muat hairu saꞌag nug haria woꞌopytyk pytyk hap ewywuat. Waku watiꞌatuꞌatoiat yne kat som mekewat mahy wemopẽꞌã hap aikotã wãtym muaria tunug hap ewywuat. Waku watiꞌatoiat yne kat som mekewat aiwary wary aheꞌaito heꞌaito hap. Waku miitꞌin hãpyk takaria ewywuaria watopyhuꞌat mesuwat yi tote are aikotã wakuap nug haria ewy. Waku watiꞌatoiat yne kat som aiwuꞌuka hap woꞌoꞌahyk hap koꞌi. Waku watiꞌatoiat yne kat som mekewat woꞌoꞌehayꞌywyi hap. 
ROM.13.14	Miꞌi pote waku watiꞌauka aipiit mikyꞌesat saꞌag nug hap koꞌi. Waku wẽtup ehay kape watum aiwanetup hap mekewat Aikaꞌiwat Iesui wanetup hap ewywuat. Yt naku i watipowyro aipiit imikyꞌesat saꞌag nug hamuat ete. Karãpe putꞌok e ahete aimikyꞌesat saꞌag yt naku i nug neran hap hawyi waku meremo yt ahewaure i howawi. Aikotã watopag ahesokpe pakup aipiit pe aipainug hamuat hap ewywuat waku watopag Aipotypot Aikaꞌiwat Iesui aipyꞌa pe aiwanetup hawe aipiit puo aimokahu sese hap aipainug sese hap are.
ROM.14.1	Karãpe putꞌok e wẽtup ok Iesui mohey pakup te hat yt itag i te Iesui mohey hap ete hawyi waku -Ereke ro mehin mana watoꞌe tope. Iesui mohey hat en mote waku ereineꞌen uruwywo Tupana motypot hamuat wuatꞌi eꞌat pe watoꞌe imohey pakup i hat pe are. Waku -Ereke ro watoꞌe imohey pakup i hat pe yt ihãite i imohey hap ete pykai. 
ROM.14.2	Yt naku i watimohit neꞌi miꞌi wẽtup ok miit yt ikuap kahato i te aimikuap Iesui etiat pykai. Yt naku i watuꞌuka sehay wo miꞌu ete kat som waku watuꞌu kat som yt e hap ete katupono imohey pakup takaria tuꞌuka teran miꞌu eko ete. Yt naku i watuꞌuka imohey hap yt aiwoꞌoeko ewy hap ete mekewat kat eꞌat waku watimotypot Tupana e hap ete. Miꞌi pote yt naku i watimohit Iesui mohey pakup i hat. Poꞌog waku watikyꞌe kahato miꞌiria. 
ROM.14.3	Yt aiwoꞌoꞌewy hin i miꞌu eko ete katupono wẽtup ok Iesui mohey hat iꞌu yne miꞌu koꞌi hat maꞌato wẽtup ok yt ihãite i te Iesui mohey hap ete rakat -Waĩ waĩꞌe neꞌi miꞌu koꞌi ete. Miꞌi hawyi miꞌu u yne hat yt naku i toꞌe yt iꞌu yne i hat pe -Yt naku i kahato en mehin mana e yt etuꞌu yne i miꞌu uruꞌewy yt naku i mio tã watoꞌe imohey pakup hat pe. Katupono -Uhaꞌyru mohey hat en mote waku ereineꞌen uipyꞌa pe e Tupana ahepe. 
ROM.14.4	Yt naku i watimohit iraniaꞌin Iesui eropat haria iꞌatueko ete kat pote Iꞌatukaꞌiwat koro Iesui yn ikuap waku teropat hap sio yt hap katupono Taꞌatukaꞌiwat kaipyi yn taꞌatukyꞌesat -En ni waku rakat e hap. Uiwyriaꞌin Aikaꞌiwat tikuap kahato aimoesaika topotpap nug hamuat hap. Aipoityro kuap kahato Aipotypot koro topotpap nug hamo. Yne tomohey pakup i haria poityro kuap hat Iesui toineꞌen. Iꞌewyte yt naku i watoꞌe iꞌu yne hat pe -Yt naku i en katupono etuꞌu yne yt urueko ewy i watoꞌe. Yt naku i mio tã watoꞌe katupono Tupana toꞌe Tosaꞌyru mohey haria pe -En ni waku kahato uiwanetup hawe e yne miitꞌin me sio miꞌu tutuꞌu yne sio yt pykai i.
ROM.14.5	Pyno iraniaꞌin Iesui mohey haria -Waku ti watimotypot Tupana yne eꞌat pe iꞌatuꞌe maꞌato iraniaꞌin Iesui mohey haria -Wẽtup eꞌat yn nat poꞌog waku watimotypot Tupana iꞌatuꞌe. Taꞌi yt aiwoꞌoꞌewy hin i kat eꞌat poꞌog waku hap ete. Pyno waku watomohey aipyꞌa pe yt heremo i kat som watomohey miꞌi hap ete are. Waku watikuap aiwewi kat eꞌat waku kat eꞌat yt hap Tupana motypot hamuat are. Miꞌi hawyi yt naku i watimohit iraniaꞌin mimohey. 
ROM.14.6	Waku kahato watimotypot Tupana. Miꞌi pote waku watoꞌe -Mesuwat eꞌat pe atimotypot teran Tupana watoꞌe. Yt aiwoꞌoꞌewy hin i aimiꞌu eko koꞌi wo Iesui mohey haria aito pykai. Wẽtup ok toꞌe -Mesup atuꞌu miꞌu Tupana motypot hamo e. Pyno waku miꞌi ewy ewetuꞌu katupono eiwehum kahato mekewat miꞌu ete Tupana kape pote waku ewetuꞌu. Ewetuꞌu hawyi -Waku kahato En Tupana katupono uipoi kahato hat en eweiꞌe. Maꞌato iraniaꞌin Iesui mohey haria -Yt urutuꞌu kuap i mekewat miꞌu mana mehin iꞌatuꞌe katupono uruwanetup hawe Tupana yt tikyꞌesat i urutuꞌu mekewat miꞌu hap iꞌatuꞌe. Miꞌi haria pe waku watoꞌe -Pyno waku yt ewetuꞌu i mekewat miꞌu mana mehin katupono yt eiwehum kuap i mekewat miꞌu ete Tupana kape watoꞌe. Miꞌi pote yt naku i ewetuꞌu katupono waku watimotypot Tupana ahenuk turan. Iꞌewyte waku watuwemosyꞌat tuereto Tupana motypot hamo watoꞌe aiwoꞌope aheko miꞌu u hap koꞌi ete. 
ROM.14.7	Yt naku i watoineꞌen mesuwat yi tote aiwehay upi aimowepiit hap yn nug hamo kat pote Aikaꞌiwat mowepiit hap kape aiwyriaꞌin mowepiit kape yn waku watuwepotpap are. Yt watoꞌopowyro i pote yt naku hin i watoineꞌen mesuwat yi tote. 
ROM.14.8	Uiwyriaꞌin waku watoꞌe -Yt uiwepyi i uiwemowepiit hamo areineꞌen neran mesuwat yi tote maꞌato Tupana mowepiit hamuat iꞌewyte miitꞌin mowepiit hamuat areineꞌen neran mesuwe watoꞌe. Iꞌewyte uikuꞌuro hap eꞌat pe atimotypot teran Tupana uikuꞌuro hamo waku watoꞌe aiwoꞌope uimimuꞌeria are. Mio tã watoꞌe pywo pe pote Tupana watnuaria sese watoineꞌen. 
ROM.14.9	Tupana tipoꞌoro Tosaꞌyru Aiporekuat nuat. Miꞌi hawyi ikuꞌuro hawyi tuwẽtem i guꞌuro pyi. Aikaꞌiwat tokuꞌuro rẽ toikuap aikuꞌuro hap miꞌi pote iraniaꞌin Iesui mohey haria ikuꞌuro rakaria Kaꞌiwat no topyhuꞌat. Iꞌewyte Aikaꞌiwat no toineꞌen i tokuꞌuro hawyi miꞌi pote watoineꞌen iwywo katupono toineꞌen i pote tuwẽtem guꞌuro pyi. Mesup Iesui toineꞌen wuatꞌi ieineꞌen haria Kaꞌiwat no. Iꞌewyte toineꞌen mesup wuatꞌi ikuꞌuro rakaria Kaꞌiwat nuat. Miꞌi pote aikuꞌuro hap toikuap kahato mesup. 
ROM.14.10	Miꞌi pote yt naku i watoꞌe aiwoꞌope -Uiwanetup hawe mekewat miit yt kat hamuat i yt naku i watoꞌe mesuwe kat pote Tupana yn waku aipatꞌok uwe waku uwe yt hap e hamuat are. Mekewat eꞌat pe wyti aru toihoꞌomoherep uwe tomohey sese haria. Yt naku i watoꞌe wẽtup ok Iesui mohey hat pe -Yt worokyꞌesat i kahato en mana mehin watoꞌe. Yt naku i watimohit aiwanetup hawe iraniaꞌin Iesui mohey haria katupono Tupana yn aikuap sio waku sio yt hap. Miꞌi yn toꞌe kuap. Meiũran wyti aru yne aito watoineꞌen iꞌam me Tupana ehay ahepiat kuap hamuat sio waku rakat no watoineꞌen aipyꞌa pe aiwanetup hawe sio yt naku i hap kuap hamo. 
ROM.14.11	Taꞌi miꞌi tã toꞌe Tupana miwan me -Meiũran aru yne tuwepỹꞌãtutuk uhowowi e. Mekewat eꞌat pe yne teꞌeroꞌe aru -En yn ni Tupana iꞌatuꞌe teꞌeruwepỹꞌãtutuk popuo e. Yt uheso hin i e. Pywo ti rat uiꞌe hap ewy aru topyhuꞌat e. Torannia teꞌeruwepỹꞌãtutuk uhowowi uiꞌe hap ewy e. Yne yne miitꞌin aru mekewat eꞌat pe -En ni En yn ni Tupana iꞌatuꞌe aru uhepe e Tupana miwan me Isaia 45.23 pe. 
ROM.14.12	Miꞌi pote torannia aito aru wahenoi Tupana pe yne yne ahetiat kat som watunug mesuwarotiat aikotã watoineꞌen mesuwarote watoꞌe aru Tupana pe.
ROM.14.13	Miꞌi pote waku watoiat mekewat aiwanetup hawiat -Mekewat miit yt naku i aiꞌe hap. Miꞌi hawyi waku wẽtup sehay watoꞌe aiwanetup hawe -Yt ahoꞌoꞌaparap teran i iraniaꞌin Iesui mohey haria ete e hap waku watoꞌe aipyꞌa pe. Waku watoꞌe aipyꞌa pe -Yt atiꞌaparap teran i wẽtup ok Iesui mohey hap pun hamuat waku watoꞌe aat kaꞌap aipyꞌa pe uhekatuwyria.
ROM.14.14	Uito ti eiwy Pauru are. Uito eiperia wywo wẽtup piit ewy yn Iesui piit wo watoineꞌen mesuwat yi tote. Uiwyriaꞌin pywo pe ti uiwanetup hawe miꞌu mesuwarote Tupana minug wakuat yne toineꞌen miꞌu wo are uipyꞌa pe uiwepe. Saꞌawyꞌi yt atimohey i maꞌato koitywy atimohey kahato. Iesui e hap kaipyi atikuap hawyi. Maꞌato uiwyriaꞌin -Yt naku i mekewat miꞌu watuꞌu eweiꞌe eipyꞌa pe pote yt ewetuꞌu teiꞌo are kat pote ewetuꞌu hawyi eiwemoti hap topyhuꞌat. Katupono -Atunug yt naku i miꞌu atuꞌu pote eweiꞌe aru eipyꞌa pe. Miꞌi pote yt ewetuꞌu teiꞌo eiwemoti popuo. 
ROM.14.15	-Pyno waku watuꞌu yne watoꞌe pote waku aiweꞌeg wo uwe pe mio tã watoꞌe katupono tukupteꞌen iraniaꞌin Iesui mohey haria yt aiwanetup hap ewywuaria i kahato iꞌatueko miꞌu etiat miꞌi pote -Paĩ an waku watuꞌu yne watoꞌe iꞌatuehamo hawyi iꞌatumohey hap mohit haria watopyhuꞌat iꞌatuwanetup hawe. Poꞌog waku watoꞌe -Mehin mana yt naku i watuꞌuka aheko miꞌu ete miꞌi pote atuꞌu teran eimikyꞌesat ewy mesuwe areineꞌen eiwywo turan waku watoꞌe. Miꞌi hawyi waku watuwemoesyꞌat iꞌatueko ewy itote. Tukupteꞌen wy yt imohey i te haria. Miꞌiria pyꞌasetpe watoineꞌen turan waku watiꞌatukyꞌe miꞌiria iꞌatueko miꞌu etiat ewywuat nug hap ete watoineꞌen iꞌatuwywo turan are. Yt naku i wahoꞌomopyꞌahak aimiꞌu u hap wywo iraniaꞌin are. Yt naku i aimiꞌu wo watimopyꞌahak iraniaꞌin seko waĩꞌe hap ete katupono miꞌiria ehakyeraꞌat hamo Iesui ikuꞌuro wy. Maꞌato watenuk kahato iꞌatuehamo -Yt ewetuꞌu teiꞌo miꞌi miꞌu iꞌatuꞌe hap ete pote yt karãpe i taꞌatumohey Iesui hawyi miꞌiria maꞌat haria watopyhuꞌat katupono aimiꞌu wo watiꞌatumopyꞌahak neꞌi pote yt wahoꞌoekyi kuap i miꞌiria Iesui kape. 
ROM.14.16	Maꞌato iraniaꞌin waku watuꞌu yne iꞌatuꞌe. Waku watimotypot kahato Tupana aimiꞌu wywo iꞌatuꞌe. Waku watuwehum kahato Tupana kape ahenuk turan iꞌatuꞌe. Miꞌi hap waku wen maꞌato eiweꞌeg wo o uwe pe mio tã eweiꞌe. Katupono kat som waku pe toineꞌen aiwanetup hawe iraniaꞌin me yt naku i topyhuꞌat tuereto. Miꞌi hawyi aiminug wakuap topyhuꞌat yt nakuat i iꞌatuepe. Miꞌi hawyi iꞌatuwanetup hawe yt naku i nug haria watopyhuꞌat yt kat i watunug yt naku i aiwanetup hawe pykai. Miꞌi pote waku aiweꞌeg wo kahato ahehay wywo aiminug wywo katupono miꞌi hawyi yt iꞌatuewaure kaꞌa i ahowawi yt naku i aito iꞌatuwanetup hawe hawyi. 
ROM.14.17	Maꞌato pywo pe ti Tupana topyhuꞌat Ahehakyeraꞌat hat yt aimiꞌu u hap kaipyi i yt ahesapo hy u hap kaipyi i. Tupana topyhuꞌat Aiporekuat no Topaꞌãu tutum ahepe hawyi. Ipaꞌãu yn ainug kuap toꞌywania koꞌi wo. Yt aheko miꞌu etiat ahehakyeraꞌat hap. Yt aheko i aimohãpyk kuap. Tupana Paꞌãu yn aimowepiit kuap. Aheko miꞌu u hap ete yt aimowepiit kuap i. Karãpe aiwanetup hap hewyry kahato kowoꞌi kowoꞌi hawyi Tupana Paꞌãu yn aimowepiit kuap. Aheko miꞌu ete eꞌat ete watiꞌatunug yne hawyi yt kat i te ahehakyeraꞌat hap are. Tupana yn ahehakyeraꞌat kuap. 
ROM.14.18	Pywo ti rat areꞌe ehepe -Karãpe watiꞌatukyꞌe iraniaꞌin aipyꞌa pyi Tupana Paꞌãu mimowepiit koꞌi aito pote miꞌi hawyi Tupana mowepiit haria wo iꞌewyte miitꞌin mowepiit haria wo watukupteꞌen mesuwarote. 
ROM.14.19	Miꞌi pote waku watikat kahato muap aiwoꞌowese hap nug hamo. Waku watopyhuꞌat woꞌowese haria wo. Waku watikat kahato muap aiwoꞌomopoĩꞌam hamuat are. Waku watikat muap aiwoꞌope aiwoꞌomoesaika Iesui ehay wo imohey poꞌog hamuat hap ete. 
ROM.14.20	Pyno Tupana wanetup hawe waku watuꞌu yne miꞌu maꞌato yt naku i Tupana wanetup hawe watopyhuꞌat wuꞌuka haria aheko miꞌu u hap ete. Miꞌi tã watunug mote watimoma aiwoꞌowese hap aiwoꞌope. Yt naku i watuꞌuka ahehay wo aimiꞌu u hap aheko ete. Miꞌi tã watunug mote Tupana hũria atuuka haria wo watoineꞌen hawyi Tupana potpap moma haria wo watopyhuꞌat. Poꞌog waku watikat kahato aiwoꞌokyꞌe hap. Waku watoꞌe Tupana pe -Uipowyro o miitꞌin ekyi ewowiat hamo mehin uipowyro kahato o katupono yt atiꞌatusytpok teran i emohey haria uheko miꞌu u hamo waku watoꞌe Tupana pe. 
ROM.14.21	Pyno kat som kat som waku iꞌatuwywuat aheineꞌen turan waku watunug. Waku watikuap iraniaꞌin eko koꞌi hawyi waku iweꞌeg nakaria wo watoineꞌen. Iꞌatumiꞌu hap ewy waku watuꞌu iꞌatuehamo. Waku watuꞌu iꞌatumiꞌu ipuꞌi u hap ewy iꞌatuwywo watoineꞌen nuran. Yt naku i watiꞌatuꞌaparap neꞌi iraniaꞌin Iesui mohey haria yt iꞌatueko ewywuat i watunug hap kaipyi. -Waĩ iꞌatuꞌe mahy u hap ete pote waku yt watuꞌu i. Miꞌi pote waku -Yt naku i watuꞌu mekewat miꞌu puꞌi iꞌatuꞌe pote -Pyno waku watoꞌe. Yt naku i watiꞌatuꞌaparap neꞌi iraniaꞌin aiminug koꞌi wo. 
ROM.14.22	Waku watikuap kahato aipyꞌa pe kat som waku watunug kat som yt naku i watunug Tupana e hap miꞌi hawyi waku watunug aimimohey ewy. Waku watikuap kat som watomohey miꞌu ete sapo hy u ete eꞌat hap ete miꞌi hawyi waku yt wahenoi i iraniaꞌin me miꞌi hap koꞌi kaipywiat imohey hap ete. Waku wahenoi Tupana kape yn kat som watomohey miꞌi ete hap maꞌato aiwanetup hap toꞌe -Yt naku i miꞌi tã etunug e pote yt etunug neiꞌo mekewat epyꞌa piat. Maꞌato watunug mekewat waĩꞌe aipyꞌa piat hap pote aiwemoti kahato hap topyhuꞌat. Aipyꞌa piat haty hap toineꞌen -Yt naku i nug hat uito watoꞌe aiwepe. 
ROM.14.23	Maꞌato iraniaꞌin aito Iesui mohey haria haty kahato topyhuꞌat aipyꞌa pe watuꞌu kat koꞌi kat koꞌi hawyi. Watuwemoti neꞌi aipyꞌa pe katupono aheko yt ewy i watunug mote. Miꞌi pote yt watuwehum kuap i Tupana kape watuꞌu turan yt imohey hap upi i watuꞌu pote. Miꞌi pote waku watoiat mekewat aiminug saꞌag koꞌi yne yt watuwehum kuap i Tupana kape hap watunug nuran mote are. Yt Iesui mohey hap wywo i watunug aiminug koꞌi hawyi watiꞌaparap Tupana pe yt watimotypot i Tupana aiminug wywo pote are.
ROM.15.1	Maꞌato yt watomohey kahato i seko koꞌi pote waku watipowyro iraniaꞌin yt aiwanetup hap ewywuaria i Iesui mohey pakup i haria. Waku watiꞌatupowyro miꞌiria Iesui mohey hap etiat iꞌatumoehãite hamo. Yt naku i watuwepotpap aiwemowepiit hap kape yn. Waku watuwepotpap kahato iraniaꞌin Iesui mohey haria powyro hamuat hap ete. Waku Iesui mohey pakup i haria watiꞌatukyꞌe kahato aiwese kahato hap wywo taꞌatuꞌaparap kahato te pykai. 
ROM.15.2	Poꞌog waku iraniaꞌin Iesui mohey haria mowepiit hatno watopyhuꞌat. Waku watikat iraniaꞌin Iesui mohey haria waku piat hap are. Waku watiꞌatumotag neran Iesui mohey hap ete iraniaꞌin. 
ROM.15.3	Yt karãpe i Aiꞌakag Iesui tuwemowepiit hap kat hatno toineꞌen. Taꞌi Aikaꞌiwat Tupana mowepiit hap koꞌi yn toikat. Saꞌawyꞌi mio tã e miwan me -Saꞌawyꞌi toꞌokyryꞌi kahato eete Tupana hawyi uipoꞌoro iꞌatuehakyeraꞌat hamo. Mesup iꞌatuehay saꞌag kahato topyhuꞌat uhete e. Yne miitꞌin sehay saꞌag Tupana piat hap topyhuꞌat uhete e Iesui eꞌyian mete miwan me Tawi wepy hawe 69.9 pe. Miꞌi hap ewy waku poꞌog watiꞌatumowepiit iraniaꞌin watuwemowepiit hap kai.
ROM.15.4	Uiwyriaꞌin yne yne Tupana e hap miwan miat saꞌawyꞌi wuat toineꞌen aimuꞌe hamo. Pywo ti rat saꞌawyꞌi wuat miwan aimuꞌe kahato hap topyhuꞌat aiꞌarot hap hep kahato hamuat. Miꞌi e hap koꞌi aimoesaika kahato imohey hap ete. Watuwemuꞌe saꞌawyꞌi wuat miwan ete hawyi watikuap kahato yne Tupana e hap -Atunug aru e hap koꞌi. Watikuap kat som tutunug aru hawyi wahekatup kahato iꞌe hap ewywuat eꞌat putꞌok e hap. Miꞌi hawyi aimowepiit kahato hap topyhuꞌat katupono watikuap waku kahato aru Tupana tunug aru ahepe toꞌe hap ewy watikuap miwan saꞌawyꞌi wuat kaipyi.
ROM.15.5	Uiwyriaꞌin miꞌi tã kahato ahẽtup Tupana pe ehewowi -Uruꞌywot atipy piat En yn ni wuatꞌi uruwat uruꞌarot hap kaipywiat urumowepiit hat. En yn ni urumoesaika kuap hat yt karãpiat i ehay atoiat uruepiat hap ete. Urunug Esaꞌyru mohey haria wo pote wẽtup miit ewy yn uruwanetup hawe urupyꞌa pe hap ahẽtup epe. Tupana urunug no Esaꞌyru uruporekuat saipepiaria kahato wo hap ahẽtup ewowi are. Aikotã Esaꞌyru toineꞌen kahato mesuwe yi tote emotypot kahato hatno miꞌi hap ewy urunug no Esaꞌyru ewywuat mesuwe hap ahẽtup ewowi Tupana. 
ROM.15.6	Miꞌi etunug mote wẽtup miit ewy uruimotypot En mesuwe uruꞌywot are. Waku wẽtup sehay yn tuwẽtem uruwẽ pyi Esaꞌyru Emipoꞌoro uruporekuat nuat Iesui ete are. Waku wẽtup miit ewy yn uruehay emotypot hap are. Urumoesaika Epaꞌãu wo urupyꞌa pe hawyi emotypot haria kahato urutukupteꞌen uimiẽtup ewowiat are.
ROM.15.7	Saꞌawyꞌi karãpe watomohey Aipotypot Iesui hawyi meremo Tupana ainug towyriaꞌin wo. Iwese kahato toineꞌen ahowawi. Miꞌi ewywuat waku meremo watunug iraniaꞌin Iesui mohey haria aiwyriaꞌin wo. Waku iwese kahato rakaria wo watoineꞌen iꞌatuwywo yt aiwoꞌoeko i pykai. Miꞌi watunug mote meremo Tupana motypot kahato hap topyhuꞌat mesuwarote.
ROM.15.8	Saꞌawyꞌi Tupana toꞌe urueꞌaseꞌi pot Aparãu me -Meiũran aru yne ywania mesuwat yi totiaria atiꞌatupoityro e. Taꞌi Wẽtup emiariru emiariru topyhuꞌat aru Wuatꞌi Ywania Porekuat no e. Miꞌi hawyi Iesui tuwemoherep mesuwe Aparãu saipepiat sese Iuteuria pyꞌasetpe. Miꞌi hawyi toꞌywania eropat kahato hat ewy topyhuꞌat. 
ROM.15.9	Taꞌi Tupana yt heso hin i Aparãu me. Tutunug toꞌe hap ewy maꞌato yt Iuteuria kape yn i Iesui tuwemoherep katupono iraniaꞌin ywania kape iꞌewyte tuwemoherep wy. Toikyꞌesat yne ywania Tupana motypot hanuaria hap toikyꞌesat. Toikyꞌesat yne yne ywania tikuap Toꞌywot egyiꞌat hap. Aiwy Iesui tikyꞌesat aikotã toꞌe miwan me saꞌawyꞌi hap ewy -Uiꞌywot e arehum aru uhẽku wo ewowi iraniaꞌin ywania pyꞌasetpyi e. Arepy aru ewowi Uiꞌywot e. Miꞌi hawyi iraniaꞌin ywania wẽ pyi eset kahu aru wemotypot haria wo teꞌeropyhuꞌat e Tupana Saꞌyru saꞌawyꞌi sese temiit morekuat Tawi wepy hawe miwan me 18.49 pe. 
ROM.15.10	Iꞌewyte mio tã e miwan me -Wuatꞌi ywania eweimotypot ro Tupana imowepiit kahato hap ehehay wywo e. Eweimotypot ro Tupana mekewat Iuteuria ywania wywo iwat iꞌywania sese wywo e. Eiwemowepiit ro Tupana kape ehehay wepiit kahato hap wywo e morekuat Tawi towepy hawe miwan me ahepe Saumu 72 pe. 
ROM.15.11	Iꞌewyte poꞌog toꞌe morekuat Tawi -Wuatꞌi ywania eweimotypot ro Ainug hat eipyꞌa pyi e. Mio tã eweiꞌe ro tope -Waku kahato sakpoꞌe En urupotypot urukaꞌiwat eweiꞌe ro Einug hat Tupana ewowi areꞌe yne miitꞌin sem mesuwat yi totiaria pe e morekuat Tawi towepy hawe tomiwan me Saumu 11.1 pe. 
ROM.15.12	Iꞌewyte Tupana ehay moherep hat Isaia mio tã e wy -Meiũran aru wẽtup ok miit Tupana Mipoꞌoro topyhuꞌat mesuwarote Wuatꞌi Ywania Porekuat no e. Miꞌi Miit wyti aru morekuat Tawi ywot Iese saipepiat sese toineꞌen aru e. Morekuat Tawi ywot Iese toineꞌen aikotã ariaꞌyp ypy potꞌi ewy maꞌato Tupana Mipoꞌoro aru toineꞌen aikotã mekewat ariaꞌyp koro sese gaꞌapy piat ewy e. Mekewat iꞌypy kyt tuweityk taꞌyn hawyi iꞌypy kyt hẽtyt heremo hawyi tuwemowato sese iꞌyp e. Miꞌi hap ewy aru Tupana Mipoꞌoro sese toineꞌen aru Wuatꞌi Ywania Porekuat nuat Miit toineꞌen e. Yt Iuteuria ywania Porekuat no yn toineꞌen maꞌato yne miitꞌin mesuwarotiaria Porekuat no toineꞌen aru e ti saꞌawyꞌi Tupana ehay moherep hat Isaia tomiwan me 11.9 pe.
ROM.15.13	-Tupana uito ti emipoꞌoro Pauru atikyꞌesat kahato etiꞌatupowyro iraniaꞌin ywania kape ekuap hamuat hap ete. Koitywy iꞌatuꞌarot potꞌi wywo tukupteꞌen. En yn waku iꞌatumowepiit kuap hanuat. Esaꞌyru kape yn teꞌeruwanetup taꞌatuhekatup haype are. Uiꞌywot mekewat ewat wuatꞌi eꞌat piat woꞌomowepiit hap yn waku etum iꞌatuepe. Esaꞌyru mohey hap kaipyi etum no iꞌatuepe iꞌatuwanetup saꞌag hap monik hap Esaꞌyru mohey hap kaipyi are. Papai etum o Epaꞌãu Wakuat iꞌatuepe poꞌog poꞌog yne eꞌat pe. Etimoesaika miꞌiria Epaꞌãu Wakuat kaipyi are. Epaꞌãu Wakuat kaipyi atikyꞌesat taꞌatuhekatup Esaꞌyru uut hap aat kaꞌap. Uruꞌywot Tupana etimowepiit kahato uheꞌywytꞌin uheinytꞌin tawa wato Huma piaria.
ROM.15.14	Uiwanetup hawe waku kahato ti eiperia tawa Huma piaria. Uiwyriaꞌin uheinytꞌin kahato eiperia Iesui mohey haria eweikupteꞌen mote Aiꞌywot Tupana Wakuat eiam kahato eiperia. Taꞌi Tupana kuap hamo eipytꞌat ehehowapy kahato miꞌi pote worohoꞌomohey kahato eipe. Waku eweikupteꞌen eiwoꞌomuꞌe muꞌe hanuaria wo eimikuap Tupana etiat wo. Taꞌi waku kahato worohoꞌopuẽti eiperia wuatꞌi miitꞌin muꞌe hamuat. 
ROM.15.15	Pyno uito Pauru mesuwat uimiwan ehowawiat. Uimiwan mesuwe yt iperup takat i einapin hamuat sese. Atiwan haty wo aikotã watiꞌatunapin aimepytꞌin haty wo hap ewy worohoꞌonapin eipe mesuwe. Miꞌi hap uimiwan atunug mesuwe. Waku pe atiwan katupono Tupana uipoꞌoro iraniaꞌin ywania napin hamo. Tupana uiꞌairo miꞌi hap inug hamuat. Yt uhewaku hap upi i uiꞌairo wen maꞌato uikyꞌe tepiat hap kaipyi yn mote. 
ROM.15.16	Waku kahato atipuẽti Aipotypot Iesui eropat hatno. Waku atipuẽti mesuwat uipotpap iraniaꞌin muꞌe hamuat Iesui ehay wakuat etiat. Saꞌawyꞌi wuat paꞌiria koꞌi iwuk miitꞌin hũria Tupana mowepiit hamo. Miꞌi hap ewy areineꞌen Iesui miꞌairo paꞌi saꞌawyꞌi wuaria ewywuat. Paꞌi ewy areineꞌen katupono atomoherep kahato sehay wakuat Iesui etiat Tupana kaipywiat. Paꞌi ewy atimoherep kahato iraniaꞌin me Tupana e uhepiat hap ewy. Aikotã paꞌi saꞌawyꞌi wuaria ewy atum Tupana pe iraniaꞌin ywania mohãpyk hamo Iesui suu hap ewy. Mesup eiperia atum Tupana kape paꞌi ewy. Eiperia Tupana mowepiit kahato haria ewy eweikupteꞌen katupono Iesui suu mikoho koꞌi eiperia. Wuatꞌi ywania atum Tupana kape hawyi tuwehum kahato uimiium ete katupono Ipaꞌãu Wakuat mimohãpyk koꞌi iraniaꞌin tukupteꞌen mesup. Iesui suu mimowaku koꞌi tukupteꞌen iraniaꞌin ywania mesup. Miꞌi pote paꞌi ewy atum miꞌiria Tupana pe hap ewy. 
ROM.15.17	Uikaꞌiwat Iesui yn uhehakyeraꞌat hat. Miꞌi yn ni Uiꞌakag sese. Wẽtup ok miit ewy yn iwywo urupotpap miitꞌin yne ywania ekyi Tupana kape hap. Miꞌi pote atiꞌatuekyi kuap kahato iraniaꞌin ywania Tupana kape. Yt aremoti hin i mesuwat uipotpap ete Tupana eropat hap ete. 
ROM.15.18	Uipotypot no hap upi Iesui toineꞌen kahato uikai. Ipaꞌãu ipotpap kahato uipo pyi iraniaꞌin ywania ekyi hamo Tupana kapiat hamo. Iesui Paꞌãu ihay kahato uiwẽ pyi tomikuap koꞌi wo. Iꞌewyte Iesui misepap nug hap toimoherep kahato uipiit pyi iraniaꞌin ywania porerokosap Tupana mikyꞌesat nug hamuat hamo. 
ROM.15.19	Ipaꞌãu uimoesaika kahato iraniaꞌin ywania porerokosap tuwewawiat hamuat. Pywo ti rat yt uhesaika hap kaipyi maꞌato Ipaꞌãu uimoesaika kahato sepap nug hamo wuatꞌi ywania ehamo. Yt uwe i mikuap mesuwat yi totiat nug hamuat koꞌi tutunug uipiit pyi Tupana Paꞌãu. Uimoesaika kahato uhewyry tehay sytpok hamuat wuatꞌi tawa puat. Uipiit yt hesaika hin i pykai uhewyry wuatꞌi yi totiat wuatꞌi tawa koꞌi puat hamo wuatꞌi yꞌy upi hamuat atimoherep kahato sehay wakuat Ahehakyeraꞌat hat Iesui etiat wuatꞌi miitꞌin me. Taꞌi mekewat tawa wato Ierusarẽi kaipyi saꞌawyꞌi areto yne yne tawa puo uhewyry ihay moherep hamo. Yne yne tawa kape areto te ihay wywo Ierusarẽi myi tawa Ieriko kape. Yne muap upi atiꞌatumuꞌe torannia miitꞌin Iesui ete Tupana Paꞌãu uimoesaika hawuo. 
ROM.15.20	Arepotpap kahato yne uhesaika hap oktan mesuwat sehay wakuat Iesui etiat moherep hamo iraniaꞌin ywania puo torannia puo aikope aikope Tupana Saꞌyru Aiporekuat set Iesui yt taꞌatukuap i te hap upi. Taꞌi yt atiꞌatupohari i Iesui mohey haria wẽtup ok aiꞌapykok hat po pyi are. Atiꞌatumuꞌe teran yt ikuap i te haria hawyi yt atiꞌatupohari teran hin i iraniaꞌin iꞌatupotmuꞌeria ete. 
ROM.15.21	Aikotã toꞌe miwan me saꞌawyꞌi hap ewy -Yt karãpiat i ikuap i te haria aru meiũran ikuap yne. Yt karãpe i te tuwat iraniaꞌin iꞌatumuꞌe hamo pykai meiũran teꞌeraꞌakasa e. Yt karãpe i Tupana etiat kuap haria aru meiũran ikuap haria wo tukupteꞌen e Isaia miwan me 52.15 pe saꞌawyꞌi.
ROM.15.22	Uiwyriaꞌin Humanu ywania nimo kahato raꞌyn areto teran ehewowi. Ahãꞌãg hawyi ahãꞌãg i hap ewy maꞌato eweikuap taꞌyn Iesui etiat pote yt areto kuap i katupono yt ikuap i te haria iraniaꞌin kape yn areto teran. 
ROM.15.23	Maꞌato mesup areto raꞌyn katupono atomoherep yne raꞌyn yne ywania pe yne tawa tote miitꞌin me yne sehay wakuat Iesui etiat yne hy upiat raꞌyn miꞌi rakirẽ koitywy waku areto raꞌyn ehewowi eipe Humanuꞌin araꞌakasa hamo. Uimikyꞌesat saꞌawyꞌi hap ewy mesup atunug naꞌyn. 
ROM.15.24	Pyno ehetawa sakpo toineꞌen mekewat yi wato Epania. Areto teran itotiaria muꞌe Iesui etiat hamo. Miꞌi haype areto ehewowi ehetawa puo. Miꞌi hap yn ahekatup. Pyno uikosap mo maꞌato areineꞌen teran eiwywo. Worohoꞌokuap teran eipe pote areineꞌen porap i hamuat eipyꞌasetpe uimikyꞌesat ewy. Waku kahato aru atipuẽti itote eiwywo. Atikyꞌesat kahato eipe uipowyro mekewat yi wato Epania kapiat muap saꞌup nug hap ete. 
ROM.15.25	Maꞌato mio koran areto tawa wato Ierusarẽi kape. Miꞌi kahu rẽ ehewowi areto. Maꞌato saꞌawyꞌi atiꞌatupowyro teran Tupana saꞌyruꞌin Tupana sakiꞌytꞌin Ierusarẽi miaria katupono iꞌatu kahato itote Tupana mepytꞌin hoꞌopot haria ihakyꞌeꞌi kahato rakaria. 
ROM.15.26	Miꞌi pote Iesui mohey haria iraniaꞌin ywania aikope aikope teꞌeruwaꞌatunug hap tote tawa koꞌi yi Masetunia piaria tawa yi Akaia piaria tiꞌatumoꞌẽ teran taꞌatuekat ihakyꞌeꞌi rakaria tawa wato Ierusarẽi miaria puo Iesui mohey haria tawa Ierusarẽi miaria powyro hamo. 
ROM.15.27	Teꞌeruwepyꞌa pyi miꞌi tã taꞌatunug -Waku watimoꞌẽ ahekat Ierusarẽi miaria pe iꞌatuꞌe teꞌeruwehay pyi yt uhehay pyi i. Miꞌi taꞌatunug neran mote -Waku eweimoꞌẽ ihakyꞌeꞌi rakaria Ierusarẽi miaria pe are. Taꞌi ewetunug o are iꞌatuepe. Katupono ti saꞌawyꞌi taꞌatumoꞌẽ kahato Tupana ehay ahepe. Tupana ehay wywo eipoityro hanuaria teꞌeropyhuꞌat iꞌewyte yne Tupana miium taꞌatupoityro hap kaipywiat taꞌatumoꞌẽ ehepuo wẽtup ywania eipe pykai taꞌatunug. Miꞌi pote koitywy waku eweimoꞌẽ ehekat Iesui mohey haria ihakyꞌeꞌi rakaria pe are. Miꞌi pote hẽto areꞌe iꞌatuepe tama Masetunia piaria pe tama Akaia piaria pe Iesui mohey haria. 
ROM.15.28	Miꞌi hawyi aikope aikope iꞌatuwaꞌatunug hap tote tuereto taꞌatuꞌatunug taꞌatumiium koꞌi miꞌi hawyi taꞌatuium uruepe -Etioto ro Ierusarẽi kape iꞌatuꞌe miꞌi pote areto iꞌatumiium koꞌi wywo. Putꞌok are itote hawyi atimoꞌẽ yne ihakyꞌeꞌi rakaria pe. Miꞌi hawyi iꞌatumiium oktan atum yne Iuteuria Iesui mohey haria itotiaria pe. Miꞌi atimoꞌẽ yne hawyi atoiat yne itotiaria pe hawyi areto Ierusarẽi myi tawa Epania kape eitok puo eikuap hamo. 
ROM.15.29	Putꞌok are eipyꞌasetpiat hawyi atikyꞌesat kahato Aikaꞌiwat Iesui aipoityro kahato hap. Atikuap taꞌyn uipyꞌa pe meiũran wuatꞌi aiꞌatupoityro itotiat hamuat tegyiꞌat hap wato hap oktan hawyi waku kahato raꞌyn.
ROM.15.30	Uiwyriaꞌin tama Humanu piaria ahẽtup kahato ehupi uheinytꞌin uheꞌywytꞌin ewehẽtup yne eipyꞌa pyi haty wo uipowyro hamuat Tupana pe -Etipowyro Pauru hewyry hap upi eweiꞌe o. Etimotypot Esaꞌyru Emipoꞌoro uruporekuat nuat Pauru ehay kaipyi Pauru minug kaipyi eweiꞌe o Tupana kape. Taꞌi atikuap uikyꞌe Tupana Paꞌãu kaipywiat ehepiat hap miꞌi pote ahẽtup ehepe ewehẽtup o Tupana kape uipowyro hap. 
ROM.15.31	Uikyꞌe eipe pote ehẽtup o Tupana pe -Etipowyro kahato o Pauru katupono yt Iesui mohey haria i Iuteuria tiꞌauka teran haype. Miꞌi tupono etikawiatno kahato iꞌatupyꞌasetpiat turan toineꞌen eweiꞌe o Tupana pe. Iꞌewyte mekewat aimiium ereto hap ete etipowyro o Pauru Tupana. Etiꞌatupowyro o Iesui mohey haria mekewat Pauru miium taꞌatuepiat sat taꞌatuwehum wywuat hamuat eweiꞌe o Tupana pe yt taꞌatusat i iraniaꞌin ywania teꞌeruwemoti taꞌatumiium yt kyꞌesat i hap ete. 
ROM.15.32	Miꞌi eimiẽtup oktan Tupana tunug yne raꞌyn hawyi uimowepiit hap topyhuꞌat uhowapy mekewat Tupana wepy hap ewywuat. Miꞌi hawyi areto ehewowi uimowepiit Tupana piat hap wywo. Miꞌi hawyi areineꞌen eiwywo hawyi poꞌog uiwepiit aiwoꞌokyꞌe aiwoꞌowese hap itote pote.
ROM.15.33	Tupana ereineꞌen kahato o Humanuꞌin wywo Esaꞌyru mohey haria itotiaria powyro hamo ereineꞌen. Iwese rakaria wo yne o etunug miꞌiria katupono En woꞌowese hap hanuaria nug hat kahato. Etunug o mesuwat uimiẽtup ewy Tupana areꞌe mesuwe eikawiatno.
ROM.16.1	Atipoꞌoro ehewowi wẽtup haryporia Iesui mohey hat kahato. Miꞌi ti aheinyt mana Wepi. Iwepiit kahato mana Wepi wakuat kahato Iesui mohey hat sese. Miꞌi ti ipotpap kahato tawa Sẽkeia totiaria Iesui mohey hap tote iꞌatuwaꞌatunug hap howare totiat hat. Miꞌi atipoꞌoro ehewowi meiũwat mana Wepi. 
ROM.16.2	Aikotã Iesui kape -Ereke o eiwese hap wywo hap ewy o -Ereke ro eweiꞌe mana Wepi pe aikotã Tupana mepytꞌin ewywuat eweikupteꞌen pote eiwese tuete. Topowyro hap toikyꞌesat eikaipyi miꞌi o ewetunug tope imikyꞌesat oktan. Mana Wepi ti mesuwe uipowyro kahato iꞌewyte uiwy kahato topyhuꞌat iꞌewyte toiꞌatupowyro kahato mesuwiat Iesui mohey haria. Iꞌatu kahato mesuwarotiaria wy ok wo topyhuꞌat mana Wepi. Wakuat kahato uipotpoꞌoro miꞌi.
ROM.16.3	Pyno kuekatu atipoꞌoro mana Pisira heꞌaito Akira kape uipowyro Aipotypot Iesui eropat hap etiat are. 
ROM.16.4	Saꞌawyꞌi sese miꞌiria uipowyro kahato. Wẽtup eꞌat pe tõꞌẽ tõꞌẽ kahato miitꞌin uiꞌauka hamuat wen maꞌato uhyt Akira iwary Pisira uhehakyeraꞌat uhewanikaptia po pyi. -Uruꞌauka teran mote waku maꞌato yt naku i eweiꞌauka Pauru iꞌatuꞌe wanikaptia pe arepopy pykai. Miꞌi hap upi uhehakyeraꞌat uhyt Akira mana Pisira. Miꞌi ete yne Iesui mohey haria yne ywania aimepuo aimepuo teꞌeruwaꞌatunug hap oktan teꞌeruwehum Tupana pe mehin Akira mana Pisira ete. Miꞌiria kape atipoꞌoro uhekuekatu. 
ROM.16.5	Iꞌewyte atipoꞌoro uhekuekatu Iesui mohey haria mehin Akira mana Pisira yat piaria waꞌatunug haria kape. Iꞌewyte atipoꞌoro uhekuekatu uhewakuap uiwy sese mekewat mehin Epenetu kape. Iꞌatu kahato mio Iesui mohey haria tawa Asia pe yi Asia pe maꞌato uiwy Epenetu torannia miꞌiria eꞌyian mete topyhuꞌat Iesui mohey hatno tawa Asia piaria kai. Miꞌi inug yian mete Iesui Toporekuat no. 
ROM.16.6	Uhewaku hap atipoꞌoro mekewat mana Maria pe eheropat hap ete ipotpap kahato rakat kuekatu atipoꞌoro miꞌiria pe miꞌi pe. 
ROM.16.7	Saꞌawyꞌi toineꞌen typy ok uiꞌywania Iuteuria woꞌopyhik hawe wẽtup ok Ãtuniku wẽtup ok Iunia. Miꞌiria Iesui mohey haria aheꞌyian miat haria kahato miꞌiria Iesui potpoꞌororia mikuap kahato koꞌi. Miꞌiria kape uhewaku hap kuekatu e hap atipoꞌoro. 
ROM.16.8	Iꞌewyte atipoꞌoro kuekatu sese mekewat uiwy sese mekewat mehin Ãpiatu kape. Iesui urumowehik kahato wẽtup miit ewy yn urutopyhuꞌat. Uiwy kahato miꞌi Iesui mohey hat pote. 
ROM.16.9	Etum uhekuekatu mehin Upanu pe Aikaꞌiwat Iesui eropat uruwywuat hat kahato miꞌi. Uhekuekatu sese atipoꞌoro uiwy sese Etaki kape. 
ROM.16.10	Iꞌewyte atipoꞌoro kuekatu kahato aiwy Apere kape. Miꞌi ti tokuꞌuro hap kapiat Aikaꞌiwat mohey hap -Yt atoiat i e hat. Saꞌawyꞌi taꞌatuhãꞌãg ihep imohey hap kaipywiat hap maꞌato yt taꞌatuhep kuap i. Kuekatu mehin Aritũpuru yat piaria kape atiꞌatuewaku. 
ROM.16.11	Arehum kahato uhehay wo iꞌewyte mehin Erotiãu kape miꞌi ti Iuteu ywania uiꞌewy. Iꞌewyte kuekatu atipoꞌoro Nasisu kape iꞌewyte haꞌyruꞌin Iesui mohey haria kape. 
ROM.16.12	Atiꞌatuewaku teran mehin Tiwena Iꞌewyte Tiwosa. Miꞌiria aheropat kahato Aipotypot potpap nug hap ete. Yt atiwaure i aiwy mana Pesite Aipotypot potpap ahyt nug hat. Miꞌi ti Aipotypot eropat hat kahato. 
ROM.16.13	Miꞌi hawyi haikaꞌat mehin Huwu kape sepap nug hap ewy Aikaꞌiwat potpap nug hap ete ipotpap iꞌewyte ety kape atipoꞌoro uiwy Huwu kuekatu. Waku kahato ety are. Uity ewywuat kahato miꞌi topyhuꞌat uipyꞌa pe are. Taꞌi uipowyro kahato ety aikotã uity sese hap ewy uipowyro are. 
ROM.16.14	-Tupana are etipoityro uiwyriaꞌin kuekatu atipoꞌoro mehin Asikitu kape mehin Wẽkũte kape aiwy Hemi kape mehin Patupa kape mehin Hema kape iꞌewyte yne Iesui mohey haria iꞌatuwywuaria kape atipoꞌoro yne kuekatu. 
ROM.16.15	Yt atiwaure teran hin i uhekuekatu poꞌoro ewowiat hap mehin Wiroruku are. Iꞌewyte mana Iuria kape iꞌewyte mehin Nereu kape iꞌewyte inyt kape iꞌewyte uhehay atipoꞌoro ewowi uiwy Urĩpa kape iꞌewyte yne iꞌatuwywuat ieineꞌen haria Tupana Saꞌyru emiitꞌin koꞌi kape kuekatu atipoꞌoro.
ROM.16.16	Karãpe putꞌok e wẽtup ok Iesui mohey hat sese ahowawi pote waku iwese kahato rakat howawiat hatno watopyhuꞌat. Waku ahehay wese kahato iwywo waku. Waku watiwesat -Waku aiwyriaꞌin Iesui mohey haria sese. Taꞌi waku watiꞌahiꞌypysat aimepuo aimepuo Iesui mohey haria teꞌeruwaꞌatunug hap kaipyi taꞌatupoꞌoro ehewowi taꞌatuekuekatu eipe Humanu ywania kape mesuwepyi.
ROM.16.17	Tukupteꞌen Iesui mohey ran haria maꞌato mesuwat yi tote yt naku i rakaria katupono woꞌoehay uuka teran sehay wuat haria tukupteꞌen. Taꞌi miꞌiria taꞌatupatꞌok patꞌok teran kahato aito hap taꞌatukyꞌesat kahato. Miꞌiria aimoꞌakagꞌaia taꞌatuehay wuat hap taꞌatuehay wo. Yt Iesui kyꞌe hap kaipyi i maꞌato wẽtup mohey hap kape wẽtup sehay kape aimoꞌakagꞌaia teran. Typy mohey hap nug hamo yt Aimimohey Iesui ewy i taꞌatumoherep yt aimimohey sehay yt ewy i yt aimuꞌe hap saꞌawyꞌi wuat Iesui potmuꞌeria piat yt aimuꞌe hap ewy i aimuꞌe. Yt naku i. Uiwyriaꞌin karãpe miꞌiria ewywuaria putꞌok iꞌatuꞌe eipyꞌasetpe ehepiat Iesui mohey hap nug kowoꞌi kowoꞌi hanuaria eiweꞌeg wo o miꞌiria pupi. Miꞌiria putꞌok iꞌatuꞌe turan waku eweikuap meremo iꞌatuepiat eimaꞌat reran hap hawyi yt eweiwat i iꞌatuehay upi. -Urumuꞌe ro uhyt mana yt eweiꞌe teiꞌo iꞌatuepe. Iꞌatuehay pupi eweikenꞌẽ o. Uiwyriaꞌin Iesui mohey haria eipe pyno worohoꞌonapin haty puo yt eweipomeꞌeg teiꞌo ehewaure kaꞌa woꞌopatꞌok patꞌok Iesui mohey haria etiat iꞌatumoꞌakagꞌaia hap kaipywiaria kape. 
ROM.16.18	Katupono woꞌopatꞌok patꞌok haria yt Aikaꞌiwat Iesui eropat haria i hin i. Taꞌi yt Aikaꞌiwat Iesui upiat hin i aimoꞌakagꞌaia hamo. Taꞌi miꞌiria tõꞌẽ tõꞌẽ ahowawi katupono taꞌatukyꞌesat kahato aito taꞌatuemiitꞌin no haype saꞌag nug hamuat aiꞌu hamo tõꞌẽ. Miꞌi pote eiweꞌeg wo o pyno iꞌatuehay sese kahato miꞌiria wẽtup sehay ete aimaꞌat taꞌatuehay iwese rakat nuat hamo -Yt uwe i poꞌog ikahuria eipe kawiat haria iꞌatuꞌe ahepe maꞌato yt pywo pe i aimaꞌat reran haype. Iꞌatuehay upi mekewat hirokaria wanetup hap ewywuaria meremo tuwat kahato iꞌatuehay upi. Miꞌi pote uipyꞌa pyi areꞌe -Eiweꞌeg wo o eimaꞌat tet pupi eipatꞌok hamuaria neꞌi pote ahekat kyewi aimaꞌat haria miꞌiria. 
ROM.16.19	Maꞌato eiperia yt iraniaꞌin ekat kyewi i miitꞌin muꞌe hanuaria miꞌiria ewywuaria hin i. Taꞌi aito sehay wakuat Iesui etiat yn aiwẽ ete. Taꞌi yt kat i wẽtup sehay kowuat kowuat hap upiaria aito. Aito ti wẽtup mohey hap yn aikai Iesui mowepiit hap yn aikai waku. Miꞌi pote uimowepiit kahato eipe. Eipe Iesui ehay upiaria Humanu ywania katupono yt miitꞌin piit kyewi eweimuꞌe Iesui hũria. Waku kahato. Pyno waku watopyhuꞌat waku nug hap sepap nug haria wo. Waku watikuap yn wakuat koꞌi weꞌeg haria ewy. Maꞌato yt naku i watopyhuꞌat yt ikuap i hat ewy sio waku sio yt aikotã aimepytꞌin yt ikuap i te haria ewy aikotã -Waku atunug yt naku i migꞌi wo mesup e haria ewy yt naku i watopyhuꞌat iꞌatuehay upi. Waku watuwewãi yt naku i nug hap koꞌi ete Iesui esuraraꞌin ewy waku. 
ROM.16.20	Pyno Tupana aiwanetup kowoꞌi kowoꞌi hap monik kahato hat topyhuꞌat aiwanetup hawe. Waku ahewaure kahato Tupana kape. Miꞌi watunug mote aimowese kahato hap topyhuꞌat aiwoꞌope. Waku aiwoꞌokyꞌe hap upi watuꞌuka te aat kaꞌap ahiag ete. Miꞌi watunug mote meiũran yt pya hin i raꞌyn hap eꞌat pe Tupana tiꞌakit sese raꞌyn ahiag aipy wo toiꞌaporok ahiag. Taꞌi aipy wo aru toiꞌakit ahiag akag aikotã watiꞌakit moĩ akag ewy e.
ROM.16.20	-Uipotypot Iesui ereineꞌen kahato ro emiitꞌin Humanu ywania wywo. Ereineꞌen hegyiꞌat kahato itotiaria piat hatno. Ereineꞌen egyiꞌat iꞌatukyꞌe hap wywuat wywo hap ahẽtup epe Iesui pe ehepiat.
ROM.16.21	Uhaꞌyru Timoteu ipotpap kahato uiwy wo mesuwe. Kuekatu toipoꞌoro teran ehewowi -Aikotã suraraꞌin timotypot taꞌatuꞌakag hap ewy taꞌatuwehum hap wywo hap ewy arehum ehewowi e Timoteu ehepe. Tupana potpap nug haria mesuwe uiꞌywania Iuteuria kawiat uiꞌewywuaria -Worohoꞌokyꞌe kahato eipe worohoꞌomotypot eipe iꞌatuꞌe ehepiat. Aiwy Irusiu mio tã e miꞌi hawyi mehin Iasãu iꞌewyte mekewat aiwy Sosipatu tipoꞌoro teran miꞌi e hap ehewowi.
ROM.16.22	Mesuwat uipotpoꞌoro iwan nug hat topo wywuat hat uiwẽ pywiat aiwy uhyt Tesiu e hap het rakat iꞌewyte toipoꞌoro teran kuekatu e hap ehewowi. -Pyno uiwyriaꞌin Tupana Mipoꞌoro Eiporekuat nuat Iesui piat eiꞌatupoityro hap atipoꞌoro ehewowi atiwan mesuwe uito Pauru e hap wan nug hat Tesiu uito toran are.
ROM.16.23	Uito Pauru mesup areineꞌen mehin Kaiu yat pe areket mesuwe. Iesui mohey haria teꞌeruwaꞌatunug mesuwe mehin Kaiu yat pe. Pyno uipowyro hat Kaiu iꞌewyte toipoꞌoro teran kuekatu e hap ehewowi. Wẽtup ok mehin Eratu tipoꞌoro kuekatu ehewowi. Aiwy Eratu ti toineꞌen mesuwat tawa pe morekuat ekareꞌen apykok kuap hat miitꞌin miat imoꞌẽ kuap hat.
ROM.16.24	-Uikaꞌiwat Iesui etiꞌatukyꞌe kahato o emiitꞌin yi Humanu totiaria areꞌe mesuwe etiꞌatukyꞌe hap upi etiꞌatupoityro o miꞌiria egyiꞌat hap oktan areꞌe mesuwe Iesui pe.
ROM.16.25	Pyno toꞌiro watimotypot Tupana ahehay wo -Tupana En ni wakuat kahato waku watoꞌe. Ikahu kahato ewakuap urutoꞌe. Urumoehãite kuap kahato Esaꞌyru sese mohey hap ete urutoꞌe. Ehay wakuat Esaꞌyru etiat wo uruporekuat etiat Emimoherep ete urumoehãite kuap kahato urumotag kuap kahato Esaꞌyru mohey hap ete urutoꞌe. Nimo te Esaꞌyru yt putꞌok e i te mesuwat yi tote turan ehay moherep haria urueꞌaseꞌiꞌin timoherep kahato yian mete Esaꞌyru Iesui etiat taꞌatumiwan me waku watoꞌe. Aikotã sehay migꞌi wuat ewy taꞌatumoherep uruepe maꞌato yt heremo kahato i aikotã mesup eꞌat hap ewy urutoꞌe Epe Tupana. Esaꞌyru eꞌyian mete taꞌatumoherep yne Esaꞌyru ete yn urutoꞌe. Putꞌok e hawyi urumoehãite hanuat kahato. Miꞌi miwan kaipyi Esaꞌyru mohey uruepiat hamo urutoꞌe. Urupowyro kahato emohey hap ete urutoꞌe. 
ROM.16.26	Mekewat miwan pywuat sehay etiat yianmiat Tupana ehay moherep haria mienoi heremo kahato topyhuꞌat wuatꞌi ywania mikuap mo kahato. Waku kahato En Tupana urutoꞌe. Taꞌi Iesui etiat miwan koꞌi Emipoꞌoro Aiporekuat nuat etiat waku kahato urutoꞌe. Miꞌi pote uruimoherep Esaꞌyru etiat mesuwat sehay pywuat torannia ywania pe mesuwat yi tote hap uruhẽtup ewowi Tupana. Uruikyꞌesat kahato yne ywania Esaꞌyru mohey haria wo tukupteꞌen hap urutoꞌe. Iꞌewyte uruikyꞌesat yne miꞌiria Esaꞌyru ehay upiaria wo tukupteꞌen urutoꞌe ewowi Tupana. 
ROM.16.27	En yn ni Tupana miꞌi hawyi yt uwe i Tupana wo toineꞌen urutoꞌe. En yn ni wuatꞌi wuatꞌi kuap hat urutoꞌe. En yn ni yne yne weꞌeg hap eiam sese urutoꞌe. Uruimotypot kahato En katupono etipoꞌoro Esaꞌyru Iesui uruewawi uruꞌakag Sese wo urutoꞌe. Uruimotypot kahato En aat kaꞌap wuatꞌi eꞌat pe urutoꞌe. Waku kahato ti rat En paĩ an urutoꞌe. Miꞌi hap ewy waku watoꞌe Tupana pe. Waku.
ROM.16.27	Waku raꞌyn uiꞌe hap ehewowi Iesui mohey haria yi Humanu watnuat rotiaria.
1CO.1.1	Uito ti Pauru are. Mesuwat uimiwan atipoꞌoro ehewowi tawa Kurintiu piaria einapin hamuat torannia Iesui mohey haria napin hamuat. Uito ti Tupana miꞌairo Tomipoꞌoro Wuatꞌi Porekuat Nuat Iesui moherep miitꞌin miat hanuat are. Iꞌewyte aiwy kahato Sotene po kaipyi tuut mesuwat miwan. 
1CO.1.2	Pyno kuekatu uruipoꞌoro ehewowi. Miꞌi hawyi waku kahato worohoꞌonapin katupono Tupana miꞌairoria temiitꞌin sese wuat saꞌawyꞌi te wuaria eipe. Taꞌi Tupana watno eiperia wakuaria wo Tupana wywo eweipyhuꞌat -Iesui Aipotypot Aikaꞌiwat sese eweiꞌe pote. Yt eipe yn i maꞌato wuatꞌi miitꞌin mesuwarotiaria mio tã e haria Tupana watnuaria wakuaria Tupana wywo teꞌeropyhuꞌat. 
1CO.1.3	Pyno mio tã ahẽtup Tupana pe -Tupana etum o tawa Kurintiu piaria pe iꞌatupoityro hap yt kat saꞌup i egyiꞌat hap kaipyi are. Etunug miꞌiria o torannia woꞌowese haria wo areꞌe Aikaꞌiwat Aipotypot Iesui kape Aiꞌywot Atipy piat kape ahẽtup eikawiatno. Uito ti Pauru.
1CO.1.4	Wuatꞌi eꞌat pe arehum ewowi Tupana katupono etum naꞌyn tawa Kurintiu piaria pe iꞌatuehakyeraꞌat hap urukaꞌiwat Iesui mohey haria miꞌiria pote areꞌe. 
1CO.1.5	Taꞌi Tupana aipoitynug kahato Iesui minug hap upi. Miꞌi hawyi ti torannia watikuap kahato kat koꞌi kat koꞌi Aipotypot oktan. Uhehay Tupana wat ewy topyhuꞌat. Wẽtup piit ewy watoineꞌen. 
1CO.1.6	Watoineꞌen motꞌi Aikaꞌiwat wywo pote ihay iꞌewyte toineꞌen motꞌi aipyꞌa pe. 
1CO.1.7	Miꞌi pote wahekatup Aipotypot turan Iꞌywot aipoityro kahato aipowyro kahato. Miꞌi hawyi tuwemoherep aru Aikaꞌiwat watoꞌe yn wuatꞌi ehamo. Aimoehãite Iesui mohey hap ete. 
1CO.1.8	Koitywy Aikaꞌiwat aimoheg kahato tehay wo. Yt watoiat kuap i ahepiat imohey hap wuatꞌi eꞌat pe pote. Miꞌi tã ti tutunug mesuwat yi kahuro hap kape. Miꞌi hawyi meremo taꞌaipok i Aipotypot Wuatꞌi Mimotypot no. Aikaꞌiwat Iesui putꞌok e hap eꞌat pe turan -Yt kat i saꞌag atipuẽti miꞌiria ete e Iesui ahetiat. 
1CO.1.9	Miꞌi pote waku watomohey iꞌe hap torannia aipyꞌa pe. Saꞌawyꞌi toꞌe -Atikyꞌesat eipe Uhaꞌyru ekatuwyria sese wo eweikupteꞌen e. Ewetunug Miꞌi Miit Uhaꞌyru Eipotypot no pote waku pe iwywo eweikupteꞌen wuatꞌi eꞌat pe e ahepe. Miꞌi hawyi waku watomohey kahato iꞌe hap ewy mesup te.
1CO.1.10	Uheꞌywytꞌin uheinytꞌin pywo pe areꞌe ehepe Aipotypot Aikaꞌiwat Iesui ehay moherep hat ti uito are. Miꞌi tupono ahẽtup eiwoꞌoehay upi eweikupteꞌen. Miꞌi pote -Pywo pywo eweiꞌe eiwoꞌope hawyi eiwoꞌowehik kahato. Miꞌi hawyi wẽtup wanetup hap wywo yn eweikupteꞌen. Waku aiwoꞌoꞌewy yn watoineꞌen wẽtup mikyꞌesat upi yn hawyi sehay yt kat i aiwoꞌosytpok hap toineꞌen aikai.
1CO.1.11	Gaꞌatpo tõꞌẽ mana Kure yat piaria hawyi miꞌiria henoi uhepe aikotã eipyꞌasetpe tukupteꞌen sehay wuat wuꞌuka haria etiat. 
1CO.1.12	-Pyno itotiaria wẽtup wẽtup wanetup hap wywuaria iꞌatuꞌe. Yt toꞌoꞌewy hin i iꞌatuwanetup hap koꞌi. Miꞌi pote wuꞌuka hap yn itote iꞌatuꞌe uhepe ehetiat. Pyno atikuap taꞌyn eipyꞌasetpe tukupteꞌen -Uito ti aimuꞌe hat Pauru upi e haria maꞌato iraniaꞌin -Uito aimuꞌe hat Apauru upiaria e haria. Miꞌi hawyi iraniaꞌin -Uito aimuꞌe hat Peteru upi e haria tukupteꞌen. Maꞌato iraniaꞌin -Uito aimuꞌe hat Iesui upiaria e haria iꞌatuꞌe taꞌatuhenoi uhepe õꞌẽ haria. Miꞌi tã hap kaipyi ti eiwuꞌuka hap topyhuꞌat. 
1CO.1.13	Uiwyriaꞌin karãpe watuꞌuka aiwoꞌope miꞌi hawyi watopatꞌok patꞌok kahato hawyi aiwat i aiwat i yn watoineꞌen karania heko rakaria ewy neꞌi. Maꞌato Iesui piit yt miꞌi ewywuat hin i areꞌe. Wẽtup piit ewywuat yn watoineꞌen. Uito Pauru maꞌato uito yt uikuꞌuro i ariaꞌyp posak ete ehehakyeraꞌat hamo. Iꞌewyte ti ehetꞌok hawyi yt uhet i ti topyhuꞌat eikai ehete. Pywo yt uwe i ti eiperia uimisetꞌok koꞌi. 
1CO.1.14	Taꞌi uito ti yt worohoꞌosetꞌok i eiperia yꞌy pe. Toĩ ni maꞌato typy ok yn itote uimisetꞌok koꞌi mekewat mehin Kiripu hawyi mehin Kaiu hawyte wuat uimisetꞌok koꞌi maꞌato miꞌiria yn ahetꞌok hawyi iraniaꞌin eiperia -Uito ti Pauru upiat hat imisetꞌok pote yt eweiꞌe kuap i katupono typyꞌok yn ni itote uimisetꞌok. 
1CO.1.15	Yt uwe i toꞌe kuap -Uito ti Pauru misetꞌok miꞌi pote poꞌog uito eikai e hat. Iꞌewyte yt uwe i toꞌe kuap -Eipe Pauru misetꞌok toset wuat e hat. 
1CO.1.16	Iꞌewyte uimiꞌatusetꞌok koꞌi tukupteꞌen itote uhyt Etewana yat piaria yn maꞌato miꞌi hawyi uimiꞌatusetꞌok koꞌi yt uwe i itote.
1CO.1.17	Pywo ti Aikaꞌiwat Iesui yt uipoꞌoro i miitꞌin setꞌok setꞌok hamo maꞌato tehay wakuat moherep hamo yn uipoꞌoro tehay wakuat enoi wuatꞌi puoria piat hamo yn e. Miꞌi hawyi atiꞌatumuꞌe haty wo aikotã Aikaꞌiwat ikuꞌuro aikawiatno hap ariaꞌyp posak ete hap yn uhehay. Yt aremotypot teran i maꞌato ahenoi aikotã Aiporekuat nuat Tupana Mipoꞌoro ikuꞌuro ariaꞌyp posak etiat hap yn ahenoi teran. Pyno ti yt miitꞌin mikyꞌesat ewy hin i ti atimoherep katupono aremotypot uhehay se wywo hap hawyi yt hesaika hin i uhehay Tupana wanetup hawe.
1CO.1.18	Taꞌi ariaꞌyp posak etiat Iesui ikuꞌuro ahetianuat enoi hap ti yt hee hin i mekewat hoꞌowasat rakaria pe -Yt eweꞌeg hin i ti iꞌatuꞌe neꞌi ahepe. Maꞌato aito Iesui mikyꞌeria pe ti hee kahato raꞌyn katupono watikuap taꞌyn hesaika kahato mekewat sehay hap. 
1CO.1.19	Aikotã saꞌawyꞌi yianmiaria Tupana ehay moherep haria teꞌeroꞌe hap ewy -Meiũran ti aru atimoma raꞌyn eiweꞌeg kahato hap -Uito poꞌog kuap hat wuatꞌi kawiat hap e. Atimoweityk ti aru miitꞌin weꞌeg hap yt nakuat i koꞌi e. Miꞌi hawyi -Uito atikuap poꞌog e haria yt uwe i topyhuꞌat e Tupana saꞌawyꞌi tehay moherep hat Isaia miwan 29.14 piat pe.
1CO.1.20	Aikope aru tukupteꞌen -Wuatꞌi etiat kuap haria uruto e haria e. Aikope aru tukupteꞌen wuatꞌi sehay kuap haria. Aikope tukupteꞌen mekewat iraniaꞌin akit taꞌatuehay wuat haria. Taꞌi yt aikope i ti aru katupono iꞌatuwat iꞌatuweꞌeg hap Tupana tiꞌakit yne raꞌyn. Miꞌi hawyi miitꞌin weꞌeg hap topyhuꞌat wuatꞌi miꞌakit akit wo raꞌyn. 
1CO.1.21	Katupono saꞌawyꞌi wuat weꞌeg kahato haria ikuap teran Tupana maꞌato yt putꞌok e i iꞌatuweꞌeg hap Tupana kuap hamuat hap. Katupono koitywy Tupana tikyꞌesat kahato mekewat yt iꞌatuweꞌeg i hap kaipywiat ariaꞌyp posak etiat neꞌi ikuꞌuro rakat mohey haria ehehakyeraꞌat hamuat hap. Poꞌog Tupana iweꞌeg miitꞌin kai Katupono Tupana mikyryꞌi wo toineꞌen miitꞌin weꞌeg kahato hap e.
1CO.1.22	Mio tã iꞌatuꞌe Iuteu ywania -Etomoherep to iwato kahato mesuwe uruepe Tupana esaika hap uruepiat emohey hamo miꞌi pote ti aru uruimohey en iꞌatuꞌe watiꞌatumoherep Iesui iꞌatuepe turan. Maꞌato Kereku ywania miꞌiria -Etimoherep uruepe ehay iweꞌeg kahato hawyi uruimohey Iesui etiat iꞌatuꞌe. 
1CO.1.23	Maꞌato miꞌiria pe -Iesui yn ahehakyeraꞌat kuap urutoꞌe. Iesui yn ikuꞌuro ariaꞌyp posak ete ahetiatno e hap uruhenoi Iuteu ywania pe Kereku ywania pe yt ihay se hin i pykai taꞌatupuẽti Iuteuria ywania. Miꞌi hawyi ti Kereku ywania miꞌiria mekewat sehay ti yt weꞌeg hin i hat ehay iꞌatuꞌe ahepe. 
1CO.1.24	Maꞌato aito Tupana miꞌairoria ete ti Iuteu ywania sio Kereku ywania ti mekewat sehay Iesui ikuꞌuro ariaꞌyp posok ete aikuꞌuro hap u hamo hap hesaika kahato topyhuꞌat ahehakyeraꞌat hamo. Taꞌi watomohey mekewat sehay Iesui etiat hawyi ahehakyeraꞌat hap toineꞌen. Pywo ti rat Iesui ti Tupana esaika hap wywo iweꞌeg hap wywo toiꞌatuehakyeraꞌat kuap wuatꞌi miitꞌin watoꞌe. 
1CO.1.25	Katupono mekewat Tupana weꞌeg hap poꞌog iweꞌeg torannia aiweꞌeg hap kai watoꞌe. Katupono Tupana tuwekyryꞌi pote poꞌog iweꞌeg torannia mesuwiaria weꞌeg hap koꞌi kai haype watoꞌe. Katupono Tupana perupꞌi hap ti poꞌog hesaika mesuwarotiat hesaika rakaria kai watoꞌe yn ahehay.
1CO.1.26	Taꞌi uhekatuwyria koitywy ti watikuap kahato aikotã Tupana tiꞌairo yt weꞌeg i haria temiitꞌin sese wo hap. Saꞌawyꞌi aiꞌairo temiit no turan yt aiweꞌeg hin i te turan aiꞌairo. Iꞌewyte yt typyꞌi hin i iwatoꞌin nakaria toiꞌairo temiit no mesuwe. Iꞌewyte yt typyꞌi hin i hesaika rakaria toiꞌairo temiit no. Maꞌato miꞌi pykai aiꞌairo temiit no torannia kaipyi. 
1CO.1.27	Maꞌato toiꞌairo yt weꞌeg i haria temiit no typyꞌi kahato. Miꞌi tã tutunug hawyi toiꞌatumohit kahato -Uito poꞌog weꞌeg hat e haria. Iꞌewyte ti Tupana tiꞌairo miitꞌin emiit temiit no typyꞌi kahato. Miꞌiria kaipyi ti toimohit -Uito poꞌog torannia kai e haria. 
1CO.1.28	Taꞌi ihakyꞌeꞌi rakaria yt uwe mikyꞌe i koꞌi miit emiit koꞌi yt iwato hin i rakaria yn ni toiꞌairo temiit sese wo. Iꞌewyte yt kat sehapap i hap koꞌi wyti toiꞌairo temiit no. Iꞌewyte yt uwe mikuap i koꞌi ti satek takaria toiꞌairo temiit no. Miꞌi hawyi ti -Uruto poꞌog e haria yi kai neꞌi raꞌyn teꞌeropyhuꞌat katupono hemiitꞌin sese teꞌeruwanetup kahato imienoi kape. 
1CO.1.29	Eweikuap apo kat pote Tupana tiꞌaro temiitꞌin no paa e haria. Pyno ahenoi teran ehepe. Tupana tiꞌatuꞌaro temiit no miit hit koꞌi katupono yt toikyꞌesat aru atipy pe tuwemowato rakaria. Yt toikyꞌesat itote -Uito poꞌog uhewaku torannia kai pote Tupana uiꞌairo temiit no e haria. Yt toikyꞌesat i itote -Uito poꞌog pote Tupana uiꞌairo saꞌawyꞌi tehay moherep hamo e haria katupono mio tã e haria Tupana mopyꞌahak haria tukupteꞌen e.
1CO.1.30	Aito ti Aipotypot Iesui mohey haria pote Tupana ainug Tosaꞌyru wywo wẽtup miit ewy. Saꞌawyꞌi yt aiweꞌeg hin i pykai mesup aiweꞌeg kahato katupono Iesui amyãtym toineꞌen aipiit pakup we hawyi Iesui weꞌeg hawuo wahewyry mesup. Saꞌawyꞌi yt ahehay kuap i Tupana wywo maꞌato mesup Iesui wẽ aipiit pe pote ahehay kuap kahato Tupana wywo. Koitywy watoineꞌen Iesui piit ewy mesuwarote. Miꞌi pote watopyhuꞌat Tupana saꞌyruꞌin koꞌi Tupana sakiꞌytꞌin koꞌi mesuwe. Miꞌi pote watopyhuꞌat Tupana ywania ewywuat mesuwe. 
1CO.1.31	Yt naku i watoꞌe aiwepe paĩ -Uito poꞌog Iraniaꞌin kai yt naku i watoꞌe aiwanetup hawe. Yt miꞌi tã hin i are. Poꞌog waku watoꞌe -Tupana ti waku poꞌog uikai waku watoꞌe. Miꞌi yn ni aipowyro kahato hat watoꞌe waku. Aikotã iꞌe hap ewy aru tutunug yne toꞌe hap waku watoꞌe aiperupꞌi hap wywo. Uito ti miitꞌin yt naku i rakat maꞌato Iesui miꞌairo kahato.
1CO.2.1	Uiwyriaꞌin tawa Kurintiu piaria taꞌi mekewat eꞌat pe saꞌawyꞌi te areto ehewowi eimuꞌe hamo turan areineꞌen eipyꞌasetpe. Worohoꞌomuꞌe kahato Tupana mimoherep oktan. Tupana mikyꞌesat ewy yn worohoꞌomuꞌe yt uhehay niatpo hin i atunug eimuꞌe hap ete. 
1CO.2.2	Mio tã are uiwepe -Mesuwe Iesui yn atimoherep miitꞌin me hawyi iraniaꞌin ehay atiwaure yne. Aipotypot ete yn aru uhehay areꞌe uipyꞌa pe. Aikotã Aikawiatno ariaꞌyp posak ete ikuꞌuro hap yn aru uhehay wo atimoherep tawa Kurintiu piaria pe areꞌe uiwepe. 
1CO.2.3	Saꞌawyꞌi te areineꞌen eipyꞌasetpe turan uipiit yt hesaika hin i hawyi uityry popuo worohoꞌomuꞌe paa uiꞌe popuo worohoꞌomuꞌe turan. 
1CO.2.4	Yt ihay se hin i hap ewy worohoꞌomuꞌe. Miitꞌin ehay se hap yt ewy i worohoꞌomuꞌe maꞌato Tupana Paꞌãu esaika hap kaipyi worohoꞌomuꞌe. Miꞌi hap ewy pykai ti Tupana Paꞌãu esaika hap topyhuꞌat uhehay moesaika hamo. Miꞌi pote miꞌi hawyi -Pywo pywo eweiꞌe eipyꞌa pe uhehay tyry wywo pykai. 
1CO.2.5	Miꞌi hawyi Iesui mohey haria eweikupteꞌen Tupana esaika hap kaipyi. Yt eweipuẽti hin i eimohey Tupana piat hap miitꞌin iꞌatuehay weꞌeg hap kaipyi.
1CO.2.6	Maꞌato iraniaꞌin Iesui mohey haria wo topotmuꞌeria hawyi atiꞌatumuꞌe miꞌiria uhehay wo -Iweꞌeg kahato rakat iꞌatuꞌe uhetiat pe. Maꞌato uito yt mesuwarotiaria weꞌeg hap kaipyi uhehay yt ahiag weꞌeg hap kaipyi i. Mesuwarotiaria ti koitywy iꞌatuweꞌeg kahato maꞌato yt iꞌatuweꞌeg hin i Tupana wanetup hawe. Meiũran Tupana timoma yne aru iꞌatuweꞌeg hap hawyi yt topyhuꞌat hin i aru iꞌatukai. 
1CO.2.7	Maꞌato uito atiꞌatumuꞌe Iesui mohey haria Tupana weꞌeg hamo yn. Yt miitꞌin mikuap kaipyi hin i atiꞌatumuꞌe maꞌato mekewat weꞌeg hap Tupana kaipywiat yn wo atiꞌatumuꞌe torannia miꞌiria. Maꞌato iraniaꞌin yt kuap i hap ewy mesuwat sehay uimimoherep kat pote uhehay sehay yianmiat ewywuat aikotã saꞌawyꞌi Tupana aiꞌairo mesuwat yi nug hap eꞌyian mete hap ewy. 
1CO.2.8	Tupana poꞌog iweꞌeg morekuaria kai katupono morekuaria weꞌeg hap yt putꞌok e i Tupana Mipoꞌoro Aiporekuat nuat weꞌeg hap ete. Maꞌato teꞌeruweꞌeg pote kat pote som taꞌatuꞌauka Aipotypot ariaꞌyp posak ete.
1CO.2.9	Aikotã Tupana toꞌe Saꞌawyꞌi hap ewy -Mekewat uikyꞌe haria pe atum neran uiminug wakuat poꞌog ikahu torannia miitꞌin akasa hap koꞌi kai ikahu rakat e. Atum neran uhemiitꞌin me wakuat sese e. Yt teke i te iꞌatuwanetup hawe ikahu hap e. Miꞌi hap ti atum neran uikyꞌe haria pe e Tupana saꞌawyꞌi Isaia miwan 64.4 pe. 
1CO.2.10	Miꞌi pote koitywy watikuap taꞌyn mekewat ikahu rakat Tupana miium. Maꞌato aito yn watikuap. Taꞌi Ipaꞌãu ti ahepe imoherep taꞌyn. Katupono Tupana Paꞌãu me heremo yne minug koꞌi heremo yne raꞌyn. Iꞌewyte migꞌi wuat yt uwe mikuap i koꞌi toikuap. Iꞌewyte toikuap yne kat hamuat kat hamuat Tupana Paꞌãu minug koꞌi. Miꞌi pote aimuꞌe torannia ete tepiat ikuap hap oktan. 
1CO.2.11	Aipotypot ti miit aipiit ewywuat sese e. Miꞌi hawyi Miꞌi Miit wanetup hap watikuap toineꞌen aipiit pe Iesui Paꞌãu pote. Miꞌi pote watuwekuap Iesui paꞌãu sese toineꞌen aipiit pe. Miꞌi hap ewy Tupana wywo Tupana toineꞌen Ipaꞌãu. Miꞌi ti ikuap yne tuwetiat. 
1CO.2.12	Koitywy toineꞌen naꞌyn Tupana Paꞌãu aipiit pe. Miꞌi hawyi Tupana Mipoꞌoro Iesui pe -Ereke ro watoꞌe hawyi teke raꞌyn. Miꞌi hawyi Ipaꞌãu kaipyi watikuap yne Tupana Paꞌãu pya piat ewy. Maꞌato iraniaꞌin mesuwarotiaria kai wẽtup maꞌãu neꞌi yt aiwat ewy hin i raꞌyn. 
1CO.2.13	Miꞌiria ti wẽtup maꞌãu ahiag watnuat wanetup hap ewy tukupteꞌen. Miꞌi pote wẽtup sehay iꞌatuete wuatꞌi mikuap ewy miꞌiria weꞌeg hap. Miꞌi pote iꞌatuepe uruweꞌeg kahato katupono Tupana Paꞌãu ti wẽtup sehay wo raꞌyn aimuꞌe. Miꞌi hawyi aiwẽ pyi wẽtup sehay raꞌyn tuwẽtem sehay pywuat sese yn naꞌyn. Miꞌi pote aimimuꞌeria Tupana Paꞌãu eiam kahato wo tukupteꞌen hawyi pywo iꞌatuꞌe ahehay pe. 
1CO.2.14	Maꞌato iraniaꞌin yt Tupana Paꞌãu yt eiam i koꞌi ti -Yt iꞌatuꞌe neꞌi Tupana ehay pywuat aiwẽ piat ete katupono miꞌiria yt kat kuap i Tupana miium Topaꞌãu wakuat kaipywiat. -Yt kat hamo i ehay iꞌatuꞌe Tupana pe. Taꞌi aimienoi Tupana Paꞌãu kaipywiat ete ti teꞌeruwekyryꞌi neꞌi. Yt taꞌatukuap i kahato Tupana miium koꞌi ikahu rakat pykai katupono Tupana Paꞌãu yt toineꞌen i iꞌatupyꞌa pe ikuap hamuat. 
1CO.2.15	Maꞌato aipiit pe toineꞌen Tupana Paꞌãu pote watikuap kahato waku sese rakat sehay pywo rakat iꞌewyte yt naku i hap watikuap yne. 
1CO.2.16	Katupono miitꞌin mesuwarotiaria yt tikuap i kahato kat hamo Tupana tunug tomikyꞌesat koꞌi. Aikotã toꞌe iwan me hap ewy -Taꞌi yt uwe i ti ikuap Aikaꞌiwat wanetup hap. Taꞌi yt uwe i ti inapin kuap e Isaia tomiwan me. Yt uwe i Tupana wanetup hap kuap hat toineꞌen e Isaia miwan 40.13 pe. Watikuap kahato mesup katupono Aikaꞌiwat Iesui wanetup hap aikai kahato toineꞌen mesup. Iesui wanetup hap toineꞌen aipyꞌa pe aiwanetup hawe hawyi Tupana mikuap koꞌi toineꞌen wy aipyꞌa pe katupono Iesui Toꞌywot ewywuat wanetup hat toineꞌen aipaꞌãu me aipyꞌa pe e.
1CO.3.1	Uiwyriaꞌin tawa Kurintiu piaria saꞌawyꞌi Uito Pauru ahenoi teran Tupana ehay ehepe saꞌawyꞌi uheineꞌen itote turan maꞌato tig mekewat eꞌat pe yt ahenoi kuap i Tupana Paꞌãu mikyꞌesat ewywuat hãpyk poꞌog nakat katupono eipe yt Iesui mohey haria yt ewy hin i te eiwanetup hap. Mesuwarotiat wanetup hap ewy yn eipe eweikupteꞌen katupono kurin kat ewy Iesui mohey hap toineꞌen eikai mekewat eꞌat pe. 
1CO.3.2	Saꞌawyꞌi eipe hirokat hit ewy eweikupteꞌen mi hy yn u haria ewy aikotã hirokat yt tuꞌu kuap i te ipuꞌi kãꞌã hap ewy eweikupteꞌen Tupana ehay yt ewetunug yne kuap i te pote. Miꞌi hawyi worohoꞌomuꞌe potꞌi teran Tupana mikuap eikyꞌe hap oktan. Maꞌato ahenoi hawyi yt eweikuap kuap i. Maꞌato iꞌewyte koitywy yt eweikuap i uiꞌe hap koꞌi eimuꞌe hap. 
1CO.3.3	Katupono eweikupteꞌen mesuwarotiat wanetup haria ewy yn. Eiwuꞌuka wuꞌuka eiwoꞌope sehay hit no. Miꞌi hawyi ehaꞌywyi eweikupteꞌen eiwoꞌope aikotã mesuwarotiaria yt Iesui mohey i haria eko ewy eweikupteꞌen. 
1CO.3.4	Mio tã eweiꞌe eiwoꞌope -Uruto ti Pauru mohey haria maꞌato iraniaꞌin -Uruto ti aimuꞌe hat Apauru mohey haria eweiꞌe. Miꞌi hawyi eiwuꞌuka wuꞌuka aat kaꞌap mio tã eiꞌe eiwoꞌopiat hamo. Yt naku i miꞌi tã eweiꞌe katupono miꞌi tã neꞌi pote mesuwarotiaria yt Iesui mohey i haria ewywuat eiwewanetup. 
1CO.3.5	Maꞌato areꞌe ehepe -Uito ti Pauru Tupana yn eropat hat sese iꞌewyte eimuꞌe hanuat are. Apauru iꞌewyte Tupana yn eropat hat. Kat hamo pyno -Aimuꞌe hat Pauru mohey haria uruto eweiꞌe. Saꞌawyꞌi worohoꞌomuꞌe eipe miꞌi hawyi Iesui mohey haria wo eweikupteꞌen uiꞌewy eweimohey pote are. Aikaꞌiwat emiitꞌin sese uruto urutunug urupoꞌoro hap oktan yn.
1CO.3.6	Uito areineꞌen hãꞌỹi koi hat Tupana ehay wo ewy worohoꞌomuꞌe mekewat eꞌat pe. Miꞌi turan aimuꞌe hat Apauru putꞌok e itote eimuꞌe hamo hap ewy hawyi toihuꞌi huꞌi uimikoi iãꞌỹi hap ewy hawyi iꞌatutag naꞌyn Tupana esaika hap wywo. 
1CO.3.7	Maꞌato Tupana yn ni aimotag kuap tomohey hamuat hap ete. Miꞌi tupono waku Tupana yn watimotypot hãꞌỹi nug hat iꞌewyte iꞌyp moehãite hat. Yt naku i watimotypot ikoi hat neꞌi are. Iꞌewyte yt naku i watimotypot ihuꞌi huꞌi hat neꞌi. Poꞌog waku imotag kuap hat watomohey haty wo. 
1CO.3.8	Meiũran aru Tupana tum ahepe aipotpap hap saꞌup. Tutum ahepe haꞌup aikotã aipotpap hap oktan aru. Iꞌewyte iwato aipotpap pote iwato tutum yt pote kurin tutum. Pyno tukupteꞌen aitoria hãꞌỹi koi haria ewy hawyi iraniaꞌin ihuꞌi huꞌi haria ewy maꞌato saꞌup ium hat sese Tupana.
1CO.3.9	Pyno aito Tupana eropat haria Aikotã wẽtup ok etiat motpap nug haria ewy aito. 
1CO.3.10	Eipe Tupana motypot yat ewy eweikupteꞌen. Uito Tupana motypot yat ãkukag moꞌam hat ewy Uipoꞌoro hat mikyꞌesat ewy are. Hãpyk kahato atunug wuatꞌi nug kuap hat ewy. Waku yne hawyi iraniaꞌin inug ipiit. Iꞌewyte iraniaꞌin iꞌahik yi wo hap ewy. Miꞌi hap ewy atunug ehepe are. Katupono Tupana toꞌe -Eiweꞌeg wo o ewetunug uiꞌyat nug hap ete waku uiꞌe hap ewy ewetunug o e ahepe. Miꞌi pote waku watiꞌatumuꞌe miitꞌin hãpyk kahato ihay pywuat nuat yn. 
1CO.3.11	Aikaꞌiwat Iesui iꞌapyꞌyha ewywuat kahato. Iꞌapyꞌyha watopag yi pe aiꞌyat moheg hamuat hawyi aiꞌyat yt taꞌat hin i. Miꞌi hap ewy ti Aikaꞌiwat Iesui watopag aiꞌapyꞌyha wo hawyi watoineꞌen wuatꞌi eꞌat pe. Yt karãpe i wataꞌat aria pe. Iesui yn Tupana Miꞌairo Ahehakyeraꞌat hat. Yt naku i watoꞌe iraniaꞌin me -Yt Iesui yn i ti ahehakyeraꞌat hat maꞌato toineꞌen wẽtup ok ahehakyeraꞌat hat watoꞌe neꞌi yt naku i watoꞌe. 
1CO.3.12	Eimuꞌe haria ti aiꞌyat nug haria ewy tukupteꞌen. Toineꞌen aiꞌyat nug kuap kahato haria ewy miꞌiria aiꞌyat nug nu kawiat ewy iheg nakat nu uru kawiat nu parata kawiat getap nug haria ewywuat aimuꞌe hãpyk Tupana ehay sese etiat haria ewywuaria maꞌato iraniaꞌin aimuꞌe haria aiꞌyat nug haria yt iheg hin i nug hap ewy tutunug. Yt toineꞌen motꞌi hin i iꞌatuminug koꞌi nupiꞌa miꞌu wo hap ewy taꞌatunug aiꞌyat ikahu wen maꞌato meremo yt ikahu i hap ewy topyhuꞌat. Miꞌiria taꞌatunug aiꞌyat meremo upip kawiat hawyi ikahu wen wẽtup ewaty hawyi haatꞌe hap ewy topyhuꞌat. Miꞌiria ewywuat aimuꞌe ikahu kahato maꞌato taꞌatuwanetup hap kaipyi aimuꞌe yt Tupana ehay sese kaipyi hin i aimuꞌe hawyi watomohey iꞌatuwanetup hawyi meremo waku maꞌato wẽtup ewaty hawyi aiꞌyat nem nakat hap ewy topyhuꞌat hap ewy. 
1CO.3.13	Karãpe putꞌok e Aipotypot Iesui hawyi toimoherep aru wuatꞌi miitꞌin me iꞌatuminug sio waku sio yt hap. Sio watunug iheg nakat sio yt e. Tohãꞌãg yne aiminug koꞌi mekewat eꞌat pe sio iheg nakat nu ewy sio ariaꞌyp kawiat neꞌi hap kuap hamo. 
1CO.3.14	Waku watunug Tupana motypot yat iheg kahato rakatno nu kawiat ewywuat. Miꞌi hawyi aria putꞌok e itote hawyi aria yt tuꞌu kuap i. Miꞌi hawyi Tupana tuwehum aiminug iheg nakat nuat toꞌyatnug mote. 
1CO.3.15	Maꞌato aria tuꞌu neꞌi hawyi yt kat hamo i topyhuꞌat yt kat hamo i aipotpap. Watoineꞌen aru Tupana miehakyeraꞌat no wen maꞌato aipotpap saꞌup aipo pe yt kat i katupono aiminug aria tuꞌu yne. Yt kat i topyhuꞌat Tupana kapiat aipotpap hap watunug saꞌag neꞌi pote. 
1CO.3.16	Eweikuap apo Tupana Paꞌãu yat sese eipe hap sio yt. Taꞌi Tupana yat sese koꞌi ti eipe. Tupana Paꞌãu eiam torannia imohey haria Iesui kaipywiat haria. 
1CO.3.17	Maꞌato uwe uwe -Tupana yat moma teran e hat Tupana mimoma wo neꞌi aru topyhuꞌat. Katupono Tupana yat no yn waku aipiit topyhuꞌat aikotã Tupana ewaku hap ewy yn waku watopyhuꞌat. Aito ti Tupana yat sese ewy watoineꞌen. 
1CO.3.18	Yt naku i watuwemaꞌat neꞌi Tupana yat -Uito poꞌog iraniaꞌin kai e hap mo. Miꞌi tã neꞌi watunug mote miitꞌin iraniaꞌin yt kat kuap i haria ewy neꞌi watuwanetup. Waku watipun -Uito poꞌog e hap pya aikai. Paa watoꞌe pote Tupana toꞌe ahepe -Eiweꞌeg kahato rakaria eipe e ahepe miitꞌin mikyryꞌi hamuat watoineꞌen pykai. 
1CO.3.19	Iꞌatu kahato mesuwat yi tote -Uito poꞌog uiweꞌeg e haria maꞌato Tupana wanetup hawe yt kat i kuap haria ewy miꞌiria -Uito uiweꞌeg kahato iꞌatuꞌe pykai. Miwan me mio tã toꞌe -Uito poꞌog uiweꞌeg e haria teꞌeruwemaꞌat neꞌi taꞌatuweꞌeg saꞌag hamo hawyi taꞌatuweꞌeg poꞌog hap suki ewywuat topyhuꞌat taꞌatuꞌauka hamo pira ewy e Tupana saꞌawyꞌi miwan me. 
1CO.3.20	Mio tã e haria pe Tupana toꞌe -Uito poꞌog uiweꞌeg iraniaꞌin kai eweiꞌe pykai yt kat hamo i eiweꞌeg hap e Tupana.
1CO.3.21	-Aito hekat rakaria ewy katupono Aiꞌywot Tupana sakpoꞌe hekat rakat pote. Yt kat i ahekat mesuwe pykai hekat rakaria watoineꞌen wuatꞌi eꞌat pe. 
1CO.3.22	Yt naku i watuwemotypot -Uito poꞌog nakat e hap aiwanetup hawe. Yt naku i watuwehum miitꞌin minug teꞌeruwekaipywiat ete katupono torannia aiwat aiminug wuat koꞌi Tupana piat aipowyro hap. Uito Pauru maꞌato areineꞌen eimuꞌe eiwatnuat hamo raꞌyn. Iꞌewyte aimuꞌe hat Peteru aiwatnuat rẽ wy aimuꞌe hat Apauru aiwatnuat aimuꞌe hap tutum. Katupono yne yne Tupana minug aipowyro hamuat toineꞌen. Tutum aipowyro aikuꞌuro turanuat aipowyro hamo. Koran mukiꞌite wuatꞌi eꞌat pe aipowyro. Taꞌi iꞌewyte mesup iꞌewyte mukiꞌite eꞌihatꞌok pe turan toineꞌen kahato aipowyro hatno. Miꞌi pote hekat rakaria sese ewywuat watoineꞌen aito. Aito iꞌewyte aikuꞌuro wen iꞌewyte mesup iꞌewyte mukiꞌite iꞌewyte eꞌihatꞌok hap ewy. 
1CO.3.23	Katupono Aikaꞌiwat Iesui watnuat watoineꞌen. Aikaꞌiwat Iesui toineꞌen Tupana watnuat. Miꞌi pote yne aito Tupana wuatnuat watukupteꞌen.
1CO.4.1	Uiwyriaꞌin uruto ti Tupana potpoꞌororia pote waku ti eiwanetup urumienoi kape -Miꞌiria wyti Aipotypot eropat haria sese waku eweiꞌe. Miꞌiria wyti yt aimikuap i Tupana etiat moherep haria waku eweiꞌe uruepiat pe. 
1CO.4.2	Karãpe watuwepotpap Aikaꞌiwat potpap nug hap ete turan waku kahato watunug iꞌe hap ewy. Waku watunug imikyꞌesat ewy. Miꞌi hawyi watoineꞌen heropat kuap sese haria wo aito. 
1CO.4.3	Iraniaꞌin eipyꞌasetpe tukupteꞌen -Miꞌi wakuat kahato iꞌatuꞌe uhepiat pe. Iraniaꞌin -Yt naku i iꞌatuꞌe uhepiat pe. Maꞌato ti uito yt atikat i miitꞌin kaipyi -En ni waku e hap katupono -En ni waku kahato e hap Tupana kaipyi atikyꞌesat. Koitywy yt areꞌe i uiwepe uiwanetup hawe -Uito waku uito yt naku i yt areꞌe i uiwepe maꞌato atikat kahato Tupana piat uikuap hap -En waku e hap. 
1CO.4.4	Karapeĩ yt kat i uiwemoti hawe pykai -Pyno waku kahato uito areꞌe uiwanetup hawe maꞌato Tupana yn ikuap sio uito waku sio yt hap. Sio atunug waku tope sio yt nakuap i atunug. 
1CO.4.5	Karapeĩ Aikaꞌiwat putꞌok e atipy kaipyi miitꞌin patꞌok patꞌok hamo hap eꞌat pe ti aru Tupana tomoherep aru wuatꞌi pe aiwanetup saꞌag hap sio watunug waku tope sio yt hap sio tomotypot haria watoineꞌen sio watuwemotypot neꞌi sio miitꞌin motypot haria aito. Taꞌi mekewat eꞌat pe watikuap taꞌyn Tupana kaipyi -En ni waku e hap sio yt hap watikuap taꞌyn mekewat eꞌat pe -Uito waku aiꞌe pykai aito waku aiꞌe pykai.
1CO.4.6	Miꞌi hap ewy ti uruto uiwyriaꞌin. Uito Pauru eimuꞌe hat iꞌewyte Apauru toineꞌen itote eimuꞌe hat. Waku eiwanetup kahato uruehay kape katupono wẽtup ehay yn urutoꞌe Iesui etiat yn uruimuꞌe eipe. Pyno atikyꞌesat kahato uruꞌewy eweikupteꞌen wẽtup sehay yn moherep haria Iesui moherep haria uruto ewy uruhẽku ewywuat urupusu ewywuat waku eweikupteꞌen hap atikyꞌesat urupotmuꞌeria. Urumimuꞌe wẽtup ok yn uruto typy ok pykai. Yt naku i eweiꞌe Uito Pauru mimuꞌe hawyi wẽtup ok -Uito yt Pauru upi i maꞌato uito Apauru upi uito paĩ an yt naku i eweiꞌe katupono Apauru uito wẽtup miit ewy hawyi wẽtup sehay yn eimuꞌe Iesui Aimimotypot moherep hap yn uruehay. Yt naku i watimohit wẽtup ok aimuꞌe hat hawyi yt naku i watunug wẽtup ok aimuꞌe hat Tupana wo e. 
1CO.4.7	Miꞌi pote kat hamo watoꞌe iraniaꞌin me -Uito poꞌog ekai katupono Tupana tum ahepe tomisepap kuap nug kuap hap. Yt aiwewi i watikuap wuatꞌi nug hamuat maꞌato Tupana miium kaipyi wahepap maꞌato yt pote yt kat i aikai. Pyno kat hamo ten -Uito poꞌog waku eikai watoꞌe aipyꞌa pe.
1CO.4.8	Koitywy -Uruto poꞌog eweiꞌe katupono uruikuap yne eweiꞌe. Taꞌi Miitꞌin muꞌe haria akag wo urutukupteꞌen eweiꞌe. Ikap kahato rakaria ewy urutukupteꞌen mesup pote yt kan hamo i urupoi poꞌog Tupana ehay mesup uruikuap yne raꞌyn mote eweiꞌe eipyꞌa pe yt iweꞌeg i haria ewy. Pywo pote waku uimuꞌe waku Apauru muꞌe haria wo eweikupteꞌen maꞌato yt pywo hin i eweiꞌe eipyꞌa pe. Hirokaria ewy te eweikupteꞌen eiwanetup hawe. 
1CO.4.9	Uruto urutukupteꞌen wuatꞌi muꞌe hamo Tupana mipoꞌoro sese koꞌi uruto. Maꞌato miꞌi pykai eimimohit koꞌi wo urutukupteꞌen poꞌog yi kape wuatꞌi kai wuatꞌi miitꞌin wanetup hawe urutukupteꞌen. Iraniaꞌin uruꞌauka teran urukuasa teran urumohit teran wuatꞌi ehamo miitꞌin ehamo iꞌewyte atipy piaria ehamo urumohit turan. 
1CO.4.10	Miꞌi pykai Aipotypot Iesui moherep hap ete yt urupohep hin i miitꞌin teꞌeruwekyryꞌi teran uruete pykai. Maꞌato ehete yt uwe i teꞌeruwekyryꞌi uruetiat ewy. Miꞌi pote -Uruto poꞌog Aipotypot emiit eweiꞌe. Uruweꞌeg poꞌog iraniaꞌin kai eweiꞌe. Uruto imohey pakup kahato haria eweiꞌe. Taꞌi uruwanetup hawe eipe ipakup kahato koꞌi. Maꞌato uruto miitꞌin mimohit koꞌi wo urutopyhuꞌat. 
1CO.4.11	Koitywy hesyꞌat rakaria wo urutukupteꞌen. Uruteꞌyꞌu kahato uruhewyry hap upi. Uruesokpe koꞌi hiot hiotꞌe rakat. Miitꞌin miꞌahyk ahyk koꞌi uruto. Yt kat i iꞌyat rakaria uruto. Kowoꞌi kowoꞌi uruewyry yt urueꞌyni wywo i. 
1CO.4.12	Urupotpap saꞌup hap kaipyi urutenuk. Karãpe miitꞌin urumohit taꞌatuehay wo hawyi uruiꞌatupoitynug miꞌiria uruehay wo. -Tupana Etiꞌatumoehãite no uruwanikaptia urutoꞌe aat kaꞌap. Iꞌatuehãite hap urutum urusatyꞌi satyꞌi kahato miꞌiria pykai. 
1CO.4.13	Urutoineꞌen motꞌi Iesui mohey hap wywo uruꞌakit taꞌatuehay wo kahato pykai maꞌato uruto uruiwesat sehay iwese rakatno yn. Mesuwarotiaria mipun wuat urutopyhuꞌat. -Waku urumimohit haria wo eweikupteꞌen iꞌatuꞌe uruepe. Mio tã iꞌatuꞌe uruepe Tupana miꞌairoria sese uruto pykai.
1CO.4.14	Ahenoi yne mesup ehepe uiwyriaꞌin uimiwan me. Yt atikyꞌesat i eiwemoti neꞌi uimiwan ete uhehay ete maꞌato eimoehãite eiwanetup hawe yn worohoꞌonapin. Aikotã watinapin aimepyt ikyꞌe haype hap ewy worohoꞌonapin mesuwe. 
1CO.4.15	Katupono uito areineꞌen eiꞌywot ewy katupono uiwẽ pyi eweikuap saꞌawyꞌi Aipotypot Iesui etiat. Miꞌi hawyi eweimohey Iesui hawyi wuatꞌi eꞌat pe gupteꞌen haria uimienoi wakuat kaipyi Uimimoherep kaipyi aikotã uimepytꞌin ewy eweikupteꞌen. Toineꞌen iꞌatu kahato eimuꞌe haria eiꞌapykok haria Tawa Kurintiu piaria wen maꞌato wẽtup yn eiꞌywot hap ewy toineꞌen. Miꞌi ti uito Pauru rat katupono wuatꞌi iraniaꞌin eimuꞌe haria yianme sehay wakuat ahenoi ehepe Iesui etiat. 
1CO.4.16	Miꞌi hawyi uipyꞌa pyi ahẽtup ehupi eweikupteꞌen itote uiꞌewy kahato hamuat hap Aikaꞌiwat Iesui mohey hamuat hap ete. 
1CO.4.17	Atikyꞌesat kahato eipe uito ewywuaria Iesui mohey haria. Miꞌi pote atipoꞌoro eimuꞌe hat ehewowi Uito ewywuat Timoteu. Miꞌi ti uhaꞌyru sese wo ewywuat toineꞌen uiwanetup hawe. Uikyꞌe kahato miꞌi katupono yt karãpe i uimaꞌat hatno toineꞌen. Miꞌi putꞌok e itote hawyi toimoherep ehepe eimiwaure aikotã worohoꞌomuꞌe saꞌawyꞌi wuat hap koꞌi ete. Aikotã watoineꞌen ipakup takaria ewy yn naꞌyn wẽtup piit ewy Aikaꞌiwat Iesui wywo hap ete. Aikope aikope miitꞌin tukupteꞌen hap kape uruhenoi hawyi Iesui mohey haria wo uruepiat taꞌatunapin hap ewy ipakup takaria wo raꞌyn tukupteꞌen. Wẽtup miit ewy yn Iesui piit wywo tukupteꞌen. Miꞌi hap ete eimuꞌe hamo atipoꞌoro uhaꞌyru Timoteu. 
1CO.4.18	Saꞌawyꞌi urutuwat eipyꞌasetpyi hawyi iꞌatu kahato wemotypot haria tukupteꞌen eipyꞌasetpe -Pauru yt taꞌaipok i iꞌatuꞌe haypiat haria. 
1CO.4.19	Maꞌato araꞌaipok irane te Tupana tum muap uhepe hawyi. Areineꞌen eipyꞌasetpe hawyi atikat eipyꞌasetpiat haria tukupteꞌen. Miꞌi hawyi atikuap irane uwe uwe eipyꞌasetpe Tupana motypot haria tukupteꞌen. 
1CO.4.20	Tupana toineꞌen Aipotypot no yt aiwẽ kaipywiat i -Uiporekuat no En ereineꞌen Tupana yt e hap kaipyi i maꞌato aipyꞌa pyi watunug imikyꞌesat ewy hap kaipyi Tupana toineꞌen kuap Aipotypot no. 
1CO.4.21	Waku areto eimoperupꞌi hamo sio eiꞌapiheg hap mywo. Sio waku worohoꞌomoperupꞌi eikyꞌe hap mywo uiwese hap wywo sio aikotã eweikyꞌesat hap wywo areto ehewowi.
1CO.5.1	Koitywy ti wuatꞌi miitꞌin eikuap yt eiweꞌeg i hap ete meiũpiaria. Taꞌi taꞌatuhenoi henoi kahato ti aikotã aheineꞌen haryporia wywuat ihainiaꞌin wywuat hap koꞌi. Yt Iesui mohey haria ewy hin i eweikupteꞌen hap taꞌatukuap taꞌyn. Maꞌato eipe poꞌog saꞌag yt nakaria i mekewat yt Iesui mohey i haria kai. Katupono uruikuap eipyꞌasetpiat wẽtup ok toꞌywot eharyꞌi pakup toty pakup wywo toket hap. 
1CO.5.2	Miꞌi hap ete ti yt tuwemoti hin i te maꞌato poꞌog ni uruto uruewaku toꞌe neꞌi saꞌag. Miꞌi hawyi eipe yt paa eweiꞌe hin i maꞌato -Waku miꞌi tã watunug eweiꞌe saꞌag. Uiwyriaꞌin waku waire waire nug haria eweiꞌatuꞌywyk eiweꞌatunug hap kaipyi. 
1CO.5.3	Uipiit yt toineꞌen itote eipyꞌasetpe wen maꞌato areineꞌen eipyꞌasetpe uiwanetup hawe hap ewy miꞌi pote worohoꞌonapin aikotã areineꞌen eipyꞌasetpiat turanuat hap ewy. Taꞌi yt naku i kahato etunug ety hit eharyꞌi saꞌag wo mimi uhyt waku watoꞌe itote. 
1CO.5.4	Miꞌi pote waku eiweꞌatunug yne eipe hawyi waku eweikay kay mekewat miit yt iweꞌeg i rakat ehewowi. Miꞌi tote ti toineꞌen aru Aipotypot Iesui eipyꞌasetpe iꞌewyte uipaꞌãu toineꞌen eiwywo. Miꞌi hawyi waku mekewat toꞌywot eharyꞌi wywuat get hat eweinapin kahato -Pyno koitywy ahiag watnuat ereineꞌen waku watoꞌe tope. Miꞌi hawyi mono etoiat ro eminug saꞌag maꞌato yt etoiat i ewaire waire hap pote ikuꞌuro rakat no ereineꞌen waku watoꞌe tope. 
1CO.5.5	Maꞌato -Yt atoiat i uiwaire hap toꞌe pote waku watoꞌe Iesui pe -Pyno waku miꞌi miit piit ahiag miꞌauka wo topyhuꞌat maꞌato waku miꞌi miit paꞌãu topyhuꞌat epo pe Iesui wuatꞌi eꞌat pe aikope Tupana toineꞌen morekuat no hap tote waku watoꞌe. 
1CO.5.6	Pyno yt eiwekyryꞌi teiꞌo mekewat miit minug saꞌag ete. Yt naku i kahato watuwehum miꞌi tã nug hat ete katupono mekewat miit topyhuꞌat mani puk ewywuat eipyꞌaset pe maꞌato eipe eweipyhuꞌat ipyre ewy. Miꞌi pote aikotã watopag ipyre mani puk pe hawyi toimorem yne mani puk hap ewy miꞌi hap ewy waku eweihep o mekewat miit saꞌag eipyꞌasetpyi hawyi ti aru eweipyhuꞌat miit wakuaria ewywuat. Yt naku i hap yt mig hin i haria eipe. Pyno saꞌawyꞌi wuaria Iuteuria tuwenoꞌẽ taꞌatuewanikaptia yi Esituꞌin po kaipywiat turan iꞌatumiꞌu man iteneg nakat yn iꞌatumiꞌu yt kat i nem nakat ewy. 
1CO.5.7	Miꞌi ti yt kat i imoperup hap iꞌapuk hap nem nakat. Miꞌi yt ipyyp takat i mekewat iꞌatueman. Miꞌi hap ewy koitywy aiwat aheman yt kat i ipyyp hit hap imonem kuap hat. 
1CO.5.8	Pyno toꞌiro Iesui enuk hap kape yt kat i ipyyp takat man aimiꞌu wywo hap ewy e. Pyno ti aimopyyp hap ewywuat toineꞌen mekewat mani puk ewywuat mekewat aiwoꞌomaꞌatꞌi maꞌatꞌi hap ewywuat toineꞌen. Iꞌewyte man teneg ewywuat toineꞌen mekewat aiwoꞌokyꞌe hap ewywuat. Miꞌi yn waku saꞌawyꞌi aimiꞌu wo watuwẽtem yi Esitu pyi turan yt kat i mani puk watioto kuap pote. Miꞌi man Tupana ehay pywo rakat yt kat i aheso hap wywo hap ewy. Miꞌi man ewywuat waku aimiꞌu wo katupono mekewat man puk aiwoꞌomopit pit hap ewywuat aiwoꞌotuꞌuka hap ewywuat watoꞌe saꞌawyꞌi. Waku poꞌog Tupana ehay sese wahenoi miitꞌin me yt kat i miitꞌin ehay heso hap wywo.
1CO.5.9	Saꞌawyꞌi atipoꞌoro uimiwan me einapin hamuat -Yt naku i watunug aiwy ok sese wo Iesui mohey hat yt iweꞌeg i sese rakat wuatꞌi ihainia wywuat ieineꞌen hat wuatꞌi haryporia wywo. 
1CO.5.10	Tukupteꞌen aipyꞌasetpe mesuwat yi tote maꞌato iꞌatu kahato aiwyriaꞌin yt Iesui mohey i haria yt naku i nug haria. Miꞌiria tukupteꞌen yne eꞌat aikope aikope watoineꞌen hap tote ahewyry hap tote. Miꞌiria minug ewywuat yt naku i watunug katupono miꞌiria wuatꞌi haryporiaꞌin ihainiaꞌin wywo ieineꞌen haria. Ahekareꞌen sereꞌok takaria tukupteꞌen miꞌiria. Ahekat kyewi yn aimaꞌat maꞌat neꞌi miꞌiria wuatꞌi eꞌat pe. Miꞌiria wuatꞌi tupanaria mo wuat minug motypot haria. Yt naku i watunug miꞌiria ewywuat maꞌato waku watiꞌatuekyi miꞌiria Iesui mohey hap kape. Yt naku i watunug miꞌiria ahewanikaptia wo maꞌato poꞌog waku watiwesat miꞌiria waku hap ewy. Maꞌato karãpe Iesui mohey hat watoineꞌen hawyi yt naku i watunug ne aikotã miꞌiria minug yt naku i hap koꞌi ewywuat. Maꞌato miꞌiria ewywuat watoineꞌen yt naku i nug haria te waku -Iesui mohey haria miꞌapiheg wo watopyhuꞌat. Yt naku i watunug ne yt naku i nug hap saꞌawyꞌi wuat ewy Iesui mohey haria aito hawyi. 
1CO.5.11	Maꞌato -Ewetoiat ro meimuẽwat koꞌi katupono miꞌi ewywuat watoiat pote watoineꞌen mesuwat yi tote waku pe.
1CO.5.11	Koitywy atipoꞌoro ewowi wẽtup sehay. Toineꞌen eipyꞌasetpe yt nakuap i nug hat -Uito Iesui mohey hat e hat maꞌato wuatꞌi wywo toineꞌen hewaire rakat miꞌi hat ewywuat yt eweiwesat wesat teiꞌo iꞌewyte yt erenuk teiꞌo iwywo. Iꞌewyte toineꞌen Iesui mohey hat maꞌato tupana iãꞌãkap kape toiwẽpap te toimohey te miitꞌin minug tupana koꞌi -Uito Iesui mohey hat wy toꞌe pykai waku miꞌi miit kai waure wo waku watukupteꞌen. 
1CO.5.12	Iꞌewyte Iesui mohey hat maꞌato miitꞌin mohit tehay wuat hat toineꞌen ne iꞌewyte seroꞌok e hat iꞌewyte Iesui mohey hat maꞌato mahy kape toineꞌen imopẽꞌã rakat. 
1CO.5.13	Miꞌi hat waku watinapin kahato aikotã saꞌawyꞌi Tupana toꞌe miwan me -Eweihep to eipyꞌasetpiat yt naku i nug hat uimohey toꞌe pykai e Tupana temiitꞌin me. Maꞌato iraniaꞌin mesuwarotiat yt Iesui mohey i haria yt kat hamo i miꞌiria watiꞌatuꞌapiheg katupono Tupana yn miꞌiria apiheg kuap hat. Maꞌato ti waku Iesui mohey haria yt naku i nug haria watiꞌatunapin hãpyk yn watiꞌatuꞌapiheg miꞌiria hap ewy waku e Tupana ahepe.
1CO.6.1	Karãpe toineꞌen aipyꞌasetpe wuꞌuka hap neꞌi aiwoꞌopiat iraniaꞌin Iesui mohey haria wywo. Miꞌi hap eꞌat pe yt naku i kahato watioto miꞌiria suraraꞌin yt imohey i haria kape. Poꞌog waku miꞌiria watiꞌatunug Tupana motypot yat kape Tupana mohey haria piat ikuap hamo sio waku sio yt hap kuap hamo. 
1CO.6.2	Meiũran aru aito Iesui emiitꞌin no watopyhuꞌat wuatꞌi miitꞌin airo hamo sio wakuat sio yt e hamuaria. Miꞌi tã watunug mote aru waku mesup taꞌyn wy aiwoꞌope woꞌope watiꞌairo sio wẽtup ok tunug yt naku i sio yt hap kuap hamo e. 
1CO.6.3	Taꞌi mekewat eꞌat pe aru Tupana ainug temiit atipy piaria airo hamo uwe waku uwe yt e hamo wahenoi kuap mekewat eꞌat pe Tupana pe. Miꞌi tã watunug kuap pote aru waku mesuwe iꞌewyte watiꞌairo kat som waku kat som yt naku i. Waku watiꞌairo aipyꞌasetpiaria uwe aiwoꞌopatꞌok hat hawyi waku watomohãpyk aiwuꞌuka hap neꞌi. 
1CO.6.4	Yt naku i watuꞌuka aiwoꞌope maꞌato toineꞌen aiwuꞌuka hap pote yt naku i watikay kay suraraꞌin aiwuꞌuka wuꞌuka hap monik hamo aiwoꞌopiat aiwoꞌoehay uuka turan. 
1CO.6.5	Maꞌato suraraꞌin watikay kay mesuwarotiat aiwuꞌuka wuꞌuka hap monik hamo miꞌi tã pote waku watuwemoti mekewat yt aiweꞌeg i hap neꞌi pupi yt uwe i eipyꞌasetpe iweꞌeg nakat eiwuꞌuka hap moma hamo. Maꞌato Iesui mohey haria waku watikat aipyꞌasetpe wẽtup ok iweꞌeg nakat aiwuꞌuka hap moma hamo uwe waku uwe yt naku i e hamo. 
1CO.6.6	Maꞌato wẽtup ok eiwy ok eheinytꞌin koꞌi ewetioto suraraꞌin kape yt imohey i haria kape uwe waku uwe yt e hamo pote yt eiweꞌeg hin i eipe. 
1CO.6.7	Maꞌato eiwoꞌoꞌatuuka hap kaipyi atikuap taꞌyn yt ihãite i eiwoꞌokyꞌe hap ete. Miꞌi hap kaipyi atikuap eipe porap te haria hap. Yt naku i ewetioto ehemiit morekuat yt Iesui mohey hat kape. Karãpe Iesui mohey hat aimaꞌat yt naku i watioto surara kape poꞌog waku imaꞌat hat no watukupteꞌen. Poꞌog waku eweikupteꞌen waku imieroꞌok wo poꞌog morekuat woꞌopyhik hawe eweikupteꞌen.
1CO.6.8	Koitywy yt naku i woꞌomaꞌat haria wo eweikupteꞌen. Yt naku i woꞌoeroꞌok haria wo eweikupteꞌen uhytꞌiꞌin manaꞌin. 
1CO.6.9	Yt uwe i aru woꞌomaꞌatꞌi maꞌatꞌi hat toineꞌen aikope Tupana toineꞌen Morekuat nuat hap tote. Eweꞌeg wo o eiwemaꞌat hap pupi katupono eweikupteꞌen wuatꞌi haryporia wywo wuatꞌi ihainia wywo pote yt karãpe i putꞌok eweiꞌe Tupana etawa pe. Iꞌewyte yt uwe i mo wuat minug tupanaria motypot haria itote. Seꞌaito wywuat ieineꞌen hat seharyꞌi wywuat ieineꞌen hat yt uwe i aru itote. Haryporiaꞌin eꞌaito wo haryporia te iꞌewyte ihainiaꞌin eꞌaito wo ihainiaꞌin ne haria yt uwe i itote. 
1CO.6.10	Seroꞌok e haria yt uwe i itote. Yt hegyiꞌat i rakaria yt uwe i. Iꞌewyte yt uwe i aru woꞌeromopusu hat miitꞌin mohit hat itote. Yt uwe i -Uiatno yn mo e hat iꞌewyte imopẽꞌã rakat. 
1CO.6.11	Miꞌi haria miꞌi nug ewywuat haria sok aito saꞌawyꞌi maꞌato koitywy Tupana timoweityk aiminug saꞌag koꞌi aheko yt naku i nug hap saꞌawyꞌi wuat. Miꞌi hawyi ainug naꞌyn temiit sese wo. Koitywy yt kat i saꞌag Tupana tipuẽti aikai Aikaꞌiwat Iesui miehakyeraꞌat koꞌi aito pote. Aikaꞌiwat ainug naꞌyn Tupana watnuaria wo hawyi tutum Topaꞌãu ahepe hawyi.
1CO.6.12	Tukupteꞌen eipyꞌasetpe -Uito atunug uimikyꞌesat ewy e haria. Uimikyꞌesat oktan yn atunug yne iꞌatuꞌe miꞌiria. Pyno eiweꞌeg wo o mio tã e haria pupi. Iꞌatu kahato -Aimikyꞌesat watunug hawyi waku topyhuꞌat wen maꞌato miꞌi kape yn watuwanetup pote aimikyꞌesat nug eropat haria yn watopyhuꞌat hawyi yt Tupana mikyꞌesat nug kuap haria hin i watopyhuꞌat. 
1CO.6.13	Iꞌewyte iraniaꞌin eipyꞌasetpe -Uimiꞌu kat hap yn atunug neran aat kaꞌap yne eꞌat katupono miꞌu yn aimowepiit kuap hap e hat. Maꞌato eiweꞌeg wo o miꞌu mesuwarotiat wywo yn eiꞌok hap. Miꞌu waku kahato wen maꞌato miꞌu yn watikat pote aimaꞌat hap toineꞌen katupono Tupana eropat hap yt watikat hin i. Meiũran aru Tupana timoma yne ahesyꞌat hap hawyi yt kan hamo i aimiꞌu kat hap. Yt eweikuap i kat hamo Tupana tunug aipiit apo. Taꞌi toikyꞌesat aito teropat hamo iꞌewyte toikyꞌesat aito tokyꞌe haria. Toikyꞌesat aipiit towatnuat e. Yt toikyꞌesat i aipiit watum yt iweꞌeg i rakaria pe iꞌewyte yt toikyꞌesat watum aipiit miꞌu kat hap yn kape. Uiwyriaꞌin waku watuwehum kahato Tupana kape aimiꞌu ete maꞌato yt naku i watunug miꞌu ahetupana wo. Iesui Aikaꞌiwat aipoi kuap kahato. Waku iwywo watikat aimiꞌu. Yne Tupana tum teran ahepe aimowepiit hamuat. 
1CO.6.14	Tupana tihep Aikaꞌiwat Iesui guꞌuro pyi. Miꞌi hap ewy aito aihep guꞌuro pyi tesaika hap wywo. 
1CO.6.15	Karãpe watomohey Iesui hawyi wẽtup piit ewy aipiit Iesui piit wywo. Miꞌi pote yt naku i watuwehik haryporia yt iweꞌeg i rakat ete ihainia yt iweꞌeg i rakat ete kat pote ti watoineꞌen Iesui piit ewywuat pote. 
1CO.6.16	Tupana yt tikyꞌesat hin i watum aipiit waire nug hamuat mesuwe watoineꞌen hap. Saꞌawyꞌi Tupana toꞌe -Uwe tuwehik haryporia ete hawyi wẽtup ok miit piit ewy topyhuꞌat iwywo e. Miꞌi pote yt naku i watuwehik haryporia ihainia yt iweꞌeg i rakat ete. Katupono miꞌi tã watunug hawyi wẽtup ok piit ewy raꞌyn watoineꞌen Iesui piit yt ewy i raꞌyn. Miꞌi hawyi yt iweꞌeg i rakat piit ewy watoineꞌen. 
1CO.6.17	Watomohey Aikaꞌiwat imikyꞌesat oktan pote watoineꞌen Ipaꞌãu wywo iꞌewyte aipaꞌãu wẽtup maꞌãu ewywuat topyhuꞌat iwat Ipaꞌãu yn. 
1CO.6.18	Watoineꞌen yt iweꞌeg i rakat pote o watoineꞌen pya ikai katupono aipiit minug saꞌag kyꞌesat hap toineꞌen aikaꞌiwat no. Watuwehik haryporia yt aheharyꞌi ete miꞌi hawyi aipiit iwywo wẽtup piit topyhuꞌat hawyi heremo kahato yt Iesui piit ewy i aito. 
1CO.6.19	Yt eweikuap i te aipiit Tupana motypot yat ewywuat toineꞌen hap. Tupana Paꞌãu eiam aito hap yt eweikuap i te Tupana toineꞌen aipiit pe hap. 
1CO.6.20	Aipiit yt aiwatnuat i katupono koitywy Tupana watnuat watopyhuꞌat toikyiꞌat raꞌyn haꞌup iwato kahato tutum toikyiꞌat aipiit hamo. Pyno Tupana wat aipiit pote waku watum aipiit Tupana motypot hamo. Tupana motypot yat sese wo watum aipiit waku.
1CO.7.1	Haꞌawyte eipe tawa Kurintiu piaria eweipoꞌoro uhowowi miwan apo eiꞌe hamo sio waku aheharyꞌi sio yt eiꞌe hap. 
1CO.7.2	Taꞌi waku kahato aheharyꞌi maꞌato wẽtup yn waku e. Miꞌi hawyi waku watoineꞌen iharyꞌi kahato rakatno heꞌaito kahato rakatno aheineꞌen yne hawe. Miꞌi tã ewetunug mote waku kahato eweikupteꞌen e. Miꞌi tã ewetunug mote yt ehãꞌãg kuap i ahiag yt eiweꞌeg i hap nug hamo. 
1CO.7.3	Waku ereket eharyꞌi sese wywo yn. Waku etum epiit eharyꞌi pe yn eharyꞌi piit mikyꞌesat oktan. Iꞌewyte waku etum epiit eꞌaito pe eꞌaito piit mikyꞌesat ewy. 
1CO.7.4	Waku toꞌe -Uipiit uheharyꞌi wat yn e. Iꞌewyte waku toꞌe -Uipiit uheꞌaito wat yn e. Yt naku i toꞌe -Uipiit yt ewat i pote yt atum i poꞌog uipiit epe yt naku i toꞌe e. 
1CO.7.5	Yt naku i iharyꞌi waĩꞌe neꞌi teꞌaito piat ikyꞌesat turan e. Iꞌewyte yt naku i waĩꞌe neꞌi ihainia teharyꞌi piat ikyꞌesat turan e. Maꞌato ehehay teran Tupana wywo pote waku eiwoꞌopohep porapꞌi tuereto eiwoꞌopytyk hap ete e. Eiwoꞌopohep porapꞌi hawyi waku i raꞌyn eiwoꞌomowepiit katupono ahiag aru ehãꞌãg neran haype wẽtup haryporia wẽtup ihainia kyꞌesat hap ete e. 
1CO.7.6	Pyno koitywy ahenoi teran uiwanetup hap ewy maꞌato ahenoi hap yn yt worohoꞌopoꞌoro hin i uhehay wo are. 
1CO.7.7	Uito areineꞌen yt iharyꞌi rakat i. Uito Pauru Tupana mikyꞌesat ewy areineꞌen are. Miꞌi hap atipuẽti waku kahato. Miꞌi pote atikyꞌesat iraniaꞌin uiꞌewy yt iharyꞌi i rakat i ewy taꞌatukyꞌesat pote. Miꞌi tã Tupana tikyꞌesat uito wen toĩ iraniaꞌin yt uiꞌewy hin i katupono miꞌiria iharyꞌi kahato rakaria wo Tupana tikyꞌesat.
1CO.7.8	Koitywy worohoꞌonapin neran yt iharyꞌi rakat i te yt heꞌaito rakat i te iꞌewyte hiwu koꞌi. Waku eweikupteꞌen eiweran aikotã uiꞌewy eweikyꞌesat pote areꞌe. Poꞌog waku miꞌi tã areineꞌen areꞌe uiwanetup hawe. 
1CO.7.9	Maꞌato -Atikyꞌesat kahato uheharyꞌi uheꞌaito eweiꞌe eipyꞌa pe pote waku etat ro ewary eꞌaito emikyꞌesat ewy maꞌato Iesui mohey hat yn waku etat e. Poꞌog waku etat eharyꞌi eꞌaito Iesui mohey hat epiit mikyꞌesat monik hamuat hap upi epiit mikyꞌesat haty hap mekewat kytꞌok epyꞌa piat hap kai.
1CO.7.10	Koitywy worohoꞌonapin heꞌaito rakaria iwary rakaria yt uito i wen maꞌato Tupana woꞌonapin hap ahenoi. Yt eweitoiat teiꞌo eꞌaito eharyꞌi e. 
1CO.7.11	Maꞌato eweitoiat pote ereineꞌen o eweran kahato raꞌyn yt heꞌaito i rakatno yt ihary i rakatno e. Miꞌi hawyi etikyꞌesat eꞌaito emiꞌatoiat pote etat i emiꞌatoiat. Yt naku i kahato weharyꞌi atoiat hat no eweikupteꞌen uhytꞌiꞌin e. 
1CO.7.12	Karãpe eharyꞌi yt Iesui mohey hat wo i toineꞌen maꞌato o yt etoiat neꞌi teiꞌo kat pote ekyꞌesat hap toĩ ikai pote yt etoiat reiꞌo e. Yt naku i miꞌi tã etunug e. 
1CO.7.13	Eꞌaito yt Iesui mohey hat i pykai yt etoiat teiꞌo miꞌi kat pote ekyꞌesat hap toĩ ikai pote. 
1CO.7.14	Watomohey Iesui hawyi yt naku i watoiat aheꞌaito aheharyꞌi saꞌawyꞌi wuat yt Iesui mohey hat i pote. Waku wahẽtup kahato Tupana pe aheꞌaito aheharyꞌi ehakyeraꞌat hamo katupono aheꞌaito aheharyꞌi toineꞌen yt pya hin i Tupana kai katupono Tupana Paꞌãu eiam kahato aito pote. Waku aiwywo toineꞌen Iesui mohey haria aito pote. Waku watoineꞌen aheꞌaito wywo aheharyꞌi wywo katupono wahenoi tuereto miꞌiria pe Iesui mohey hap iꞌewyte aimepytꞌin ahakiꞌytꞌin ahaꞌyruꞌin yt pya hin i Tupana ehay aiwẽ pywiat kai. Miꞌi pote miꞌiria yt pya hin i tomohey hawyi Tosaꞌyru moherep haria aito pote. 
1CO.7.15	Maꞌato eharyꞌi eꞌaito etoiat teran kahato yt imohey hat i pote yt he i tuete Iesui mohey epiat hap pote miꞌi hawyi pyno waku eweiꞌe eꞌaito pe eharyꞌi pe etoiat teran me -Yt naku i uiꞌatoiat mimi mana yt atikyꞌesat i maꞌato uiꞌatoiat teran mote uiꞌatoiat maꞌato yt uimikyꞌesat ewy hin i ereꞌe o e. Katupono yt naku i watuꞌuka yn yt aiwoꞌoꞌewy i imohey hap ete e. Tupana yt tikyꞌesat i aiwuꞌuka aheꞌaito wywo aheharyꞌi wywo hap maꞌato toikyꞌesat kahato aiwoꞌokyꞌe aiwoꞌowese hap yn e. 
1CO.7.16	Waku kahato watoineꞌen aheharyꞌi wywo aheꞌaito wywo hap. Eharyꞌi eꞌaito yt Iesui mohey hatno i pykai waku ereineꞌen ne o iwywo e. Yt naku i watoiat aheharyꞌi aheꞌaito yt Iesui mohey hat i pote. Waku aiwoꞌowese hap wywo aiwoꞌokyꞌe hap wywo watekyi aheꞌaito aheharyꞌi Iesui kape imohey hamuat. Pyno waku pe watukupteꞌen aheharyꞌi aheꞌaito wywo paa aiꞌe hap wywo pote meiũran ti aru Iesui mohey haria wo teꞌeropyhuꞌat ahehay waku pe hawe. Iesui mohey haria sese watukupteꞌen pote watikyꞌe kuap aheharyꞌi aheꞌaito Iesui kape imohey hamuat. Miꞌi hawyi aiwese hap kaipyi ahepiat Iesui kuap hap kaipyi watiꞌatuekyi kuap aheharyꞌi aheꞌaito Iesui mohey hap kape.
1CO.7.17	Mesup ti koitywy Tupana aiꞌairo Aikaꞌiwat emiit sese wo. Waku kahato watoineꞌen. Maꞌato miꞌi pykai aikotã saꞌawyꞌi watoineꞌen hap ewy te. Saꞌawyꞌi Iuteu ywania aito pote mesup te Iuteu ywania watoineꞌen e. Saꞌawyꞌi tapyiꞌa ywania watoineꞌen iꞌewyte mesup te tapyiꞌa wo watoineꞌen. Saꞌawyꞌi watoineꞌen wẽtup ok eropat hatno pote watomohey Iesui hawyi miꞌi hap ewy te topyhuꞌat rẽ mesup koitywy heropat hat watoineꞌen ne. Miꞌi pote worohoꞌonapin neran eipe Iesui mohey haria pakup koꞌi Tupana miꞌairo pakup koꞌi. -Eweimohey Iesui hawyi waku eweikupteꞌen no aikotã watoineꞌen watimohey Iesui hap eꞌat pe aiꞌairo hap eꞌat pe hap ewy waku watukupteꞌen ne. 
1CO.7.18	Iuteu ywania ereineꞌen saꞌawyꞌi pote ereineꞌen Iuteu ywania te. Yt naku i etoiat eꞌywania etimohey Iesui hawyi Tupana ekay kay tuwewawiat hawyi. Wẽtup ywania ereineꞌen saꞌawyꞌi pote pyno yt naku i eweiꞌe -Mesup uito Iesui mohey hat pote waku atoiat uiꞌywania iꞌewyte iꞌatueko koꞌi yt naku i kahato mio tã watoꞌe. Tupana aikay kay tuwewowiat hawyi waku watoineꞌen aipiit ewy aipotpap hap ewy aikay kay hap eꞌat pe ewy waku. 
1CO.7.19	Yt naku i watuwemusin ãpy sokpe tek Iuteuria eko ewy neꞌi watimohey Iesui hawyi e. Waku watoineꞌen aiꞌywania ewy yn. 
1CO.7.20	Watomohey Iesui hawyi waku watoineꞌen ne aimiit kawiatno saꞌawyꞌi hap eꞌat kai e. Yt naku i watoiat aheꞌyi aipotpap aiko aheꞌaito aheharyꞌi watomohey hawyi. Waku watoineꞌen ne aikotã Tupana aikay kay hap eꞌat pe hap ewy. Waku watukupteꞌen ne aipotpap hap wywo. Miitꞌin emiit no watoineꞌen pote waku watoineꞌen ne miitꞌin emiit no te maꞌato poꞌog waku saꞌawyꞌi kai. Yt naku i watoiat aikaꞌiwaria ahetuꞌisaria aiwyriaꞌin koꞌi Iesui watomohey hawyi. 
1CO.7.21	Aikaꞌiwaria yt nakuaria i pykai waku watoineꞌen iꞌatuwywo te iꞌatueropat hamuat. Yt kat i aikaꞌiwat pote pyno waku watoineꞌen ne aiweran aipotpap nug hap ewywuat maꞌato waku yne miitꞌin emiit no hat ewy watopyhuꞌat yne miitꞌin powyro hat no. Aiweteweru hap iwato pote iwato te topyhuꞌat watomohey hawyi. Waku watikat aiweteweru hap tum yne hamuat. Miꞌi hawyi watum yne aiweteweru hap mesuwarotiaria pe hawyi Aikaꞌiwat Atipy piat eropat hatno poꞌog no watopyhuꞌat. 
1CO.7.22	Wuatꞌi eropat haria wo watoineꞌen Aipotypot Iesui aikay kay turan miꞌi hawyi wuatꞌi eropat hat no watoineꞌen ne maꞌato waku Iesui eropat hatno watopyhuꞌat miitꞌin eropat hap upi. Iꞌewyte miitꞌin akag wo watoineꞌen Iesui aikay kay turan hawyi waku miitꞌin akag wo rẽ watopyhuꞌat maꞌato waku Iesui eropat hatno te watopyhuꞌat miitꞌin akag aito pykai. 
1CO.7.23	Katupono Aikyiꞌat Iesui Tupana watno. Iwato kahato saꞌup tutum aikyiꞌat temiitꞌin nuat hamo. Miꞌi pote yt naku i watopyhuꞌat yt naku i nug hap eko saꞌag eropat haria wo neꞌi e. 
1CO.7.24	Uiwyriaꞌin uheinytꞌin yt naku i aheko waku rakat watoiat katupono saꞌawyꞌi Tupana aikay kay tuwewawi turan aiꞌywania eko waku aheko waku iꞌatu kahato aiminug waku hap ewy. Yt naku i watoiat aiꞌywania eko watimohey Iesui hawyi. Miꞌi pote waku watoineꞌen ne aheko wakuap nug haria wo Iesui watimohey hawyi.
1CO.7.25	Worohoꞌonapin neran kurum iwasu koꞌi iꞌewyte piꞌã makuptia koꞌi yt heꞌaito i te rakaria yt iwary i te rakaria. Yt iharyꞌi rakat i uito pote woronapin Tupana ehay uiwanetup hawiat oktan ahenoi. 
1CO.7.26	Mesuwat eꞌat pe miitꞌin aikat kahato aiꞌauka teran haype Iesui mohey haria aito pote. Niatpo kahato aheineꞌen hap. Miꞌi pote areꞌe uiwanetup hap. Yt eweikyꞌesat i eharyꞌi eiwary pote waku eweikupteꞌen uiꞌewy katupono iraniaꞌin iꞌatupyꞌahak kahato ahete ahaty hatyꞌi kahato hatek takaria ewy Iro pote aito. Miꞌi pote niatpo kahato aheharyꞌi aheꞌaito koitywy. 
1CO.7.27	Maꞌato -Atikyꞌesat kahato uheꞌaito uheharyꞌi eweiꞌe pote pyno waku eharyꞌi etat kurum waku eꞌaito etat piꞌã areꞌe maꞌato yt eweiꞌe i pote waku yt etikat reiꞌo eꞌaito eharyꞌi hawyi waku uito ewy ereineꞌen areꞌe. Ewetat pote yt eweiꞌatoiat teiꞌo eꞌaito eharyꞌi hoꞌopot hap eꞌat pe katupono ahatek hap eꞌat mesup tawa Kurintiu piaria aiꞌauka teran haype pote. 
1CO.7.28	Maꞌato epakup te ereineꞌen mote waku etikat eharyꞌi eꞌaito Tupana mikyꞌesat ewy. Maꞌato -Yt atikat teran i wẽtup ok uheharyꞌi saꞌawyꞌi wuat uheꞌaito saꞌawyꞌi wuat uruhoꞌopot kahato eꞌat mesup pote eweiꞌe pote pyno waku pe eweikupteꞌen Tupana wanetup hawe. Maꞌato etat eharyꞌi eꞌaito kurum iwasu makuptia en mote iꞌewyte waku pe eweikupteꞌen Tupana wanetup hawe e. Waku yne are. Mio miitꞌin aiꞌauka teran mote niatpo kahato aheꞌaito aheharyꞌi watikat. Maꞌato etat pote waku maꞌato niatpo kahato aru etipuẽti ehoꞌopat hap mesup eꞌat pe turan. 
1CO.7.29	Uheinytꞌin uiwyꞌok koꞌi yt pya hin i Aikaꞌiwat aipok hap. Yt watikuap i kat eꞌat pe huut hap maꞌato tuut irane hap watikuap. Waku watikyꞌe kahato aheꞌaito aheharyꞌi maꞌato miꞌi pykai waku poꞌog watunug Tupana mikyꞌesat ewy aheꞌaito aheharyꞌi mikyꞌesat koꞌi kai. Waku watikyꞌe Tupana koran aikotã Iesui mohey haria yt heꞌaito i te rakat yt iwary i te rakat ewy.
1CO.7.30	Eiweꞌeg wo o ehekareꞌen wywo katupono yne mesuwarotiat ahekat yt toineꞌen motꞌi i. Karãpe watat ipakup takat ahekareꞌen hawyi yt naku i watoꞌe aipyꞌa pe -Mio uito poꞌog iraniaꞌin kai katupono uhekat poꞌog ikahu iraniaꞌin kai yt naku i watoꞌe. Waku watuwehum Tupana miium kape wen maꞌato yt naku i watomohey neiꞌo ahekat. Tupana kape yn waku watuwehum ahekat aipo pe hawyi. Waku watunug Tupana mikyꞌesat ewy sio imikyꞌesat aimikyꞌesat sio yt sio imikyꞌesat aimowepiit sio yt. Waku watunug imikyꞌesat sio watuwak sio yt katupono aiwak hap tokosap hawyi poꞌog aimowepiit hap toineꞌen. 
1CO.7.31	Yt naku i mesuwarotiat kape yn watuwanetup aat kaꞌap katupono tuweityk meremo aimowepiit hap aheꞌaito hap aiwary hap aimikyiꞌat koꞌi ahekareꞌen koꞌi topap topap yne maꞌato aiminug Tupana kapiat toineꞌen motꞌi rakat yn waku aiwanetup hap aimowepiit hap. Yt tuweityk kuap takat i.
1CO.7.32	Iesui mohey haria yt heꞌaito rakaria i yt iwary rakaria i teꞌeruwanetup aat kaꞌap taꞌatukaꞌiwat Iesui potpap nug hap kape taꞌatukaꞌiwat mowepiit hap kape yn. Waku miꞌiria ewy watoineꞌen poꞌog poꞌog mesuwe. 
1CO.7.33	Maꞌato iwary rakat tuwemowepiit hap kape yn tuwanetup toꞌyat tomiꞌu tesokpe hap kape yn tuwanetup hawyi. 
1CO.7.34	Karãpe tuwanetup teran Tupana potpap kape turan toineꞌen typy iwanetup hap Tupana mowepiit hap iꞌewyte teharyꞌi mowepiit hap. Yt heꞌaito rakat i yt iwary rakat i Iesui mohey hat Tokaꞌiwat potpap hap kape yn tuwanetup. Toikyꞌesat topiit Tupana watnuat yn. Toikyꞌesat aiwanetup Tupana kapiat hap yn iꞌewyte Tupana Paꞌãu mikyꞌesat yn toikyꞌesat. Maꞌato heꞌaito kahato rakat iwary kahato rakat tuwanetup aikotã aikotã aru atimowepiit uheꞌaito uiwary toꞌe hap kape yn tuwanetup tomiꞌu kape toꞌyat kape tomepytꞌin kape aat kaꞌap hap ewy tuwanetup. 
1CO.7.35	Poꞌog waku aheꞌaito kahato aheharyꞌi kahato hap. Worohoꞌonapin neran eipowyro hamo. Atikyꞌesat kahato watunug Tupana mikyꞌesat ewy hap poꞌog torannia mikyꞌesat nug hap kai. Miꞌi pote miꞌi hap ete sio ereineꞌen eꞌaito sio yt rakatno sio ereineꞌen iwary rakatno sio yt rakatno atikyꞌesat eipe atipy piat eropat haria sese yt kat i eipyhyp Aipotypot potpap nug hap ete haria wo. 
1CO.7.36	Pyno mesup worohoꞌonapin neran eipe. Ehaytuwy haryporia ihainia kawiat eiwoꞌokyꞌesat pote waku etat eharyꞌi wo eꞌaito wo. Maꞌato -Ahoꞌopot kahato mesup yt kat i aiꞌyat i yt kat i aiko i yt kat i aimiꞌu eweiꞌe eiwoꞌope pote -Waku poꞌog yt watoꞌokyiꞌat i te katupono hoꞌopot hap eꞌat mesup katupono aito Iesui mohey haria pote miitꞌin mikyryꞌi haria wo watopyhuꞌat. Pyno waku watoineꞌen yt iwary i rakatno yt heꞌaito rakatno i mesup waku eweiꞌe eiwoꞌope. Miꞌi hawyi waku eweikupteꞌen yt iwary i rakat ewy yt heꞌaito i rakat ewy. Meiũran maꞌato eiwoꞌokyiꞌat teran mote pyno waku eiwoꞌokyiꞌat eiwoꞌokokaꞌat e Tupana. Miꞌi hawyi waku eweikupteꞌen heꞌaito iwary rakatno Iesui mohey haria eipe pote. 
1CO.7.37	Pyno -Yt karãpe i uheharyꞌi e hat yt toikyꞌesat i pote waku yt iwary i topyhuꞌat e. Miꞌi hat yt iꞌaparap i Tupana pe katupono toiꞌakit kuap topiit mikyꞌesat. 
1CO.7.38	Waku aheharyꞌi aheꞌaito. Waku watuwehum Tupana pe aheꞌaito aheharyꞌi miium hap ete. Iꞌewyte yt kat i aheꞌaito pote yt kat i aheharyꞌi pote miꞌi hap iꞌewyte waku watuwehum Tupana pe katupono uito ewy eweikupteꞌen mote. Uiwanetup hawe poꞌog waku uito ewy katupono wahewyry kahato Tupana ehay moherep hamo. Uito ti Pauru. 
1CO.7.39	Manaꞌin uhytꞌiꞌin waku eꞌaito eharyꞌi wẽtup ok kahato yn ikuꞌuro hap kape e. Maꞌato ikuꞌuro hawyi yt uwe watno i raꞌyn ereineꞌen neran mote waku maꞌato etikyꞌesat ipakup hawyi waku etat wẽtup ok emikyꞌesat Iesui mohey hat yt heꞌaito rakat i ewywuat Iesui mohey hat yn waku yt iwary rakat i yt heꞌaito rakat i waku etat e. 
1CO.7.40	Maꞌato uiwanetup hawe waku poꞌog manaꞌin hiwu wo eweikupteꞌen eweikyꞌesat pote. Tupana Paꞌãu tuwanetup iꞌewyte uiwanetup hap ewy hap yt atikuap i maꞌato mio tã areꞌe uiwanetup hawyi Tupana yt toꞌe i waku hiwu tukupteꞌen hiwu wo yt e i te atikuap teran pykai.
1CO.8.1	Mesup worohoꞌonapin neran tupanaria iãꞌãkap motypot hap miꞌu ete mekewat Wewato ahup auka tupanaria iãꞌãkap eꞌat piat koꞌi ete. Pyno mesuwat uimienoi kuap haria raꞌyn eipe maꞌato ti ahenoi pakup i teran ehepe ikuap i hamo. Pyno Uwe uwe toꞌe topyꞌa pe -Uito poꞌog atikuap tuwemowato teran tuwewanetup hawe maꞌato tuwemaꞌat haype katupono yt uwe i mimuꞌe wo topyhuꞌat iꞌewyte yt uwe i wy wo toineꞌen. Maꞌato uwe uwe toꞌe topyꞌa pe -Miitꞌin kyꞌe hat areineꞌen neran miꞌi e hat Tupana mipowyro topyhuꞌat hawyi yt aimaꞌat kuap i rakat toineꞌen. 
1CO.8.2	Miꞌi tupono karãpe -Uito poꞌog atikuap e hat putꞌok e ahete hawyi yt aiweꞌeg i hap topyhuꞌat katupono mesuwat yi totiat yt uwe i topyhuꞌat ikuap yne hat. Miꞌi tupono waku watopyhuꞌat -Atikuap teran e haria wo -Uimuꞌe ro e haria wo. 
1CO.8.3	Pyno Tupana kuap teran haria yn aru Tupana kuap haria teꞌeropyhuꞌat. Iꞌewyte Tupana kyꞌe haria yn ni aru Tupana kuap haria tukupteꞌen e. 
1CO.8.4	Miꞌi tupono ahenoi pakup i raꞌyn aikotã tupana iãꞌãkap motypot haria miꞌu etiat. Pyno koitywy watikuap taꞌyn mesuwarotiat mo wuat minug koꞌi tupana koꞌi yt Tupana sese hin i hap tukupteꞌen maꞌato ariaꞌyp nu yi kawiat yn tukupteꞌen. Miꞌi tupono ti koitywy watikuap taꞌyn tupanaria miitꞌin mo wuat minug koꞌi yt kat hamo i tupana wo tukupteꞌen katupono yt kat i ieineꞌen hap ipuo hap watikuap. Maꞌato wẽtup ok yn Tupana Sese toineꞌen. Miꞌi ti atipy piat wuatꞌi eꞌat piat ieineꞌen hat. Pyno iraniaꞌin tupana mesuwarotiat yi kawiat nu kawiat hap koꞌi yt Tupana hin i. 
1CO.8.5	Uruetupanaria aat waty waikiru koꞌi iꞌatuꞌe. Iraniaꞌin -Uruetupanaria mesuwarotiat gupteꞌen haria iꞌatuꞌe. Iꞌatu kahato iãꞌãkap koꞌi pe -Uruetupanaria urukaꞌiwaria iꞌatuꞌe mesuwarotiaria. 
1CO.8.6	Maꞌato Tupana sese toineꞌen wẽtup yn Miꞌi watoꞌe. Tupana ti Ainug hat Aiꞌywot watoꞌe. Miꞌi ti wuatꞌi nug hat watoꞌe. Miꞌi yn Aimoieineꞌen hat wẽtup yn Aipotypot watoꞌe. Aikaꞌiwat ti Iesui e hap het rakat watoꞌe. Tupana tunug yne topo wo aimoieineꞌen hap watoꞌe. 
1CO.8.7	Yt aheso hin i wuatꞌi miitꞌin tikuap aiꞌe hap pywo rakat. Tukupteꞌen aipyꞌasetpe Iesui mohey pakup haria. Miꞌiria saꞌawyꞌi taꞌatumohey kahato tupanaria miit minug koꞌi. Miꞌi pote mesup te taꞌatuwanetup hawe -Mekewat iãꞌãkap uimimohey saꞌawyꞌi wuat wẽtup Tupana wo toineꞌen yt Tupana wo toineꞌen hin i pykai. Katupono Tupana Sese yn toineꞌen Tupana wo. Miꞌi hawyi miꞌu puꞌi taꞌatukyiꞌat pote -Pyno etum apo mesuwat puꞌi ehetupanaria pe sio yt iꞌatuꞌe puꞌi weneru haria pe. Taꞌi Tupana iãꞌãkap motypot hap yne mesuwat puꞌi iꞌatuꞌe hawyi mekewat Iesui mohey haria -Pyno yt atikyꞌesat i emiweneru hap koꞌi iꞌatuꞌe. -Taꞌi urumiium naꞌyn tupanaria iãꞌãkap pe iꞌatuꞌe pote teꞌeruwemoti kahato iꞌu hap ete Iesui mohey haria pakup pote -Yt atuꞌu i iꞌatuꞌe. 
1CO.8.8	Maꞌato yt aimiꞌu kaipyi i aimohun hap topyhuꞌat e Iesui. Yt watuꞌu i pote waku watopyhuꞌat Tupana wanetup hawe. Watuꞌu teran mote waku Tupana wanetup hawe. Tupana yt tuwehum i aheko miꞌu u hap kape. Yt aiꞌapiheg hin i sio watuꞌu sio yt. Watuwehum Tupana kape aimiꞌu watuꞌu turan mote waku pe watoineꞌen Tupana wanetup hawe. 
1CO.8.9	Eweꞌeg wo o karãpe etuꞌu tupanaria miit minug koꞌi motypot hap miꞌu turan. Toineꞌen ekai Iesui mohey hat pakup -Yt etuꞌu teiꞌo tupanaria motypot hamuat miium u hap ete iꞌatuꞌe pote pyno yt etuꞌu teiꞌo. Etuꞌu pote -Yt etuꞌu teiꞌo e haria teꞌeruwemoti etuꞌu hap turan Iesui mohey haria yt itag i te rakaria Iesui mohey hap ete pote. Miꞌi hawyi iꞌaparap hat ereineꞌen iꞌatuwanetup hawe. 
1CO.8.10	Pywo watikuap taꞌyn tukupteꞌen kahato miitꞌin -Yt naku i etuꞌu miꞌu puꞌi tupanaria motypot kapiat miium e haria taꞌatumohey Iesui pykai. Taꞌatumohey te taꞌatuwanetup hawe tupanaria tukupteꞌen hap. Maꞌato aito watikuap Tupana wanetup hawe -Waku etuꞌu yne miꞌu koꞌi e maꞌato watuꞌu Iesui mohey hat pakup ehamo pote meiũran -Pyno waku watomohey tupanaria iꞌewyte iꞌatuꞌe taꞌatuwanetup hawe e. Miꞌi hawyi teke tupanaria motypot yat pe aikope toineꞌen miꞌu iãꞌãkap kapiat miium koꞌi hap kape hawyi tutuꞌu itote yt iweꞌeg i hat ewy katupono taꞌakasa aito iꞌu hap ete aiꞌyat pe saꞌawyꞌi pote. 
1CO.8.11	Iesui mohey pakup hat yt hesaika i rakat tukupteꞌen Iesui mohey hap ete miꞌi pote yt naku i watimaꞌat miꞌiria -Watuꞌu yne miꞌu aiꞌe hap wywo katupono miꞌiria yt kat i miꞌu tupanaria motypot miꞌu u haria tukupteꞌen katupono taꞌatuwanetup hawe tupanaria Tupana wo tukupteꞌen ne. Watikuap taꞌyn yt kat i tupana koꞌi mesuwarotiat hap. Maꞌato aiwyriaꞌin Iesui mohey pakup haria taꞌatuwanetup tupana nu kawiat ihãite rakaria tukupteꞌen. Yt naku i pyno watuꞌu tupana koꞌi motypot hap miꞌi Iesui mohey pakup takaria ehamo katupono meremo taꞌatuꞌatoiat Iesui hawyi teꞌeraꞌaipok i iꞌatuetupana ran koꞌi kape mekewat miꞌu taꞌatuꞌu aito ewy hawyi e. 
1CO.8.12	Aikaꞌiwat Iesui ikuꞌuro mio tã e haria ehakyeraꞌat hamo. Maꞌato watuꞌu yne hap kaipyi Iesui mohey haria pakup takaria teꞌeraꞌaipok tupana iãꞌãkap yat kape pote aiwy maꞌat hat no watoineꞌen iꞌewyte Aikaꞌiwat Iesui maꞌat hat no watoineꞌen katupono yt nakuat i yt taꞌatumohey kahato i te turan watuꞌu iꞌatupyꞌasetpe mo wuat minug tupanaria motypot hap miꞌu katupono haty kahato miꞌiria ete watuꞌu pote. 
1CO.8.13	Pyno uito yt karãpe i atuꞌu miꞌu puꞌi mekewat uipotmaꞌat hap pupi katupono yt atikyꞌesat i uiwyꞌok wẽtup ok Iesui mohey pakup hat maꞌat hatno areineꞌen. Yt atimaꞌat reran i uheꞌywyt uheinyt uheꞌykeꞌet pote -Waku atoiat miꞌu puꞌi tupanaria motypot hap areineꞌen iꞌatuwywo turan areꞌe yn uipyꞌa pe.
1CO.9.1	Taꞌi uito Pauru Tupana emiit sese imipoꞌoro tehay moherep hamuat. Yt kat i uiweteweru hap miitꞌin po pe pote areineꞌen Iesui emiit no yn. Yt uwe i uipyhyp kuap kat pote yt uwe po pe i areineꞌen. Yt uwe i toꞌe kuap uhepe -Etum uhepe mekewat eweterut hap hawyi waku ereto Tupana ehay moherep hamo yt taꞌatuꞌe kuap i katupono yt kat i atipuru miitꞌin kaipyi pote. Aikaꞌiwat Iesui uinug tomipoꞌoro tehay moherep hamuat. Mekewat eꞌat pe araꞌakasa Iesui uheha wo hawyi Aikaꞌiwat uipoꞌoro ehewowi tehay moherep hamo. Miꞌi hawyi Aikaꞌiwat mohey haria eweikupteꞌen uhehay upi. 
1CO.9.2	Miꞌi hap kaipyi eweikuap Tupana uipoꞌoro hap. Maꞌato iraniaꞌin yt ipywo i Tupana uipoꞌoro hap maꞌato eipe eweipywo katupono uiwẽ pyi Aikaꞌiwat Iesui aimoieineꞌen hat uhehay pyi einug ipakup takaria wo. Mesup koitywy eweikupteꞌen Iesui mohey haria wẽtup miit ewy iwywo eweikupteꞌen. Miꞌi kaipyi eweimohey Tupana potpoꞌoro wuat areineꞌen hap. 
1CO.9.3	Tukupteꞌen maꞌato -Pauru yt Tupana mipoꞌoro ewy hin i iꞌatuꞌe. Yt mekewat 12 ok takaria ewy hin i iꞌatuꞌe toꞌope maꞌato miꞌiria atiwesat -Uito rat Tupana mipoꞌoro sese are. 
1CO.9.4	Areineꞌen Iesui potpoꞌororia 12 ok takaria ewywuat uito areꞌe. Miꞌi pote atikyꞌesat pote waku atunug iꞌatuminug ewywuat are. Atikyꞌesat pote waku atipoꞌoro uimimuꞌeria uipoi hamo katupono Iesui potmuꞌeria 12 ok takaria saꞌup taꞌatupuẽti taꞌatumimuꞌeria miium kaipyi. Uito Pauru iꞌewyte atikyꞌesat miꞌu eikai pote waku ahẽtup saꞌup eipo pywiat eimuꞌe hamuat wen maꞌato -Atikyꞌesat eimimuꞌe hap saꞌup uipoi ro yt areꞌe hin i ehepe. 
1CO.9.5	Aikaꞌiwat potmuꞌe Peteru iharyꞌi rakat toineꞌen iꞌewyte Aikaꞌiwat Iesui ywyt Tiaku iꞌewyte toineꞌen iharyꞌi. Miꞌiria tuwat iꞌatuꞌaito wywo iꞌatuewyry hap upi Tupana ehay moherep hamo maꞌato uito yt kat i uheharyꞌi miꞌiria ewy maꞌato atikyꞌesat pote waku atat uheharyꞌi. 
1CO.9.6	Aiwy Panape iꞌewyte uito urupotpap kahato urupo wo aimiꞌu kyiꞌat hamo ahesokpe kyiꞌat hamo miꞌi tã. 
1CO.9.7	Suraraꞌin ni mesuwat yi tote tenuk kahato topoꞌoro hat surara akag kaipyi. Toineꞌen iꞌatuesurara akag miium iꞌatuesokpe iꞌatuewyry hamuat. Yt iꞌatupotpap hin i taꞌatupo wo mekewat kyiꞌat hamo. Maꞌato uruto uruwewiat urupotpap kaipyi urutenuk hap toineꞌen. Go nug haria yt miꞌi tã hin i katupono taꞌatumikoi kaipyi teꞌerenuk. Taꞌatumikoi ypia kaipyi teꞌeresapo u raꞌyn. Iꞌewyte taꞌatuhũria emi hy kaipyi teꞌerenuk. Iꞌatupotpap hap ti miꞌiria poi hamo toineꞌen. Maꞌato uito iꞌewyte Tupana ehay moherep hat Panape yt miꞌiria ewy hin i urutukupteꞌen.
1CO.9.8	Pyno ahenoi wẽtup ehepe Tupana ehay kaipyi. 
1CO.9.9	Mio tã e Tupana saꞌawyꞌi wuat miwan me Muisei wẽ pyi ihay -Yt naku i watikytyt aihũ Wewato ahup ipotpap turan e. Yt naku i watiwẽpoꞌi poꞌi neꞌi awati iãꞌỹi akit akit turan e. Yt naku i miꞌi turan watiwẽpoꞌi poꞌi neꞌi. Waku tenuk awati ehaꞌok topy wuat turan topotpap popuo aihũ Wewato ahup e Tupana Muisei pe ainapin hawe. Pyno Tupana tuwanetup kahato aihũ hesyꞌat hap kape. 
1CO.9.10	Maꞌato topotpap nug haria topotpoꞌororia poi hamuat ete uruesyꞌat pote uruipoi hap ete mio tã e Tupana. -Waku watipoi aihũria taꞌatupotpap nug hap popuo iꞌewyte waku watipoi aipotpap nug haria e. Iꞌewyte aikotã ikoi hat ewy iꞌewyte iꞌatunug hat ewy taꞌatumikoi kaipyi teꞌerenuk kahato. Miꞌi hap ewy huut hap kape iꞌatupotpap. Taꞌatuhekatup haype aikotã iꞌatag tomikoi hepama hap ewy. 
1CO.9.11	Karãpe watikoi mani hawyi waku watunug uꞌi ahemani iꞌok hawyi. Miꞌi hap ewy kahato waku aimikoi Tupana ehay kaipyi watenuk eimuꞌe hap Tupana ehay etiat saꞌup kaipyi waku urutenuk hap ewy e. Niatpo kahato mani koi hap maꞌato itag hawyi uꞌi kahato watipuẽti aipotpap saꞌawyꞌi wuat kai. Miꞌi hap ewywuat kahato eimuꞌe hap Tupana ehay koi hap. 
1CO.9.12	Iraniaꞌin eimuꞌe haria eweipoi kahato. Maꞌato -Yt karãpe i urupoi ro urutoꞌe ehepe. Eweikuap kat pote pyno ahenoi ehepe. Yt uruikyꞌesat i eiꞌe hap eiwanetup hawe -Aimiꞌu kyewi neꞌi aimuꞌe ahekat kyewi neꞌi aimuꞌe sehay wakuat ete Pauru Panape eweiꞌe hap. Miꞌi pote urupotpap aat kaꞌap urupo wo urusaꞌup puẽti hamo. Uruhoꞌopot kahato yat sokpe kawiat nug hap ete urumiꞌu kyiꞌat hamo yt uruikyꞌesat i eiꞌokpe tote urutenuk haype pote. 
1CO.9.13	Saꞌawyꞌi wuaria Tupana motypot yat piaria paꞌi koꞌi teꞌerenuk miitꞌin miium kaipyi iꞌatuhũ Tupana kapiat iꞌatumiwuk kapiat ete. Teꞌerenuk taꞌatuhep ipuꞌi kãꞌã mekewat nu kawiat aihũ wuk hap eiam kaipyi teꞌerenuk hamo. Paꞌi koꞌi miꞌi tã saꞌawyꞌi taꞌatupuẽti taꞌatumiꞌu. 
1CO.9.14	Miꞌi hap ewy Tupana ainapin mesup -Eweipoi ro eimuꞌe haria e. Eweimoꞌẽ emiꞌu uhehay wakuat moherep haria pe uimikyꞌesat oktan e Tupana.
1CO.9.15	Maꞌato saꞌawyꞌi eimuꞌe turan yt atikat i uipoi hamuat. Yt kat i saꞌup atikat. Eimuꞌe hap saꞌup yt atikyꞌesat i te. Koitywy atunug mesuwat uimiwan yt kat i ahẽtup eikaipyi mesuwat uimiwan me. Yt atikyꞌesat i saꞌup eikaipyi eimuꞌe hap saꞌup. Poꞌog waku uikuꞌuro areineꞌen yt eimipoi i wywo te areineꞌen. Yt atikyꞌesat i ekat. Yt kat i uheso hap uhehay ete. Eweimoꞌẽ uhepe pote koitywy yt atikat i te paĩ. 
1CO.9.16	Atiꞌatumuꞌe kahato miitꞌin Iesui etiat maꞌato yt uimimuꞌeria ekat kyewi i atiꞌatumuꞌe miꞌiria iꞌewyte yt uimotypot hap kyewi i atiꞌatumuꞌe miitꞌin. Eweikuap apo kat pote atiꞌatumuꞌe miitꞌin Iesui ete hap. Pyno ahenoi ehepe Iesui uipoꞌoro miitꞌin muꞌe hamo miꞌi pote atiꞌatumuꞌe wuatꞌi ywania Iesui uipoꞌoro hap ewy. Iesui ehay ikahu rakat ete yt atiꞌatumuꞌe i miitꞌin mote Tupana miꞌapiheg wo areineꞌen aru. 
1CO.9.17	Iꞌewyte yt arepoꞌoro i Iesui ehay moherep hamo yt uimikyꞌesat ewy hin i. Maꞌato uipoꞌoro hat mikyꞌesat ewy worohoꞌomuꞌe. Maꞌato arepoꞌoro neꞌi pote miꞌi hawyi atikyꞌesat saꞌup eikaipyi. Maꞌato yt atikyꞌesat i saꞌup eikai katupono yt uipoꞌoro i eipe. Maꞌato Tupana uipoꞌoro yt uimikyꞌesat ewy hin i maꞌato -Etunug o e Tupana uhepe pote worohoꞌomuꞌe. Miꞌi atunug mote uimohey Tupana inug hap ete. 
1CO.9.18	Yt haꞌup kyewi i worohoꞌomuꞌe paĩ. Uhaꞌup sese ti ehepiat Tupana kuap hap. Yt eikat kyewi i maꞌato worohoꞌomuꞌe. Yt ekat kyewi i atimoherep ehepe Iesui etiat ikahu rakat sehay. Atikyꞌesat haꞌup eikai uipotpap saꞌup Tupana ehay wakuat moherep hap saꞌup pote waku ahẽtup Tupana wanetup hawe maꞌato yt ahẽtup i te miꞌi hap ete. 
1CO.9.19	Yt uwe i uikyiꞌat kuap saꞌup mo are. Yt uwe i -Urumuꞌe ro urumikyꞌesat ewywuat pote saꞌup iwato urutum epe Pauru e haria. Uito ti Tupana mikyiꞌat uito are. Tupana po pyi yn arenuk teren. Yt kat i miitꞌin wanetup hap uikai maꞌato Tupana wanetup hap wywo yn worohoꞌomuꞌe are. Yt kat i eikat kyewi hap wywo worohoꞌomuꞌe. Uito areineꞌen wuatꞌi miitꞌin eropat hat katupono atekyi teran wuatꞌi miitꞌin Iesui kape pote.
1CO.9.20	Atiꞌatuekyi teran kahato uiwyriaꞌin Iuteuria Iesui mohey hap hamo. Miꞌi pote iꞌatupyꞌasetpe areineꞌen Iuteu ywania wo -Uito ti Iuteu yn areꞌe iꞌatuepe. Miꞌi hawyi iꞌatueko Iuteuria eko nug hat areineꞌen iꞌatupyꞌasetpiat areineꞌen turan. Iꞌewyte karãpe areineꞌen Muisei mienoi moherep haria pyꞌasetpe miꞌi hawyi atimoherep Iesui iꞌatuepe Muisei miwan kaipyi. Muisei ainapin hap nug hat ewy areineꞌen miꞌiria pyꞌasetpe iꞌatuekyi Iesui kape. 
1CO.9.21	Karãpe iraniaꞌin ywania pyꞌasetpe areineꞌen miꞌi hawyi iraniaꞌin ywania eko wakuat ewy atunug. Areineꞌen miꞌiria ewywuat. Areineꞌen wẽtup ywania pyꞌasetpe pote yt atunug i uiꞌywania Iuteuria eko ewy maꞌato iꞌatueko wakuat yne rakat atunug. Miꞌi hap atunug katupono miꞌiria atikyꞌesat kahato Iesui mohey haria torannia hap. Miꞌi hap yn atunug Iesui kapiat miitꞌin ekyi hamo. 
1CO.9.22	Karapeĩ areineꞌen Iesui mohey haria yt hesaika rakaria i te tokpe miꞌi hawyi paa e hat areineꞌen eiꞌewy uito areꞌe iꞌatumoesaika imohey hap ete hamo. Miꞌi kai ahoꞌosat Iesui mohey hanuaria. 
1CO.9.23	Atiꞌatumuꞌe kahato miꞌiria Iesui ehay wakuat ete. Iꞌatuwyriaꞌin wo areineꞌen iꞌatumuꞌe hamo. Miꞌi hap ahenoi yne hawyi Tupana mipoityro wo miꞌiria tukupteꞌen iꞌewyte uito.
1CO.9.24	Ahetama puo tukupteꞌen woꞌoiãꞌãg haria mesuwat seput hap ete uwe poꞌog ihyha hap kuap hamo. Iꞌatu kahato teput toꞌoꞌewyꞌewy maꞌato wẽtup yn poꞌog ihyha hat yn topyhuꞌat morekuat miium saꞌup sat hat no. Pyno waku watuweput hãpyk kahato mekewat morekuat miium saꞌup sat hamo. 
1CO.9.25	Woꞌoiãꞌãg haria seput haria saꞌawyꞌi taꞌatupiitmoesaika kahato. Yne eꞌat pe teput aat iꞌatuhyha hamo. Miꞌi hawyi wẽtup topyhuꞌat poꞌog torannia kai hawyi miꞌi hat pe morekuat tum toꞌakag painug hap ewywuat -Miꞌi seput hat poꞌog e hamo. Ahetama puo morekuat tum toꞌakag painug hap mohyt kawiat poꞌog seput kuap hat pe. Wẽtup eꞌat hawyi igag naꞌyn. Miꞌi hap ewy Tupana tum aru ahepe aipainug hap aiꞌakag totiat maꞌato miꞌi ti yt igag i rakat toineꞌen. Wuatꞌi eꞌat piat ikahu rakat sese. 
1CO.9.26	Miꞌi hap ewy waku watomohey hãpyk kahato Aipotypot Iesui haty wo. Uito Pauru surara ewywuat ipiit heg nakat ewywuat mekewat woꞌoꞌahyk ahyk hat ewywuat hãpyk kahato uito. Atuuka aikotã ikuap kahato hat hepap hat uuka hap ewy yt arekyry popuo i atuuka. 
1CO.9.27	Ahetama puo watoꞌoꞌiãꞌãg wuꞌuka hap ete. Miꞌi watunug aat pote watuwemoesaika kahato aipiit. Yt mikyꞌesat ewy i haty hap maꞌato watimopokuap aipiit. Miꞌi hat ewy areineꞌen uito. Maꞌato Tupana ehay moherep hap ete uipiit yt ipap i pykai atunug. Karãpe wẽtup ok yi kai neꞌi raꞌyn watuꞌuka hap ete miꞌi hawyi tuwemoti. Maꞌato uito miꞌi hat ewy yt areineꞌen neran i Tupana ehay moherep hap ete. Areineꞌen neran poꞌog hesaika rakat ewy. Miꞌi hap ewy karãpe areꞌe iraniaꞌin me -Toꞌiro waku Iesui upi watuwat areꞌe maꞌato miꞌi pykai yt areto i Iesui upi pote uito iꞌewyte aremoti. Waĩꞌare uipiit mikyꞌesat saꞌag ete yt atikyꞌesat i Uipoꞌoro hat toꞌe uhepe aru -Saꞌag nug hat en e hap yt atikyꞌesat hin i aru Iesui e hap. Uito ti uipiit mikyꞌesat monik hat Pauru.
1CO.10.1	Uiꞌywania worohoꞌomuꞌe teran i raꞌyn ahaꞌaseꞌiꞌin saꞌawyꞌi wuat ete. Saꞌawyꞌi te turan ahaꞌaseꞌi Muisei upi tuwat aiꞌywania wanikaptia po pyi. Miꞌi hawyi Tupana tiꞌatupyhyp suraraꞌin iꞌatuewanikaptia iꞌatumohan haria. Miꞌi hawyi toipoꞌoro ywyhig temiitꞌin apykok hamo yahig iꞌatuewyry hap moherep hamo. 
1CO.10.2	Miꞌi hawyi tutunug muap ihyemyiꞌa wato sakpo ihyemyiꞌa Hup e hap het rakat sakpo. Miꞌi hawyi yꞌy wehytꞌokmoĩ hap sakpo tuwat yꞌy pyꞌasetpuo Tupana puꞌap upi. Miꞌi hawyi ywyhig mekewat wanikaptia pyhyp hap hewyry iꞌatuupi. Miꞌi hawyi Tupana tiꞌatusetꞌok taꞌyn eipe Muisei upiaria e. 
1CO.10.3	Miꞌi hawyi tuwat yahig sakpo. Iꞌatumiꞌu wuat man atipy piaria miꞌu toineꞌen itote. Teꞌerenuk kahato yne eꞌat Tupana miium man ete. 
1CO.10.4	Iꞌewyte tutum tesaika hap wywo yꞌy wakuat nu wato kaipyi tuwẽtem ihy yne eꞌat pe. Koitywy watikuap taꞌyn mekewat Nu wato Aikaꞌiwat Iesui iãꞌãkap ewywuat. 
1CO.10.5	Maꞌato yt naku i nug haria teꞌeropyhuꞌat yahig note e. Miꞌi hawyi Tupana yt iwepiit hin i mekewat iꞌatuminug saꞌag ete hawyi teꞌeropap kahato yahig note kowoꞌi kowoꞌi moĩ miꞌauka wo ahuu miꞌauka wo aria miꞌauka wo. 
1CO.10.6	Miꞌi hawyi aito mesup miꞌiria emiariru koꞌi ewywuat pote yt kan hamo i watunug yt naku i kat pote Tupana tiꞌatuꞌapiheg miꞌiria ahaꞌaseꞌiꞌin aimoweꞌeg hamuat iꞌatuminug saꞌag koꞌi atoiat hamo e. 
1CO.10.7	Waku pyno watokenꞌẽ kahato ahaꞌaseꞌiꞌin etiat Tupanaria nug hap pupi. Waku watoiat tupanaria motypot hap katupono ahaꞌaseꞌiꞌin timotypot kahato miꞌi koꞌi aikotã toꞌe miwan hap ewy. Aiꞌywania teꞌeraꞌapyk miꞌu u hamo sapo hy u hamo Tupana saꞌag Wewato ahup iãꞌãkap motypot hamo hawyi hairu nug hamo. Miꞌi hawyi iꞌatupoĩꞌam taꞌatuetupanaria motypot hamo e. 
1CO.10.8	Miꞌi hawyi haryporiaꞌin ihainiaꞌin toꞌope toꞌope inug saꞌag. Taꞌatunug saꞌag hawyi teꞌeropap kahato sakpo 23 miu miit hewo hewo yi tote ikuꞌuro rakaria yt naku i nug haria. 
1CO.10.9	Miꞌi hawyi yahig note taꞌatumopyꞌahak teran Tupana taꞌatuminug saꞌag wo. Taꞌatuhãꞌãg kahato Tupana. Miꞌi hawyi moĩ koꞌi tiꞌatuꞌuka kahato miꞌiria. 
1CO.10.10	Iꞌatuehay saꞌag kahato -Emiium koꞌi man yt ikahu hin i iꞌatuꞌe Tupana pe. Miꞌi pote Tupana tipoꞌoro temiit atipy kaipyi iꞌatumoma hamo. Putꞌok e hawyi topap kahato aiꞌywania saꞌawyꞌi wuaria. Pyno waku aiweꞌeg wo kahato waku watuwehum imiium ete 
1CO.10.11	Yne mesuwarotiat ikahuro hamuat yt pya hin i raꞌyn. Waku ahewyry iweꞌeg nakaria ewy. Waku watokenꞌẽ ahaꞌaseꞌiꞌin minug saꞌawyꞌi wuat pupi katupono aimoweꞌeg hamo Tupana tiwan ahaꞌaseꞌiꞌin minug koꞌi etiat. 
1CO.10.12	Yt naku i watoꞌe aiwanetup hawe -Uhesaika kahato Tupana mohey hap ete pote yt karãpe i aru atiꞌaparap Tupana pe yt naku i watoꞌe. Eweꞌeg wo o mio tã eweiꞌe eipyꞌa pe pote katupono miꞌi e haria meremo taꞌatuꞌaparap taꞌatuiãꞌãg hap yt naku i nug hamo putꞌok e hawyi -Imohey kahato hat areineꞌen iꞌatuꞌe taꞌatuwanetup hawe pykai. 
1CO.10.13	Yne aito ahiag miiãꞌãg koꞌi aiwoꞌoꞌewy ewy. Maꞌato saꞌawyꞌi Tupana toꞌe ahepe -Atipyhyp aru ehãꞌãg hap pupi e. Miꞌi pote yt karãpe sese i putꞌok e hãꞌãg hap ehete poꞌog hesaika eikai katupono areineꞌen eiwywo eimoesaika hamo ehãꞌãg hap pupi e. Miꞌi hawyi ehesaika kahato eweikupteꞌen ehãꞌãg hap sopo hamo e hawyi atum ehepe muap hatyꞌu wuat ipopywiat ewẽtem hamuat e Tupana.
1CO.10.14	Miꞌi pote uiwyriaꞌin sese eipe yt eweimotypot teiꞌo iãꞌãkap koꞌi. 
1CO.10.15	Miꞌi tã ewetunug mote weꞌeg haria wo eweikupteꞌen. Iꞌewyte atikuap uhehay upiat haria eipe sio yt hap ete e. 
1CO.10.16	Karãpe watuweꞌatunug watuꞌu sapo hy hamo kuiꞌa piat iꞌewyte man u hamo miꞌi turan watuwehum kahato Tupana kape katupono aipoityro miꞌi hap ete. Miꞌi sapo hy Aikaꞌiwat Iesui suu iãꞌãkap kahato. Miꞌi watuꞌu huu iãꞌãkap hawyi imohey hap watimoherep kahato. Karãpe watipik mekewat man hawyi watuꞌu hawyi imohey haria watopyhuꞌat hap watimoherep miitꞌin me iꞌewyte wẽtup piit ewy watoineꞌen hap watimoherep. 
1CO.10.17	Iꞌatu kahato aito Iesui mohey haria maꞌato miꞌi pykai wẽtup piit ewy watoineꞌen e. Miꞌi hap ewy wẽtup a yn watipik pik man hawyi watenuk. Miꞌi hawyi wẽtup a yn man watuꞌu Iesui puꞌi pikꞌe hap moherep hap. 
1CO.10.18	Uruꞌywania Isareu ywania tum kahato taꞌatuhũ Tupana pe. Miꞌi hawyi paꞌiria tiwuk taꞌatuhũria iꞌatuwuk wuk hap heiam note. Iwyp kahato hawyi terenuk kahato raꞌyn taꞌatumiium kaipyi Tupana piat taꞌatumiium pykai. 
1CO.10.19	Pyno ahenoi mekewat miꞌu Isareu ywania miium taꞌatuetupanaria imotypot hap yt ihãite hin i. Miꞌi pykai taꞌatuꞌu miꞌu ikuꞌuro rakat katupono ikuꞌuro rakaria tupanaria pote. 
1CO.10.20	Taꞌatuwuk taꞌatuhũria iꞌatuiãꞌãkap pyꞌasetpe maꞌato iãꞌãkap koꞌi iꞌatuetupanaria yt taꞌakasa hin i. Pywo ti yt Tupana sese kape hin i iꞌatumiium koꞌi maꞌato ahiagnia kape iꞌatumiwuk koꞌi. Miꞌi hawyi ahiag wyriaꞌin kahato tukupteꞌen miꞌiria. Yt naku i miꞌi tã ewetunug eipe miꞌiria eko ewy neꞌi Iesui ekuiꞌa sapo hy wo. 
1CO.10.21	Miꞌiria iꞌewyte teꞌereꞌyꞌu ahiagnia ehamo mekewat tupanaria motypot hap yparakai totiat. Yt naku i watunug iꞌatuminug ewy te katupono wẽtup sapo hy raꞌyn aiwatnuat. Aikaꞌiwat Iesui ekuiꞌa pyi raꞌyn watenuk huu aat hap ewywuat watuꞌu waku rakat. 
1CO.10.22	Maꞌato watuꞌu ahiagnia ekuiꞌa pyi iꞌewyte Aikaꞌiwat ekuiꞌa pyi hawyi waku aiweꞌeg wo katupono Aikaꞌiwat tikyꞌesat aito towatnuat hap yn. Ihayꞌywyi miꞌi tã watunug pote. Waku aiweꞌeg wo kahato katupono Aikaꞌiwat poꞌog hesaika aikai. Waku watokenꞌẽ Aikaꞌiwat aiꞌapiheg hap pupi uiwyriaꞌin Tupana saꞌyruꞌin sakiꞌytꞌin aito pote.
1CO.10.23	Waku watunug yne aimikyꞌesat oktan iꞌatuꞌe toꞌope iraniaꞌin Iesui mohey haria taꞌatueso popuo. Miꞌi pote areꞌe iꞌatuepe -Aimikyꞌesat waku pote pyno waku watunug maꞌato aimikyꞌesat yt naku i pote yt naku i watunug. Aimikyꞌesat miitꞌin powyro hap pote waku watunug areꞌe iꞌatuepe. 
1CO.10.24	Yt naku i aimikyꞌesat yn watunug waku pykai areꞌe iꞌatuepe. Waku poꞌog iraniaꞌin mikyꞌesat watunug aiwepowyro hap kai. 
1CO.10.25	Karãpe iraniaꞌin terut ahowawi miꞌu puꞌi waku watuꞌu yne imiium. Yt naku i watoꞌe -Etiꞌauka apo mesuwat ehũ iãꞌãkap motypot hamo mehin mana sio yt watoꞌe neꞌi. 
1CO.10.26	Yt naku i mio tã eweiꞌe miꞌu erut hat pe katupono Tupana tunug yne puꞌi mesuwat aipytyp nug hap mywo te iꞌewyte aihũria yne Tupana watnuat topyhuꞌat. 
1CO.10.27	Miꞌi hawyi wẽtup ok yt imohey i hat toꞌe ahepe -Toꞌiro uiꞌyat kape ahenuk hamo e hawyi waku ereto etikyꞌesat pote. Maꞌato waku putꞌok ere hawyi erenuk kahato imiium oktan e. Yt ereꞌe teiꞌo tope -Etum naꞌyn apo meiũwat miꞌu iãꞌãkap motypot hamo uhyt mana yt apo ere teiꞌo maꞌato etuꞌu yt kat i haty ewanetup hawiat wywo yn waku. 
1CO.10.28	Maꞌato erenuk turan wẽtup ok toꞌe epe -Etikuap apo Tupana iãꞌãkap motypot hamuat miꞌu puꞌi watuꞌu hap uhyt e pote -Yt atikuap hin i miꞌi hap waku eweiꞌe iꞌatuepe. Miꞌi hawyi -Pyno yt atuꞌu i poꞌog katupono yt naku i watuꞌu miꞌi tã e hat ehamo maꞌato etuꞌu pote haty kahato topyhuꞌat ewanetup hawe iꞌewyte mekewat miit itotiaria pe iꞌaparap hat wo en eropyhuꞌat ihamo etuꞌu pote. 
1CO.10.29	Yt aiwoꞌoꞌewy hin i aimiꞌu u hap eko ete e. Maꞌato waku watuꞌu aiwanetup hawe wen maꞌato mekewat miit -Yt naku i watuꞌu e hat ehamo yt naku i watuꞌu. Maꞌato iraniaꞌin itotiaria Iesui mohey haria -Waku watuꞌu Tupana miium e haria tukupteꞌen eipyꞌasetpe pote waku yne aimiꞌu wo watuwehum kuap Tupana kape pote waku etuꞌu e Iesui Aikaꞌiwat ahepe. Pywo kahato miꞌi tã wen maꞌato yt naku i -Yt naku i watuꞌu e hat ehamo katupono yt naku i watuꞌuka ahehay wo iraniaꞌin Iesui mohey haria wywo -Waku watuꞌu yt naku i watuꞌu e hap koꞌi etiat. 
1CO.10.30	Watenuk turan waku watoꞌe Tupana pe -Urutuwehum kahato epe Tupana emiium urumiꞌu wo waku watoꞌe Tupana pe. Miꞌi hap ewy watunug mote yt naku i watoꞌe wẽtup ok -En yt naku i katupono etuꞌu mekewat miꞌu yt naku i mio tã watoꞌe katupono tuwehum tenuk turan Tupana kape hap wywo tutuꞌu pote. 
1CO.10.31	Pyno kat koꞌi kat koꞌi watunug waku watunug miꞌi torannia Tupana motypot hamo sio watenuk sio wateꞌyꞌu sio watuwepotpap Tupana motypot hap yn waku aiwanetup hawe. Taꞌi kat koꞌi kat koꞌi watunug turan waku watuwehum Tupana kape. 
1CO.10.32	Waku aheineꞌen yt uwe maꞌat hatno i. Waku watopyhuꞌat yt Iuteu ywania aparap hatno i. Yt naku i Iesui mohey hap auka hat watopyhuꞌat aiminug koꞌi kaipyi. Iꞌewyte iraniaꞌin ywania aparap hatno yt naku i watopyhuꞌat. Yt naku i watoineꞌen Iesui mohey haria Tupana yat piaria maꞌat hat neꞌi. 
1CO.10.33	Uito Pauru arewyꞌinug neran yne uiminug wakuap mo yn.
1CO.11.1	Pyno waku eiwehaꞌat uhowowi uiꞌewywuat eweipyhuꞌat katupono uito Aikaꞌiwat Iesui iãꞌãkap kahato uito imikyꞌesat ewy yn atunug neran are. 
1CO.11.2	Pywo pe ti arehum kahato ehete uipotmuꞌeria katupono yt uiwaure hin i eipe uimienoi upi kahato eweikupteꞌen. Haꞌawyte worohoꞌomuꞌe kahato Iesui moherep hap ete. Miꞌi hawyi areto raꞌyn maꞌato yt eweiwaure hin i uimiatoiat iꞌewyte yt eweiwaure hin i eimuꞌe hap. 
1CO.11.3	Pyno wẽtup ete worohoꞌomuꞌe teran. Atikyꞌesat eweikuap Torannia Ihainiaꞌin akag no topyhuꞌat Iesui Aipotypot Poꞌog torannia Kawiat. Miꞌi hawyi haryporia akag topyhuꞌat heꞌaito. Miꞌi hawyi Aipotypot Iesui akag topyhuꞌat Tupana. 
1CO.11.4	Yt naku i ihainia aimuꞌe Tupana ehay etiat turan sio ihainia ihay Tupana wywo aiwoꞌomuꞌe hawe yt naku i morekuat painug hap iꞌakag note katupono miꞌi pote Toꞌakag Iesui moti te hap topyhuꞌat. 
1CO.11.5	Karãpe Tupana motypot yat pe wẽtup ok haryporia aimuꞌe teran Tupana ehay wo waku totopag taꞌakag note sokpe hit kawiat yt kat i -Uito poꞌog ihainiaꞌin kai e hap toineꞌen mekewat haryporia wanetup hawe e hap moherep hamo. Maꞌato tuwepyi aimuꞌe haryporia yt kat i paa e hap wywo pote ihainiaꞌin moti hap toineꞌen hawyi heꞌaito tuwemoti sese -Uheharyꞌi uimuꞌe hat toineꞌen mesup e hap tuwanetup hawe pote. 
1CO.11.6	Maꞌato sokpe hit taꞌakag note pote waku aimuꞌe. Miꞌi pote waku haryporia topag taꞌakag tote teꞌog sokpe hit kawiat aimuꞌe Tupana ehay etiat turan sio ihay Tupana kape turan -Ihainiaꞌin ywytꞌokpype areineꞌen e hamo. 
1CO.11.7	Tupana motypot kahato hat ihainiaꞌin Tupana iãꞌãkap sese ihainia haryporia iꞌewyte maꞌato ihainia motypot hat iharyꞌi. 
1CO.11.8	Saꞌawyꞌi Tupana tunug haryporia ihainia kawiat mekewat eꞌat pe. Yt tutunug i ihainia haryporia kawiat. 
1CO.11.9	Saꞌawyꞌi sese Tupana tunug ihainia haryporia muꞌe hamo. 
1CO.11.10	Miꞌi pote waku haryporiaꞌin tuweꞌakag suwy sokpe wo -Uito atimotypot uheꞌaito toꞌe hamo wuatꞌi miitꞌin ehamo hamo. Iꞌewyte atipy piaria heꞌaito poꞌog ikai e hamo. 
1CO.11.11	Karãpe watopyhuꞌat Iesui mohey haria watipowyro kahato haryporia. Yt watimohit i iꞌewyte aiwoꞌomotypot hap yn. 
1CO.11.12	Pyno ti Tupana tunug haryporia ihainia eturuꞌokpy kawiat. Maꞌato iꞌewyte pywo kahato torannia ihainiaꞌin tuwẽtem toty ymyẽ pyi. Ainug hat sese maꞌato Tupana sio aito haryporia sio ihainia. 
1CO.11.13	Pyno uiwesat eipe sio waku aheharyꞌi ihay Tupana kape Tupana motypot yat pe aiwaꞌatunug hap tote yt kat i hin i iꞌakag me teꞌog wywo sio yt. 
1CO.11.14	Maꞌato ihainia tunug toꞌasap haryporia wat ewywuat pote miꞌi hawyi aiwemoti hap topyhuꞌat kat pote ihainia aito pote. 
1CO.11.15	Taꞌi yt naku i katupono watikuap yne aito yt uwe i aimuꞌe pykai haryporia iꞌasap ywop takat waku. Watikuap taꞌyn haryporia asap hesokpe ewywuat Tupana tunug saꞌawyꞌi haryporia painug hap ewywuat topyhuꞌat. 
1CO.11.16	Maꞌato uiwanetup hawe waku haryporia topag taꞌakag tote sokpe hit taꞌatuhenoi ihainiaꞌin Tupana ehay wo turan sio taꞌatuehay Tupana kapiat turan. Yne Iesui mohey haria miꞌi seko ewy toineꞌen ahetama pe. Iꞌewyte uruto Iesui potmuꞌeria sese 12 ok takaria wy wẽtup seko yn urutukupteꞌen. Pyno waku aheko ewy watunug. -Yt naku i sokpe hit aiꞌakag toto eweiꞌe pote Iuteuria eko ewywuat urueko mohit haria wo eweikupteꞌen katupono yne Tupana motypot yat piaria uruetama pe miꞌi ewywuat nug haria tukupteꞌen.
1CO.11.17	Pyno worohoꞌonapin teran uito Pauru. Waku kahato ti eipe tawa Kurintiu piaria maꞌato mesup ahenoi teran ehepe yt uimowepiit i hap koꞌi eiminug. Pyno eiweꞌatunug kahato o itote Tupana motypot hamo maꞌato yt hãpyk hin i eweimotypot Iesui. Miꞌi hawyi miꞌi kaipyi miitꞌin aparap hap topyhuꞌat. Miꞌi hawyi eiweꞌatunug hawe poꞌog wuꞌuka hap topyhuꞌat itote. Kat pote som miꞌi tã. 
1CO.11.18	Taꞌi iraniaꞌin henoi uhepe -Yt toꞌoꞌewy hin i itotiaria hawyi wuꞌuka hap yn topyhuꞌat itote iꞌatuꞌe. Pyno eipe Iesui mohey haria pykai eiwepatꞌok patꞌok itotiat hap atikuap taꞌyn. Yt atimohey i yne iꞌatuehay koꞌi ehetiat maꞌato miꞌi iꞌatuꞌe hap ehetiat hap atimohey. 
1CO.11.19	-Waku watipatꞌok patꞌok eweiꞌe saꞌag eiwoꞌope. Waku iraniaꞌin aimuꞌe hat Peteru upiaria. Waku iraniaꞌin aimuꞌe Apauru upiaria. Waku iraniaꞌin aimuꞌe hat Pauru upiaria eweiꞌe saꞌag neꞌi eiwoꞌope. Miꞌi tã watunug hawyi meremo watikuap uwe hãpyk uwe yt hãpyk i eweiꞌe saꞌag maꞌato miꞌi tã ti yt Tupana mikyꞌesat ewy hin i. 
1CO.11.20	-Toꞌiro watenuk Aikaꞌiwat enuk hap man pik pik hap kape eweiꞌe. Toꞌiro sapo hy u hamo Iesui kapiat kuekatu hamo waku watoꞌe maꞌato yt miꞌi tã hin i ewetunug. 
1CO.11.21	Yt Aipotypot enuk hap ewy hin i ewetunug itote katupono yt iweꞌeg nakaria ewy i ewehenuk yt eweimoꞌẽ hin i pote. Saꞌawyꞌi wuaria tuꞌu yne miꞌi hawyi iraniaꞌin hesyꞌat topyhuꞌat. Miꞌi hawyi iraniaꞌin teꞌeruwesapo hy u yne hawyi imopẽꞌã rakaria wo tukupteꞌen. 
1CO.11.22	Yt naku i miꞌi tã. Ehesyꞌat pote waku yian mete ewetuꞌu miꞌu eiꞌyat pe katupono iraniaꞌin yt hekat i rakaria yt terut kuap i miꞌu koꞌi. Miꞌi hawyi yt hekat i rakaria pe yt kat i ewetum kuap. Miꞌi hawyi teꞌeruwemoti kahato yt eiweꞌeg hin i hap ete. Yt arehum hin i miꞌi eminug ete paĩ.
1CO.11.23	Pyno waku worohoꞌomuꞌe i raꞌyn Aikaꞌiwat aimuꞌe hap ete aikotã Aikaꞌiwat Iesui enuk hap ewy. Saꞌawyꞌi Iesui maꞌat hap wãtym turan totat man teneg e. 
1CO.11.24	Miꞌi hawyi waku e Tupana pe hawyi toipik pik man iꞌatuehamo -Mesuwat man uiꞌewy e katupono uipik irane ehehakyeraꞌat hamo e. Karãpe ewetuꞌu mesuwat man turan uhowowi waku eiwatetup aikotã uikuꞌuro eikawiatno hap kape e. 
1CO.11.25	Teꞌerenuk kahu hawyi Iesui tat sapo hy kuiꞌa piat. Miꞌi hawyi toꞌe -Mesuwat sapo hy uhuu ewy e. Miꞌi atum irane saꞌup mo Tupana pe iwywuat miitꞌin woꞌowese hap pakup i nug hamuat e. 
1CO.11.26	Pyno karapeĩ ewetuꞌu mesuwat man ewywuat iꞌewyte eiweꞌyꞌu mesuwat sapo hy wo eweimoherep wuatꞌi miitꞌin me uikuꞌuro hap iãꞌãkap uiꞌaipok hap kape e. Miꞌi ewywuat ewetunug uikuꞌuro hap moherep hamuat e Iesui imaꞌat hap eꞌat pe turan. 
1CO.11.27	Waku hãpyk kahato watimotypot Aikaꞌiwat Iesui. Uwe uwe iꞌu iꞌewyte teꞌyꞌu yt kat i imotypot hap wywo miꞌi hat Tupana miꞌapiheg wo topyhuꞌat katupono Iesui piit etiat mikyryꞌi hat miꞌi. 
1CO.11.28	Maꞌato waku Iesui enuk hap ewy ahenuk hamo. Eꞌyian mete waku watuwanetup kahato -Aipyꞌa pe sio waku pe watoineꞌen Tupana wywo hap kape. Maꞌato waku pe watoineꞌen Tupana wywo pote waku watuꞌu sapo hy iꞌewyte man pik pikꞌe rakat Iesui kuꞌuro hap kape aiwanetup hamuat. 
1CO.11.29	Maꞌato watuꞌu man pik pik iꞌewyte mekewat sapo hy aiwekyryꞌi popuo neꞌi miꞌi pote Tupana miꞌapiheg wo watoineꞌen. Aimaꞌat hap topyhuꞌat Aikaꞌiwat piit pun haria neꞌi aito. 
1CO.11.30	Miꞌi pote iꞌatu kahato eipyꞌasetpiaria iꞌahuu rakaria wo ipiit perup takaria wo get rakaria wo tukupteꞌen itote Iesui suu etiat wekyryꞌi haria eweikupteꞌen mote. 
1CO.11.31	Pyno waku aiweꞌeg wo waku poꞌog ahepiat. Iꞌu hap eꞌyian mete waku watoꞌe Tupana pe -Waku atuꞌu sio yt watoꞌe. Miꞌi tã watunug mote yt watopyhuꞌat i Tupana miꞌapiheg wo. 
1CO.11.32	Maꞌato yt naku i wywo watuꞌu pote miꞌi hawyi -Yt naku i eipe e aru Tupana ahepe aiꞌapiheg hap wywo katupono yt toikyꞌesat i ahoꞌowasat hap iraniaꞌin mesuwat yi totiaria ewy.
1CO.11.33	Uiwyriaꞌin tawa Kurintiu piaria karãpe eiwaꞌatunug mekewat Aikaꞌiwat ienuk hap ewywuat u hamo turan eiwoꞌoekatup woꞌoꞌekatup o tukupteꞌen yne itote hawyi waku ewetuꞌu. 
1CO.11.34	Maꞌato wẽtup ok toineꞌen eipyꞌasetpe uhesyꞌat kahato e hat miꞌi hat pe -Waku mehin waku erenuk eꞌyat pe hawyi eriot meikowo eweiꞌe eꞌyian mete katupono yt naku i Tupana miꞌapiheg haria wo watopyhuꞌat. Maꞌato Iesui motypot hap upi watuꞌu man pik pikꞌe hap Uwa hy ikuꞌuro aikawiatno hap moherep hamo miꞌi watunug mote Tupana mipoityro koꞌi watopyhuꞌat e. Miꞌi pote miꞌi hap ete yt ahenoi kuap i koitywy uimiwan me. Iꞌatu kahato te yt ahenoi i ehepe maꞌato areto ehewowi hawyi ahenoi yne ehepe heĩpyt koꞌi.
1CO.12.1	Saꞌawyꞌi wuat einapin miwan miat hap ewywuat koꞌi koitywy worohoꞌonapin pakup i tawa Kurintiu piaria. Mesup worohoꞌomuꞌe teran Tupana Paꞌãu etiat aikotã tutum ahepe tesaika hap toꞌewywuat pykai sepap nug hap etiat. Yt naku i watoineꞌen yt ikuap i haria wo neꞌi Tupana Paꞌãu miium etiat haria. 
1CO.12.2	Haꞌawyte tupanaria motypot haria mo wuat minug yt ihay i rakat motypot haria yt taꞌakasa kuap i rakaria motypot haria saꞌawyꞌi eipe. Miꞌi hap saꞌag kape yn saꞌawyꞌi eiwanetup. Iãꞌãkap upi ehewyry yt Tupana ywania ewy hin i eweikupteꞌen. 
1CO.12.3	Karãpe watoꞌe Iesui pe -En ni Uipotypot Uikaꞌiwat watoꞌe pote Tupana Paꞌãu mimuꞌe watopyhuꞌat. Maꞌato watoꞌe -Iesui ti yt naku i watoꞌe pote yt kat i Tupana Paꞌãu aikai.
1CO.12.4	Pyno yt aiwoꞌoꞌewy hin i wẽtup yn Tupana Paꞌãu aipyꞌa pe pykai katupono Tupana Paꞌãu tum ahepe tesaika hap yt toꞌoꞌewyꞌewy hin i toimoꞌẽ wuatꞌi nug hamuat wẽtup yn Tupana Paꞌãu toineꞌen pykai. 
1CO.12.5	Wẽtup yn Aipotypot toineꞌen. Miꞌi kape watuwepotpap maꞌato aipotpap hap yt aiwoꞌoꞌewy ewy hin i. 
1CO.12.6	Aipotpap hap koꞌi yt toꞌoꞌewyꞌewy i Tupana potpap nug hap. Maꞌato miꞌi pykai wẽtup yn aimisepap koꞌi ium hat. Miꞌi hat ti Tupana are. 
1CO.12.7	Tupana Paꞌãu toineꞌen aipiit pe. Miꞌi hawyi aiwoꞌope aiwoꞌopoityro hap ahewaku hap toineꞌen. 
1CO.12.8	Pyno Tupana Paꞌãu timoherep wẽtup ok Iesui mohey hat piit pyi iweꞌeg hamuat miitꞌin muꞌe hat. Wẽtup ok imohey hat pe Tupana Paꞌãu timoherep ikuap wuatꞌi miitꞌin muꞌe kuap hamo. 
1CO.12.9	Miꞌi hawyi Tupana Paꞌãu timoherep wẽtup ok imohey hat pe imohey kahato hap. Miꞌi hawyi wẽtup ok pe tutum tesaika hap iꞌahuu rakat moehãite hamo. 
1CO.12.10	Miꞌi hawyi Tupana Paꞌãu tum tesaika hap wẽtup ok pe Tupana ewywuat yt uwe misepap i nug hamo. Wẽtup ok pe tutum tesaika hap Tupana wanetup hap moherep hamuat hawyi Tupana wẽ wo raꞌyn toineꞌen hap. Miꞌi hawyi wẽtup ok pe Tupana Paꞌãu tum tesaika hap wuatꞌi kuap hamuat pywo sio yt hap kuap hamuat sio Tupana Paꞌãu kaipyi ihay sio ahiag ihay wẽtup ok miit ete hap kuap hamo. Iꞌewyte tutum wẽtup ok miit pe tesaika hap wẽtup ywania pusu puat iꞌatumuꞌe hamuat yt toikuap pykai i hap. Wẽtup ok pe tutum tesaika hap wẽtup ywania pusu moherep hamo aipusu puat imoherep hamo. 
1CO.12.11	Tupana Paꞌãu wẽtup yn toineꞌen pykai iꞌatu kahato tomisepap nug hap koꞌi tukupteꞌen. Tutum ahepe tomisepap nug kuap hap Topaꞌãu kaipyi. Maꞌato yt ewy hin i toimoꞌẽ ahepe. Tomikyꞌesat ewy tutum ahepe tomisepap nug kuap hap koꞌi. Wẽtup ok aipyꞌasetpiat pe tutum wẽtup tomisepap nug kuap hap hawyi wẽtup aipyꞌasetpiat pe wẽtup tomisepap nug kuap hap tutum e. Yt toꞌoꞌewyꞌewy hin i toiꞌatumoꞌẽ tomisepap nug kuap hap ahepe.
1CO.12.12	Iꞌatu kahato aito Iesui mohey haria pykai Tupana wanetup hawe wẽtup miit ewy yn watoineꞌen aikotã aipiit wẽtup yn hap ewy. Iꞌatu kahato ahaga koꞌi. Yt toꞌoꞌewy hin i aipiit ete maꞌato miꞌi pykai wẽtup yn aipiit hap ewy ti Iesui piit toineꞌen. 
1CO.12.13	Ipatꞌok aito Iuteu ywania ipatꞌok wẽtup ywania aito ipatꞌok aito miit emiit ipatꞌok miit akag koꞌi maꞌato aito Iesui mohey haria pote Tupana Paꞌãu eiam aito. Miꞌi pote Tupana Paꞌãu ahetꞌok taꞌyn -Iesui piit eipe e raꞌyn ahepe. 
1CO.12.14	Aipiit yt wẽtup iaga yn i maꞌato iꞌatu kahato iaga koꞌi aipiit ete. 
1CO.12.15	Miꞌi tupono yt naku i toꞌe aipy aipo pe -Yt kan hamo i areineꞌen mesuwe yi ete waku poꞌog areineꞌen itote aipo wo en ewy maꞌato uiwyriaꞌin yt naku i aipy topyhuꞌat aipo wo yt naku i poꞌog areineꞌen mesuwe aipy wo. Waku arẽtem aipiit pyi e. Mio tã toꞌe neꞌi pote tuꞌuka kahato tehay wo aipo ete maꞌato yt kan hamo i tuꞌuka katupono toineꞌen wuatꞌi eꞌat pe aipy wo Tupana inug aipy pote. Yt kan hamo i ihayꞌywyi aipo hap kyewi katupono aipy wo Tupana inug. Waku aipy waku aipo waku aipiit powyro hamo. 
1CO.12.16	Yt naku i ahewaure kaꞌa toꞌe aipiit pe. -Uito yt ekawiat i katupono yt eha ewy i miitꞌin mimotypot areineꞌen mote. Miꞌi tupono waku yt areineꞌen i aipiit ete poꞌog e neꞌi. Mio tã e ahewaure kaꞌa aipiit pe pote heso rakatno topyhuꞌat. 
1CO.12.17	Aheha tuwenug aipiit kaipyi neꞌi miꞌi pote aikotã watikuap sehay. Miꞌi hawyi aiꞌãkuat yt toineꞌen i aipiit wo yt tuwepehik i pote aikotã aru watikuap ikamhig hap. 
1CO.12.18	Miꞌi pote Tupana yt ainug i wẽtup yn ahaga aipiit maꞌato iꞌatu kahato ahaga ainug wẽtup piit kaipyi yn pykai. Pywo ti tomikyꞌesat ewy ainug. 
1CO.12.19	Ahaga wẽtup yn toineꞌen mote yt kat i aipiit. 
1CO.12.20	Iꞌatu kahato aipiit ete ahaga koꞌi maꞌato miꞌi pykai wẽtup yn aipiit. 
1CO.12.21	Miꞌi tupono yt naku i aheha yt naku i e aipo kapiat taꞌakasa hawyi -Yt kan hamo i aipo e. Iꞌewyte yt naku i aiꞌakag toꞌe aipy pe -En yt kan hamo i worokyꞌesat e. 
1CO.12.22	Iꞌatu kahato ahaga yt hesaika rakaria i wen maꞌato toꞌoꞌewyꞌewy ahaga hesaika rakaria toꞌopowyro kuap kahato. 
1CO.12.23	Maꞌato iꞌatu kahato ahaga aipiit pe yt waꞌakasa i hap koꞌi. Yt uwe i tuwehum iꞌatuete yt heremo i pote. Maꞌato miꞌi pykai aipowyro kahato miꞌiria. Maꞌato iꞌahuu wẽtup aipyꞌa aimeꞌen hap ewy hawyi watikyꞌesat kahato miꞌiria mog hap iꞌewyte toĩ ahaga yt ikahu rakat i maꞌato ikahu aiwanetup hawe katupono aipowyro kahato hamo waku miꞌiria. 
1CO.12.24	Pyno aipiit ahaga koꞌi Tupana minug yne torannia. Miꞌi hawyi tuwehum yne tominug koꞌi ete. Yt wẽtup ete i tuwehum poꞌog iraniaꞌin kai. Wẽtup wẽtup tutunug poꞌog yt ikahu hin i iraniaꞌin kai wen maꞌato miꞌiria aipowyro hat ikahu rakat oktan ne. Miꞌiria maꞌato yt ikahu pykai i poꞌog watipowyro tuereto aimowepiit pote. 
1CO.12.25	Miꞌi hawyi ahaga koꞌi toꞌopowyro aat kaꞌap. Yt naku i ahaga yt toꞌopowyro i toꞌope. 
1CO.12.26	Karãpe wẽtup ahaga ete haty raꞌyn hawyi torannia aipiit ete raꞌyn haty. Iꞌewyte karãpe ahaga wẽtup ok timotypot -Ikahu kahato eha e hap ewywuat hawyi aipiit yne raꞌyn iwepiit.
1CO.12.27	Maꞌato ti hãꞌãkap wuo ahenoi ahaga koꞌi etiat Iesui piit etiat. Pyno aito Iesui piit aga koꞌi ewy Iesui mohey haria aito pote. 
1CO.12.28	Aito ti haga koꞌi ewy watopyhuꞌat maꞌato ti Tupana timowoꞌosat yne wẽtup piit ete yn torannia aito Iesui mohey haria. Wẽtup ahaga Tupana tum tesaika hap tehay sytpok wẽtup ywania kapiat hat ewy. Miꞌi hawyi Tupana tum wẽtup haga pe tesaika hap aikotã aikotã meiũran topyhuꞌat hap moherep hamo Tupana yn wyti ikuap e hap moherep hamo e. Miꞌi hawyi wẽtup ok pe tutum tesaika hap tehay wuat miitꞌin atumuꞌe hamo e. Miꞌi hawyi wẽtup ok pe tutum tesaika hap yt uwe i miitꞌin misepap ewywuat nug hamuat e. Miꞌi hawyi wẽtup ok pe tutum tesaika hap iꞌahuu rakaria moehãite hamo e. Miꞌi hawyi wẽtup ok pe tutum tesaika hap wẽtup ywania iꞌatupusu puat miitꞌin atumuꞌe tehay etiat hamo e. 
1CO.12.29	Yt yne i aito Tupana ehay sytpok yne ywania piat hanuaria. Yt torannia pe i tutum tesaika hap iwato kahato aikotã aikotã hap moherep hamo e. Iꞌewyte yt yne pe i tutum tesaika hap miitꞌin atumuꞌe hamo e. Iꞌewyte yt yne pe i tutum tesaika hap yt uwe i misepap nug hamo e. 
1CO.12.30	Yt yne i pe tutum tesaika hap iꞌahuu rakaria moehãite hamuat e. Yt yne pe i tutum tesaika hap wẽtup ywania pusu puat iꞌatumuꞌe hamo yt toikuap pykai i e. Iꞌewyte wẽtup ok pe tutum tesaika hap wẽtup ywania pusu moherep hamo aipusu puat hamo e. 
1CO.12.31	Pyno Tupana aimoesaika wakuat kahato nug hamo. Waku kahato toimoherep aipiit pyi tesaika hap nug hamo. Yt watikuap i pykai waku kahato watunug Tupana mikuap hap toipag aipiit pe hawyi. Waku kahato watunug maꞌato wẽtup aimoesaika hap Tupana piat poꞌog waku iraniaꞌin kai. Miꞌi ti Tupana ehay moherep iraniaꞌin me hap poꞌog waku torannia tomiium kai. Miꞌi pote waku wahẽtup aipyꞌa pyi -Tupana uimuꞌe o ehay moherep emikuap oktan iraniaꞌin me waku watoꞌe wuatꞌi aimikyꞌesat hap wywo hawyi tutum ahepe tesaika hap tehay moherep hamo.
1CO.13.1	Yt watikyꞌe i miitꞌin pote yt kat hamo i aimisepap koꞌi sio watikuap yne torannia pusu mesuwarotiat sio watikuap atipy piaria pusu yt kat i miitꞌin kyꞌe hap Tupana kyꞌe hap aikai pote aipusu ahehay topyhuꞌat ipuehay ewy aimogyt hap ewy aikotã tamaraka ehay ewy ihay pirik hap. Watikuap wuatꞌi ywania pusu maꞌato miꞌi pykai yt watiꞌatukyꞌe i iraniaꞌin pote yt kat hamo i watikuap yne pykai. 
1CO.13.2	Watikuap kahato Tupana ehay moherep miitꞌin miat hamo maꞌato miꞌi pykai yt watikyꞌe i aimimuꞌeria pote miꞌi hawyi yt kat hamo i ahehay se hap topyhuꞌat. Miꞌi hawyi watikuap yne torannia mikuap oktan maꞌato yt miitꞌin kyꞌe hat i aito pote yt kan hamo i aimikuap koꞌi. Maꞌato imohey hap iwato aikai pote aikotã watoꞌe yityꞌok kape -Moto ro mesuwepyi watoꞌe hawyi toto hap ewy. Miꞌi tã watomohey pote maꞌato yt kat i aikai miitꞌin kyꞌe hap pote yt kat hamo i imohey hap iwato aikawiat. 
1CO.13.3	Iꞌewyte hegyiꞌat kahato rakat watoineꞌen hawyi watum yne ahekat miitꞌin me maꞌato yt watiꞌatukyꞌe i miitꞌin mote yt kat hamo i aimimohey iwato hap -Yt pywo i rat iꞌatuꞌe neꞌi ahepe. Miꞌi hawyi watum aipiit yne Iesui ehay moherep hamo maꞌato yt kat i miitꞌin kyꞌe hat aito pote yt kan hamo i -Waku pyno uiwuk watoꞌe aiꞌauka teran haria pe Iesui mohey haria kahato aito pote maꞌato miꞌi pykai yt watikyꞌe i miitꞌin mote yt kat hamo i aiwuk hap Iesui moherep haria wuatꞌi ywania muꞌe haria aito pykai.
1CO.13.4	Pyno watikyꞌe sese miitꞌin mote motꞌi watikyꞌe hawyi wuatꞌi eꞌat pe watikyꞌe. Yt Karãpe i watoiat iꞌatukyꞌe hap. Watiꞌatukyꞌe sese miitꞌin mote watoineꞌen iwese kahato rakatno wuatꞌi eꞌat pe. Karapeĩ aimikyꞌe topyhuꞌat poꞌog aikai hawyi yt kat i ahehayꞌywi hin i maꞌato watuwehum katupono watikyꞌesat aimikyꞌe motypot hap pote. Yt karãpe i -Uito poꞌog ekai watoꞌe aipyꞌa pe watiꞌatukyꞌe sese miitꞌin mote. -Waku uito poꞌog eikai wuatꞌi mimotypot no yt watoꞌe i watikyꞌe sese miitꞌin mote. 
1CO.13.5	Watiꞌatukyꞌe sese miitꞌin pote waku iꞌatueko wakuat ewy watoineꞌen. Yt karãpe i watoineꞌen yt hegyiꞌat i rakatno watiꞌatukyꞌe sese miitꞌin mote. Yt karãpe i watoineꞌen marakꞌa wo watikyꞌe sese miitꞌin mote meremo waure wo watoineꞌen iꞌatuminug saꞌag aimaꞌat hap kai. 
1CO.13.6	Watikyꞌe miitꞌin mote karãpe taꞌatunug waku ahepe meremo aimowepiit kahato hawyi -Waku uhyt mana watoꞌe. Karãpe taꞌatuꞌaparap hawyi watuwak hap ewy topyhuꞌat aipyꞌa pe watiꞌatukyꞌe sese pote. 
1CO.13.7	Watikyꞌe sese miitꞌin pote watiꞌapykok kahato aimikyꞌe koꞌi yt naku i hap pupi. Aimikyꞌe sese watomohey potꞌi. Watikyꞌe miitꞌin mote -Woromohey en mehin mana watoꞌe. Atikuap waku pe etunug aru hap watoꞌe. Hepama kahato aipyꞌahak hap iꞌatuete watiꞌatukyꞌe sese pote. 
1CO.13.8	Watiꞌatukyꞌe sese miitꞌin pote mesup mukiꞌite wuatꞌi eꞌat pe watiꞌatukyꞌe poꞌog poꞌog hap ewy. Tupana ihay tuereto aiwẽ pyi tehay wo watimoherep kahato. Maꞌato meiũran Tupana ewywuat raꞌyn watoineꞌen atipy pe hawyi yt kat hamo i ihay aiwẽ pyi katupono aimuꞌe hat no toineꞌen atipy pe ihay maꞌato miitꞌin kyꞌe hap Tupana kyꞌe hap topyhuꞌat itote wuatꞌi eꞌat pe. Miꞌi pote mesup te Tupana tum ahepe tesaika hap wuatꞌi pusu kuap hamo. Maꞌato atipy pe torannia itotiaria wuatꞌi ywania pusu kuap haria tukupteꞌen maꞌato Tupana kyꞌe hap miitꞌin kyꞌe hap itote topyhuꞌat wuatꞌi eꞌat pe. 
1CO.13.9	Pyno koitywy Tupana tum ahepe toweꞌeg hap tehay kuap hamo toꞌe hap moherep hamo. Koitywy toineꞌen aikai maꞌato ipatꞌok hit yn watikuap. 
1CO.13.10	Pyno koitywy watikuap ipatꞌok yn maꞌato meiũran wuatꞌi kuap hap tutum ahepe tomikuap oktan. Koitywy wahepap kurin Tupana sepap nug hamo wen maꞌato atipy pe watunug kuap yne hap ewy. 
1CO.13.11	Saꞌawyꞌi watoineꞌen hirokat ewy yne ahehay hirokat ehay ewy iꞌewyte aiwanetup hap hirokat wanetup hap ewy iꞌewyte aheineꞌen hap hirokat ewy. Aimikuap yt pywo rakat i hirokat mikuap ewywuat watiwuare yne raꞌyn. Yt kat hamo i watuwanetup poꞌog hirokat wanetup hap ewy watoineꞌen Yne Kuap Hat Tupana Kai hawyi. 
1CO.13.12	Koitywy Tupana watikuap iꞌypyryp we pyi hap ewy Tupana etiat ipatꞌok hap koꞌi yn. Maꞌato meiũran watoineꞌen i hap tote raꞌyn aiwoꞌoewa pe raꞌyn watoꞌoehaꞌat. Miꞌi hap eꞌat pe watikuap sese raꞌyn yt watikuap i te hap koꞌi. Maꞌato mesuwarotiat watikuap Tupana aikotã aipaꞌãu wataꞌakasa yꞌy pe yt heremo i kahato hap ewy neꞌi. Maꞌato meiũran aru Tupana piat aikuap hap oktan watikuap Tupana. 
1CO.13.13	Pyno mesuwarotiat toineꞌen myẽꞌym nakat yn yt karãpe i ikahuro rakat. Wẽtup aiwoꞌomohey hap wẽtup -Waku pe aru topyhuꞌat e hap wẽtup aiwoꞌokyꞌe hap. Myẽꞌym miꞌiria wuatꞌi eꞌat piaria waku rakat. Wẽtup poꞌog torannia kai miꞌi ti aiwoꞌokyꞌe sese hap. Pyno waku watoꞌe Tupana pe -Uinug o woꞌokyꞌe hatno waku watoꞌe. Miꞌi hap Tupana wywuat miitꞌin nywuat aiwoꞌopotkyꞌe hap poꞌog hesaika torannia kai areꞌe.
1CO.14.1	Pyno waku wahẽtup torannia aipyꞌa pyi -Uinug o Tupana woꞌokyꞌe hatno waku watoꞌe. Atikyꞌesat kahato emisepap nug kuap hap koꞌi maꞌato wẽtup atikyꞌesat poꞌog torannia kai. Atikyꞌesat kahato etum o uhepe esaika hap ehay sese moherep hamo miitꞌin me waku watoꞌe. 
1CO.14.2	Katupono karãpe ahehay Tupana wywo ipusu puo yt uwe i mesuwarotiat aikuap yt miitꞌin pusu ewywuat i pote yt aiwanetup hap kaipyi i ahehay pote maꞌato Tupana wanetup hap ewy ahehay Tupana pusu ewy ahehay pote yt uwe i mesuwe ikuap. 
1CO.14.3	Maꞌato karãpe Tupana tum ahepe tesaika hap topusu moherep hamo miitꞌin atunapin hamo miꞌi hawyi ahehay topyhuꞌat miitꞌin powyro hamo. Aimimuꞌeria iꞌatuꞌarot neꞌi potiat watiꞌatumuꞌe Tupana Paꞌãu kaipyi hawyi Tupana mimowepiit koꞌi tukupteꞌen. Taꞌatumohey aimienoi aimimuꞌeria hatyꞌu pote miꞌi hawyi iꞌatuwepiit kahato raꞌyn. 
1CO.14.4	Maꞌato karãpe ahehay Tupana wywo ipusu puo miꞌi hawyi aiwepowyro hap yn topyhuꞌat aiweran ahehay pote. Maꞌato karãpe uwe uwe Tupana wẽ wo timoherep Iesui hawyi yne Iesui mohey haria itote imimuꞌeria powyro hat topyhuꞌat miꞌi. 
1CO.14.5	Waku yne aito Tupana wywo ahehay Tupana pusu puo maꞌato poꞌog waku watimoherep Tupana e hap ewywuat miitꞌin me miꞌi hap poꞌog waku topyhuꞌat ahehay Tupana pusu puo hap kai. Maꞌato toineꞌen wẽtup ok aipyꞌasetpe Tupana pusu moherep hat miitꞌin me pote waku ahehay Tupana kape ipusu puo. Saꞌawyꞌi ahehay Tupana kape mekewat ipusu puo miꞌi hawyi waku mekewat wẽtup ok Tupana pusu kuap hat imoherep iraniaꞌin me itotiaria pe kat e hap kat e hap koꞌi watoꞌe hap koꞌi.
1CO.14.6	Meiũran aru areto ehewowi uheꞌywytꞌin. Miꞌi hawyi atimoherep ehepe Tupana ehay Tupana yn ikuap koꞌi. Tupana Paꞌãu kaipyi aru worohoꞌomuꞌe worohoꞌonapin. Eipusu puo yn ahenoi ehepe. Yt kat hamo i Tupana pusu puo worohoꞌomuꞌe. 
1CO.14.7	Eity pusu puo eimikuap oktan worohoꞌomuꞌe. Yt areineꞌen neran i wepy hap yt hãpyk takat i ewy. Yt areineꞌen neran i akuara pyy hat yt ikuap i hat kahato hat ewy. Yt areineꞌen neran i kawakiu yt pyy hat yt hepap kahato i hat ewy katupono miꞌiria teꞌeruwepyy hawyi yt watikuap i kat e tuwepyy hap. Maꞌato hepap hat ipy hawyi meremo ipy hap ete watikuap. 
1CO.14.8	Surara akag tikay kay temiitꞌin taꞌatuewanikaptia wywuat tuꞌuka hamo hu hu e hap wywo. Toiꞌatukay kay maꞌato hu hu e hat yt hepap i hat pote surara koꞌi yt tikuap i -Waku mesup watuꞌuka yne ahesaika hap wywo sio yt iꞌatuꞌe neꞌi. 
1CO.14.9	Miꞌi hap ewy kahato karãpe watuweꞌatunug Iesui motypot hamo hawyi wẽtup ok ihay yt uwe mikuap i pusu puo wẽtup ywania pusu puo sio atipy piaria pusu puo ihay ikahu wen maꞌato itotiaria yt ikuap hin i kat som toꞌe hap yt taꞌatupusu puo i pote. Ahehay Tupana tikuap wen maꞌato itotiaria yt hawyi ahehay yt kat hamo i. Yt wẽtup sehay i topyhuꞌat miitꞌin wanetup hawe ikuap hap. 
1CO.14.10	Iꞌatu kahato yt aipusu ewywuat i mesuwat yi tote yt aimikuap koꞌi i. Maꞌato mekewat pusu ikuap haria taꞌatuwat taꞌatupusu pote taꞌatukuap taꞌyn kat e kat e hap. 
1CO.14.11	Maꞌato yt watikuap i yt iꞌywania i aito pote. Miꞌi hawyi karaiwa ewy watopyhuꞌat yt ipusu kuap haria aito pote. 
1CO.14.12	Pyno waku wahẽtup Tupana pe haty wo -Etum no uhepe esaika hap emisepap ewywuat nug hamuat waku watoꞌe Tupana Paꞌãu me. Miꞌi ewetunug mote tutum ehepe hawyi waku Tupana misepap ewywuat hap wywo watuwepotpap kahato. Waku watikat muap aiwyriaꞌin Iesui mohey haria iꞌatuepiat imohey hap moesaika hamo.
1CO.14.13	Karãpe ahehay Tupana kape ipusu puo yt watikuap i kat som watoꞌe hap miꞌi pote waku wahẽtup Tupana pe -Etimoherep uhepe uiꞌe hap Uhyt Mimi waku watoꞌe Tupana pe. 
1CO.14.14	Karãpe ahehay Tupana wywo ipusu puo yt aiwanetup hap kaipyi i ahehay maꞌato aipyꞌa pyi ahehay tuwẽtem Tupana Paꞌãu ihay hap ewy. Aipyꞌa ihay haty wo sese Tupana wywo pote ahehay pywo pe. 
1CO.14.15	Pyno aikotã waku watunug ahenoi epe. Waku ahehay Tupana kape aipyꞌa pyi Tupana pusu puo waku maꞌato poꞌog waku ahehay Tupana kape aiwanetup hawyi aipusu puo. Iꞌewyte waku watuwepy Tupana kape Tupana pusu puo maꞌato poꞌog waku watuwepy Tupana kape aiwanetup hawyi aipusu puo. 
1CO.14.16	Pyno watuwehum Tupana kape Tupana pusu puo yt ikuap i haria pyꞌasetpe pote -Pywuat ehay mana mehin yt iꞌatuꞌe kuap i. Ahehay Tupana kapiat ipusu puo turan teke taꞌatuꞌewaure kaꞌa pe wen maꞌato kat som watoꞌe yt taꞌatukuap i. Miꞌi hawyi yt teꞌeruwehum kuap i yt taꞌatuꞌewaku kuap i yt taꞌatukuap i aimiẽtup koꞌi pote. Yt taꞌatukuap i aiwehum Tupana kapiat hap yt taꞌatupusu puat i pote. 
1CO.14.17	Tupana kapiat aiwehum hap ikahu sese pykai watunug ipusu puo pote iraniaꞌin itotiaria yt kat hin i ikuap hap. Miꞌi hawyi yt kat hamo i ahehay se Tupana kape miꞌiria pyꞌasetpe. Yt iꞌatupowyro hap hin i ahehay Iro pote. 
1CO.14.18	Uito Pauru arehum kahato Tupana kape katupono tutum uhepe tesaika hap topusu kuap hamuat. Miꞌi hap ete atikuap poꞌog eipe torannia kai katupono uito uhehay kuap Tupana pusu puo e. 
1CO.14.19	Maꞌato karãpe watuweꞌatunug Tupana motypot hamo turan yt uhehay teran hin i mekewat atipy piat pusu puo neꞌi waꞌatunug haria pyꞌasetpe. Maꞌato aimikuap pusu puo yn uhehay teran. Poꞌog waku watiꞌatumuꞌe kurin kurin iraniaꞌin iꞌatumikuap sehay puo 5 sehay yn hap ewy sio ahehay aat kaꞌap wẽtup 1 miu sehay ewy yt uwe mikuap i pusu puo.
1CO.14.20	Pyno waku watoineꞌen hirokaria ewy aikotã hirokaria yt taꞌatukuap hin i saꞌag nug hap. Miꞌi hap ewy waku watopyhuꞌat uheinytꞌin uheꞌywytꞌin. Maꞌato yt naku i watuwanetup hirokat ewy katupono yt teꞌeruwanetup kuap kahato i te wakuat sehay enoi hap kape hap ewy neꞌi. 
1CO.14.21	Mio tã e Tupana saꞌawyꞌi miwan me -Iuteuria e meiũran worohoꞌomuꞌe eipe wẽtup ywania wẽ pyi yt eipusu kuap i haria wẽ pyi worohoꞌomuꞌe maꞌato miꞌi turan iꞌewyte uhehay pun haria eweikupteꞌen. Eiwewaure hik neꞌi aru eimuꞌe wẽtup ywania wẽ pywiat turan. Yt taꞌatukuap i eipusu pykai uhesaika hap wywo taꞌatusuꞌat eipusu pote e. Maꞌato miꞌiria mienoi yt eweimohey i aru e Tupana saꞌawyꞌi miwan me. 
1CO.14.22	Miꞌi hap ewy topyhuꞌat mesup katupono Tupana tum tesaika hap ahepe yt imohey i haria muꞌe hamo. Yt watikuap i iꞌatupusu pykai iꞌatupusu puo Tupana ihay kahato aiwẽ pyi hawyi teꞌeruwanetup kahato Tupana e hap aiwẽ pywiat hap kape hawyi teꞌeroꞌe -Tupana waku kahato iꞌatuꞌe katupono ihay ahepe wẽtup ywania wẽ pyi iꞌatuꞌe. 
1CO.14.23	Maꞌato karãpe aito Iesui mohey haria watuweꞌatunug waku ahehay yne aimikuap pusu puo yn. Yt naku i ahehay itote Tupana kape atipy piaria pusu puo. Maꞌato miꞌi tã watunug itote pote miꞌi hawyi putꞌok e itote wẽtup ok yt Iesui mohey i hat i te yt aheko kuap i te hat miꞌi hawyi -Are paĩ are an iꞌatuꞌe taꞌi mesuwarotiat hesoꞌok takaria iꞌatuꞌe neꞌi taꞌatuwanetup hawe katupono yt taꞌatumikuap wuo i ahehay Tupana kapiat pote atipy piaria pusu puo pote. 
1CO.14.24	Maꞌato Tupana ehay watimoherep itote aiꞌywania pusu puo miꞌi pote -Pywo iꞌatuꞌe yt Iesui mohey i te haria. Yt aiwanetup hap ewy i te hat pykai -Pywo iꞌatuꞌe Tupana e hap aiwẽ pywiat kape. Miꞌi hawyi -Pyno eweikuap kahato urupusu pote mesup uruikuap taꞌyn Iesui moherep hap eiwẽ pywiat pote uruimohey miꞌi iꞌatuꞌe aru. Pywo ti rat uito areineꞌen yt naku i nug hat iꞌatuꞌe. Mio atikuap taꞌyn Tupana uiꞌapiheg ten uiminug yt naku i hap ete iꞌatuꞌe aru. 
1CO.14.25	Miꞌi hawyi tuwanetup koꞌi koꞌi yt naku i yt uwe mikuap koꞌi i migꞌi wuat Tupana timoherep tope toikuap Tupana ehay topusu puo hawyi. Miꞌi hawyi meremo tuwepỹꞌãtutuk Tupana sese ewowi hawyi toꞌe -Tupana pywo kahato ti ereineꞌen mesuwe emohey haria pyꞌasetpe iꞌatuꞌe aru Tupana pe taꞌatupusu puo ahehay hawyi.
1CO.14.26	Uiwyriaꞌin uheinytꞌin koitywy worohoꞌomuꞌe teran aikotã aikotã waku watimotypot Tupana aiwoꞌoꞌatunug hap ete. Waku ikahu kahato watimotypot Tupana. Waku pe yn waku ahehay itote. Waku watikat Tupana mohey hat wẽtup ok aimuꞌe kahato hat itotiat Tupana motypot wepy hap ete. Miꞌi hawyi waku wẽtup ok aimuꞌe itote Tupana ehay miwan myi. Miꞌi hawyi wẽtup ok itote ihay kahato Tupana wẽ ewy Tupana ainapin hap sese moherep hamo Tupana toꞌe hap ewy. Miꞌi hawyi waku wẽtup ok aimuꞌe Tupana pusu puo sio toineꞌen itote wẽtup ok atipy piaria pusu kuap hat imoherep ahepe aipusu puo kat e kat e hap koꞌi ete. Miꞌi pote aimoesaika kahato Tupana mohey hap ete Tupana pusu puat. Atipy piaria pusu puo ihay rakat waku wẽtup ok yn hawyi waku wẽtup ok imoherep hat ihay iwywo kat toꞌe kat toꞌe e hap wuatꞌi pusu puo. 
1CO.14.27	Maꞌato miꞌi hawyi miꞌiria aimuꞌe turan waku wẽtup ok aimuꞌe aipusu puo kat som toꞌe kat som toꞌe hap ete. 
1CO.14.28	Maꞌato yt uwe i itote Tupana pusu moherep aipusu puat hat yt uwe i imoherep aipusu puat pote -Mehin Mana waku aipusu puo aimuꞌe mesup katupono atipy piaria pusu moherep haria yt uwe i mesuwe waku watoꞌe itote. Maꞌato waku ahehay Tupana pusu puo aiwanetup hawe ahehay Tupana kape. Waku wẽtup ok ihay Tupana pusu puo miꞌi hawyi wẽtup ok henoi ahepe kat toꞌe hap koꞌi. Miꞌi hawyi wẽtup ok ihay hawyi wẽtup ok i tuereto. 
1CO.14.29	Waku wahenoi iraniaꞌin me kat som kat som Tupana Paꞌãu toꞌe aiwanetup hawe aiweꞌatunug hawe. Waku wẽtup ok i ihay miꞌi hawyi wẽtup ok i ihay. Miꞌi hawyi taꞌatumoherep Tupana ehay torannia. Miꞌi pote waku ahewaure kaꞌa kahato Tupana ehay iꞌatumienoi kape. Waku watoꞌe aiwanetup hawe Tupana ehay sio yt waku watoꞌe aiwanetup hawe. 
1CO.14.30	Karãpe Tupana ihay aiwẽ pyi tomimuꞌeria pe miꞌi hawyi waku wẽtup ok ipoĩꞌam Tupana Paꞌãu e hap moherep hamo. Waku mehin watoꞌe. Miꞌi hawyi watimonik porapꞌi wẽtup ok ihay turan. 
1CO.14.31	Waku yne aito Iesui mohey haria Tupana ehay moherep haria wo e. Yt naku i Tupana ehay wahenoi aiwoꞌoetu etu neꞌi. Waku wẽtup ok ti ihay miꞌi hawyi waku wẽtup ok i ihay tuereto. Miꞌi tã watunug mote weꞌatunug haria tikuap hãpyk Tupana ehay aiminug koꞌi. Miꞌi hawyi teꞌeroꞌe -Pywo ti rat paĩ iꞌatuꞌe hap ewy. Miꞌi hawyi iꞌatuꞌarot hap yt kat i iꞌatuwanetup hawe. 
1CO.14.32	Miꞌi hawyi teꞌeroꞌe -Tupana Paꞌãu kaipyi urumuꞌe pote urumoweꞌeg Tupana ehay wo. Uiwyriaꞌin Karãpe Tupana ihay aiwẽ pyi miꞌi hawyi yt ahiag ewy i ihay. Waku pe aiwanetup hap toineꞌen yt ahesoꞌok hap ewy hin i maꞌato ahehay aiwatnuat ewy toineꞌen aiwanetup hawe. Taꞌi watikuap Tupana toꞌe hap Iesui motypot hap hawyi watimoherep miitꞌin me. 
1CO.14.33	Maꞌato Tupana Paꞌãu toineꞌen aipyꞌasetpe hawyi Tupana motypot hap hãpyk kahato watunug. Miꞌi hawyi woꞌowese haria wo raꞌyn Tupana Paꞌãu ainug. 
1CO.14.34	Karãpe watuweꞌatunug Tupana motypot hamo yt naku i ahehay aiwoꞌope woꞌope aimuꞌe hat aimuꞌe turan. Waku watuwanetup aimuꞌe hat ehay kape yn wẽtup wanetup hap yne aito hap ewy waku are. Aheharyꞌi yt ikuap i pote waku tohẽtup ahepe taꞌaipok toꞌyat kapiat hawyi. 
1CO.14.35	Yt naku i apo e woꞌomuꞌe hawe. Katupono waku Iuteuria eko ewy waku watunug itote. Miꞌi tã Iuteuria ywania -Yt naku i haryporia aiꞌapykok hat aiꞌakag wo iꞌatuꞌe. Miꞌi hawyi waku yne Iesui mohey haria teꞌeropyhuꞌat mesuwat seko upi.
1CO.14.36	Pyno yt eikaipyi tuut Tupana ehay miwan miat maꞌato Iuteu ywania kaipyi yne Tupana ehay miwan miat tuut e. Katupono saꞌawyꞌi eiperia tawa Kurintiu piaria yt kat i Tupana ehay eikai. Miꞌi turan putꞌok e Tupana ehay ehete uiwẽ kaipywiat. Miꞌi tupono yt eiwekaipyi i eweikuap Tupana ehay. Iꞌewyte yt ehepe yn i putꞌok e Tupana ehay uiwẽ kaipywiat. Katupono tukupteꞌen kahato iraniaꞌin ywania Tupana ehay kuap haria maꞌato yt eimienoi hap kaipyi i paĩ taꞌatukuap are. Yt naku i pyno eweiꞌe -Tupana ehay moherep haria kahato uruto. Yt naku i eweiꞌe uruto poꞌog Tupana ehay kuap haria iraniaꞌin kai yt naku i mio tã eweiꞌe. 
1CO.14.37	-Pyno uito ti Tupana ehay moherep haria koro koꞌi eweiꞌe saꞌag. Taꞌi Tupana tum naꞌyn uruepe tesaika hap tomisepap nug hamuat eweiꞌe. Poꞌog waku eweiꞌe eiwoꞌope -Aimuꞌe hat sese Pauru mimuꞌeria aito waku eweiꞌe. 
1CO.14.38	Maꞌato toineꞌen wẽtup ok eipyꞌasetpe -Taꞌi Pauru yt imoherep kuap i Tupana ehay e hat. Mio tã e hat pote yt eweiwesat teiꞌo. Mio tã toꞌe hawyi yt ewetum neiꞌo ehewaure kaꞌa howawi. 
1CO.14.39	Uiwyriaꞌin waku wahẽtup yne aipyꞌa pyi -Tupana uinug o ewẽ wo ehay moherep miitꞌin miat hamo watoꞌe. Iꞌewyte waku watoꞌe Tupana pusu puat ihay teran nakat pe -Waku mana waku uhyt watoꞌe. Yt etipyhyp teiꞌo miꞌiria. 
1CO.14.40	Miꞌi hawyi karãpe watiꞌatunug watuwaꞌatunug Tupana motypot hamo hawyi waku hãpyk puo watunug. Watimotypot waku pe kahato imotypot yat pe are uito Pauru.
1CO.15.1	Uiwyriaꞌin tawa Kurintiu piaria pyno mesup uito Pauru ahenoi teran poꞌog mekewat saꞌawyꞌi wuat uimienoi hãpyk takat sehay etiat. Saꞌawyꞌi uiꞌe hap eweimohey haty wo hap ahenoi iraꞌyn teran ehepe. Uiꞌe hap saꞌawyꞌi wuat ewy yt atikyꞌesat i eweiwaure katupono miꞌi watomohey motꞌi hawyi Iesui mohey haria sese watopyhuꞌat. 
1CO.15.2	Pyno mio tã are worohoꞌomuꞌe saꞌawyꞌi wuat sehay wakuat sese ahenoi. Miꞌi eweimohey motꞌi pote Tupana miehakyeraꞌat koꞌi eweikupteꞌen maꞌato watomohey ran neꞌi pote yt e.
1CO.15.3	Yt uiwekaipyi i saꞌawyꞌi worohoꞌomuꞌe maꞌato Tupana tum tesaika hap uhepe tehay wakuat moherep miitꞌin miat hamo pote sehay wakuat poꞌog torannia kai atimoherep ehepe Aipotypot Iesui ikuꞌuro ariaꞌyp posak ete aiꞌapiheg hap Tupana piat aiminug saꞌag koꞌi etiat. Aimoti hap koꞌi moma hamo ikuꞌuro itote aikawiatno aikotã Tupana toꞌe saꞌawyꞌi hap ewy aikotã miwan me toꞌe hap ewy ikuꞌuro raꞌyn. 
1CO.15.4	Miꞌi hawyi taꞌatusyp ipiit miꞌi hawyi itote myẽꞌym eꞌat tosyp hawe ikuꞌuro sese hawyi myẽꞌym eꞌat hawyi Tupana tomoieineꞌen i raꞌyn guꞌuro pyi Tosaꞌyru aikotã Tupana toꞌe saꞌawyꞌi hap ewy aikotã Isaia tiwan 53 piat toꞌe hap ewy. 
1CO.15.5	Tuwemoherep guꞌuro pyi hawyi tuwemoherep saꞌawyꞌi temiit Peteru kape. Miꞌi hawyi tuwemoherep temiitꞌin 12 ok takaria kape topotmuꞌeria sese kape. 
1CO.15.6	Miꞌi hawyi meiũran Iesui tuwemoherep i raꞌyn miitꞌin sem kape temiitꞌin 500 ok takaria kape saꞌawyꞌi hewyry iwywuat rakaria kape. Miꞌiria teꞌeraꞌakasa kahato taꞌatukuap ihay. Koitywy ti miꞌiria tukupteꞌen ne aimuꞌe haria wẽtup ok wẽtup ok maꞌato ikuꞌuro raꞌyn iraniaꞌin. 
1CO.15.7	Miꞌi hawyi ipotmuꞌe Tiaku taꞌakasa hawyi yne ipotmuꞌeria teꞌeraꞌakasa pakup i iraꞌyn 11 ok takaria. 
1CO.15.8	Meiũran aru tuwemoherep uhowowi. Uito Pauru araꞌakasa i raꞌyn Iesui uheha wo. Uito aikotã aimepyt yt tuwemoherep i te rakat ewy areineꞌen katupono araꞌakasa uito iraniaꞌin Iesui potpoꞌororia iꞌatuewatꞌypmo maꞌato ipotpoꞌoro sese uito are. Hirokat no areineꞌen Iesui toineꞌen aipyꞌasetpe turan mote. 
1CO.15.9	Maꞌato uhewaku hap yt putꞌok e hin i iraniaꞌin Iesui potmuꞌeria kai katupono saꞌawyꞌi Iesui mohey haria ti atiꞌatusatyꞌi satyꞌi kahato. Saꞌawyꞌi atiꞌatumoma kahato miꞌiria. Saꞌawyꞌi atiꞌatuꞌuka miꞌiria maꞌato miꞌi pykai Tupana uikyꞌe. Yt uhewaku hap upi hin i uiꞌairo topotpoꞌoro wo. Saꞌawyꞌi hewanikap nuat areineꞌen pykai uiꞌairo topotpoꞌoro wo are. 
1CO.15.10	Hegyiꞌat kahato Tupana uhepe atikuap koitywy. Atikuap iwese hap hawyi yt atipun hin i uikyꞌe hap. Arepotpap poꞌog ipotpoꞌororia iraniaꞌin kai aikotã uikyꞌe hap oktan arepotpap uikyꞌe hap moherep hamo. 
1CO.15.11	Miꞌi hawyi uruimoherep ehepe Tupana ehay Iesui etiat sio uito sio 12 ok takaria Tupana ehay yn Iesui etiat. Taꞌi wẽtup sehay yn uruwẽ pyi tuwẽtem katupono uruto wẽtup sehay moherep haria yn uruimoherep wote. Miꞌi tupono Iesui mohey haria sok eipe mesup urupoꞌoro hat mohey haria eipe pote.
1CO.15.12	Urumimoherep saꞌawyꞌi wuat ehepiat wẽtup sehay yn aikotã Aipotypot Iesui tuwẽtem guꞌuro pywiat hap yn. Miꞌi hawyi eweimohey Miꞌi raꞌyn. Maꞌato mesup toineꞌen eipyꞌasetpe -Aikuꞌuro rakirẽ yt kat i aito. Yt karãpe i watoineꞌen i e haria. 
1CO.15.13	Maꞌato yt kat i miitꞌin ieineꞌen hap tokuꞌuro hawyi miꞌi pote yt toineꞌen i tokuꞌuro hawyi Aikaꞌiwat Iesui katupono Aikaꞌiwat aipuꞌi kawiat sese toineꞌen MIIT SESE kawiat toineꞌen Iesui piit. Ikuꞌuro hawyi toineꞌen i raꞌyn guꞌuro pyi. 
1CO.15.14	Aikaꞌiwat yt tuwẽtem i guꞌuro pyi pote yt kat hamo i watimuꞌe miitꞌin Iesui ete hawyi yt kat hamo i etimohey Iesui sio ikuꞌuro te guꞌuro pe te toineꞌen mote. 
1CO.15.15	Haꞌawyte uruiꞌatumuꞌe eipe iꞌewyte mesup te Aikaꞌiwat Iesui tuwẽtem guꞌuro pyi urutoꞌe. Maꞌato mio tã yt watoꞌe i pote heso rakaria watoineꞌen -Heso rakat e Tupana Iro pote ahepe. 
1CO.15.16	Tupana yt aihep i guꞌuro pyi aikuꞌuro hawyi pote yt toihep i saꞌawyꞌi Aikaꞌiwat Iesui guꞌuro pyi wy. Aikaꞌiwat yt ihãite i te pote heso hap watomohey hawyi yt kan hamo i wahekatup aheineꞌen hap wuatꞌi eꞌat piat are. Maꞌato tuwẽtem guꞌuro hawyi hap watikuap taꞌyn iꞌewyte aheineꞌen aikuꞌuro hawyi hap watikuap. 
1CO.15.17	Uiwyriaꞌin taꞌi Tupana yt timoieineꞌen i Aikaꞌiwat guꞌuro pyi pote te neke ikuꞌuro te mio topyhuꞌat. Miꞌi hawyi Iesui toineꞌen pakup i hap mohey hamo yt kat i. Yt kat hamo i imohey hap. Aimoꞌakagꞌaia hap yn topyhuꞌat. Miꞌi hawyi watopyhuꞌat hoꞌowasat rakaria ewywuat. Miꞌi hawyi yne aiminug saꞌag topyhuꞌat ahete te iꞌewyte aiꞌapiheg hap aru topyhuꞌat ahete Iesui ikuꞌuro te pote. 
1CO.15.18	Iꞌewyte yne aiwyriaꞌin ikuꞌuro rakaria wo tukupteꞌen ne nimuaria Iesui mohey haria. Yt kat i aheineꞌen i hap aikuꞌuro hawyi pote yne aitoria hoꞌowasat rakaria watukupteꞌen wuatꞌi eꞌat pe iꞌewyte aiwyriaꞌin ikuꞌuro rakaria iꞌatuwoꞌosyp hawe te tukupteꞌen ne. Miꞌiria yt karãpe i tuwẽtem woꞌosyp hap popyi yt kat i aheineꞌen i hap wote. 
1CO.15.19	Uiwyriaꞌin yt watoineꞌen i aikuꞌuro hawyi miꞌi pote mesuwarote yn watukupteꞌen. Aikuꞌuro hawyi yt kat i topyhuꞌat aiwywo Iesui. Ikuꞌuro te pote heso rakaria watoineꞌen katupono watoꞌe miitꞌin me -Iesui toineꞌen ne watoꞌe.
1CO.15.20	Pywo ti rat Aikaꞌiwat yt nem rakatno no hin i toineꞌen. Mio yt ikuꞌuro i koran katupono Tupana timoieineꞌen pakup i raꞌyn Aikaꞌiwat. Toihep Tosaꞌyru guꞌuro pyi aimuꞌe hamo -Aikotã atihep Uhaꞌyru miꞌi hap ewy worohoꞌohep eipe guꞌuro pyi e hamo toihep Tosaꞌyru. 
1CO.15.21	Saꞌawyꞌi sese wuatꞌi miitꞌin ahaꞌaseꞌi Atãu kaipyi taꞌatuꞌaparap Tupana pe miꞌi pote ikuꞌuro rakaria tukupteꞌen. Miꞌi hawyi yne aito Atãu ewy aikuꞌuro hap toineꞌen ahaꞌaseꞌi ewywuat topyhuꞌat iꞌaparap haria aito pote. Miꞌi pote ikuꞌuro rakaria yne aito. Miꞌi hawyi wẽtup MIIT tuwemoherep. Miꞌi MIIT Iesui. Miꞌi yt iꞌaparap hin i Tupana pe. Miꞌi Tupana tihep guꞌuro pyi. Miꞌi hawyi koitywy imepytꞌin koꞌi wo aito iꞌewyte watuwẽtem guꞌuro pyi imohey haria aito pote. 
1CO.15.22	Yne miitꞌin teꞌeropyhuꞌat taꞌatueꞌaseꞌi Atãu ewywuat toꞌoꞌewyꞌewy yt naku i nug haria sok. Miꞌi pote ti yne aito ikuꞌuro rakaria. Miꞌiria Atãu saipepiaria toꞌoꞌewyꞌewy. Karãpe watomohey Aikaꞌiwat Iesui hawyi Miꞌi MIIT ewywuat watopyhuꞌat. Miꞌi hawyi wẽtup miit ewy aito aikotã Tupana tihep Aikaꞌiwat Iesui guꞌuro pyi hap ewy iꞌewyte aihep aru aimoieineꞌen aru Tupana. 
1CO.15.23	Nimo te ti Aikaꞌiwat Iesui tuwẽtem guꞌuro pyi wuatꞌi miitꞌin eꞌyian mete. Meiũran aito imohey haria hewatꞌypmo watuwẽtem iwywo e. Karãpe Iesui tuut turan watoineꞌen hewatꞌypmo. 
1CO.15.24	Miꞌi hawyi ikahuro hap putꞌok e raꞌyn mekewat eꞌat pe Aikaꞌiwat tum aru torannia temiitꞌin Toꞌywot Tupana pe. Mekewat eꞌat pe topyhuꞌat wuatꞌi Porekuat no Iesui morekuaria porekuat no topyhuꞌat. Miitꞌin akag Akag wo topyhuꞌat. Imohey haria akag Akag wo topyhuꞌat. Miꞌi hawyi Iesui tum yne torannia Toꞌywot pe miꞌiria. 
1CO.15.25	Koitywy Aikaꞌiwat Iesui topyhuꞌat Wuatꞌi Porekuat no raꞌyn maꞌato miꞌi pykai iꞌatu kahato miitꞌin -Yt atikyꞌesat i Iesui Uiporekuat no e haria. Miꞌiria ti iꞌatupyꞌahak Iesui ete. Nimo morekuaria tiꞌatuꞌakit taꞌatupy wo taꞌatuewanikaptia akag okpe tote wuatꞌi ehamo. Miꞌi hawyi iꞌatumimohit wo teꞌeropyhuꞌat. Miꞌi hap ewy ti aru Aipotypot Iesui tiꞌatuꞌakit neꞌi -Yt uruikyꞌesat i En uruporekuat no e haria aru mekewat eꞌat pe. 
1CO.15.26	Toiꞌatumoma yne tewanikaptia hawyi hemiitꞌin yn topyhuꞌat. Miꞌi hawyi toimoma iꞌewyte aikuꞌuro hap. Guꞌuro toimoweityk yne raꞌyn hawyi yt kat i raꞌyn are.
1CO.15.27	Nimo Tupana toꞌe -Areineꞌen aru yne Porekuat no e. Areineꞌen aru torannia saꞌag akit hatno e saꞌawyꞌi Tupana miwan me mekewat morekuat Tawi wepy hawe miwan 8.6 piat pe. Yt tuwete i ihay morekuat Tawi maꞌato Tupana Saꞌyru ewanikaptia ete ihay. Miꞌi hap ewy Tupana tunug mesup katupono tutunug naꞌyn Tosaꞌyru Wuatꞌi Porekuat no. 
1CO.15.28	Meiũran aru wuatꞌi wanikaptia okpe tote topyhuꞌat. Miꞌi hawyi wuatꞌi Porekuat no topyhuꞌat hawyi yne toineꞌen yi kai. Miꞌi hawyi tuwepỹꞌãtutuk Toꞌywot kape -Uiꞌywot e aru En yn waku uruꞌakag wo e. Koitywy atum torannia uhemiit epe e Iesui Tupana pe. Miꞌi hawyi Tupana topyhuꞌat wuatꞌi akag wo i raꞌyn.
1CO.15.29	Uiwyriaꞌin tawa Kurintiu piaria kat pote eweiꞌe -Yt kat i aikuꞌuro hawyi aheineꞌen pakup i hap eweiꞌe. Yt eiweꞌeg hin i mio tã eiꞌe pote katupono toineꞌen wẽtup eheko itote -Karãpe wẽtup ok miꞌasyp miit toineꞌen maꞌato yt taꞌatusetꞌok i te waku wahetꞌok wẽtup ok ikuꞌuro rakat kawiatno eweiꞌe saꞌag maꞌato -Yt kat i aheineꞌen i hap eweiꞌe pote kat hamo ten etiꞌatusetꞌok miitꞌin ikuꞌuro rakaria eheko ewy areꞌe. 
1CO.15.30	Yt kat i aheineꞌen hap aikuꞌuro hawyi pote kat hamo ten wohoꞌopot aat kaꞌap miitꞌin muꞌe Iesui etiat hamo apo are. 
1CO.15.31	Yt karãpe i aikuꞌuro hawyi watoineꞌen mote yt kat hamo i uito atiꞌatumuꞌe aat kaꞌap wanikaptia uiꞌauka teran haria. Uiwyriaꞌin pywo ti worohoꞌokyꞌe eipe uimowepiit haria eipe. Mesuwe uimohan haria tukupteꞌen. Yt taꞌatukyꞌesat i uhehay Iesui etiat hap wote uiꞌauka teran. Maꞌato miꞌi hap ahenoi teran ehepe katupono aito wẽtup miit ewy Iesui mohey haria aito pote worohoꞌokyꞌe haype. 
1CO.15.32	Meiũpiaria tawa Ewesu piaria haiwot rakaria teꞌeropyhuꞌat uhete. Taꞌi aikotã awyato koꞌi ewy haiwot rakaria uimienoi hap ete. Maꞌato miꞌi pykai atiꞌatumuꞌe te -Aikuꞌuro hawyi watoineꞌen i e hap ete. Maꞌato atiꞌatumuꞌe te miꞌi hap ete waĩꞌiꞌatuꞌe pykai. Uiꞌauka pote uiꞌauka are maꞌato worohoꞌomuꞌe te pywo uiꞌe hap pote. Maꞌato yt kat i aheineꞌen pakup i hap toineꞌen mote kan hamo ten uhoꞌopot mesup meiũpe tawa Ewesu pe areꞌe. Yt uiweꞌeg hin i eiꞌe hap pywo pote.
1CO.15.32	Tawa Kurintiu piaria worohoꞌomuꞌe kahato pykai yt uimohey hin i. -Yt kan hamo i worohoꞌomuꞌe kuap katupono yt eiweꞌeg hin i eiperia. -Yt watoineꞌen i aikuꞌuro hawei eweiꞌe yt pywo pe i eiwoꞌope itote. Kat pote tig mio tã eweiꞌe saꞌag are. Yt pywo pe i watoineꞌen aikuꞌuro hawyi yt kat i aheineꞌen hap toineꞌen aru pote poꞌog waku ienuk hap yn watunug aat kaꞌap mahy ete aat kaꞌap hawyi waku aisyp hawyi toran naꞌyn aheineꞌen hap. 
1CO.15.33	-Aipap wuatꞌi eꞌat aikuꞌuro hawyi iꞌatuꞌe iraniaꞌin eimuꞌe haria. Yt naku i iꞌatuꞌe ehepe eimuꞌe haria eimaꞌat sehay wo katupono taꞌatukyꞌesat yt naku i nug haria eiperia eiãꞌãg teran haype miꞌiria. Taꞌatukyꞌesat eipe iꞌatuꞌewywuaria hap. Eiweꞌeg wo o miꞌiria pupi. Iꞌatuehay upi eweipyhuꞌat hawyi iꞌatumimaꞌat koꞌi eweikupteꞌen aru. 
1CO.15.34	Aikotã watoineꞌen pya hesoꞌok takaria pupi hap ewy waku watoineꞌen miꞌiria pupi. Eweiꞌaipok to eiwemoweꞌeg hamo. Ewetoiat ro saꞌag nug hap koꞌi katupono iꞌatu kahato aria kapiat wat hanuaria tawa Kurintiu piaria katupono yt karãpe i eweiꞌatumuꞌe miꞌiria Aipotypot Iesui ete. Waku eiwemoti aria kapiat ehehay pyi tuwat hap pupi.
1CO.15.35	Maꞌato eweiꞌe -Aikotã aru ikuꞌuro rakaria tuwẽtem guꞌuro pyi. Aikotã aru iꞌatupiit pakup eweiꞌe. 
1CO.15.36	Mio tã eweiꞌe pote yt ikuap sese i hat ewy eweikupteꞌen. Yt eweikuap i te karãpe watikoi awati aiko pe meiũran aru aimikoi iãꞌỹi tuweityk katupono hẽtyt raꞌyn yi pyi pote. 
1CO.15.37	Kat iãꞌỹi watikoi sio awati sio wẽtup miꞌi ti yt ipiit i te maꞌato hẽtyt hawyi ipiit itag naꞌyn. Miꞌi ti ipiit sese. 
1CO.15.38	Miꞌi hap ewy raꞌyn Tupana tum naꞌyn yne iãꞌỹi pe tesaika hap hẽtyt hamo itag hamo. Yne watiwaure meremo aikopiat iãꞌỹi tuweupi weupi. 
1CO.15.39	Miꞌi hap ewy aipiit yt miat piit ewy hin i yt weita piit ewy hin i yt pira piit ewy hin i. Miꞌiria ipuꞌi kawiat maꞌato yt aipiit ewy hin i. 
1CO.15.40	Miꞌi hap ewy ti atipy piaria tukupteꞌen. Taꞌi miꞌiria yt mesuwarotiaria koꞌi yt ewy hin i raꞌyn. Taꞌi atipy piaria wyti ikahu kahato iꞌewyte mesuwarotiaria ikahu wy maꞌato ti yt toꞌoꞌewyꞌewy hin i. 
1CO.15.41	Aat iꞌewyte ikahu. Waty miꞌi iꞌewyte ikahu maꞌato ikahu hap yt aat kahu hap ewy hin i. Waikiru koꞌi iꞌewyte ikahu wen maꞌato yt aat waty ewy i ikahu hap ewy hin i. Maꞌato yne miꞌiria ikahu kahato Tupana minug koꞌi pote. 
1CO.15.42	Miꞌi hap ewy ti guꞌuro pywiat aheineꞌen pakup i hap. Aipiit wyti aikotã hãꞌỹi ewy. Taꞌatusyp miꞌi hawyi ti tuweityk taꞌyn aimikoi awati iãꞌỹi ewy maꞌato hẽtyt hap tuwẽtem hawyi yt saꞌawyꞌi wuat hãꞌỹi ewy i. Miꞌi hap ewy aipiit wẽtup taꞌatusyp hawyi aipiit aimikoi ikahu kahato tuwẽtem guꞌuro pyi. Tupana tum ne wuatꞌi eꞌat piat ieineꞌen hap aipiit pakup we e. 
1CO.15.43	Taꞌi aipiit aisyp turan yt ikahu hin i. Yt kat i ahesaika hap aikuꞌuro hawyi. Maꞌato karãpe aheineꞌen hap ipakup i hawyi aipiit ikahu sese raꞌyn topyhuꞌat hesaika sese toineꞌen. 
1CO.15.44	Aisyp hap eꞌat pe turan aipiit ipuꞌi yn toineꞌen maꞌato Tupana aimoieineꞌen i hap eꞌat pe hawyi aipiit pakup toineꞌen Ipaꞌãu minug. Miꞌi ewywuat topyhuꞌat toineꞌen aipiit ipuꞌi ikag kawiat maꞌato toineꞌen iꞌewyte mekewat piit atipy piaria ewywuat yt aiwat ewy i Tupana Paꞌãu minug. 
1CO.15.45	Katupono saꞌawyꞌi Tupana tunug Atãu miit ihãite kahato rakat e ti miwan me. Maꞌato iꞌewyte toꞌe miwan me -Putꞌok e aru Atãu Saipepiat e Iesui piat. Miꞌi Miit poꞌog naꞌyn katupono aikotã Tupana toineꞌen hap ewy aimoieineꞌen hap toineꞌen. 
1CO.15.46	Saꞌawyꞌi aipiit ipuꞌi kawiat ikag kawiat toineꞌen maꞌato watuwẽtem guꞌuro pyi hawyi aipiit Tupana Paꞌãu minug Iesui piit ewywuat toineꞌen. 
1CO.15.47	Saꞌawyꞌi wuat Tupana tunug Atãu yi kawiat. Mekewat Atãu Saipepiat Iesui toineꞌen. 
1CO.15.48	Miꞌi hap ewy ti aito mesuwarote watoineꞌen ahaꞌaseꞌi Atãu ewywuat pote ti aito mesuwarotiat kape yn aiwanetup hap maꞌato mekewat wẽtup ok Miit Iesui Miit sese atipy Kaipywiat mepytꞌin no watoineꞌen mote atipy kapiat wanetup haria wo raꞌyn aito. 
1CO.15.49	Pyno ti Atãu iãꞌãkap koꞌi aito mesup watoineꞌen maꞌato meiũran ti aru Atipy Kaipywiat Aikaꞌiwat Iesui iãꞌãkap koꞌi watopyhuꞌat e. 
1CO.15.50	Pyno eiweꞌeg wo o uhekatuwyria katupono aipiit mesuwarotiat yt teke kuap i atipy pe katupono aipiit ipuꞌi kawiat huu kawiat ikuꞌuro iꞌokpuk takat toineꞌen. Aikope Morekuat no Tupana toineꞌen hap tote yt uwe i ikuꞌuro rakaria wo toineꞌen itote.
1CO.15.51	Pyno atomoherep teran mio wuat uimiwan etiat Tupana ehay ehepe. 
1CO.15.52	Iesui uut turan ni tukupteꞌen ihãite rakaria maꞌato mekewat eꞌat pe ti aru aipiit pakup we Iesui piit ewywuat topyhuꞌat meremo. Mekewat hap eꞌat pe merep hap ewy tuut Iesui aikotã aheha mehit hap ewy meremo hap ewy e. Miꞌi hawyi Tupana hu huꞌe -Ariot raꞌyn e hamo. Miꞌi hawyi hu huꞌe hap ihay pirik pya wo hawyi ti aru meimuẽwat map haria teꞌeruwenoꞌẽ raꞌyn guꞌuro pyi e. Ipaku we watoineꞌen mekewat eꞌat pe. Aikotã Satere uut topopy kuap hap ewy mekewat eꞌat pe ikahu kahato watuwẽtem aiwoꞌosyp hawyi. 
1CO.15.53	Maꞌato ti aru aipiit pakup hap yt ikuꞌuro rakat nuat i raꞌyn watuwenoꞌẽ. Miꞌi hawyi aito yt ikuꞌuro rakat i te rakaria iꞌewyte aipiit topyhuꞌat meremo ipakup sese. 
1CO.15.54	Mekewat eꞌat pe aipiit meremo ipakup we toineꞌen. Mesup aipiit ikuꞌuro rakat toineꞌen maꞌato mekewat eꞌat pe ieineꞌen hat watoineꞌen aikotã Tupana toꞌe hap ewy topyhuꞌat aru -Atimoma aru guꞌuro hawyi yt karãpe i eikuꞌuro hap toineꞌen e hap ewy. 
1CO.15.55	Watokenꞌẽ kahato aikuꞌuro hap pupi mesup aikotã moĩ ahekatuꞌu hap pupiat ewy watokenꞌẽ. Maꞌato mekewat eꞌat pe Tupana aihep guꞌuro pyi hawyi yt kat i aikenꞌẽ hap toimoma raꞌyn pote e. 
1CO.15.56	Ikuꞌuro rakaria aito katupono yt naku i nug haria aito watopyhuꞌat pote. Karãpe Tupana ainapin hap koꞌi yt watunug i miꞌi hawyi watikuap yt naku i nug haria aito Tupana wanetup hawe watopyhuꞌat hap watikuap. 
1CO.15.57	-Tupana urutuwehum ewowi urupyꞌa pyi. Waku kahato En katupono etum naꞌyn Esaꞌyru uruepe urupotypot no waku kahato En. Mesup Esaꞌyru urumoesaika wakuat nug hamo. Urutuwehum ewowi watoꞌe Tupana pe. 
1CO.15.58	Urumikyꞌeria uhekatuwyria yt eweitoiat teiꞌo ehepiat Iesui mohey hap. Waku eweikupteꞌen motꞌi o iwywo e yne eꞌat pe. Poꞌog Tupana mikyꞌesat ewy ewetunug no katupono watikuap taꞌyn ahaꞌup iwato tutum aru aipotpap iwato hap oktan. Watikuap taꞌyn aiminug Tupana mikyꞌesat ewywuat hap wuatꞌi eꞌat piat topyhuꞌat.
1CO.16.1	Pyno koitywy ahenoi teran aikotã waku watipowyro Iesui emiitꞌin koꞌi mekewat aimiium teꞌen neꞌi rakat wywo aikotã saꞌawyꞌi ahenoi tawa Karasia piaria pe. Aikotã aikotã waku watimoꞌẽ ahekat hap ete eweikuap hawyi waku ewetunug. 
1CO.16.2	Pyno o yne torannia mytuꞌu eꞌat pe waku eiwanetup o gaꞌatpo 6 eꞌat eipotpap gosap hap kape aikotã aikotã Tupana eikyꞌe hap tutum hap kape aikotã eipowyro hap kape. Miꞌi hawyi kat koꞌi kat koꞌi Tupana tum ehepe mekewat 6 eꞌat piat hawyi waku miꞌi o eweipatꞌok ehekat hawyi ewetum neꞌen neꞌi Tupana pe aikotã Tupana tum neꞌen neꞌi tegyiꞌat hap ewy. Aikotã aipoitynug kahato hap kaipywiat hap ewy waku watum. Miꞌi hawyi etioto o emiium Tupana motypot yat kape hawyi etoiat emiium itote imotypot hamuat. Torannia eimiium eꞌyparakai tote hawyi waku watipoꞌoro miꞌi Iesui mohey haria satek takaria tawa Ierusarẽi piaria powyro hamo Iuteuria powyro hamo. 
1CO.16.3	Pyno putꞌok are i raꞌyn itote hawyi eweiꞌairo eipyꞌasetpyi uwe mekewat eimiium ereto hanuat haria. Miꞌi hawyi ti aru atunug iwan eimiereto wuat eipe Iesui mohey haria sese kuap hamuat. Miꞌi hawyi eweipoꞌoro eimiium neꞌen neꞌi mekewat Ierusarẽi kapiatno haria upi mesuwat uimiwan nywo. 
1CO.16.4	Uipoꞌoro teran eipe pote areto waku wy iraniaꞌin tuwat uhupi eweikyꞌesat pote waku wy yt pote yt. 
1CO.16.5	Pyno uhewyry teran yi Masetunia puo hawyi putꞌok are ehetawa Kurintiu pe te. 
1CO.16.6	Pyno iꞌaman mot eꞌat pe putꞌok are pote areineꞌen motꞌi iꞌaman mot pe itote tawa Kurintiu pe eiwywo. Miꞌi hawyi waku uipowyro muap saꞌup ete mekewat uito hap saꞌup ete. 
1CO.16.7	Taꞌi areineꞌen motꞌi teran ni eiwywo itote.
1CO.16.8	Areineꞌen mesuwe tawa Ewesu pe. Karamuo putꞌok e mekewat eꞌat Esituꞌin po pywiat watetup hap eꞌat pe atimotypot teran Tupana mesuwe haype. Waku hawyi areto ehewowi. 
1CO.16.9	Iꞌatu kahato uipyhyp teran haria mesuwe maꞌato yt uipyhyp kuap i katupono Tupana uipowyro kahato. Miꞌi pote arepotpap kahato ipotpap nug hamuat ete. Waku kahato miꞌi hap uhete.
1CO.16.10	Maꞌato tuut uimepyt Timoteu eiꞌyat kape hawyi -Ereke ro eweiꞌe tope ikyꞌe hap wywo aikotã uikyꞌe hap ewy te katupono uiꞌewy kahato ipotpap Tupana potpap nug hap ete. 
1CO.16.11	Yt eweimohit teiꞌo eimuꞌe hat Timoteu are. Eweimotypot o miꞌi are. Miꞌi hawyi karãpe toto teran i raꞌyn uhowowi miꞌi hap eꞌat pe o ewetum muap saꞌup tope hap atikyꞌesat. Iꞌewyte karãpe toto teran wẽtup tawa kape tuereto iꞌatumuꞌe hamo turan o ewetum muap saꞌup tope hap atikyꞌesat. Ahekatup Timoteu mesuwe iraniaꞌin wywo.
1CO.16.12	Atikyꞌesat kahato aimuꞌe hat uhyt Apauru atipoꞌoro eimuꞌe hamo -Waku ti ereto tawa Kurintiu piaria powyro hamo iraniaꞌin powyro hamo areꞌe wen tope maꞌato -Yt areto i te Katupono yt uipohepap i te mesup e uhepe maꞌato meiũran waku yne hawyi areto tawa Kurintiu piaria powyro hamo e uhepe. Uipotpap putꞌok e hap eꞌat pe waku pe yne mesuwe hawyi areto aru iꞌatuewowi e Apauru uhepe.
1CO.16.13	Iesui ekuekatu kape o mehit eweiꞌe poꞌog poꞌog wuatꞌi eꞌat pe. Yt naku i waure wo watoineꞌen aimimohey Iesui kai miitꞌin mimoweukaꞌi watopyhuꞌat hawyi. Maꞌato yt naku i aikohyeput Tupana wanikap pupiat. Waku suraraꞌin hesaika kahato rakaria ewywuat watoineꞌen Tupana potpap nug hap ete. 
1CO.16.14	Pyno waku yne aiminug koꞌi watunug miitꞌin kyꞌe hap wywo.
1CO.16.15	Pyno uiwyriaꞌin waku eweiwat aimuꞌe hat Etewana ehay upi katupono miꞌi ti eiꞌapykok kahato hat mesuwat Iesui mohey hap ete. Miꞌi pote eweiwat ro mehin Etewana ehay upi eweipowyro o miꞌi. Miꞌi ti eiꞌywania kawiat mekewat Kereku ywania sese kawiat aimuꞌe hat Etewana. 
1CO.16.16	Miꞌi ti nimo pyi kahato Iesui mohey hat topyhuꞌat. Miꞌi turan ti miꞌi yn toineꞌen Iesui mohey hatno. Miꞌi tupono waku watunug mehin Etewana yianme eiꞌapykok hat eꞌakag wo itote katupono miꞌi ewywuaria Iesui emiit no woꞌopotkyꞌe kahato hat miꞌi. Iꞌewyte yne toꞌyat piaria wywo te waku paĩ. Miꞌiria ewywuat waku aiꞌapykok hanuaria. 
1CO.16.17	Gaꞌatpuat rẽ putꞌok iꞌatuꞌe meiũpe emipoꞌororia aiwy Etewana aiwy Wutunatu iꞌewyte aiwy Akaiku wywo. Miꞌi pote arehum kahato iꞌatuwywo katupono uipowyro kahato haria ti miꞌiria Iesui potpap etiat haria miꞌiria eipe yt uwe i uipowyro haria pykai. Miꞌiria aikotã eipe uipowyro hap ewy te meiũpe ehaipe kai uipowyro. 
1CO.16.18	Taꞌi miꞌiria ti mohag ewy kahato uimowepiit kahato haria. Maꞌato iꞌewyte yt uipohag yn i maꞌato yne aipohag no tukupteꞌen miꞌiria. Taꞌi aiwehum hap eiam kahato Etewana ywaniaria are. Waku watimotypot miꞌiria iꞌewyte torannia yne miꞌiria ewywuaria waku watimotypot. Iꞌewyte waku miꞌi tã haria ewywuaria eweikat eiꞌapykok hamo.
1CO.16.19	Pyno meiũpe Iesui mohey haria yi Asia piaria teꞌeruwehay poꞌoro kahato eikyꞌe hap wywo. Iꞌewyte mehin Akira iꞌewyte mana Pirisa e hap ipoꞌoro teꞌeruwekuekatu sese ehewowi. 
1CO.16.20	Taꞌi aipoitynug ni Aikaꞌiwat Iesui iꞌatuꞌe katupono koitywy Tupana motypot hap toineꞌen naꞌyn iꞌatuꞌyat pe. Pyno ti uruweꞌatunug hap toineꞌen naꞌyn iꞌatuꞌyat pe. Pyno ti ehekatuwyria meiũpiaria ehewowi teꞌeruwehay poꞌoro torannia Iesui mohey haria. 
1CO.16.21	Miꞌi hawyi uito Pauru iꞌewyte atipoꞌoro uimiwan eikyꞌe uhepiat hap etiat maꞌato uipo wuat atipehik mesup uhet. Pauru uhet are hap atiwan. Kuekatu atipoꞌoro ehewowi are atiwan naꞌyn uiꞌe hap. 
1CO.16.22	Tuut irane tuut irane Aipotypot Iesui waku watoꞌe. Eiweꞌeg wo o katupono yt torannia i ikyꞌe haria. 
1CO.16.23	Pyno ahẽtup Aikaꞌiwat Iesui kape uiwyriaꞌin tawa Kurintiu piaria -Etiꞌatukyꞌe teꞌen neꞌi o egyiꞌat hap kaipyi aat kaꞌap. Etiꞌatupowyro miꞌiria Iesui areꞌe. 
1CO.16.24	Pyno ti pywo ti worohoꞌokyꞌe kahato eipe torannia eiperia kat pote eipe Iesui emiitꞌin sese raꞌyn eweipyhuꞌat pote worohoꞌokyꞌe. Toran naꞌyn mesuwe uimiwan ehowawiat.
1CO.16.24	Toran uimiwan mesuwe. Uito ti Iesui mipoꞌoro tepiat sehay moherep hamo.
2CO.1.1	Uito ti Pauru are. Uiwyriaꞌin Iesui mohey haria tawa Kurintiu piaria yi Akaia piaria. Eiperia ti Tupana mimowaku koꞌi raꞌyn tewaku hap wuat koꞌi. Uito ti Iesui potpoꞌoro Pauru e hap het rakat are. Saꞌawyꞌi Tupana toꞌe uhepe -Woroꞌairo en Uhaꞌyru moherep miitꞌin muat hamuat e. Koitywy atipoꞌoro ehewowi uimiwan aikope aikope eiwaꞌatunug Tupana motypot hamo are. Iꞌewyte toineꞌen meiũpe aheywyt aikywyt sese Timoteu are. Miꞌi ti uipowyro mesuwat uhehay wan hap ete. 
2CO.1.2	Mio tã are Tupana pe -Etiꞌatupoityro kahato o emohey haria Esaꞌyru mohey haria tawa Kurintiu piaria are. Ereineꞌen o egyiꞌat kahato rakat iꞌatuepiat hat wo. Etunug o miꞌiria woꞌowese haria wo. Tupana are En ni uruꞌywot sese are. Emipoꞌoro uruporekuat nuat ti Iesui Esaꞌyru set upi wyti ahẽtup. 
2CO.1.3	Urutuwehum ewowi Tupana. Waku kahato En Tupana katupono etipoꞌoro raꞌyn Iesui uruewawi. Koitywy emepytꞌin sese uruto are. Waku kahato En uruꞌywot. Uruhoꞌopot turan urukawiatno kahato hat En. Uruehakyꞌeꞌi kahato wuatꞌi eꞌat pe are. 
2CO.1.4	Uruetupana are karãpe urusatek turan uruꞌywot kahato ereineꞌen haty hap etimonik kahato hamo. Uruhoꞌopot turan iꞌewyte urunapin urukyꞌe hap wywo. Waku kahato Tupana katupono karãpe uruwyriaꞌin hatek hap putꞌok e miꞌi turan uruiꞌatunapin kuap iꞌatukyꞌe hap wywo. Aikotã urunapin hoꞌopot turan miꞌi hap ewy urutunug aikotã urumowepiit ehay wo hap ewy urutoꞌe ewowi Tupana are. 
2CO.1.5	Aipotypot Iesui tikuap kahato hoꞌopot hap koꞌi poꞌog torannia kai toikuap are. Uruto urutukupteꞌen iwywo wẽtup miit ewy yn uruhoꞌopot kahato wy. Miꞌi turan urukawiatno kahato hat pote toikuap kahato hoꞌopot hap pote. Yt wẽtup i yt toikuap i. Torannia toikuap kat pote tohãꞌãg yne raꞌyn. Miꞌi pote tohatyꞌu kuap yne aikyꞌe haype. 
2CO.1.6	Koitywy mesuwarotiaria urusatyꞌi satyꞌi kahato raꞌyn mesuwe katupono uruhenoi raꞌyn Iesui etiat waĩꞌiꞌatuꞌe pykai. Miꞌi pote koitywy Tupana miehakyeraꞌat koꞌi wo eweikupteꞌen. Uruꞌapiheg kahato pote eipowyro haria wo urutukupteꞌen mote are. Maꞌato urusatyꞌi satyꞌi hap kaipyi eipowyro haria urutukupteꞌen. 
2CO.1.7	Maꞌato urusatyꞌi satyꞌi turan Tupana urukawiatno urusatyꞌi satyꞌi hap oktan. Miꞌi pote poꞌog hesaika rakaria wo urutopyhuꞌat eipowyro hamuat ehepiat hoꞌopot hap ete. Miꞌi hawyi karãpe ehatyꞌi hatyꞌi Iesui mohey haria eipe pote miꞌi hawyi uruepiat hoꞌopot hap kape eiwatetup yn naꞌyn. Miꞌi hawyi -Waku wahoꞌopot aimuꞌe haria ewy eweiꞌe eiwewowi. Miꞌi hawyi wẽtup miit piit ewy yn hoꞌopot haria wo watoineꞌen are. Miꞌi pote watikuap yne hoꞌopot hap koꞌi are. Miꞌi hawyi wahupit kuap yne are. Miꞌi hawyi yt uwe i aito imohey hap atoiat haria ahatyꞌi hatyꞌi kahato pykai. 
2CO.1.8	Uiwyriaꞌin tawa Kurintiu piaria wẽtup yn wyti aimimohey. Miꞌi pote atimoherep teran ehepe aikotã saꞌawyꞌi wahoꞌopot eheꞌyi Asia totiat hap. Atikyꞌesat eweikuap miꞌi hap ete. Katupono karãpe ewehoꞌopot turan mono erakue eweiꞌe yn naꞌyn. Taꞌi uruhoꞌopot kahato itote aikotã ahakpuat ipotyi rakat wahupit hap ewy yt wahupit kuap i. Miꞌi hap ewy yt uruhupit kuap i poꞌog eheꞌyi Asia tote uruhoꞌopot hap. -Taꞌi aikuꞌuro raꞌyn keĩ mesup paĩ urutoꞌe yn urutoꞌope itote. 
2CO.1.9	Yi Asia piaria uruꞌauka irane mesup sio mukiꞌite urutoꞌe yn uruwanetup hawe itote. -Pyno yt watuwehakyeraꞌat kuap i aikuꞌuro hap po pyi urutoꞌe yn itote urutoꞌope. Taꞌi Tupana yn keĩ aihep kuap aiꞌauka teran haria po pyi urutoꞌe itote uruwoꞌope. Tupana yn aihep kuap aiꞌauka hanuaria po pyi urutoꞌe saꞌawyꞌi eheꞌyi Asia tote urutuwat Iesui ehay moherep hamuat turan. 
2CO.1.10	Maꞌato yt uruꞌauka kuap i ehetama piaria katupono Tupana uruehakyeraꞌat uruewanikaptia po pyi itote urumohakyꞌeꞌi moehakyꞌeꞌi turan. Iꞌewyte urutuwehakyeraꞌat uruꞌauka irane turan yne eꞌat pe. 
2CO.1.11	Uiwyriaꞌin tawa Kurintiu piaria ewehẽtup o Tupana kape urupowyro Iesui ehay moherep hamo. Miꞌi tã ewetunug mote Tupana urupowyro emiẽtup oktan. Miꞌi hawyi waku pe urutukupteꞌen urupoityro emiẽtup oktan hawyi aru eweikuap taꞌyn Tupana piat urupoityro hap. Miꞌi hawyi eiwepiit kahato hap topyhuꞌat katupono Tupana tum naꞌyn eimiẽtup hap oktan. -Etipoityro Pauruꞌin eweiꞌe ro Tupana pe urukawiatno.
2CO.1.12	Yt karãpe i uruiꞌatumaꞌat eipe tawa Kurintiu piaria. Poꞌog hãpyk torannia kai hap ewy urutukupteꞌen eipyꞌasetpe. Tupana motypot hap yn urutunug itote. Yt uruweꞌeg hap kaipyi i urupotpap ehehamo maꞌato Tupana urumoweꞌeg hap kaipyi uruimotypot Tupana miitꞌin pyꞌasetpe. Yt uruhepap hap kaipyi i maꞌato Tupana tum uruepe tegyiꞌat hap tomisepap nug kuap hamo hawyi hesaika hap wywo uruimoherep wakuat itote saꞌawyꞌi. Miꞌi pote uruminug ete Tupana urupowyro hap kaipyi uruimotypot Tupana itote saꞌawyꞌi. Miꞌi hawyi miitꞌin teꞌeruwehum kahato Tupana kape. Yt uruewawi i maꞌato Tupana kape yn teꞌeruwehum uruminug wakuat upi. Miꞌi hawyi Tupana kape teꞌeruwehum hawyi urumowepiit kahato kat pote uruminug kaipyi Tupana motypot hamo urutukupteꞌen mote.
2CO.1.13	Iꞌewyte yt eimaꞌat hap i uruipoꞌoro miwan ehewowi are. Urumiwan uruehay ewy ti raꞌyn waku pe yn toineꞌen. Yt uruiwan i typy sehay ehewowi. Yt kat i ehekat kyewi uruipoꞌoro urumiwan ehewowi hap. Taꞌi heremo kahato urumiwan wuatꞌi mikuap kahato hap ewy. Yt kat i wẽtup sehay ipuo toineꞌen urumiwan me. Yt kat i eimaꞌat hap urumiwan me toineꞌen. Miꞌi pote heremo yne uimiwan are. 
2CO.1.14	Koitywy urumohey ran are kat pote yt urukuap kahato i te pote. Miꞌi pote urumohit tuereto ehehay wo. Atikyꞌesat kahato urukuap sese hap. Waku watuwekuap aiwoꞌoꞌewy ewy hawyi aiwoꞌomowepiit hap toineꞌen are. Karãpe mekewat eꞌat pe putꞌok e mekewat Aipotypot Iesui toineꞌen mesuwarote Morekuat Koro wo hap eꞌat pe uimowepiit kahato haria eweipyhuꞌat are. Katupono -Miꞌiria uipotmuꞌeria sese uimiekyi koꞌi tawa Kurintiu kaipywiaria are aru Iesui pe. Taꞌi worohoꞌomoherep eipe Iesui kape huut hap eꞌat pe are. Miꞌi hap eꞌat pe aru waku -Taꞌi Pauru ti urumuꞌe hat saꞌawyꞌi wuat waku eweiꞌe mekewat eꞌat pe Aikaꞌiwat pe are. Miꞌi hap ewy urutukupteꞌen itote woꞌomowepiit hanuaria wo.
2CO.1.15	Saꞌawyꞌi eipap kahato uhehay upi miꞌi pote -Araꞌaipok i raꞌyn iꞌatumuꞌe hamo paĩ are uipyꞌa pyi. Saꞌawyꞌi -Areto i raꞌyn tawa Kurintiu piaria kape are. 
2CO.1.16	Miꞌi hawyi areto i raꞌyn yi Masetunia piaria kape. Miꞌi kaipyi ariot i raꞌyn tawa Kurintiu kape i areꞌe uiwepe saꞌawyꞌi. Atiꞌatumuꞌe areto hamo iꞌewyte iꞌatumowepiit hamo areto i raꞌyn tawa Kurintiu piaria kape. Miꞌi hawyi areꞌe arewanetup -Waku urupowyro yi Iuteu ywania hatek takaria uruekat wywo areꞌe uiwepe. Waku Kurintiu piaria uipowyro muap upi mekewat Iuteu kapiat uito hap saꞌup ete tawa Kurintiu piaria pe are arewanetup hawe. 
2CO.1.17	Miꞌi uiꞌe hap ete ahenoi yne saꞌawyꞌi ehepe uimiwan me uiwyriaꞌin. -Areto ehewowi are uimiwan me. Maꞌato yt areto hin i ehewowi uiꞌe hap ewy hawyi -Kat pote som yt tuut i ahowawi eweiꞌe eiwoꞌope. Aimaꞌat i maꞌat i teran haype neꞌi eweiꞌe uhepiat pe. Pauru ti heso apo ahepe eweiꞌe eiwoꞌope are. Yt tutunug i toꞌe hap ewy apo eweiꞌe ewoꞌope uhetiat. 
2CO.1.18	Uiwyriaꞌin yt naku i mio tã eweiꞌe neꞌi kat pote uito atunug yne uiꞌe hap ewywuat koꞌi uito are. Taꞌi urutunug aru uruꞌe hap ewy katupono urutukupteꞌen neran Tupana ewywuat pywuat rakaria urutoꞌe uruwoꞌope.
2CO.1.19	Saꞌawyꞌi mehin Sira mehin Timoteu iꞌewyte uito urutuwat ehewowi eimuꞌe hamo. Miꞌi hawyi itote uruiꞌatumuꞌe kahato aikotã Tupana tipoꞌoro Tosaꞌyru hap etiatno. Tupana motypot haria wo yn uruiꞌatumuꞌe eipe. Yt kat i urueso hap wywo uruiꞌatumuꞌe eipe. Miꞌi hap eꞌat pe urutunug aru urutoꞌe pote urutunug uruꞌe hap ewy. Yt typy sehay wywo hin i uruiꞌatumuꞌe saꞌawyꞌi eipe Iesui etiat uruhenoi raꞌyn. 
2CO.1.20	Saꞌawyꞌi sese Tupana henoi yian mete miwan me yne Tosaꞌyru etiat aikotã aru tutunug hap etiat tohenoi miwan me. Miꞌi hawyi toipoꞌoro raꞌyn Tosaꞌyru Aiporekuat nuat. Putꞌok e hawyi -Papai e atunug neran yne eꞌe hap ewywuat e. Eꞌe hap koꞌi yne atunug aru e. Eꞌe hap ewywuat hap atunug neran e. Miꞌi hawyi Iesui tunug yne Toꞌywot e hap -Atunug aru toꞌe hawyi tutunug yne. Miꞌi pote karãpe urutoꞌe -Urutunug aru urutoꞌe hawyi urutunug uruꞌe hap ewy. Aikotã Aikaꞌiwat ewy Tupana mikyꞌesat ewy urutunug neran uruꞌe hap ewy. -Taꞌi yt urutunug i aru miꞌi tã urutoꞌe miꞌi pote yt urutunug i uruꞌe hap ewy Tupana Saꞌyru e hap ewy. Miꞌi tã urutunug neran Tupana motypot hamo. 
2CO.1.21	Koitywy Tupana ainug Tosaꞌyru ewywuaria ahehay wuat. Tehay moherep hamo wẽtup piit ewy watoineꞌen Haꞌyru wywo. Katupono aito watomohey Aipotypot Iesui. Tupana aimoesaika Tosaꞌyru Paꞌãu wo hawyi Haꞌyru ewy watopyhuꞌat. 
2CO.1.22	Aikotã watiwan ahet ahekareꞌen ete ahet -Mesuwat ri uiat e hap. Miꞌi hap ewy wyti watomohey Haꞌyru raꞌyn hawyi Tupana tum Tosaꞌyru Paꞌãu ahepe hawyi Ipaꞌãu set topyhuꞌat ahete. Mio tã e -Tupana watnuat miꞌi miit e hamuat wuatꞌi miitꞌin me hap ewywuat. Yt karãpe i hawyi wẽtup ok watno miꞌi hat topyhuꞌat e hamo hap ewy. 
2CO.1.23	Taꞌi yt uheso i are. Tupana tikuap yt heso i rakat uito. -Tupana are etomoherep yt uheso i hap are uiwyriaꞌin Kurintiu piaria pe Tupana are. Saꞌawyꞌi areto aru ehewowi wen maꞌato yt areto i. Eweikuap apo kat pote yt areto i pyno ahenoi ehepe. Aikotã aiꞌywot yt aiꞌapiheg teran i hap ewy ti areineꞌen pykai yt areto i eiꞌapiheg hamo. 
2CO.1.24	Kat pote Eikaꞌiwat sese yt uruto i. Miꞌi hawyi areꞌe uiwanetup hawe -Pyno yt kat hamo i areto are. Kat pote poꞌog waku eweikupteꞌen Eikaꞌiwat sese po pe hawyi yt areto i eiꞌapiheg hamo are.
2CO.2.1	Uiwyriaꞌin worohoꞌokyꞌe kahato eipe. Miꞌi pote yt areto i ehewowi maꞌato areto pote worohoꞌomohit hawyi eiꞌarot hap topyhuꞌat. Saꞌawyꞌi areto ehewowi hawyi worohoꞌomohit kahato eipe. Miꞌi hawyi paa eweiꞌe kahato. Miꞌi hawyi areꞌe uiwanetup hawe -Koitywy yt atunug neran i poꞌog are uiwepe. 
2CO.2.2	Worohoꞌomohit eipe hawyi uwe apo uimowepiit haria. Worohoꞌomohit hawyi paa eweiꞌe. Miꞌi hawyi yt uwe i raꞌyn uimowepiit hanuaria miꞌi rẽ. Miꞌi hawyi yt naku i areto mesup katupono worohoꞌomohit eipe hawyi worohoꞌomoꞌarot kahato eipe. Miꞌi hawyi yt woꞌomowepiit haria wo i watoineꞌen. 
2CO.2.3	Miꞌi pote atipoꞌoro miwan ehewowi. Pyno eweimohãpyk eiminug saꞌag koꞌi. Miꞌi hawyi areto kuap ehewowi are uimiwan me. Katupono areto turan ewetunug saꞌag ne miꞌi hawyi yt kat i uimowepiit ehepiat hap. Miꞌi pote atipoꞌoro miwan ehewowi uheꞌyianmete katupono worohoꞌomohey eipe. Atikuap ewetunug uhepiat einapin hap koꞌi hamuat. Pywo ti rat yt karãpe i uiwepiit yt eiwepiit i pote. 
2CO.2.4	Mekewat uimiwan saꞌawyꞌi wuat pe worohoꞌonapin haty wo -Eiminug saꞌag eweitoiat ro. Arewak kahato popuo atiwan miꞌi miwan ehewowi. Yt atikyꞌesat i uimiwan me eimopyꞌahak hap katupono worohoꞌokyꞌe kahato eipe poꞌog torannia kai. Miꞌi pote haty kahato uipyꞌa pe iꞌewyte uiwanetup hawe worohoꞌonapin eiminug saꞌag etiat turan.
2CO.2.5	Saꞌawyꞌi wuat urumiwan me worohoꞌonapin. Mekewat eipyꞌasetpiat Iesui mohey hat toꞌywot eharyꞌi wywuat waire nug hat. Miꞌi hawyi eiwemoti kahato toineꞌen eiwy ok eipyꞌasetpiat iꞌaparap turan wuat worohoꞌonapin mote. Iꞌewyte uito aremoti miꞌi hap ete are. Maꞌato yt eiꞌewy i pote yt uhehamo i pote miꞌi pote yt worohoꞌomohit teran i poꞌog miꞌi hap ete neꞌi. Maꞌato atunug poꞌog pote poꞌog eiꞌarot kat pote poꞌog worohoꞌomohit pote. 
2CO.2.6	Miꞌi hawyi eiwemoti te kahato iꞌewyte miꞌi miit tuwemoti ti te. Pyno waku aipo hep taꞌyn iꞌapiheg hap ete. 
2CO.2.7	Pyno waku waure wo raꞌyn watoineꞌen. Pyno waku watunug aiwy sese wo raꞌyn. Maꞌato yt pote meiũran iꞌarot sese hap topyhuꞌat aikotã iꞌauka hap ewy. 
2CO.2.8	Pyno ahẽtup uipyꞌa pe ehupi uiwyriaꞌin eweiꞌe i ro tope -Uruikyꞌe kahato en uhyt mimi eweiꞌe i ro iꞌaparap hat pe kat pote totiat raꞌyn tominug saꞌag pote. 
2CO.2.9	Saꞌawyꞌi wuat uimiwan me areꞌe -Eweiꞌapiheg no eipyꞌasetpiat mekewat toꞌywot eharyꞌi wywuat saꞌag nug hat. Miꞌi tã are ehepe saꞌawyꞌi ehãꞌãg hamo sio uhehay upi eweikupteꞌen sio yt hap kuap hamo. 
2CO.2.10	Koitywy waku waure wo eweikupteꞌen iminug saꞌag kai. Waure wo eweikupteꞌen pote iꞌewyte uito waure wo areineꞌen. Miꞌi hawyi waku waure wo watoꞌe Aikaꞌiwat Iesui e. Miꞌi hawyi iꞌewyte Aikaꞌiwat toineꞌen waure wo raꞌyn. Miꞌi hawyi aiwoꞌokyꞌe hap sese toineꞌen i raꞌyn. 
2CO.2.11	Waure wo watoineꞌen hawyi aikotã wẽtup ok miit ewy yn aiwoꞌope watoineꞌen. Miꞌi hawyi ahiag yt aimaꞌat kuap i. Iꞌewyte yt aipatꞌok patꞌok kuap i kat pote ahiag inug neran aipatꞌok patꞌok hap. Toikyꞌesat kahato aiwoꞌosytpok hap yn.
2CO.2.12	Saꞌawyꞌi areto tawa Turate kape mekewat sehay wakuat moherep hamo. Aikotã Tupana tipoꞌoro Tosaꞌyru Eiporekuat nuat sehay wakuat moherep hamuat. Taꞌi ahiag uipyhyp teran wen maꞌato Tupana tunug muap tehay wakuat moherep hamo. Weꞌokenhyp hap ewy itote maꞌato Tupana tiꞌokenhypꞌok taꞌyn uhepe tehay enoi hamo. 
2CO.2.13	Itote turan atikat kahato aheywyt Titu katupono atikuap teran iwẽ pyi aikotã aikotã eweikupteꞌen hap koꞌi. Atikat aat kaꞌap maꞌato yt atipuẽti i hawyi uiꞌarot kahato areineꞌen itote. -Kat pote yt tuut i Titu are yn uiwepe. Miꞌi hawyi areꞌe itotiaria pe -Pyno areto raꞌyn yi Masetunia kape are miꞌi hawyi areto raꞌyn.
2CO.2.14	Koitywy areꞌe Tupana pe -Uhetupana arehum kahato ewowi are. Waku puo uruikyꞌesat karãpe urutuwat aikowo aikowo Esaꞌyru moherep hamo are. Miꞌi turan urupowyro kahato miꞌi nug hamuat are. Miitꞌin uipyhyp pykai arehum ewowi Tupana kat pote uinug surara ewy poꞌog uhewanikap koꞌi kawiat hesaika rakatno ehay wakuat moherep wuatꞌi miitꞌin piat hamo are. Waĩ iꞌatuꞌe pykai taꞌatukuap ehay wakuat hawyi -Waku kahato miꞌi iꞌatuꞌe aikotã mohag ikamhig se rakat ewy ehay iꞌatuꞌe are. -Waku kahato En Tupana are. 
2CO.2.15	Pywo ti rat uiwyriaꞌin Tupana mowepiit hat sese Aikaꞌiwat Iesui. Miꞌi hap ewy Tupana mowepiit haria aito kat pote Iesui eiam watopyhuꞌat mesuwarote. Aikaꞌiwat ikamhig sese rakat ewy toineꞌen aipiit pe hawyi yne ikuap ikamhig sese hap upi Tupana aikuap. Iꞌewyte iraniaꞌin yt imohey i te haria hoꞌowasat rakaria ikuap ikamhig se aipiit piat hap upi hap ewy. 
2CO.2.16	Iraniaꞌin ahehay Iesui etiat taꞌatukuap hawyi maꞌato yt taꞌatumohey i miꞌi pote -Yt naku i iꞌatuꞌe katupono ahehay taꞌatukuap hawyi -Pywo iꞌatuꞌe teꞌeruwepe -Urukuꞌuro hawyi Tupana uruꞌapiheg urukuꞌuro hap kape iꞌatuꞌe teꞌeruwepe. Miꞌi pote uruehay yt ikamhig se i rakat ewy paĩ. Yt taꞌatumohey i pote ikuꞌuro rakat nem hap ewy topyhuꞌat uruehay upi are. Maꞌato iraniaꞌin imohey haria pe ahehay Iesui etiat hawyi -Waku kahato aikotã ikamhig se hap ewy topyhuꞌat. Urutukupteꞌen wuatꞌi eꞌat pe iꞌatuꞌe uruehay taꞌatukuap hawyi are. Miꞌi pote aiwat aiweꞌeg hap yt putꞌok e i iraniaꞌin muꞌe Aikaꞌiwat etiat hamo yt taꞌatukyꞌesat i pote. Waku Tupana piat aimoweꞌeg hap kaipyi yn watiꞌatumuꞌe iraniaꞌin tawa koꞌi. 
2CO.2.17	Tukupteꞌen Tupana ehay moherep haria maꞌato yt pywo pe i rakaria. Yt Tupana kyꞌe hap wywuat sese haria i aimuꞌe maꞌato ahekat kyewi neꞌi -Mio tã e Tupana iꞌatuꞌe maꞌato yt miꞌi tã e hin i pykai taꞌatuꞌywyk neꞌi. Maꞌato ahehay mio tã watoꞌe -Tupana tipoꞌoro raꞌyn Tosaꞌyru ahehakyeraꞌat hamo watoꞌe. Miꞌi pote waku watunug Iesui Aiporekuat no watoꞌe aipyꞌa pyi watoꞌe. Urukaꞌiwat mowepiit hamo yn uruiꞌatumuꞌe miitꞌin koꞌi.
2CO.3.1	Tukupteꞌen iraniaꞌin Iesui mohey haria mipoꞌoro koꞌi. Miꞌiria po pe miwan taꞌatuereko taꞌatupoꞌoro haria miium -Waku kahato miꞌi miit urumipoꞌoro eimuꞌe hamo iꞌatuꞌe mekewat miwan note wen maꞌato uito ti yt iraniaꞌin mipoꞌoro hin i katupono yt uwe mipoꞌoro i uito are. Maꞌato uruto Tupana mipoꞌoro eimuꞌe hamo iꞌatuꞌe katupono miwan ete -Uruto waku poꞌog waku eimuꞌe hamo e mesuwat miwan me iꞌatuꞌe ahepe. Eiwatetup o mesuwat miwan kape hawyi eweikuap uruto poꞌog eimuꞌe e hamuat hap iꞌatuꞌe ahepe. Maꞌato uito ti Pauru are. Tupana yn uipoꞌoro ehewowi saꞌawyꞌi. Yt karãpe i aterut wẽtup ywania kaipyi miwan -Poꞌog waku eimuꞌe hamo e hat iraniaꞌin miitꞌin minug koꞌi. Maꞌato iraniaꞌin yt uruꞌewy hin i. 
2CO.3.2	Yt uikyꞌesat i eikaipyi -Pauruꞌin Tupana mipoꞌoro aimuꞌe hamo e hap. Eweikuap kat pote. Pyno ahenoi ehepe koitywy eweikupteꞌen Iesui mohey haria uruepiat eimuꞌe hap kaipyi. Koitywy urukuap taꞌyn Aikaꞌiwat ewy raꞌyn uruto. Miꞌi hawyi eipe wy Aikaꞌiwat ewywuat eweikupteꞌen katupono uruimotag eipe hap ewy uruiꞌatumuꞌe eipe. Miꞌi hawyi karãpe teꞌerahaꞌat uruewawi miꞌi hawyi taꞌatukuap Tupana mipoꞌoro koꞌi sese uruto hap. Miꞌi pote eipe miwan ewy eweikupteꞌen -Pauruꞌin Tupana mipoꞌoro e hamo. Maꞌato mesuwat miwan yt popera pe i maꞌato toineꞌen eipyꞌa pe eiwanetup hawe yne miitꞌin imowẽpap hap ewy. Miꞌi hawyi mesuwat miwan ewywuat eiminug wakuat kapiat teꞌerahaꞌat hawyi eimoehay moehay hap ewy. Taꞌi miꞌiria Tupana mipoꞌoro koꞌi Pauruꞌin potmuꞌeria miꞌiria iꞌatuꞌe. 
2CO.3.3	-Taꞌi eipe waku urumuꞌe hamo miwan ewy eweikupteꞌen iꞌatuꞌe. Aikotã miwan saꞌawyꞌi wuat timoherep kahato yne Aipotypot Iesui etiat. Miꞌi hap ewy eweimoherep miitꞌin me Tupana mipoꞌoro Eipotypot Iesui etiat. Yt aipo wuat minug popera etiat pyi i. Yt miwan nu etiat kawiat pyi i. Maꞌato wẽtup miwan ewywuat Tupana Paꞌãu kaipywiat miwan eiwanetup hap eipyꞌa pywiat kaipywiat wo. Miꞌi hawyi wuatꞌi miitꞌin timowẽpap kuap. Katupono aiminug koꞌi wakuat ihay Aipotypot moherep hat ete yn. Katupono aiminug wakuat timoherep kahato Iesui topyhuꞌat Aikaꞌiwat no hap etiat miwan ewy. 
2CO.3.4	Pyno pywo ti uruikuap kahato Tupana uruꞌairo tehay moherep hamuat. Tupana toꞌe uruepe -Eipe uimiꞌairo uhehay moherep miitꞌin muat hamuat e. 
2CO.3.5	Tupana miꞌairo uruto tehay moherep hamuat. Miꞌi pykai yt karãpe i urutoꞌe -Uruto poꞌog Tupana uruꞌairo yt urutoꞌe i. Iꞌewyte -Uruto poꞌog imohey haria iraniaꞌin kai pote Tupana uruꞌairo hap yt urutoꞌe hin i. Yt miꞌi tã ahehay hin i katupono uruesaika hap Tupana ehay moherep hamuat yt tuut i uruesaika hap kaipyi. Maꞌato Tupana urumoesaika tesaika hap kaipyi tomikyꞌesat nug hamuat. Tupana Paꞌãu tum tesaika hap uruepe. Yt uruwekaipyi hin i tuut uruesaika hap. 
2CO.3.6	Tupana Paꞌãu wakuat yn aimoweꞌeg kuap tehay wakuat moherep hamuat. Saꞌawyꞌi wuat sehay waĩꞌe hap koꞌi Tupana henoi Iuteuria kape. Waku kahato miꞌiria maꞌato yt aimohãpyk kuap i Tupana wanetup hawe. Katupono yt watunug kuap i yne miꞌi koꞌi. Maꞌato sehay pakup Iesui etiat wo Tupana Paꞌãu aimoieineꞌen kuap. Iraniaꞌin iwẽpap kuap kahato Tupana ehay. Maꞌato yt taꞌatuhẽtup i Tupana Paꞌãu me -Uimuꞌe ro kat som ereꞌe mesuwe hap kuap hamo yt iꞌatuꞌe i. Teꞌeruwanetup mesuwat miwan Tupana etiat -Atimowẽpap kuap hawyi ahehakyeraꞌat raꞌyn iꞌatuꞌe yn. Tupana miwan etiat ahehakyeraꞌat kuap iꞌatuꞌe toꞌope. Miꞌi hawyi taꞌatumowẽpap kahato ahut ewy yt taꞌatukuap i taꞌatupyꞌa pe pykai. Miꞌi hawyi ikuꞌuro rakat ewy tukupteꞌen Tupana ehay ete. Kat pote sehay yn taꞌatukuap pote. Maꞌato Tupana Paꞌãu wakuat yt aimuꞌe i miꞌi hap ewy neꞌi. Katupono Tupana Paꞌãu aimuꞌe aipyꞌa pe aiwanetup hawe aimuꞌe kahato tehay ete. Miꞌi hawyi aimoieineꞌen weꞌeg tehay wo miwan kaipyi.
2CO.3.7	Saꞌawyꞌi Tupana tunug tehay nu ete sehay wakuat kahato. Miꞌi hawyi aseꞌi Muisei terut mekewat miwan Isareu ywania kape. Miꞌi hawyi aseꞌi Muisei Ewa hẽtyhot kahato tuut turan toterut mekewat miwan turan. Maꞌato yt hẽtyhot motꞌi i howa wẽtup ewaty hap ewy yn. Saꞌawyꞌi hẽtyhot kahato miitꞌin yt teꞌerahaꞌat kuap i. Miꞌi hawyi yne eꞌat pe hẽtyhot yi kape teꞌen teꞌen. Saꞌawyꞌi Tupana tum tomiwan miat Isareu ywania piat turan -Pyno miꞌi miwan e hap ewetunug mote waku pe eweikupteꞌen Tupana wanetup hawe iꞌatuꞌe. Miꞌi hawyi -Urutunug aru iꞌatuꞌe. Maꞌato yt taꞌatunug i hap yn topyhuꞌat. -Pyno eipe Tupana miꞌapiheg koꞌi wo eweikupteꞌen e Muisei. 
2CO.3.8	Koitywy Tupana Paꞌãu toꞌe ehepe -Eweimohey Uhaꞌyru pote worohoꞌoehakyeraꞌat e. Miꞌi e hap poꞌog ikahu saꞌawyꞌi wuat nu totiat hap kai. 
2CO.3.9	Saꞌawyꞌi wuat ainapin hap aiꞌapiheg hap topyhuꞌat. Miꞌi koꞌi -Ewetunug e hap koꞌi waku yne wen maꞌato yt aimohãpyk kuap i ainapin hamo waku pykai. Yt watunug i te hap hawyi aiꞌauka hap topyhuꞌat. Maꞌato koitywy -Worohoꞌomohãpyk eipe e Tupana. Atum ehepe Uipaꞌãu ehepe poꞌog ikahu saꞌawyꞌi wuat kai e. 
2CO.3.10	Saꞌawyꞌi wuat aimuꞌe hap ikahu maꞌato mesuwat aimuꞌe hap ipakup takat poꞌog ikahu saꞌawyꞌi wuat kai waku sese hap ewy. Yt kat i poꞌog wakuat ikai. Miꞌi hawyi mekewat saꞌawyꞌi wuat ipotꞌi sehay woꞌonapin hap waku te wen maꞌato watikyꞌesat poꞌog ipakup i miꞌi pote poꞌog waku. 
2CO.3.11	Ainapin saꞌawyꞌi wuat hap Muisei Ewa hẽtyhot hap ewy topyhuꞌat. Yne eꞌat pe yt hẽtyhot i yi kape teꞌen teꞌen hap ewy saꞌawyꞌi wuat. Maꞌato Tupana ehay pakup topyhuꞌat yne eꞌat pe hẽtyhot poꞌog poꞌog kat pote Tupana ehay pakup pote.
2CO.3.12	Tupana ehay pakup Iesui etiat watomohey kahato katupono yt karãpe i yi kape poꞌog poꞌog neꞌi. Miꞌi pote wahenoi Tupana ehay yne miitꞌin me yt kat i aiwemoti popuo. 
2CO.3.13	Saꞌawyꞌi Muisei tuwemoti kahato kat pote Tupana ẽtyhot hap howa etiat ikahuro poꞌog poꞌog yne eꞌat pe. Toto hap ete tuwemoti. Miꞌi hawyi tuwewa suwy sokpe wo. Yt toikyꞌesat i miitꞌin teꞌerahaꞌat hasep hepap mo ariãty hap kape. Miꞌi hawyi Iuteuria Isareu ywania yt teꞌeraꞌakasa i Tupana ẽtyhot hap howa etiat. Yt teꞌeraꞌakasa kuap i hasep hap kape sokpe iꞌãuka hap pote. 
2CO.3.14	Miꞌi hawyi Iuteuria ywania tukupteꞌen mesup te. Taꞌatumoherep kahato Tupana ehay Muisei miwan saꞌawyꞌi wuat maꞌato yt taꞌatukuap pykai i yt heremo i hap ewy pote. Katupono Muisei tiwan Iesui etiat Tupana Mipoꞌoro Aiporekuat nuat etiat huut hap eꞌyian mete. Iuteuria timohey Iesui hawyi heremo taꞌatukuap uwe etiat Muisei tiwan hap. Mesup te maꞌato yt taꞌatumohey i te Iesui raꞌyn hap. 
2CO.3.15	Miꞌi hawyi karãpe taꞌatumowẽpap Muisei miwan yt heremo hin i. Muisei aimuꞌe hap watunug mote Tupana ahehakyeraꞌat kuap iꞌatuꞌe toꞌope maꞌato miꞌi e hap iꞌatuesokpe ewy toineꞌen iꞌatuewa ete hap ewy. Yt iꞌatuehapytig i hap ewy. Sokpe iꞌatuewa suwy hap ewy pote yt heremo i ahehakyeraꞌat hap Iesui mikyiꞌat yt kat saꞌup i hap. Iesui yn Muisei minapin yne nug hat pote miꞌi yn ahehakyeraꞌat kuap hat. 
2CO.3.16	Maꞌato mesup karãpe wẽtup ok Iuteu ywania tuwemorem Tupana Mipoꞌoro Iꞌatuporekuat nuat Iesui kape imohey hamo miꞌi hat meremo uwe ete Muisei tiwan hap toikuap taꞌyn. Miꞌi hawyi iꞌatuewa etiat sokpe ewywuat yt kat i hawyi heremo kahato iꞌatuwanetup hawe. 
2CO.3.17	Tupana Paꞌãu aimuꞌe kahato. Tomiwan ete toimoherep kahato Tupana ahepe. Tomiwan myi toimoherep kahato Tosaꞌyru e hap. Miꞌi hawyi yt uwe i aimaꞌat kuap Tupana ehay ete. Saꞌawyꞌi miwan yt watikuap kuap i kat pote yt kat i Tupana Paꞌãu aipiit pe pote. Koitywy heremo ahepe pote waku pe watoineꞌen Tupana Paꞌãu toineꞌen ahepe hawyi. 
2CO.3.18	Aito Iesui mohey haria Muisei ewywuat kahato Tupana motypot hap hẽtyhot hap maꞌato yt ikuꞌuro i ahowa ete Muisei wat ewy. Katupono ahowa Tupana Ewa yꞌy Ewa ete hap ewy Tupana Paꞌãu aimoẽtyhot kahato wuatꞌi eꞌat pe. Yt hasep hin i Muisei Ewa ewy. Miꞌi hawyi Tupana kahu hap ahepe topyhuꞌat. Ipaꞌãu heremo ahete Tupana Mipoꞌoro Aikaꞌiwat nuat Paꞌãu heremo ahete. Pyno yne eꞌat poꞌog wakuat watopyhuꞌat hap ewy Tupana Paꞌãu hẽtyhot hap ete. Miꞌi hawyi yne eꞌat watimoherep poꞌog poꞌog Tupana Paꞌãu. Katupono Tupana ewywuat poꞌog poꞌog watopyhuꞌat yt kat i sokpe ahowa suwy hap ewy maꞌato Tupana iꞌãuka yt kat i ahowa ete. Ikahu kahato Tupana Paꞌãu ahete are uimimuꞌeria uito Pauru.
2CO.4.1	Miꞌi pote watiꞌatumuꞌe kahato wuatꞌi ywania sehay wakuat Iesui etiat. Katupono Tupana Paꞌãu hegyiꞌat hap kaipyi aiꞌairo towẽ wo. Yt ahewaku hap kaipyi i aiꞌairo miꞌi nug hamo. Ahehakyꞌeꞌi pote aikyꞌe. Miꞌi pote aiꞌairo tehay sytpok hamo. Miꞌi pote yt karãpe i waure watoꞌe ihay sytpok hap ete. Tupana Paꞌãu aimoesaika miꞌi nug hamo. 
2CO.4.2	Iraniaꞌin taꞌatuhenoi saꞌag Tupana ehay miitꞌin maꞌat hamo maꞌato aito watimoherep Tupana ehay aikotã toꞌe hap ewy. Yt wahenoi i aikotã iraniaꞌin miitꞌin maꞌat haria ewywuaria henoi hap ewy. Tupana toꞌe hap ewy watoꞌe. Miꞌi hawyi miitꞌin tikuap Tupana ehay pywo piat moherep haria aito hap iꞌewyte Tupana aikuap. Miꞌi hawyi yt aiwemaꞌat hap wywo i wahenoi pywo piat yn wahenoi pote. 
2CO.4.3	Maꞌato yt watimoherep Iesui etiat muap Tupana kapiat pote yt taꞌatukuap hin i. Miꞌi hawyi aimimuꞌeria yt ikuap takaria i wo tukupteꞌen. Yt naku i yt wahenoi i katupono yt wahenoi i hawyi tuwat aria kape yt taꞌatukuap i Tupana etiat pote. 
2CO.4.4	Pyno yt imohey i haria mesuwarotiaria hoꞌowasat rakaria wo teꞌeropyhuꞌat. Ahiag topyhuꞌat iꞌatuetupana wo. Miꞌi hawyi karãpe wahenoi sehay wakuat aikotã Tupana tipoꞌoro Tosaꞌyru Aiporekuat no hap etiat iꞌewyte karãpe watimoherep yne Iesui etiat Tupana moherep hat sese etiat Tupana ewywuat rakat miꞌi hap etiat wahenoi turan -Yt eweimohey teiꞌo miꞌi. Yt eweimohey teiꞌo miꞌi e ahiag iꞌatuwanetup hawe yt toikyꞌesat i miꞌiria teꞌeropyhuꞌat Iesui haria pote. Ahiag iꞌatuewa hik hap ewy iꞌatuete yt toikyꞌesat i Iesui kapiat iꞌatuꞌakasa hap pote. 
2CO.4.5	Yt watuwemotypot i ahehay wo miitꞌin miat wahenoi turan. -Eheropat haria uruto watoꞌe katupono Iesui emiit uruto pote watoꞌe. Miꞌi hawyi Iesui yn Aiꞌakag watoꞌe. Miꞌi yn Tupana tipoꞌoro Aiporekuat no. Miꞌi yn aimimotypot sese watoꞌe. -Eheropat haria yn waku watoꞌe wahenoi Iesui etiat turan. 
2CO.4.6	Saꞌawyꞌi sese iꞌypyryp sese turan Tupana toꞌe -Ereineꞌen no hẽtyhot hap e. Miꞌi hawyi toineꞌen naꞌyn hẽtyhot hap. Koitywy miꞌi hap ewy tutunug aiwanetup hawe. Aipotypot Iesui Tupana eꞌariãty ewywuat toineꞌen. Karãpe watomohey Iesui hawyi Tupana heremo topyhuꞌat aiwanetup hawe -Worokuap kahato En mesup Tupana watoꞌe. Esaꞌyru En wẽtup miit ewy yn watoꞌe. Koitywy watikuap ewaku hap watoꞌe.
2CO.4.7	Tupana Paꞌãu eiam kahato aito. Miꞌi pote ahesaika kahato Tupana ehay moherep hamo. Pyno yt ahesaika hin i pykai ahehay Iesui etiat hesaika kahato katupono aito heiam yi kawiat ewywuat watopyhuꞌat pykai Tupana Paꞌãu aipytꞌat nug kahato. Miꞌi hawyi woity rakat mehit rakat koꞌi kawiat ewywuat watopyhuꞌat. Miꞌi hawyi meremo miitꞌin tikuap ahesaika hap toineꞌen Tupana Paꞌãu kaipyi hap yt aipiit yi kawiat kaipyi i. 
2CO.4.8	Iesui ehay moherep haria aito pote miitꞌin mikyryꞌi hamo watoineꞌen aikope aikope ahewyry hap upi. Maꞌato miꞌi pykai yt aiꞌakit kuap i kat pote uruhoꞌopot aimoma teran maꞌato yt aimoma kuap i. 
2CO.4.9	Aiꞌatoiat mesuwarotiaria aiꞌakag wuaria kahato maꞌato yt waure wo hin i aiwanetup hawe imohey hap ete. 
2CO.4.10	Aiꞌauka aru aikotã Aikaꞌiwat Iesui taꞌatuꞌauka hap ewy watoꞌe. Aikotã taꞌatukuasa Iesui iꞌauka hamo hap ewy aimohan aiꞌauka hamo watoꞌe. Yt watikuap i aikuꞌuro hap sio mesup mukiꞌite watoꞌe. Maꞌato miꞌi pykai yt watoiat hin i imohey hap watoꞌe. Maꞌato miꞌi pykai wahenoi ahewanikaptia pe aimimohey Iesui etiat. Miꞌi pote -Pywo ti rat iꞌatuꞌe. Iesui tuwẽtem guꞌuro pyi hap watikuap taꞌyn iꞌatuꞌe. Pywo ti rat katupono heremo toineꞌen iꞌatupiit pe iꞌatuꞌe ahewanikaptia. 
2CO.4.11	Ahehay Iesui etiat pote aipyhyp teran aikotã aiꞌauka hamo. Taꞌatuꞌauka Aikaꞌiwat. Miꞌi hap ewy teran ahete taꞌatunug neran. Miꞌi turan watimoherep yne Iesui toineꞌen hap ete. 
2CO.4.12	Pyno aiꞌauka aru watoꞌe maꞌato aipotpap taꞌyn wuatꞌi ywania muꞌe hap ete. Miꞌi hap ewy urutunug saꞌawyꞌi eipyꞌasetpe. Miꞌi pote Aikaꞌiwat mimoieineꞌen koꞌi wo eweikupteꞌen mesup. 
2CO.4.13	Saꞌawyꞌi morekuat Tawi toꞌe -Woromohey sese En Tupana. Miꞌi pote atimoherep En wuatꞌi miitꞌin me uhehay wo. Yt atoiat kuap i uhepiat emohey hap e morekuat Tawi. Miꞌi ewywuat kahato aito imohey hap ete. -Uruimohey sese En Tupana. Miꞌi pote uruimoherep En wuatꞌi miitꞌin me watoꞌe. Yt uruatoiat kuap i En watoꞌe. 
2CO.4.14	Taꞌi koitywy watikuap kahato raꞌyn Tupana tihep Aikaꞌiwat guꞌuro pyi hap etiat. Miꞌi hawyi toimoieineꞌen i ikuꞌuro hawyi. Miꞌi hap watikuap kahato are. Iꞌewyte aito watikuap kahato meiũran aru Aikaꞌiwat Iesui aihep guꞌuro pywiat aimoieineꞌen wuatꞌi eꞌat piat hamo Tosaꞌyru mohey haria aito pote. Aimoieineꞌen hawyi aru aito ahereto Toꞌywot kape aikope toineꞌen hap kape. Mio tã e aru miꞌi hawyi -Papai meimuẽwaria uimohey sese haria e aru. Miꞌi hawyi aru wẽtup miit ewy watoineꞌen itote. 
2CO.4.15	Saꞌawyꞌi eipyꞌasetpe urutukupteꞌen turan miitꞌin mimosoꞌopot koꞌi wo uruto uruiꞌatumuꞌe eipe Iesui etiat pote. Miꞌi hawyi uruepiat hoꞌopot hap kaipyi eweikupteꞌen pywo e haria wo typyꞌi raꞌyn. Miꞌi hap kaipyi koitywy miitꞌin poꞌog poꞌog Tupana kapiat wehum haria wo tukupteꞌen. -Egyiꞌat kahato Tupana eweiꞌe. Yt uwe i eꞌewy hegyiꞌat hap eweiꞌe. Uruimotypot wuat waku rakat. Uruhewaku En eweiꞌe itote poꞌog poꞌog saꞌawyꞌi kai. Koitywy Tupana topyhuꞌat eimimotypot no raꞌyn uruepiat hoꞌopot kahato eimuꞌe hamuat rakirẽ.
2CO.4.16	Karãpe urutaꞌakasa ehepiat imohey hap kapiat hawyi urutoꞌe -Pyno waku poꞌog wahoꞌopot iraniaꞌin muꞌe Iesui etiat hamo urutoꞌe. Maꞌato koitywy urupiit yt hesaika kahato i saꞌawyꞌi wuat ewy maꞌato miꞌi pykai poꞌog uruesaika saꞌawyꞌi wuat kai urupyꞌa pe uruwanetup hawe Tupana esaika hap poꞌog uruete saꞌawyꞌi kai katupono Tupana Paꞌãu urumopakup kahato Iesui ehay moherep hamo wuatꞌi eꞌat pe. Miꞌi pote yt uruiꞌatoiat hin i sehay wakuat etiat miitꞌin muꞌe hap. 
2CO.4.17	Pyno iraniaꞌin Tupana ehay yt kyꞌesat i haria urusatyꞌi satyꞌi kahato urumosoꞌopot kahato mesuwe. Maꞌato aheineꞌen turan yn aimosoꞌopot kuap. Miꞌi hawyi poꞌog yt kat i taꞌatunug kuap maꞌato yt watoineꞌen motꞌi i mesuwarote. Miꞌi hawyi watoineꞌen motꞌi wuatꞌi eꞌat pe hap tote. Miꞌi hawyi atipy pe aru watoꞌe -Taꞌi wahoꞌopot kahato yi tote miitꞌin muꞌe hamuat turan. Maꞌato koitywy waku aiwanetup hawe ahepiat hoꞌopot hap watoꞌe. Katupono ahepiat hoꞌopot hap kaipyi iꞌatu kahato Tupana motypot haria nug mesuwiat hamo watoꞌe aru atipy pe. 
2CO.4.18	Pyno yt naku i watuwanetup ahepiat hoꞌopot hap mesuwarotiat kape koran wuat kape yn. Poꞌog waku watuwanetup aimowepiit hap atipy piat hap kape aikotã aru aimowepiit wuatꞌi eꞌat pe hap kape. Maꞌato koitywy yt heremo i te miꞌi. Katupono ahepiat hoꞌopot porap i hap heremo kahato koran aiwanetup hawe. Pyno poꞌog waku watuwanetup ahepiat hoꞌopot hap eꞌyian mete aikotã aru hap kape. Taꞌi yt pya hin i wyti aimowepiit hamuat wuatꞌi eꞌat piat hap eꞌat watoꞌe. Ahepiat hoꞌopot porapꞌi hawyi tokosap aru pote meremo watoꞌe.
2CO.5.1	Pywo aipiit wyti aikotã og ape ewy. Katupono yt watoineꞌen motꞌi hin i mesuwarote. Miꞌi hawyi aipiit ikuꞌuro aikotã og ape ewy. Maꞌato aipiit pakup Tupana timoieineꞌen hawyi yt og ape ewy hin i. Katupono aipiit pakup topyhuꞌat aikotã Tupana yat atipy piat yt karãpiat ikuꞌuro rakat i. 
2CO.5.2	Maꞌato mesuwe aipiit hero kahato haty kahato aipiit ete. -Tupana watoꞌe wahoꞌopot kahato aipiit ete haty kahato watoꞌe. Areto teran ewowi atipy kape watoꞌe. Atikyꞌesat uipiit pakup watoꞌe Tupana pe mesuwe yi tote hoꞌopot popuo. Aipiit mesuwe aikotã sokpe potꞌi ewy. Maꞌato aipiit pakup atipy piat aikotã ahesokpe pakup ewy. Miꞌi hawyi watikyꞌesat kahato aikotã ahesokpe pakup ewy. 
2CO.5.3	Yt naku i yt kat i ahesokpe potꞌi hiotꞌe hawyi yt kat haipepiat pakup i hap pote yt naku i are. Yt naku i miitꞌin pyꞌasetpe yt ahesokpe i hap ewy. Miꞌi hap ewy maꞌato poꞌog saꞌag aikuꞌuro hawyi yt kat i aipiit pakup i atipy piat hap yt naku i are. 
2CO.5.4	Aipiit mesuwarotiat kak e kyn kyn e neꞌi aipiit ikuꞌuro rakat toineꞌen pote. Aipiit mesuwarotiat tikyꞌesat kahato ipakup we toineꞌen hap. Taꞌi yne aito aipiit mesuwarotiat ikuꞌuro hap watikuap taꞌyn. Yt watikyꞌesat i pykai ikuꞌuro. Miꞌi pote wahẽtup Tupana -Atikyꞌesat kahato uipiit pakup we toineꞌen wuatꞌi eꞌat piat rakat watoꞌe. -Etunug no uipiit pakup ewat ewy watoꞌe Iesui pe. -Uipainug no watoꞌe. Aikotã uhesokpe pakup uikuꞌuro hawyi etopag uipiit epiit ikahu hap ewy watoꞌe. 
2CO.5.5	Pyno aito Iesui mohey haria pote Tupana toꞌe ahepe -Uhaꞌyru mohey haria atum aru ehepe eipiit pakup eikuꞌuro hawyi. Pywo ti rat yt uheso i rat e. Miꞌi pote atimoherep Uipaꞌãu pywo eweiꞌe hamo eipiit pakup toineꞌen atipy pe hap kuap hamo e Tupana ahepe.
2CO.5.6	Pywo ti rat eipiit pakup toineꞌen Tupana Paꞌãu kawiat watomohey poꞌog poꞌog hap kaipyi are. Yt heremo i aipiit pakup maꞌato Tupana toꞌe pote -Pywo watoꞌe yn aimohey hap kaipyi. Aipiit wyti aiꞌyat mesuwarotiat ewy. Aipiit pakup aiꞌyat pakup atipy piat ewy. 
2CO.5.7	Watoineꞌen mesuwarotiat aipiit pe pote Tupana yt heremo i. Maꞌato imohey hap kaipyi yn wataꞌakasa kuap. 
2CO.5.8	Watomohey kahato miꞌi pote watoꞌe -Pywo ti rat atikyꞌesat kahato uipiit pakup hap. Katupono areineꞌen neran uipiit pakup wywo Tupana ehamo watoꞌe. Uito Pauru uiwanetup hawe poꞌog waku areineꞌen uipiit pakup wywo atipy pe mesuwat yi tote areineꞌen hap kai. 
2CO.5.9	Watoineꞌen neran Tupana wywo miꞌi pote watowepotpap kahato aipiit wywo mesuwiat wywo mesuwarote te haty wo Tupana e hap nug hap ete. Taꞌi Tupana mowepiit kahato haria wo watukupteꞌen neran sio mesuwat yi totiat sio atipy pe. Mio tã e hap watikyꞌesat. 
2CO.5.10	Waku aiweꞌeg wo kahato kat som watunug mesuwarote aipiit wywo hap ete. Katupono meiũran aru Aipotypot Iesui aikay kay yne tuwewawi haꞌup ium hamo. Wẽtup ok tuereto toikay kay yne aito. Itote toimoherep aiminug koꞌi wuatꞌi pe. Aiminug wakuat koꞌi iꞌewyte aiminug yt naku i hap koꞌi aiminug mesuwat totiat turan wuat koꞌi. Miꞌi hawyi toꞌe wẽtup ok wẽtup ok pe -En wakuat kahato e. Maꞌato wẽtup ok wẽtup ok pe -En yt naku i e. Miꞌi pote waku aiweꞌeg wo kahato aipiit wywo mesuwarote.
2CO.5.11	Miꞌi hap eꞌat pe Aipotypot tiꞌatumoherep yne aiminug koꞌi sio waku sio yt hap koꞌi. Miꞌi pote waku watokenꞌẽ kahato yt naku i nug hap pupi. Waku watoꞌe -Atimotypot reran Uikaꞌiwat uiminug wakuat wywo waku watoꞌe yn. Waku watiꞌatuekyi kahato miitꞌin Aikaꞌiwat kape waku watoꞌe. Yt naku i iꞌatuekat kyewi neꞌi watiꞌatuekyi miitꞌin Iesui kape. Iꞌewyte yt naku i iꞌatumaꞌat reran haype neꞌi watiꞌatuekyi miitꞌin. Uruto miꞌi hap koꞌi eipiit kyewi hawyi ehekat kyewi neꞌi hap yt karãpe i uruiꞌatuekyi eipe. Miꞌi hap Tupana tikuap pywo piat urutoꞌe hap iꞌewyte eipe. 
2CO.5.12	Yt karãpe i uruiꞌatumaꞌat eipe. -Uruto poꞌog yt urutoꞌe hin i. Taꞌi yt urutuwemowato teran i aikotã iraniaꞌin eimuꞌe haria ewy. Miꞌiria ti teꞌeruwepainug teꞌeruwemotypot hamo -Uimotypot mono taꞌatuꞌe hawe neꞌi. Maꞌato iꞌatuwanetup hawe yt hãpyk hin i -Uruto poꞌog iꞌatuꞌe hap. Miꞌiria eweikuap teran pote waku apo eweiꞌe sio waku apo eweiꞌe sio yt hap kuap hamo. -Urumuꞌe haria Pauru ewywuaria sio yt apo eweiꞌe. Miꞌi hawyi eweikuap sio waku sio eimaꞌat haria neꞌi hap koꞌi etiat. 
2CO.5.13	-Pyno uruto poꞌog waku eimuꞌe hamo Pauruꞌin kai iꞌatuꞌe itote. Pauruꞌin yt taꞌatukuap i kat e teꞌeropat muꞌe hap koꞌi hesoꞌok takaria pote iꞌatuꞌe. Maꞌato Tupana wanetup hawe yt uruesoꞌok hin i katupono imikyꞌesat ewy urutunug. Maꞌato iꞌatuwanetup hawe uwe uwe inug Tupana mikyꞌesat miꞌi haria iꞌatuwanetup hawe hesoꞌok takaria wo. Iraniaꞌin teꞌeroꞌe -Pauruꞌin iꞌatuweꞌeg kahato miitꞌin maꞌat hap ete iꞌatuꞌe. Mio tã iꞌatuꞌe yt taꞌatukuap hin i kat hamo urupotpap kahato eipowyro hamo hap yt kat i eikyꞌe hap iꞌatuekai pote. Uruto uruikyꞌe kahato eipe miꞌi pote urupotpap kahato eipowyro hamuat ete. Aikotã ywot hoꞌopot tomepytꞌin powyro hamo hap ewy. Yt urutuwekyꞌe i eipowyro hamuat hap ete urupotpap kahato. 
2CO.5.14	Pyno kat hamo urupotpap aat kaꞌap miitꞌin ekyi Iesui kapiat hamo. Pyno ahenoi kat pote hap. Iesui piat eikyꞌe sese hap totopag naꞌyn uruepe eikyꞌe kahato eipe urukaipyi. Miꞌi hawyi wẽtup miit ewy uruto iwywo eikyꞌe hap ete. Yt worohoꞌokyꞌe i pote haty kahato uruete. Pywo ti rat toiꞌatukyꞌe torannia wuatꞌi ywania koꞌi. Miꞌi pote tutuꞌu yne wuatꞌi apiheg hap tokuꞌuro ariaꞌyp posak etiat hawyi. Toikuap kahato yne miitꞌin Tupana miꞌapiheg koꞌi wo aru tukupteꞌen hap. Toikuap iꞌatuꞌapiheg hap hawyi ikuꞌuro iꞌatuekawiatno. 
2CO.5.15	Tutum saꞌup yne Tupana pe aikyiꞌat hamo. Tohaꞌup nug yne hawyi Tupana watnuaria wo watoineꞌen. Koitywy Iꞌywot eropat haria watoineꞌen. Kat pote aikyiꞌat raꞌyn pote. Yt naku i watuweropat neꞌi. Waku poꞌog wateropat mekewat ikuꞌuro aikawiatno rakat. 
2CO.5.16	Pyno yt naku i aiwanetup hawe watoꞌe -Miꞌi miit yt naku i miꞌi miit waku watoꞌe yt watikuap i te sese sio waku sio yt i te pykai. Mio tã watoꞌe saꞌawyꞌi Aikawiat Iesui ete aiwanetup hawe. Koitywy watikuap taꞌyn Aikaꞌiwat Iesui sese raꞌyn hawyi watikuap sese Waku Sese rakat toineꞌen. Saꞌawyꞌi -Yt kan hamo i Iesui watoꞌe yt kat i Iesui etiat watikuap pykai maꞌato mesup yt naku i miꞌi watunug. Miꞌi hap ewy kahato yt naku i watoꞌe aipyꞌa pe wẽtup ok miit pe -Yt kan hamo i en mana mimi mehin yt watikuap i te mekewat aimimohit hat rẽ e. Waku iminug upi watikuap waku sio yt e. 
2CO.5.17	Watunug Iesui Aikaꞌiwat no hawyi watoineꞌen iwywo wẽtup miit ewy yn watoineꞌen. Miꞌi hawyi ipakup takaria wo watoineꞌen. Miꞌi hawyi aheko saꞌawyꞌi wuat saꞌag koꞌi watiwaure yne raꞌyn. Miꞌi hawyi aheko pakup taꞌyn Aikaꞌiwat eko ewywuat raꞌyn miit pakup watoineꞌen pote.
2CO.5.18	Pyno yne yne ipakup taꞌyn katupono Tupana aimopakup i raꞌyn. Aiwoꞌowyꞌinug Tupana wywuat hat Aikaꞌiwat Iesui. Aikaꞌiwat ewywuat koitywy watoineꞌen. Watoꞌowyꞌinug naꞌyn ahehay wo. 
2CO.5.19	Pywo ti rat Aikaꞌiwat Iesui piit pe Tupana toineꞌen. Wuatꞌi miitꞌin wywuat tuwyꞌinug hamuat toineꞌen Tosaꞌyru piit pe. Tupana hewyry aipyꞌasetpe Tosaꞌyru piit pe. Tomohey haria sese pap tet pupi ti ikuꞌuro. Toiꞌatumorem tewanikaptia towyriaꞌin sese wo. Yt totereko i raꞌyn wyti miitꞌin minug saꞌag topyꞌa pe. Tomoweityk taꞌyn wyti mekewat topyꞌa piat koꞌi tosuu wo. Koitywy toꞌe ahepe -Ewehenoi ro miitꞌin me waure wo areineꞌen iꞌatuminug saꞌag kai e. Waku teꞌeraꞌaipok uhowowi e Aipotypot e mesup ahepe. 
2CO.5.20	Koitywy toineꞌen Wuatꞌi Porekuat Koro wo. Miꞌi hawyi ainug topotpoꞌoro wo morekuat hit koꞌi wo wẽtup tawa kape wẽtup tawa kape tehay moherep hamo -Eweiꞌaipok to Tupana kape e hamo. Aikaꞌiwat Iesui toineꞌen atipy pe. Maꞌato uruto haipepiaria ihay moherep haria urutoꞌe. Tupana urupoꞌoro ehewowi eikyꞌe kahato haype. Worohoꞌokyꞌesat eipe uruwyriaꞌin wo i raꞌyn urutoꞌe. Eiwewyꞌinug no Tupana wywo urutoꞌe. 
2CO.5.21	Aikaꞌiwat Iesui yt karãpe i inug saꞌag watoꞌe. -Taꞌi Uhaꞌyru waku sakpo e Tupana. Maꞌato miꞌi pykai Tupana tiꞌapiheg aiminug saꞌag upi. Aiminug saꞌag yne iꞌokpe tote toineꞌen kahato iꞌauka hap. Miꞌi hawyi Iesui topyhuꞌat yt naku i nug hat ewy aiminug saꞌag topiit tote hawyi. Yt towat tominug saꞌag hap upi Tupana tiꞌapiheg Iesui maꞌato aiwat aiminug saꞌag upi tohoꞌopot kahato. Miꞌi watomohey hawyi Tupana ainug wakuat sese rakaria Tosaꞌyru suu aikoho hawyi. Tosaꞌyru ewaku hap totopag ahepe. Waku pe watoineꞌen Tupana wanetup hawe watoꞌe wuatꞌi ywania pe aikope aikope aipoꞌoro hap upi Tosaꞌyru haipepiatno.
2CO.6.1	Urutoria Iesui ehay moherep haria sese. Miꞌi pote koitywy uruhẽtup kahato ehupi. Eipe iꞌewyte uruꞌewy te wẽtup piit ewy yn Tupana wywo. Watuwepotpap kahato wuatꞌi ywania piat ikuap Haꞌyru etiat hamo. Pyno Tupana eropat haria aito pote uruhẽtup ehupi urupyꞌa pyi kahato. Yt eweikupteꞌen neiꞌo Tupana piat eikyꞌe hap ete iraꞌak takaria wo neꞌi. Tupana tum naꞌyn ehepe kat koꞌi kat koꞌi topotpap nug hamuat yt kat saꞌup i. Yt naku i Tupana miium ahepiat koꞌi watiporerokosap neꞌi. Yt naku i watipun imiium koꞌi. 
2CO.6.2	Mio tã e saꞌawyꞌi Tupana ahepe -Koran naꞌyn wyti worohoꞌoehakyeraꞌat teran e. Mesup eꞌat raꞌyn atikyꞌesat ehehakyeraꞌat e. Worohoꞌokuap eipe ehepiat uikay kay hap eꞌyian mete e. Worohoꞌokyꞌesat eipe ehepiat hoꞌopot hap eꞌat pe e Tupana ahepe mesup taꞌyn miwan me Isaia 49.8 pe. 
2CO.6.3	Koitywy Aikaꞌiwat ehay moherep haria raꞌyn aito. Miꞌi pote waku aiweꞌeg wo kahato watoineꞌen. Kat pote karãpe watiꞌaparap pote miitꞌin teꞌeruwekyryꞌi kahato Aikaꞌiwat Iesui ete iꞌewyte ahete. Miꞌi hawyi yt uwe i tuwanetup teran ahehay kape.
2CO.6.4	Uruwyriaꞌin waku kat koꞌi kat koꞌi watunug aiweꞌeg wo kahato Tupana mowepiit hap wywo -Meiẽ Tupana eropat hat sese iꞌatuꞌe hamo. Karãpe putꞌok e ahete ahatek hap ahoꞌopot hap koꞌi turan yt naku i iũteꞌen iũteꞌen aipyꞌahak miitꞌin ete iꞌewyte Tupana ete. Waku watimoherep Aipotypot eropat haria sese hap miꞌi hap eꞌat pe. 
2CO.6.5	Karãpe aiꞌahyk ahyk iꞌewyte karãpe aipyhyp woꞌopyhyp hawe iꞌewyte karãpe miitꞌin sem aiꞌauka teran haria pyꞌasetpe watoineꞌen iꞌewyte karãpe ahero ahãꞌãg hap wywo Tupana potpap nug kahato hap ete iꞌewyte karãpe yt watoket i kaꞌap Tupana potpap nug hap eꞌat pe wy iꞌewyte karãpe yt kat i aimiium Tupana potpap nug turan miꞌi koꞌi ahete turan waku watuwepỹꞌãtutuk poꞌog yn naꞌyn. Miꞌi hawyi miitꞌin tikuap taꞌyn Aikaꞌiwat eropat haria sese aito hap. 
2CO.6.6	Iꞌewyte karãpe yt kat i aiwanetup hawe yt naku i nug hap ete miꞌi hawyi meiũran miitꞌin tikuap Tupana eropat haria sese aito hap. Iꞌewyte karãpe watikuap Tupana aiwy sese ewywuat miꞌi hawyi -Tupana emiit kahato miꞌi iꞌatuꞌe. Iꞌewyte karãpe miitꞌin tunug saꞌag ahete maꞌato yt watiꞌatupoepyk i miꞌi hawyi -Pywo imohey hat sese iꞌatuꞌe ahepe. Iꞌewyte iwese rakaria wo watoineꞌen hawyi -Meiẽ iꞌatuꞌe toꞌe hap ewy imohey sese hat iꞌatuꞌe. Iꞌewyte karãpe watunug Tupana Paꞌãu mikyꞌesat ewy hawyi iꞌewyte karãpe watiꞌatukyꞌe miitꞌin sese aipyꞌa pyi hawyi taꞌatukuap pywuat Aipotypot Iesui eropat haria sese aito hap. 
2CO.6.7	Iꞌewyte karãpe watimoherep aikotã Tupana e hap ewy hawyi ipotmuꞌeria sese aito hap taꞌatukuap taꞌyn. Iꞌewyte karãpe Tupana aimoesaika yt ahesaika pykai i hawyi -Pywo rakat iꞌatuꞌe ahepe. Iꞌewyte karãpe waku pe watoineꞌen Tupana wywo iꞌewyte miitꞌin wywo miꞌi hawyi aikotã surara hesaika rakat ewy watoineꞌen. Surara typy ipo pe kyseꞌyp takat ewy. Wakuaria watoineꞌen pote -Miꞌiria Tupana surara wakuat sese iꞌatuꞌe ahepe. 
2CO.6.8	Waku pe yn watikyꞌesat Tupana potpap nug ahepiat imotypot wywuat hamo. Maꞌato iraniaꞌin aimotypot kahato tuereto. Maꞌato iraniaꞌin yt aimotypot hin i. Maꞌato iraniaꞌin teꞌeruwekyryꞌi kahato ahete. Maꞌato iraniaꞌin yt -Waku iꞌatuꞌe kahato. Pywo piat watimoherep turan iraniaꞌin -Iꞌatueso atueso neꞌi taꞌatuhenoi iꞌatuꞌe ahepiat. Maꞌato sio waku iꞌatuꞌe sio yt naku i iꞌatuꞌe pykai watiꞌatumuꞌe kahato te Tupana ehay wakuat ete. 
2CO.6.9	Taꞌi iraniaꞌin yt aikuap teran hin i. Maꞌato Tupana aikuap kahato. Miꞌi hawyi iraniaꞌin aikuap wen maꞌato aiꞌauka hamo aikuap. Aiꞌahyk ahyk aiꞌapiheg kahato aipiit suk suk kahato hamo aikuap. Miꞌi hawyi ikuꞌuro raꞌyn iꞌatuꞌe. Maꞌato miꞌi turan watuwehymut i raꞌyn kat pote Tupana yt tikyꞌesat i te aikuꞌuro hap pote. 
2CO.6.10	Aimosoꞌopot hap aimoꞌarot kahato. Maꞌato miꞌi pykai watuwehum kahato Tupana kape. Maꞌato iꞌatuwanetup hawe yt kat hamo rakaria wo i watoineꞌen. Maꞌato wahenoi Tupana ehay wakuat iꞌatuepe hawyi taꞌatumohey hawyi taꞌi Tupana mipoityro koꞌi wo tukupteꞌen naꞌyn. Miꞌi hawyi aikotã hekat rakaria ewy tukupteꞌen. Yt kat i ahekat pykai.
2CO.6.11	Uhytꞌiꞌin manaꞌin tawa Kurintiu piaria uruikyꞌe kahato eipe. Torannia eipe uruikyꞌe urutoꞌe. Yne uruwanetup hap uruimoherep ehepe. Eikyꞌe hap yt karãpe i yi kape neꞌi. Pywo ti rat uruikyꞌe kahato eipe. 
2CO.6.12	Eipe ti urumepytꞌin uruiꞌatukyꞌe kahato aikotã ywot tikyꞌe tomepytꞌin hap ewy. 
2CO.6.13	Maꞌato eipe aikotã yt taꞌatuꞌywot etiat i yt iwese i rakaria ewy. Iꞌewyte yt taꞌatuwesat i taꞌatuꞌywot rakaria ewy eweikupteꞌen. Uruiꞌatukyꞌe kahato eipe urutoꞌe hawyi yt kat eweiꞌe i uruwesat. Urumepytꞌin urukyꞌe pote ewehenoi ro uruepe.
2CO.6.14	Yt naku i watuwat yt naku i nug haria wyꞌinug hamo. Aikotã iꞌypyryp wywo hẽtyhot hap wywo yt toꞌosat i hap ewy. Miꞌi hap ewy yt naku i watoineꞌen yt naku i nug haria wywo wẽtup miit ewy iꞌatuminug saꞌag ete. Aikotã uꞌi maniꞌay karay wywo toꞌopype miꞌi hap ewy yt naku i watopyhuꞌat tupanaria motypot haria wywo iꞌatuetupanaria motypot hamo. Aito Iesui mohey haria pote wẽtup miit ewy watoineꞌen wakuat nug hap ete. Miꞌi pote Tupana mimowaku hanuaria yt toꞌosat kuap sese i yt naku i nug haria wywo yt toꞌoꞌewy hin i pote. 
2CO.6.15	Aikaꞌiwat wywo ahiag wywo yt karãpe i toꞌowenka taꞌatupotpap wẽtup ehay yn hamo. Miꞌi hap ewy yt karãpe i aito Aikaꞌiwat mohey haria watoꞌosat sese Aikaꞌiwat etiat mikyryꞌi haria wywo. Yt karãpe i wẽtup miit ewy watopyhuꞌat iꞌatuwywo. 
2CO.6.16	Saꞌawyꞌi mio tã e Tupana tomohey haria pe -Areineꞌen eiwywo uheiam eipe. Eiwywo uhewyry e. Ehetupana wo areineꞌen e. Uhemiit no eweikupteꞌen e saꞌawyꞌi miwan me. Miꞌi pote Tupana yat ewy watoineꞌen. Tupana toineꞌen aipiit pe pote wuatꞌi eꞌat piat ieineꞌen hat eiam aito. Yt mo wuat minug Tupana iãꞌãkap eiam hin i aito. Yt karãpe i Tupana iwese tupanaria wywo. Miꞌi pote yt naku i Tupana aipiit piat watioto tupanaria motypot yat kape iꞌatumotypot hamo e Tupana saꞌawyꞌi miwan me Irewitiku 26.12 pe. 
2CO.6.17	Mio tã e saꞌawyꞌi Tupana tomohey haria pe -Eweiꞌatoiat ro tupanaria e. Yt eweikupteꞌen neiꞌo iꞌatuwywo e. Eweikupteꞌen pya iꞌatukai ro e. Yt eweiwat reiꞌo iraniaꞌin wywo iꞌatumotypot hamo e. Yt ewetemig neiꞌo miꞌiria katupono yt naku i kahato miꞌiria e Tupana. Uimikyꞌesat ewetunug mote uimepytꞌin wo eweikupteꞌen e. Iꞌewyte eiwehytꞌok uiꞌyat pe e Tupana ahepe Isaia 52.11 pe. 
2CO.6.18	Eiꞌywot sese wo areineꞌen e. Miꞌi hawyi eipe uhaꞌyruꞌin uhakiꞌytꞌin wo e Tupana ahepe Esutu 4.22 pe.
2CO.7.1	Eiꞌywot areineꞌen e Tupana ahepe. Worohoꞌomuꞌe eipe uimepytꞌin wo aheTupana Koro e. Miꞌi pote uimikyꞌe koꞌi eweipyhuꞌat e Tupana ahepe. Pyno waku watuwehik kahato Tupana ete imepytꞌin aito pote. Waku watimotypot kahato Aiꞌywot Koro yt kat i aiminug saꞌag wywo. Waku watokenꞌẽ ahepiat inug saꞌag hap pupi kat pote Tupana ehamo watoineꞌen pote. Yt naku i watuwat aipiit mikyꞌesat saꞌag upi neꞌi iꞌewyte aiwanetup saꞌag hap upi neꞌi. Yt naku i watuwanetup poꞌog ahetupanaria saꞌawyꞌi wuat kape neꞌi. Waku watoꞌe Tupana pe -Uiminug saꞌag koꞌi aikotã uipiit ipit pit sese hap ewy. Miꞌi hap ewy uiwanetup hap ipit pit kahato. Uipiit pit ok hap pote aremoti kahato uiminug saꞌag pupi waku watoꞌe Tupana pe.
2CO.7.2	Uiwyriaꞌin tawa Kurintiu piaria yne eꞌat pe uruiꞌatukyꞌe kahato poꞌog saꞌawyꞌi kai. Miꞌi pote urukyꞌe aikotã uruiꞌatukyꞌe eipe hap ewy. Yt karãpe i uruiꞌatumaꞌat eipe. Iꞌewyte yt karãpe i eipiit kyewi hawyi ehekareꞌen koꞌi kyewi neꞌi urutukupteꞌen eipyꞌasetpe. Iꞌewyte yt karãpe i uruiꞌatupohari eipe katupono eikyꞌe kahato haria uruto. 
2CO.7.3	Taꞌi urutuwanetup yn ehewowi yt kat i eimohit hap neꞌi uruwanetup hawe urukuꞌuro eikyꞌe haype. 
2CO.7.4	Uimowepiit haria kahato eipe are. Uruimohey kahato eipe are. -Iesui mohey haria tawa Kurintiu piaria waku kahato rakaria urutoꞌe wuatꞌi miitꞌin me. Uruhoꞌopot kahato mesuwe maꞌato urutuwanetup ehewowi hawyi urumowepiit kahato eipe. Miꞌi hawyi yt kat i uruꞌarot neꞌi hap.
2CO.7.5	Saꞌawyꞌi putꞌok urutoꞌe mesuwe yi Masetunia pe turan uruhoꞌopot kahato. Yt urukyꞌe hin i itote. Iꞌatuehay saꞌag uruete yne tawa piaria. Urutokenꞌẽ itote kat pote sio uruꞌauka sio yt hap urutuwanetup pote. Iraniaꞌin tuꞌuka kahato uruete. Yt ikahu hin i uruwanetup hawe. Yt urutuwemohey kuap i. Miꞌi hawyi yt uruikyꞌesat i poꞌog yi kape sese uruto urutukupteꞌen. 
2CO.7.6	Maꞌato miꞌi turan aimowepiit hat Tupana tipoꞌoro raꞌyn urupowyro hat mehin Titu are. Putꞌok e hawyi urumowepiit kahato. 
2CO.7.7	Miꞌi hawyi mehin Titu urumuꞌe kahato -Waku kahato miꞌiria e ehetiat. Uipowyro kahato miꞌiria e. Taꞌatukyꞌesat kahato Tupana ehay e ehetiat tohenoi. Taꞌatukuap emiwan hawyi paa iꞌatuꞌe taꞌatuminug saꞌag ete e Titu uhepe. Uruikyꞌe kahato te Pauru iꞌatuꞌe uhepiat pe. Miꞌi hawyi urumowepiit kahato mio tã mehin Titu henoi ehetiat hawyi. Pyno typy urumowepiit hap mehin Titu putꞌok e hawyi tohenoi waku kahato ehetiat hawyi. 
2CO.7.8	Saꞌawyꞌi wuat uimiwan ehowawiat eiꞌapiheg kahato hap eimoꞌarot kahato hap paa eweiꞌe kahato hap. Miꞌi turan areꞌe uiwepe -Yt naku i kahato uimiwan are. Poꞌog waku yt karãpe i atipoꞌoro uimiwan are uiwepe. Maꞌato mio waku kahato atipuẽti uimiwan katupono eweiꞌaipok taꞌyn Tupana kape paa eweiꞌe hap. Saꞌawyꞌi wuat einapin hap eiꞌapiheg hap yt he hin i eweipuẽti yt eimowepiit hin i pote. Maꞌato koitywy eimowepiit poꞌog poꞌog. Miꞌi hawyi koitywy eweiwat raꞌyn einapin uhepiat hap upi. Pyno koitywy uimiwan saꞌawyꞌi wuat ehowawiat uimowepiit kahato. 
2CO.7.9	Waku kahato uimiwan saꞌawyꞌi wuat katupono miꞌi kaipyi eiwemorem kahato Tupana kape. Maꞌato saꞌawyꞌi ti haty yn eweipuẽti. Mekewat uimiwan eiꞌapiheg kahato hap ewy topyhuꞌat. Miꞌi hawyi paa eweiꞌe kahato eiminug saꞌag ete. Miꞌi kaipyi woꞌowese hap eweipuẽti Tupana wywo. Miꞌi pote uimowepiit hap ewy uimiwan saꞌawyꞌi wuat ehowawiat haty rakat pykai. 
2CO.7.10	Karãpe watuwemoti aiminug saꞌag ete Tupana ehamo iꞌewyte karãpe paa watoꞌe aiwanetup hap saꞌag ete miꞌi hawyi wataꞌaipok aiminug saꞌag myi Tupana kape. Miꞌi hawyi ahehakyeraꞌat raꞌyn. Watuwemorem Tupana kape hawyi waku kahato ahete. Toiwaure raꞌyn aiminug saꞌag koꞌi. Miꞌi hawyi aimowepiit kahato hap yn topyhuꞌat. Toiwaure yne aiminug saꞌag koꞌi. Miꞌi pote yt kat i poꞌog aimoti te hap topyhuꞌat. Miꞌi hawyi -Paa watoꞌe hap tokosap taꞌyn watoꞌe are. Miꞌi hawyi -Waku kahato ahehakyeraꞌat hat watoꞌe. Maꞌato yt wataꞌaipok i aiminug saꞌag kaipyi pote yt watuwemoti hin i e hamo. Miꞌi pote yt karãpe i ahehakyeraꞌat hap toineꞌen. Aiꞌapiheg hap wuatꞌi eꞌat piat yn topyhuꞌat aikuꞌuro sese hap. Miꞌi hawyi mesuwe yi tote yt karãpe i watipuẽti mekewat aimowepiit hap. Tupana tiwaure aiminug saꞌag hawyi yt kat i haty hap ahete aimowanetup hawe aiminug saꞌawyꞌi wuat etiat. Maꞌato yt pote haty hap topyhuꞌat aheineꞌen hap oktan yt aimowepiit hin i. 
2CO.7.11	Pywo ti rat karãpe watiꞌaparap sese yt Tupana mikyꞌesat ewy i hawyi wahatyꞌi aiwanetup hawe watuwemoti kahato itote. Miꞌi hap Tupana tikyꞌesat kahato. Miꞌi hap ewy topyhuꞌat ehete eiwemoti hap mekewat eipyꞌasetpiat hewaire waire rakat. Miꞌi hap atimoherep ehepe hawyi paa eweiꞌe kahato Tupana mikyꞌesat ewy. Miꞌi hawyi eweikupteꞌen ipyꞌahak takaria wo iminug saꞌag ete. -Yt urumikyꞌesat ewy i eweiꞌe tope. Urutokenꞌẽ kahato eminug saꞌag pupi. Yt naku i ti rat eweiꞌe haty wo tope. Etoiat ro eminug saꞌag hawyi ereineꞌen no Tupana emiit sese wo. Mio tã eweiꞌe hawyi yne ikuap yt Tupana mikyꞌesat ewy i tutunug saꞌag hap. Koitywy miitꞌin tikuap yt miꞌi tã nug haria i eipe hap. -Yt etunug poꞌog i raꞌyn o typua i eweiꞌe hawyi. 
2CO.7.12	Eiweikuap kat pote uimiwan saꞌawyꞌi atipoꞌoro ehewowi einapin haty wuat hap. Pyno ahenoi ehepe worohoꞌokyꞌe kahato moherep hamuat. Yt uheso hin i are. Taꞌi Tupana ehamo yt uheso hin i are. Pywo piat sese worohoꞌokyꞌe eipe hap. Yt atipoꞌoro i saꞌawyꞌi mekewat miwan eipyꞌasetpiat iꞌaparap hap mohit hamo iꞌewyte imimaꞌat koꞌi mohit hamo wy. Maꞌato eiꞌywot ewy areineꞌen worohoꞌonapin perup i popuo eikyꞌe haype are. 
2CO.7.13	Pyno saꞌawyꞌi mehin Titu toto ehowawiat turan yt towepiit hin i wywo toto. Maꞌato putꞌok e turan imowepiit kahato haria wo eweikupteꞌen. Miꞌi hawyi koitywy iꞌewyte uruto uruwepiit kahato mehin Titu henoi yne aikotã aikotã eweikupteꞌen hap etiat hawyi urumowepiit haria eipe. 
2CO.7.14	Saꞌawyꞌi atipoꞌoro mehin Titu ehowawiat turan areꞌe tope -Aikaꞌiwat mohey haria tawa Kurintiu piaria waku kahato rakaria are tope. Taꞌaipok hawyi tohenoi ehetiat aikotã areꞌe hap ewy tohenoi. Miꞌi hawyi pywo ti rat are. Taꞌi pywo are atiꞌatumohey kahato miꞌiria. Aikotã urutoꞌe saꞌawyꞌi pywo e hap ewy. Kurintiu imohey haria waku kahato rakaria are Titu pe. 
2CO.7.15	Koitywy mehin Titu eikyꞌe kahato hat poꞌog poꞌog saꞌawyꞌi wuat kai. Miꞌi pote ehewowi yn iwanetup hap. -Taꞌi miꞌiria Tupana mikyꞌesat nug haria e yn uruepe ehepiat pe. Yt toiwaure kuap i ehowawiat tuwanetup hap. -Uimotypot kahato miꞌiria e. Yt toimoto hin i tuwanetup hawe. Aikotã paa e haria ewy eweikupteꞌen itote -Ereke mehin ereke mimi eweiꞌe yn tope. -Hegyiꞌat kahato rakaria e yn uruepe ehepiat pe. Miꞌi hawyi ehewowi yn tuwanetup kahato. 
2CO.7.16	Pyno worohoꞌomohey kahato eipe. Yt karãpiat i aru uimaꞌat haria eweipyhuꞌat. Ehewaku hap yn topyhuꞌat uiwanetup hawe.
2CO.8.1	Pyno koitywy ahenoi teran ehepe aikotã yi Masetunia piaria koitywy tukupteꞌen Tupana mipoityro koꞌi wo tukupteꞌen. Tegyiꞌat hap kaipyi toiꞌatukyꞌe miꞌiria. Pywo wuat miꞌiria Tupana tiꞌatupoitynug poꞌog poꞌog neꞌi. Saꞌawyꞌi taꞌatumohey hawyi itotiaria miitꞌin weukaꞌi kahato haria miꞌiria. Taꞌi ihakyꞌeꞌi kahato rakaria wo teꞌeropyhuꞌat itote miꞌiria. Aikotã yt iꞌatuekat hin i rakaria ewy tukupteꞌen. 
2CO.8.2	Maꞌato miꞌi pykai iꞌatuwepiit hap yn topyhuꞌat. Miꞌi pykai taꞌatumoꞌẽ taꞌatuepiat ekat hit yne iraniaꞌin me. Poꞌog iꞌatuegyiꞌat hekat rakaria kai taꞌatumoꞌẽ yne pote. Katupono taꞌatumoꞌẽ yne miitꞌin powyro hamo. 
2CO.8.3	Teꞌeruwepyꞌa pyi taꞌatuium neꞌen neꞌi. Yne taꞌatuium kuap hap oktan ihakyꞌeꞌi rakaria tawa Ierusarẽi miaria powyro hamo. Yt uheso i rat katupono iꞌatuegyiꞌat sese miꞌiria. 
2CO.8.4	-Uruipowyro kahato teran Aikaꞌiwat mohey haria tawa Ierusarẽi miaria iꞌatuꞌe uhepe uruiꞌatukyꞌe kahato miꞌiria pote iꞌatuꞌe. Miꞌi pote urumowepiit kahato etioto urumiium koꞌi hawyi iꞌatuꞌe yn uhepe typua i typua i. Saꞌawyꞌi urutoꞌe uruwoꞌope -Pyno taꞌatuium aru kurin taꞌatumiium oktan. Miꞌi hawyi watioto tawa Ierusarẽi kape urutoꞌe uruwoꞌope. Maꞌato yt heĩpyt hin i taꞌatuium poꞌog uruwanetup hap kai. 
2CO.8.5	Katupono -Tupana iꞌatuꞌe urutum neran urupiit epe iꞌatuꞌe. Miꞌi hawyi urupotpap hap kaipyi urutum neran yne ewowi. Miꞌi hawyi urutum yne Pauruꞌin me imiereto tawa Ierusarẽi miaria kapiat hamo iꞌatuꞌe Tupana pe. Miꞌi hawyi taꞌatunug Tupana piat taꞌatuꞌe hap ewy. 
2CO.8.6	Saꞌawyꞌi uruipoꞌoro mehin Titu -Toꞌiro watiꞌatunug tawa Ierusarẽi miaria ihakyꞌeꞌi rakaria powyro hamo e. Pyno uruikuap mekewat yi Masetunia piaria iꞌatuegyiꞌat kahato hap ete hawyi urutoꞌe -Pyno waku watipoꞌoro i raꞌyn mehin Titu imohey haria tawa Kurintiu piaria napin aikotã waku watum ihakyꞌeꞌi rakaria pe hap etiat hamo urutoꞌe. Waku watunug imohey i haria yi Masetunia piaria ewy e hamo iꞌatuegyiꞌat hap wywo urutoꞌe. Miꞌi hawyi uruipoꞌoro i raꞌyn ehewowi. 
2CO.8.7	Uruiꞌatumohey kahato eipe uruwanetup hawe. Eweikuap kahato aikotã waku hãpyk nug hap ete. Howapy kahato imohey hap wywo eipe. Tupana Paꞌãu ihay hesaika kahato eikaipyi. Tupana kuap haria sese eipe. Yt eipohep hin i Tupana mikyꞌesat nug hap ete. Iꞌewyte wekyꞌe hap ete eweikuap kahato. Taꞌi yne miꞌi hap koꞌi ete poꞌog wakuaria wo eweikupteꞌen. Pyno koitywy wahãꞌãg sio eipe poꞌog hegyiꞌat rakaria sio yt hap kuap hamo.
2CO.8.8	Pyno -Ewetum no yt areꞌe i haty wo ehepe. Yt ewetum i pote yt naku i yt areꞌe kuap i ehepe. Eipyꞌa pyi ewetum ihakyꞌeꞌi rakaria tawa Ierusarẽi miaria piat hap iꞌewyte iꞌatukyꞌe kahato wywo hap uruikyꞌesat. Miꞌi hawyi Tupana tikuap ehegyiꞌat hap tokyꞌe kahato hap. Waku watimoherep imohey haria yi Masetunia ewy ehegyiꞌat hap. 
2CO.8.9	Eipotypot Iesui aikyꞌe kahato. Miꞌi hap eweikuap taꞌyn maꞌato ahenoi teran i raꞌyn. Hegyiꞌat kahato Miꞌi aikotã hekat sese rakat timoꞌẽ yne tekareꞌen ihakyꞌeꞌi rakaria pe hap ewy Aikaꞌiwat hegyiꞌat kahato. Saꞌawyꞌi sese yne kareꞌen topyhuꞌat ipo pe atipy pe. Miꞌi hawyi ahowawi tuut atipy kaipyi. Miꞌi Miit ihakyꞌeꞌi rakat topyhuꞌat. Toimoꞌẽ yne tewaku hap ahowawi aikyꞌe haype. Miꞌi hap koꞌi watikuap taꞌyn. Maꞌato waku watopyhuꞌat aikotã hegyiꞌat hap ewy uhekatuwyria are. 
2CO.8.10	Gaꞌatpuat anu -Waku watiꞌatunug hawyi watipoꞌoro ihakyꞌeꞌi rakaria tawa Ierusarẽi miaria imohey haria kape eweiꞌe wuatꞌi Iesui mohey haria iraniaꞌin eꞌyian mete. 
2CO.8.11	Pyno koitywy worohoꞌonapin eipe -Ewetunug no aikotã eweiꞌe hap ewy. Eweiꞌatunug o eimiium koꞌi eimikyꞌesat ewy. Taꞌi eiwepiit hap wywo wyti ewetum eimikyꞌesat oktan. Waku watum aimiium Tupana kapiat haty wo iꞌatukyꞌe hap wywo. Waku watum aipap hap wywo. Waku wahoꞌoium ahekat koꞌi aimikyꞌesat ewy. 
2CO.8.12	Pyno kat koꞌi kat koꞌi watum Tupana kape aipyꞌa pyi ikyꞌe hap wywo miꞌi hawyi ewepiit kahato. Iwato sio yt hap kape yt tuwanetup i miꞌi koꞌi kape. Tupana tikyꞌesat watum kuap hap oktan tope. Yt toikyꞌesat i watum yt watum kuap i hap oktan. 
2CO.8.13	Yt naku i watum yne ahekat ihakyꞌeꞌi rakaria pe hawyi aito watoineꞌen ihakyꞌeꞌi rakaria wo neꞌi hap. Waku poꞌog watimoꞌẽ iꞌatuepe hawyi yne aito ahekat topyhuꞌat. 
2CO.8.14	Pyno waku watimoꞌẽ ahekat iꞌatuepe katupono aiwat iꞌatu kahato pote maꞌato iꞌatuwat yt kat i i pote. Meiũran aru putꞌok e ehepiat hoꞌopot hap eꞌat. Miꞌi hap eꞌat pe waku miꞌiria aipowyro aikotã aito watimoꞌẽ saꞌawyꞌi hap ewy. 
2CO.8.15	Aikotã Tupana toꞌe saꞌawyꞌi miwan me -Yt naku i yt hegyiꞌat rakaria wo i watoineꞌen uiatno yne e haria wo neꞌi. Yne aito hegyiꞌat rakaria wo watoineꞌen pote watimoꞌẽ aiwoꞌope. Miꞌi hawyi aiwoꞌoꞌewy ewy hekat rakaria wo watoineꞌen e Muisei tomiwan Esutu 16.18 piat pe.
2CO.8.16	Uruwyriaꞌin tawa Kurintiu piaria uruiꞌatukyꞌe kahato eipe. Koitywy aiwy Titu eikyꞌe aikotã urukyꞌe hap ewy. Eipowyro hap yn iwanetup hawe. Tupana tunug naꞌyn Titu eikyꞌe kahato hatno. Miꞌi pote waku wahewaku Tupana kape. 
2CO.8.17	Wẽtup eꞌat pe watoꞌe mehin Titu pe -Waku eraꞌaipok tawa Kurintiu kape urutoꞌe. -Areto teran ni rat e hawyi toto yt uruipoꞌoro poꞌoro poꞌog pykai i. Tuwepyꞌa pyi toto. Ipap kahato pote poꞌog torannia kai. 
2CO.8.18	Miꞌi hawyi wẽtup ok uruipoꞌoro mehin Titu wywo. Miꞌi ti aimuꞌe kuap kahato Tupana ehay wakuat etiat rakat. Wuatꞌi puat mikuap Iesui mohey haria mikuap kahato miꞌi are. Miꞌi pe ti -Wakuat kahato miꞌi iꞌatuꞌe. 
2CO.8.19	Taꞌi torannia Tupana motypot yat piaria miꞌairo ti meiũwat miit mekewat aimiium ereto tawa Ierusarẽi kapiat hamuat. Miꞌi hamuat iꞌatumiꞌairo iꞌatumiium iꞌatuegyiꞌat hap moherep hamuat ium hamuat. Miꞌi urutum ihakyꞌeꞌi rakaria imohey haria tawa Ierusarẽi miaria pe. Miꞌi hawyi teꞌeruwehum kahato Aikaꞌiwat Iesui kape. Miꞌi hawyi iꞌatuwepiit kahato taꞌatukuap taꞌatukyꞌe kahato ehepiat hap hawyi. 
2CO.8.20	Iwato kahato aimiium urutioto. Miꞌi pote urutioto meiũwat miit eimiꞌairo miium koꞌi ereto hamo. Yt urutioto teran i katupono yt uruikyꞌesat i kahato iraniaꞌin toꞌope -Meiẽ Pauru ihoꞌosat aimiium koꞌi muap upi tawa Ierusarẽi kapiat aimipoꞌoro koꞌi e hap yt uruikyꞌesat i. Miꞌi pote eimiꞌairo tioto are. 
2CO.8.21	Hãpyk kahato yn areineꞌen neran wuatꞌi miitꞌin wanetup hawe iꞌewyte Tupana wanetup hawe. Miꞌi pote yt atioto teran i mesuwat wuatꞌi miium wato koꞌi kat pote yt atikyꞌesat i miitꞌin teꞌeruwanetup saꞌag uhowowi sio tohoꞌosat sio yt iꞌatuꞌe hap ete. 
2CO.8.22	Miꞌi pote eimiꞌairo po pe yne urutum hereto hamo. Eimiꞌairo waku kahato uruipuẽti aiwy sese. Yt karãpe i topotmaꞌat nimo pyi te aipowyro hat. Uruhãꞌãg kahato yne ete maꞌato yt karãpe i urumaꞌat. -Areto teran tawa Kurintiu kape e. Atiꞌatumohey kahato miꞌiria e imohey haria tawa Kurintiu piaria katupono taꞌatuium aru poꞌog watuwanetup hap oktan e uruepe. 
2CO.8.23	Uito hawyi mehin Titu aikotã wẽtup miit ewy yn urutukupteꞌen eheropat hamo. Uiwy kahato mehin Titu are. Koitywy atipoꞌoro miꞌi iraniaꞌin wywo ehewowi. Tuwat yne hawyi areto. Miꞌiria uheꞌyianme tuwat. Waku eweiꞌatumohey miꞌiria katupono Iesui mohey haria yne. Tupana motypot yat piaria mipoꞌoro kat pote Aikaꞌiwat motypot haria sese iꞌatuꞌairo. -Eiwehytꞌok eweiꞌe o iꞌatuepe aikotã eimikuap sese koꞌi piat ewy are. 
2CO.8.24	Eweiꞌatukyꞌe sese iꞌatumipoꞌoro koꞌi pote -Imohey haria Kurintiu piaria iwese sese rakaria iꞌatuꞌe aru teꞌeraꞌaipok taꞌatuetawa kape hawyi. -Waku imohey haria Kurintiu piaria iꞌatuꞌe Pauruꞌin e hap ewy aikyꞌe kahato haria miꞌiria iꞌatuꞌe aru are.
2CO.9.1	Pyno koitywy yt kat hamo i -Waku kahato watiꞌatumoꞌẽ ahekat koꞌi imohey haria ihakyꞌeꞌi rakaria tawa Ierusarẽi miaria pe yt kat hamo i areꞌe katupono ewetum neran. 
2CO.9.2	-Gaꞌatpuat anu urupotpap kahato hum hamo eweiꞌe uhepe. Meremo uruiꞌatunug urumiium muat ihakyꞌeꞌi rakaria imohey haria tawa Ierusarẽi miaria pe eweiꞌe. Mio tã eiꞌe hap ahenoi wuatꞌi imohey haria pe yi Masetunia piaria pe. Miꞌi hawyi teꞌeroꞌe -Pyno uruto wy urutum iꞌatuꞌe. Miꞌi hawyi taꞌatuium taꞌatukuap eipe ewetum irane hap hawyi. -Tawa Kurintiu piaria yi Akaia piaria ewy watum iꞌatuꞌe toꞌope. 
2CO.9.3	Miꞌi pote atipoꞌoro mehin Tituꞌin uheꞌyianme eimiium sio waku sio yt i te hap kuap hamo. Maꞌato areto yt eweiꞌatunug i te turan wuat pote watoꞌomoti te hap topyhuꞌat -Urutunug aru eiꞌe yt ewetunug i te pote. 
2CO.9.4	Katupono areto aru yi Masetunia piaria wywo maꞌato -Urutunug aru eiꞌe hap yt ewetunug i turan yt naku i putꞌok urutoꞌe ehetawa pe eimiium sat hamo. Yt kat i pote yi Masetunia piaria toꞌokyryꞌi sese taꞌatupyꞌa pe. -Kat pote -Urutunug aru iꞌatuꞌe pykai yt taꞌatunug i iꞌatuꞌe. 
2CO.9.5	Miꞌi pote areꞌe mehinꞌin Tituꞌin me -Uheꞌyianmete eweiwat ro tawa Kurintiu kape are. Eweiꞌatunapin miꞌiria -Waku aiwepiit wywo watum e hap ete waku watum aipyꞌa pyi imohey haria ihakyꞌeꞌi rakaria tawa Ierusarẽi miaria pe e hamo. Pyno waku pe yne raꞌyn aimiium koꞌi taꞌatuereto hap eꞌyian mete tawa Ierusarẽi kapiat hamo waku eweiꞌe o tawa Kurintiu piaria pe are Tituꞌin me tawa Kurintiu piaria napin hamo. -Waku watum aipyꞌa pyi hap yn eweiꞌe o are mehinꞌin Tituꞌin me. -Yt naku i watum yt watum neran i pote waku eweiꞌe o are mehinꞌin Tituꞌin me.
2CO.9.6	Pyno ahenoi ehepe hãꞌãkap wuat aikotã waku watum Tupana kape hap ete. Uwe uwe tikoi yt iwato i miꞌi hat aikotã toikoi hap oktan toipuẽti. Maꞌato uwe uwe tikoi iwato miꞌi hat ipuẽti tepiat ikoi hap oktan. Miꞌi hap ewy karãpe watum Tupana kape yt ahegyiꞌat wywo i pote meiũran aru yt kat i watipuẽti yt ahegyiꞌat i pote. 
2CO.9.7	Uiwyriaꞌin Tupana tikyꞌe kahato hegyiꞌat sese rakat. Topyꞌa pyi toikyꞌesat kahato tutum Tupana kape hat. Yt toikyꞌesat i watum tope yt watum neran i wywo watum hap. Iꞌewyte yt toikyꞌesat i -Etum no maꞌato yt pote yt naku i pe ereineꞌen e wẽtup ok hap upi neꞌi watum hap. Tupana tikyꞌesat aiwehum kahato wywo watum aipyꞌa pyi hap tewowiat hap toikyꞌesat. Toikyꞌesat aimiium muat watiꞌairo yian mete kat som watum hap koꞌi. 
2CO.9.8	Tupana hegyiꞌat sese ahepe. Tutum kuap ahepe poꞌog poꞌog watuwanetup hap kai aipoityro kuap kahato aikyꞌe haype. Yt ahewaku hap upi i tutum neꞌen neꞌi maꞌato aikyꞌe hap yn wywo. Miꞌi pote karãpe watunug neran wakuap imikyꞌesat turan aimoesaika kahato inug hamuat poꞌog poꞌog watunug kuap kai. Tupana tikuap kahato ahepiat kat sepap hap kuap hamuat aimoweꞌeg hamo. Tutum kuap poꞌog ahepiat hum hap tepiat hap kai. 
2CO.9.9	Miꞌi hap ete Tupana toꞌe miwan me -Ehehakyꞌeꞌi kahato uhepe. Yt worohoꞌoꞌewaure hin i eipe ihakyꞌeꞌi rakaria e. Atikuap haty ehete hap koꞌi e. Worohoꞌopowyro eipe wuatꞌi eꞌat pe e morekuat Tawi wepy 112.9 pe. Miꞌi hap kaipyi watikuap hegyiꞌat kahato hap.
2CO.9.10	Pywo ti rat aipoi kahato hat Tupana. Yne aimikoi nug hat saꞌawyꞌi kat koꞌi kat koꞌi watikoi Tupana inug hap kaipyi. Miꞌi pote yne miꞌi tuut Tupana po pyi. Tupana timowato yne aimikoi koꞌi aiko moehãite hat. Tupana tikuap kahato aikotã mowato hap aito hegyiꞌat rakaria watoineꞌen pote. Watimoꞌẽ hap oktan tutum ahepe. 
2CO.9.11	Tupana timowato kuap ahekat koꞌi. Yne aiminug koꞌi toipoityro kuap watoineꞌen hegyiꞌat ahekat koꞌi wo pote. Watimoꞌẽ ihakyꞌeꞌi rakaria pe pote Tupana kape teꞌeruwehum ahegyiꞌat hap upi. 
2CO.9.12	Pyno watipoꞌoro aimiium ihakyꞌeꞌi rakaria imohey haria tawa Ierusarẽi miaria kape hawyi -Waku kahato En Tupana iꞌatuꞌe aru. Yt wesok i te haria hin i tawa Kurintiu piaria iꞌatuꞌe aru ihakyꞌeꞌi rakaria powyro hamo. Koitywy uruikuap emohey haria tukupteꞌen iꞌatumiium kaipyi. Koitywy waku ahete kat pote tokosap taꞌyn ahehakyꞌeꞌi hap uruete Tupana iꞌatuꞌe haty wo torannia watimoꞌẽ ahekat koꞌi pote. 
2CO.9.13	-Tupana iꞌatuꞌe Esaꞌyru ehay upiaria emohey haria tawa Kurintiu piaria iꞌatuꞌe aru. Emipoꞌoro Aiporekuat nuat ehay wakuat nug haria miꞌiria iꞌatuꞌe aru Tupana pe. Taꞌatumoꞌẽ uruepe hãpyk kahato iꞌatuꞌe. Yt uwe pe i poꞌog toꞌokupitu kupitu kahato hegyiꞌat sese rakaria ewy iꞌatuꞌe aru Tupana pe. 
2CO.9.14	-Tupana tawa Kurintiu piaria emohey haria ekaipyi tukupteꞌen hegyiꞌat sese rakaria. Miꞌi pote etiꞌatupoityro o miꞌiria katupono koitywy uruikyꞌe kahato miꞌiria. Etimoherep iꞌatuepe aikotã uruiꞌatukyꞌe miꞌiria hap koꞌi iꞌatuꞌe aru Tupana pe. Eimipowyro koꞌi tawa Kurintiu piaria iꞌatuꞌe. 
2CO.9.15	-Tupana yt uwe i poꞌog hegyiꞌat ekai. Emiium iwato poꞌog torannia kai urutoꞌe. Esaꞌyru wẽtup ok yn nakat etum pote Tupana urutuwehum ewowi urupyꞌa pyi. Maꞌato yt karãpe i uruehay putꞌok e emiium Esaꞌyru etiat enoi yne hamo urutoꞌe. Pyno waku kahato En urutoꞌe are. Uruto ti Esaꞌyru mohey haria are. Pyno waku are uito Pauru.
2CO.10.1	Uito ti eimuꞌe hat sese saꞌawyꞌi wuat. Haꞌawyte Tupana uipoꞌoro ehewowi. Miꞌi turan worohoꞌonapin perupꞌi puo aikotã Aikaꞌiwat Iesui ainapin hap ewy aikyꞌe hap wywo. Saꞌawyꞌi ihakyꞌeꞌi hakyꞌeꞌi rakatno uito areineꞌen eipyꞌasetpe turan poꞌog yi kape. Maꞌato koitywy areineꞌen pya eikai. Miꞌi pote worohoꞌonapin uimiwan me haty wo uiwemotypot wywo. 
2CO.10.2	Uimohit kahato iraniaꞌin eipyꞌasetpiaria. -Pauru yt Tupana mipoꞌoro hin i eweiꞌe. Ahekat koꞌi kyewi neꞌi aimuꞌe eweiꞌe. Eheso sese rakaria eipe yt areꞌe teran i miꞌiria pe iꞌatuewa pe. Miꞌi pote miwan me yn areꞌe iꞌatuepe. Eiweꞌeg wo o are. Mio tã eweiꞌe motꞌi pote eheso are aru ehowa pe. Uiwyriaꞌin tawa Kurintiu piaria ahẽtup ehupi uipyꞌa pyi haty wo yt uimohit reiꞌo ehehay wo. 
2CO.10.3	Taꞌi eiꞌewywuat rẽ uito ipuꞌi rakat ikag nakat rẽ. Maꞌato uhesaika hap yt tuut i uipiit kaipyi. Tupana Paꞌãu kaipywiat rat neꞌi wyti uhesaika hap toineꞌen. Miꞌi kaipyi neꞌi wyti uhesaika ahiag uuka hamo. 
2CO.10.4	Aito imohey haria watoineꞌen aikotã surara koꞌi ewy. Maꞌato aiporyꞌa koꞌi tuweupiat raꞌyn. Yt mesuwarotiat wuꞌuka hap ewywuat i katupono poꞌog poꞌog hesaika iꞌatukai. Miꞌi koꞌi wywo Tupana aipowyro kahato miꞌi koꞌi yt naku i nug hat akit hamo. Aiminug saꞌag koꞌi aikotã wanikaptia ewy topyhuꞌat. 
2CO.10.5	-Uito poꞌog iraniaꞌin kai e hat yt tuwanetup kuap kuap i Tupana kape. Miꞌi hawyi Tupana topyhuꞌat yt Tupana wo hin i. Aiwanetup saꞌag hap topyhuꞌat Tupana ete. Maꞌato Tupana aimoesaika miꞌi wanetup saꞌag hap pun hamo. Miꞌi hawyi Aikaꞌiwat Iesui yn toineꞌen aiwanetup hawe Aiporekuat no. Miꞌi hawyi Aikaꞌiwat ehay yn aiwanetup hawe. Iꞌewyte aiwanetup hap aheha wywo Aikaꞌiwat timohãpyk kuap yne. 
2CO.10.6	Maꞌato yt watikyꞌesat i aimohãpyk hap pote miꞌi hawyi Aikaꞌiwat Iesui aiꞌapiheg katupono toikuap kahato aiwanetup hap koꞌi. Toikuap kahato eipe Kurintiu piaria sio uimohit hap eiwanetup hap sio yt. Miꞌi pote eiweꞌeg wo o are.
2CO.10.7	Tukupteꞌen aipyꞌasetpe -Uruto Aikaꞌiwat Iesui emiit sese e haria. Miꞌiria pe urutoꞌe -Eipe Iesui emiit sese pote miꞌi pote eweikuap meremo uruto eiꞌewywuaria te hap. Eiwehaꞌat ro urueko kape miꞌi hawyi eweikuap uruto Aikaꞌiwat eropat haria sio sese hap. 
2CO.10.8	Haꞌawyte Tupana uruꞌairo uruepiat eimuꞌe hamo iꞌewyte eiꞌapykok hamo. Yt aremoti hin i Tupana piat uiꞌairo hap ete are aat kaꞌap. Maꞌato tukupteꞌen eipyꞌasetpe yt ikyꞌesat i areꞌe -Tupana uruꞌairo eiꞌapykok hamo are hap. Maꞌato Tupana tiꞌairo uruto. Toikuap eikyꞌe hap yn uruto hap. Yt kat i eimaꞌat hap urukai hap toikuap. Toikuap Tupana ehay etiat eimotag hap eimuꞌe tehay etiat hap. Miꞌi pote uruꞌairo uruepiat eiꞌapykok hamo. 
2CO.10.9	Uiwyriaꞌin yt eweikenꞌẽ uipupiat hamuat i pote mesuwat miwan atipoꞌoro. Yt atipoꞌoro mesuwat miwan maꞌato ehewowi miitꞌin mohit hamuat neꞌi. 
2CO.10.10	Iraniaꞌin eipyꞌasetpe yt uikyꞌe i haria -Pywo ti rat Pauru aiꞌapiheg kahato tomiwan me iꞌatuꞌe. Eweikuap kat pote iꞌatuꞌe. Tokenꞌẽ kahato aipyꞌasetpe toꞌe ahepiat hamo iꞌatuꞌe. Yt ipoityꞌi hin i iꞌewyte yt ihay se hin i aimuꞌe turan iꞌatuꞌe. 
2CO.10.11	Eiweꞌeg wo o uwe uwe eipyꞌasetpiat toꞌe mio tã e urumohit haria. Urutoꞌe kuap ehowa pe aikotã urumiwan me hap ewy. Eiwatetup miꞌi hap kape katupono uruiꞌapiheg kuap. 
2CO.10.12	Tukupteꞌen eipyꞌasetpe -Aito poꞌog iraniaꞌin kai iꞌatuꞌe toꞌope haria. Maꞌato uruto yt iꞌatuꞌewywuat hin i koꞌi urutoꞌe. -Uruto poꞌog eikai iꞌatuꞌe teꞌeruwanetup ahepiat pe. Miꞌi tã wanetup haria yt iꞌatuweꞌeg hin i katupono toꞌope toꞌoꞌakasa hap kaipyi teꞌeroꞌe -Uito poꞌog iꞌatuꞌe teꞌeruwanetup hawe. Yt iꞌatuweꞌeg hin i katupono yt teꞌeruwanetup hin i sio iꞌatuewaku hap putꞌok e sio yt Aikaꞌiwat ewaku hap oktan hap kape.
2CO.10.13	Uruto eiꞌapykok haria pykai yt karãpe i urutoꞌe uruwanetup hawe -Uruto poꞌog eikai yt urutoꞌe i iraniaꞌin eipyꞌasetpiaria -Uruto poꞌog e haria ewy. Tupana uruꞌairo eheropat haria ewy yn. Yne uruewaku hap koꞌi uruepiat sepap hap koꞌi yt kat i tuwẽtem uruwekaipyi neꞌi. 
2CO.10.14	Saꞌawyꞌi Tupana urupoꞌoro ehewowi. Tomipoꞌoro Tosaꞌyru Aiporekuat nuat ehay wakuat moherep hamo. Miꞌi hawyi urutoꞌe ehewowi iꞌe hap ewy. Yt uruiwaure hin i eipe pykai urutuwat wẽtup ywania kape. 
2CO.10.15	Aikope aikope Tupana urupoꞌoro miꞌi hap kape yn urutuwat. Yt karãpe i uruipohari iraniaꞌin potmuꞌe neꞌi urupotmuꞌe wo. Iraniaꞌin teꞌeroꞌe ehepe -Eipe uruimuꞌe Pauruꞌin eꞌyian mete iꞌatuꞌe ehepe urupohari teran haype. -Eheso eweiꞌe o miꞌiria pe. Ehehãite sese Iesui mohey hap ete hawyi -Pauruꞌin uruꞌapykok haria eweiꞌe. Mio tã eweiꞌe hawyi uruto yt kat hamo i raꞌyn urutoꞌe i. Miꞌi hawyi wẽtup ywania kape urutuwat yt ikuap i te haria kape. 
2CO.10.16	Uiwyriaꞌin tawa Kurintiu piaria iꞌatu kahato te iraniaꞌin ywania yt taꞌatukuap i te Iesui etiaria. Miꞌiria tukupteꞌen eheꞌyi ehetawa ekuekai poꞌog poꞌog pya wẽtup hy ete. Miꞌi pote urutuwat teran yt taꞌatukuap i te sehay wakuat Iesui etiat haria kape. Aikope yt uwe i te toto hap kape. Miꞌi kape watuwat pote yt uwe i itote teꞌeroꞌe ahepe -Kat pote urumimuꞌeria eweipohari teran neꞌi yt iꞌatuꞌe kuap i ahepe watuwat yt ikuap i te haria kape hawyi. 
2CO.10.17	Aikotã Tupana toꞌe miwan me hap ewy. -Karãpe worohoꞌopowyro kahato wakuat nug hap ete miꞌi hawyi yt naku i eweiꞌe -Uito atunug uhesaika hap wywo uipo wo uito poꞌog kahato pote yt naku i mio tã eweiꞌe neꞌi e. Poꞌog waku eweiꞌe -Tupana esaika hap wywo atunug waku eweiꞌe e miwan me. 
2CO.10.18	Yt naku i watoꞌe -Uito poꞌog Tupana eropat hat sese paĩ yt naku i watoꞌe. Poꞌog waku wahekatup Tupana kaipyi -En uheropat hat sese e hap. Miꞌi hap eꞌat pe yne ikuap Tupana wẽ kaipyi Tupana emiit sese hap. Miꞌi hap eꞌat pe imimotypot no watoineꞌen are uito eimuꞌe hat Pauru.
2CO.11.1	Pyno worohoꞌokyry teran kurin miꞌi pote eweiwanetup to aikotã yt uiweꞌeg i hap kape hesoꞌok takat ewy. 
2CO.11.2	Uiwyriaꞌin tawa Kurintiu piaria areineꞌen eiꞌywot ewy. Eipe eweikupteꞌen uhakiꞌyt ewy yt karãpiat heꞌaito i te rakat ewy. Aikaꞌiwat Iesui toineꞌen aikotã uhakiꞌyt ehaytuwy ewy. Miꞌi pote uhehayꞌywyi kahato ehete. Yt atikyꞌesat i iraniaꞌin neꞌi eꞌaito wo. Atikyꞌesat Iesui yn eꞌaito wo. Taꞌi uhehayꞌywyi kahato ehete aikotã Tupana ihayꞌywyi hap ewy aikotã eꞌywot ewy areineꞌen uhakiꞌyt are. 
2CO.11.3	Saꞌawyꞌi sese ahiag timaꞌat mana Ewa moiꞌok wẽ pyi. Tehay wo totekyi Tupana kaipyi. Miꞌi hap ewy hap pupi arekenꞌẽ kahato. Arekenꞌẽ kahato ahiag tihep eipe Aikaꞌiwat Iesui po pyi hap pupi. Aikaꞌiwat Iesui mohey hap yn ahehakyeraꞌat kuap. Miꞌi pote wẽtup mohey hap yn toineꞌen Tupana kape. 
2CO.11.4	Uimogyt kahato eipe katupono eweimohey yne miitꞌin mienoi koꞌi. Putꞌok e wẽtup ok itote hawyi wẽtup Iesui etiat eimuꞌe yt uruepiat eimuꞌe hap ewy hin i. Miꞌi hawyi -Pywo eweiꞌe kahato. Eꞌe hap ewy eweiꞌe tope. Miꞌi hawyi putꞌok e wẽtup i raꞌyn hawyi toꞌe ehepe -Atum neran wẽtup paꞌãu ehepe. Miꞌi hawyi -Waku mehin waku mimi eweiꞌe tope yt eiweꞌeg hin i. Miꞌi hawyi putꞌok e wẽtup ok wẽtup ehay enoi hat yt Aikaꞌiwat Iesui wakuat ewy hin i. Miꞌi hawyi -Pywo eweiꞌe miꞌi pote uimogyt sese eipe katupono -Pywo eweiꞌe yne eimuꞌe haria pe. Miꞌi pote eiweꞌeg wo o are ehepe. 
2CO.11.5	-Tupana mipoꞌoro sese uruto iꞌatuꞌe ehepe eimuꞌe hamo. Urupoꞌoro uruto poꞌog Tupana mipoꞌoro Pauru kai iꞌatuꞌe. Iꞌatueso kahato neꞌi katupono areineꞌen Iesui miꞌairo sese ipotpoꞌororia 12 ok takaria ewywuat areineꞌen are. 
2CO.11.6	-Pauru ehay yt ikahu hin i iꞌatuꞌe. Maꞌato miꞌiria pe Pywo are uhehay yt ikahu i eiwat ewy maꞌato uhehay hesaika kahato einapin Tupana weꞌeg hap etiat hamo. Yne apo eiꞌe hap atiwesat kuap yne. Miꞌi hap uiweꞌeg hap Tupana kaipyi eweikuap kahato raꞌyn.
2CO.11.7	Haꞌawytepyi te mesup te worohoꞌomuꞌe eipe sehay wakuat Iesui etiat. Yt wẽtup mo i worohoꞌomuꞌe haꞌup ete. Miꞌi hawyi -Pauru piat aimuꞌe hap yt kat hamo i atum haꞌup kat pote yt ihay se i pote eweiꞌe. Taꞌi uimohit kahato uhegyiꞌat hap ete. Yt kat hamo i aremohit eipyꞌasetpe. Poꞌog waku haꞌup ete aru worohoꞌomuꞌe miꞌi hawyi uimotypot haria wo eweikupteꞌen. 
2CO.11.8	Haꞌawyte worohoꞌomuꞌe aat kaꞌap yt kat saꞌup ete i maꞌato eweikuap uwe tum eimuꞌe hap saꞌup. Pyno ahenoi ehepe. Iraniaꞌin Iesui mohey haria aikope aikope teꞌeruwaꞌatunug hap kaipyi miꞌiria tipoꞌoro uhowowi eimuꞌe hamuat saꞌup. Areineꞌen seroꞌok e hat ewy katupono iꞌatuwat iꞌatusaꞌup kaipyi areineꞌen eipyꞌasetpe. Yt kat i ewetum uhepe. 
2CO.11.9	Yt karãpe i areineꞌen neran ahẽtup hẽtup kat koꞌi kat koꞌi eikaipyi teran. Saꞌawyꞌi areineꞌen eipyꞌasetpe turan uiwekaipyi arenuk. Miꞌi hawyi uhesyꞌat eipyꞌasetpiat areineꞌen turan tõꞌẽ kahato imohey haria yi Masetunia piaria uhowowi kat koꞌi kat koꞌi taꞌatumiium koꞌi erut hamo. Miꞌi kaipyi areineꞌen eipyꞌasetpe yt kat i ahẽtup ehepe. Iꞌewyte yt ahẽtup i aru ehepe. 
2CO.11.10	Uiwanetup hawe -Waku kahato atiꞌatumuꞌe yt kat saꞌup ete i. Miꞌi pote yt kat i ahẽtup uimimuꞌeria koꞌi kaipyi. Yt areineꞌen i eiꞌokpe tote yi Asia pe areineꞌen eipyꞌasetpe turan. Yt uheso hin i karãpe areꞌe yt kat saꞌup ete i worohoꞌomuꞌe are ehepe. Iꞌewyte Aikaꞌiwat Iesui tikuap yt uheso i hap kat pote toineꞌen uipyꞌa pe. 
2CO.11.11	Miꞌi hawyi iraniaꞌin teꞌeroꞌe eipyꞌasetpe toꞌope uruetiat. -Pauru yt aikyꞌe i miꞌi pote yt toikyꞌesat aikaipyi kat koꞌi kat koꞌi. Pywo ti rat Tupana tikuap worohoꞌokyꞌe kahato uhepiat hap. 
2CO.11.12	Eweikuap kat pote yt ahẽtup i eikai eimuꞌe hap saꞌup. Pyno ahenoi ehepe. Tukupteꞌen eipyꞌasetpe -Eimuꞌe haria Pauru ewy kahato iꞌatuꞌe ehepe maꞌato yt pywo pe i katupono ehekat koꞌi kyewi yn eimuꞌe. Waku apo eweiꞌe iꞌatuepe -Eipe Pauru ewy eweiꞌe pykai kat pote ewehẽtup haꞌup urukaipyi eweiꞌe o iꞌatuepe. Miꞌi hawyi yt eiwesat kuap i kat pote yt uiꞌewy i pote. Miꞌi pote yt karãpe i ahẽtup eikaipyi haꞌup. Yt urusaipepiaria hin i miꞌiria. 
2CO.11.13	-Pyno Tupana mipoꞌororia sese uruto iꞌatuꞌe ehepe maꞌato yt pywo pe i iꞌatuꞌe ehepe miꞌi tã maꞌato eimaꞌat reran haype. Taꞌi teꞌeruwepoꞌoro eiꞌakag wo teꞌeroꞌe hamo -Taꞌi 12 ok takaria ewywuat koꞌi uruto iꞌatuꞌe. Aikaꞌiwat Iesui potmuꞌeria koꞌi uruto iꞌatuꞌe eimaꞌat reran haype. Iesui urupoꞌoro ehewowi iꞌatuꞌe ehepe yt pywo pe i iꞌatueso neꞌi. 
2CO.11.14	Nimo pyi te ahiag timaꞌat kuap miitꞌin. Tuwemoherep miitꞌin me hẽtyhot hap ewy -Uito Tupana mipoꞌoro tehay moherep ehepiat hamuat e yt pywo pe i. Iꞌewyte ahiag emiit koꞌi aikotã taꞌatukaꞌiwat ewy tukupteꞌen eipyꞌasetpe uiꞌe hap ewy. 
2CO.11.15	Ahiag mepytꞌin koꞌi aikotã taꞌatuꞌywot ewy tukupteꞌen. Aimaꞌat kuap toꞌywot ewy. Iꞌatuwẽ pyi -Uruto waku nug haria kahato iꞌatuꞌe. Maꞌato iꞌatuminug yt iꞌatuehay ewy hin i tuwẽtem. Miꞌi pote meremo yt watikuap i sio aimaꞌat sio yt hap maꞌato meiũran watikuap. Iꞌatuꞌapiheg hap eꞌat pe Tupana timoherep wuatꞌi ehamo iꞌatuminug saꞌag koꞌi. Miꞌi hap eꞌat pe iꞌatuꞌapiheg hap putꞌok e iꞌatuminug saꞌag hap oktan.
2CO.11.16	-Pauru ti yt iweꞌeg i sese rakat iꞌatuꞌe. Uruto poꞌog iꞌatuꞌe. Are paĩ yt karãpe i areꞌe -Uito poꞌog are. Maꞌato areꞌe teran pote areꞌe kuap. Pyno ipoityꞌi ete aremowato kuap areꞌe teran iraniaꞌin ewy pote maꞌato ahenoi hawyi yt uiweꞌeg hin i hat ewy areineꞌen. Maꞌato iꞌewyte areꞌe hawyi waure wo o eweikupteꞌen uiꞌe hap ete yt iweꞌeg i rakat areineꞌen pote. 
2CO.11.17	Karãpe ahenoi uiminug wakuat ete yt uiweꞌeg hin i katupono Tupana yt tikyꞌesat i watuwemotypot hap. 
2CO.11.18	Maꞌato eipyꞌasetpiaria eimuꞌe haria teꞌeruwemotypot yn taꞌatuehay wywo -Uruto poꞌog torannia kawiat Tupana mipoꞌoro koꞌi iꞌatuꞌe. Yt pywo hin i are -Uito poꞌog eikai. Yt uiweꞌeg hin i mio tã are. Maꞌato iꞌatuꞌe hap ewy areꞌe yt iweꞌeg i rakat ewy. 
2CO.11.19	Uiwyriaꞌin Kurintiu piaria -Aito poꞌog aiweꞌeg kahato torannia kai eweiꞌe eiwoꞌope. Mio tã eweiꞌe kat pote eweikyꞌesat eimaꞌat reran haria yt iꞌatuweꞌeg i rakaria. Yt eiweꞌeg hin i miꞌi tã ewetunug mote. 
2CO.11.20	-Eipotpap to uruemiitno yt kat saꞌup ete i iꞌatuꞌe ehepe haty wo. Miꞌi hawyi -Urutunug eiꞌe hap ewy mehinꞌin mimiꞌin eweiꞌe eimaꞌat haria pe. Yt eiweꞌeg hin i katupono ehekat koꞌi yne taꞌatusat. Ihakyꞌeꞌi rakaria wo eweikupteꞌen eimuꞌe hap saꞌup mo ewetum yne hawyi. -Uruto poꞌog eikai iꞌatuꞌe hawyi -Pywo eweiꞌe ehowa petek turan eimohit hamo. Miꞌi taꞌatunug yne ehete pykai eipe -Uruꞌapykok haria akag eweiꞌe. Urumuꞌe haria sese eipe eweiꞌe iꞌatuepe yt eiweꞌeg hin i. 
2CO.11.21	Uito yt miꞌi tã hin i areineꞌen eipyꞌasetpe turan. Eimotypot hat areineꞌen. Worohoꞌomoꞌẽ aikotã eiwy sese ewy. Miꞌi pykai uimohit uhehay ete. Yt karãpe i atunug kuap iꞌatuminug ehetiat ewy. Uhesaika hap yt putꞌok e i miꞌi saꞌag nug hamo. Yt teꞌerokenꞌẽ hin i teꞌeruwemotypot hamo. Pyno ahãꞌãg iꞌewyte uhewaku hap moherep hamo. 
2CO.11.22	-Uruto poꞌog iꞌatuꞌe. Uruikuap Iuteuria pusu iꞌatuehay potꞌi iꞌatuꞌe. Uito poꞌog atikuap kat pote uipusu sese pote. -Aseꞌi Isareu emiariruꞌin sese uruto iꞌatuꞌe. Uito iꞌewyte Isareu ywania te wy are. Urueꞌaseꞌi saꞌawyꞌi wuat eimiariru sese koꞌi uruto iꞌatuꞌe. Iꞌewyte uito Aparãu saipepiat sese wy are. 
2CO.11.23	-Uruto Aikaꞌiwat Iesui eropat haria sese iꞌatuꞌe. Maꞌato uito poꞌog iꞌatukai are. Mio tã pote yt iweꞌeg i rakat miꞌiria wemowato haria ewywuat areineꞌen. Yt uiweꞌeg hin i maꞌato pywo pe areꞌe poꞌog Aikaꞌiwat emiit areineꞌen iꞌatukai. Uito poꞌog iꞌatukai uipotpap. Yt uwe i uhete putꞌok e Aikaꞌiwat potpap nug hap ete. Yt uiweꞌeg hin i mio tã are maꞌato pywo pe areꞌe. Morekuaria uipyhyp poꞌog miꞌiria kai uhehay Iesui etiat pyhyp teran haype. Yt atikuap karania wo uiꞌahyk ahyk itote yt taꞌatukyꞌesat uhehay Iesui etiat pote. Uiꞌatoiat uikuꞌuro turan karania wo. 
2CO.11.24	Saꞌawyꞌi areto Tupana ehay moherep hap upi turan uito uiꞌahyk ahyk kahato Iuteuria yt mohey i haria 5 wo uiꞌahyk ahyk. Pywo ti rat 39 wo uiꞌape ete woꞌoꞌahyk hap 9 haity saꞌag kahato rakatno uikuꞌuro hap kape. Miꞌi hap ewy 5 tawa pe Iuteuria tunug uhete. 
2CO.11.25	Haty kahato uhete uiꞌahyk ahyk hap wiaꞌyp mo. Myẽꞌym mo Humanuꞌin tunug uhete hawyi uiꞌatoiat. Wẽtup eꞌat pe uimak mak nu koꞌi wo uiꞌauka hamo. Uhewyry yꞌy wato totiat yara wato puat turan myẽꞌym wo yara wato uito hap ywytu uato tiꞌapymin nu ete pikꞌe yne. Miꞌi hawyi yꞌy wato pe areineꞌen wẽtup ewãtym iꞌewyte wẽtup eꞌat yꞌy wato ihy pya kahato rakat pe. 
2CO.11.26	Uhero kahato uhewyry kahato Tupana ehay moherep hamuat pote. Ahoꞌopot kahato muap upi yꞌy upi ihy esaika kahato pote. Seroꞌok e haria uiꞌauka teran yne uhewyry hap upi Aikaꞌiwat ehay moherep hamuat turan. Iꞌewyte uiꞌauka teran Iuteuria. Iꞌewyte iraniaꞌin ywania uiꞌauka teran. Tawa wato piaria uikat uiꞌauka hamo. Niatpo kahato uhewyry hap atipuẽti. Arekenꞌẽ kahato areto gaꞌapy koro kapiat turan sio uikuꞌuro sio yt. Yꞌy wato uipoharaꞌi kahato areto sakpo turan. Muap upi teꞌeroꞌe uhepe -Uruto Iesui mohey haria iꞌatuꞌe maꞌato yt pywo pe i uimaꞌat reran uiꞌauka hamo neꞌi. 
2CO.11.27	Uhero kahato uhewyry kahato pote uhatyꞌi kahato. Karania ewãtym neꞌi yt areket kuap i kat pote arekenꞌẽ kahato sio uiket kai uiꞌauka. Iꞌewyte uhesyꞌat kahato areineꞌen yt kat i miꞌu pote. Areꞌyꞌutui kahato maꞌato yt kat i yꞌy areto yahig wato ekuekai turan. Karania eꞌat yt kat i atuꞌu. Uhenaꞌak kahato wywo uhewyry yt kat i uheꞌog yt kat i uhesokpe koꞌi uimosakup hamo. 
2CO.11.28	Pywo ti rat ahoꞌopot kahato Iesui ehay sytpok hamuat hap upi. Uiꞌakagꞌaia kahato uhewyry hap upi. Arewanetup kahato iraniaꞌin imohey haria iraniaꞌin tawa piaria kape sio taꞌatumohey te sio yt hap kape sio tuꞌuka toꞌope sio yt sio iꞌatuehãite sio yt hap koꞌi kape yn arewanetup. Uhehatꞌat iꞌatukyꞌewi. Yne eꞌat yne iꞌatuꞌapykok hatno areineꞌen uiwanetup hawe uipyꞌa pe. Atikyꞌesat iꞌatuehay Iesui mohey hap ete yn uiwanetup hap. 
2CO.11.29	Karãpe wẽtup ok Iesui mohey hat iꞌaparap miꞌi hawyi ahatyꞌu kahato uhete haty kahato. Areto teran ipowyro heraꞌaipok Tupana kapiat hamo. Karãpe wẽtup ok Iesui mohey hat totiat iraniaꞌin towyriaꞌin imohey haria wẽtup ok iꞌatupyꞌasetpiat ihay saꞌag tuete pote miꞌi hawyi areto teran meremo woꞌowese hap nug yt iwese rakat i wywuat hamo.
2CO.11.30	Taꞌi -Uruto poꞌog Pauru kai iꞌatuꞌe eimuꞌe haria. Miꞌiria yt atiꞌatuwesat teran i wen maꞌato atiꞌatuwesat. Wuatꞌi ete poꞌog areineꞌen iꞌatukai maꞌato uhehay yt iweꞌeg i rakat ewy. Yt karãpe i ahenoi teran uhewaku hap miꞌiria ewy. Poꞌog waku ahenoi miitꞌin me aikotã uhewaku hap yt putꞌok e hin i Aikaꞌiwat Iesui ewaku hap ete. Miꞌi hap poꞌog waku ahenoi miitꞌin me. Waku yt hesoꞌok takat ewy i uhehay uito are. 
2CO.11.31	-Tupana waku kahato En. Wuatꞌi eꞌat pe etikuap aikotã ahoꞌopot Esaꞌyru ehay moherep hamuat. Etikuap yt uheso i mesuwat uimiwan me hap. Esaꞌyru Aikaꞌiwat iꞌewyte ikuap yt uheso i hap. 
2CO.11.32	Yt uheso i saꞌawyꞌi areineꞌen tawa Tamaku pe turan. Toineꞌen itote morekuat Areta. Miꞌi ti ipoꞌoro tesuraraꞌin uiꞌapiheg hamo. Miꞌi hawyi suraraꞌin tipyhyp yne tawa wato pyhyp hap yi pype koꞌi uipyhyp hamo. Miꞌi hawyi tawa ewato iheg me toineꞌen. Yt arẽtem kuap i. 
2CO.11.33	Miꞌi turan areꞌe -Uiꞌauka aru are. Maꞌato uiwyriaꞌin uhehakyeraꞌat. Eraꞌapyk meiũwat yrysakag wato pe iꞌatuꞌe. Miꞌi hawyi ywaiti pyi uimoꞌapyk tawa wato pyhyp hap ekuekai haity ete yi kape. Getap hit ywaiti piat kaipyi okenꞌypy hit kaipyi yi kape. Miꞌi hawyi morekuat Areta esuraraꞌin yt uipuẽti hin i. Yt uheso i rat. Tupana tikuap yt uheso i hap. Miꞌi hap kaipyi eweikuap yt uito eimuꞌe haria ewy i hap uito ti Pauru.
2CO.12.1	Uiwyriaꞌin tawa Kurintiu piaria uiminug wakuat koꞌi yt atimoherep teran i ehepe maꞌato iraniaꞌin miꞌi tã yn taꞌatunug. Miꞌi hawyi yt ahenoi uhepiat waku nug hap pote yt uimotypot hin i. Pyno ahenoi uhepiat waku nug hap pote yt uiweꞌeg hin i. Eimaꞌat haria eimuꞌe haria -Uruto poꞌog wuatꞌi kai iꞌatuꞌe katupono Tupana ehay kahato uruepe urumuꞌetu iꞌatuꞌe. Maꞌato uito poꞌog are. Yt uiweꞌeg hin i mio tã areꞌe maꞌato uheha wo araꞌakasa kahato Aikaꞌiwat. 
2CO.12.2	Saꞌawyꞌi 14 anu eꞌyian mete uheha wo araꞌakasa aikope Tupana toineꞌen hap kape. Wẽtup eꞌat pe uhehay Tupana wywo mesuwe. Miꞌi turan putꞌok e kahato Aikaꞌiwat Paꞌãu uhete. Miꞌi hawyi uhereto atipy kape waikiru ekuekai. Yt atikuap i sio uipiit wywo uhereto sio uipaꞌãu yn maꞌato uherokosap atipy kape. Atikuap kahato mesuwat uiꞌe hap pywo kahato kat pote araꞌakasa pote uheha wywo. 
2CO.12.3	Pyno areꞌe i raꞌyn yt atikuap sio uipiit wywo areto atipy kape sio yt. Miꞌi hap Tupana yn ikuap. 
2CO.12.4	Saꞌawyꞌi areto ywyhig ekuekai. Miꞌi hawyi waikiru sakpo Tupana Paꞌãu uherokosap Tupana eiam sese kape. Ikahu kahato itote aikotã Tupana mikoi gaꞌapy ewy itote. Atikuap sehay yt miitꞌin mikuap oktan i sehay ikahu kahato. -Pyno ahenoi aru mesuwat sehay ikahu rakat miitꞌin yi totiaria pe are Tupana pe maꞌato uiwesat -Iꞌatupusu yt putꞌok e i ikahu hap moherep hamo e uhepe. 
2CO.12.5	Pyno araꞌakasa yt uwe i te akasa hap kape. Miꞌi hawyi uito poꞌog atikuap torannia kai wen maꞌato -Uito poꞌog yt areꞌe i. Poꞌog waku areꞌe -Uhewaku hap yt putꞌok e hin i Uikaꞌiwat ewaku hap ete. Yt karãpe i uhewaku hap putꞌok e Uikaꞌiwat ewaku hap ete paĩ. Maꞌato uhewaku hap uimoti rẽ uiwanetup hawe. 
2CO.12.6	Yt naku i areꞌe -Uito Iesui mohey poꞌog torannia kawiat are. Pywo kahato uito areꞌe kuap maꞌato yt kat hamo i areꞌe mio tã are. Areꞌe mio tã pote yt uiweꞌeg hin i. Miꞌi pote karãpe areꞌe teran tuereto hawyi arewanetup hawyi yt naku i arewanetup. Yt uiweꞌeg hin i areꞌe mio tã pote uiwanetup hawe. Yt naku i kahato miitꞌin uinug Tupana are uiwepe. Uhewaku hap waku miitꞌin teꞌeruwanetup uhowowi uito taꞌatuꞌewywuat rẽ hap are uiwepe. Waku uikuap aikotã uhewaku hap oktan maꞌato yt naku i uinug poꞌog.
2CO.12.7	Uhewaku hap kai araꞌakasa Tupana ieineꞌen hap hawyi Tupana toꞌe uhepe -Pyno eraꞌakasa yne raꞌyn mio mehin e. Areineꞌen kahato erenug poꞌog ewato hap kai tet pupi e uhepe. Arekenꞌẽ ereꞌe aru -Uito poꞌog iraniaꞌin kai kat pote araꞌakasa raꞌyn atipy sese uito ereꞌe aru eꞌe hap pupi e. Miꞌi pote woromowatetup woromohit iraniaꞌin pyꞌasetpe. Atum aru epe epoharaꞌi hap aikotã eꞌahuu hap ewy haty kahato miꞌi e Tupana uhepe. Miꞌi hawyi Tupana e hap ewy putꞌok e uhete ahiag kaipyi uiꞌahuu hap uiwemowato hap monik hamuat. 
2CO.12.8	Miꞌi hawyi satꞌe iꞌe hap uhete haty are. -Tupana haty kahato are. Etihep to uipiit pyi uimosoꞌopot hap are. Maꞌato -Yt e Tupana uhepe. Miꞌi hawyi tokosap motꞌi hawyi ahẽtup i maꞌato yt e te wy hawyi tokosap mio tã ne hawyi ahẽtup i maꞌato yt e te wy. 
2CO.12.9	Miꞌi hawyi toꞌe Tupana uhepe -Yt karãpe i atihep epiit piat eꞌahuu hap e. Yt karãpe i epiit hesaika i raꞌyn maꞌato miꞌi pykai waku ereineꞌen. Maꞌato miꞌi pykai yt karãpe i woroꞌatoiat en. Yt karãpe i yt worokyꞌe i raꞌyn e. Karãpe iraniaꞌin teꞌeraꞌakasa esaika hap kapiat hawyi teꞌeroꞌe -Yt topiit kaipyi i Pauru hesaika hap iꞌatuꞌe maꞌato Tupana imoesaika. Miꞌi pote epiit yt hesaika i hap kaipyi uimotypot sese hap topyhuꞌat e Tupana uhepe. 
2CO.12.10	-Pyno atikyꞌesat eꞌe hap Tupana are. Atikyꞌe emikyꞌesat ewy. Waku kahato uipiit perup hap sio emotypot hap topyhuꞌat miꞌi kaipyi. Taꞌi waku Tupana uhesaika hap yt tuut i uipiit kaipyi. Miꞌi pote yt aremohey kuap i uipiit esaika hap ete. Miꞌi hawyi aru poꞌog hesaika saꞌawyꞌi wuat kai rakatno areineꞌen katupono Esaꞌyru emipoꞌoro uruporekuat nuat yn uimoesaika tesaika sese hap wywo. Poꞌog poꞌog uhesaika saꞌawyꞌi wuat kai are Tupana pe. Miꞌi hawyi koitywy uipiit yt uhesaika i hap uimowepiit kahato kat pote miꞌi pykai poꞌog uhesaika saꞌawyꞌi wuat kai. Yt uipiit kaipyi i uhesaika hap maꞌato Aikaꞌiwat esaika hap kaipyi uhesaika. Karãpe putꞌok e miitꞌin miat uimohit hap iꞌewyte uhatek hap putꞌok e turan poꞌog uimowepiit hap atipuẽti. Karãpe yt imohey i haria uhatyꞌi hatyꞌi iꞌewyte karãpe yt kat i ikahu uhete Iesui mohey hatno areineꞌen mote iꞌewyte miꞌi hap eꞌat pe uiwesaika kahato te yt uhesaika hin i pykai katupono uimoesaika kahato miꞌi hap eꞌat pe Aikaꞌiwat Iesui tesaika hap wywo. Miꞌi pote uiwepiit kahato.
2CO.12.11	Uiwyriaꞌin tawa Kurintiu piaria yt uimotypot hin i Tupana mikyꞌesat ewy kat pote saꞌawyꞌi Tupana uiꞌairo tehay wakuat moherep ehepiat hamo. Iesui potpoꞌororia 12 ok takaria ewywuat sese areineꞌen. Miꞌiria wakuat sese ewywuat areineꞌen Iesui potpoꞌoro wo. Uito wakuat miꞌiria ewywuat are. Yt uiweꞌeg hin i areꞌe mio tã are maꞌato uimohit pote mio tã are. 
2CO.12.12	Saꞌawyꞌi areineꞌen eipyꞌasetpiat turan Tupana timoherep kahato uipiit pyi tesaika hap. Toikyꞌesat kahato eipe eweikuap uito imipoꞌoro sese hap tehay sese moherep hamuat. Miꞌi pote tutunug kahato uipiit pyi yt miitꞌin mikuap koꞌi e. Ehehamo toimoherep kahato kat koꞌi kat koꞌi sepap Tupana yn inug kuap hap koꞌi miitꞌin mowanetup kahato hamo waku nug hap koꞌi ete. Miꞌi koꞌi kapiat eweiꞌakasa hawyi eweiꞌe -Pauru ti Tupana mipoꞌoro ahowawiat aimuꞌe tehay wakuat etiat hamo eweiꞌe eiwoꞌope. Karãpe eweiꞌakasa yt uhesaika hap kape i hawyi eweiꞌe uhepiat pe -Pywo ti rat Pauru Tupana mipoꞌoro sese katupono toimoherep Pauru piit pyi yt hesaika i pykai eweiꞌe. 
2CO.12.13	Uiwyriaꞌin tawa Kurintiu piaria worohoꞌokyꞌe kahato eipe aikotã atiꞌatukyꞌe iraniaꞌin Iesui mohey haria aikope aikope gupteꞌen haria hap ewy worohoꞌopowyro eipe. Yt uwe i poꞌog eiwoꞌoꞌewy ewy. Maꞌato iraniaꞌin tum ehepe taꞌatumiium koꞌi. Saꞌawyꞌi ewetum kat koꞌi kat koꞌi maꞌato waĩꞌare neꞌi. Yt areineꞌen neran i eiꞌokpe tote. Uhekat kaipyi arenuk hawyi eimopyꞌahak hatno areineꞌen. Pyno yt uiwepyi i waure wo o eweikupteꞌen uhepiat eimopyꞌahak hap kai.
2CO.12.14	Pyno areto i raꞌyn ehewowi ehepiok hamo. Saꞌawyꞌi areto typua raꞌyn koran wuat areto hawyi myẽꞌym mo raꞌyn areto. Maꞌato putꞌok are eipyꞌasetpe turan yt atikyꞌesat i areineꞌen eiꞌokpe tote. Arenuk uhekat kaipyi aikotã saꞌawyꞌi areꞌe hap ewy. Eweikuap kat pote pyno ahenoi. Yt atikyꞌesat hin i ehekareꞌen koꞌi. Maꞌato worohoꞌokyꞌesat eipe aikotã uhaꞌyruꞌin uhakiꞌytꞌin hap ewy. Aikotã yt naku i wahẽtup ahaꞌyruꞌin ahakiꞌytꞌin me miꞌi kareꞌen koꞌi. Miꞌi hap ewy yt ahẽtup i ehepe. Waku poꞌog eiꞌywotꞌin iꞌewyte tutum kareꞌen koꞌi hap ewy. 
2CO.12.15	Worohoꞌokyꞌe kahato eipe aikotã uhaꞌyruꞌin uhakiꞌytꞌin sese ewy worohoꞌokyꞌe. Aikotã eiꞌywot ewy areineꞌen paĩ are. Taꞌi uimiꞌat uiko kaipyi uimiereko kaipyi worohoꞌopoi hap ewy atunug itote. Taꞌi areineꞌen eipyꞌasetpe eimuꞌe Iesui etiat haype yt kat saꞌup i ete worohoꞌomuꞌe katupono eiꞌywot ewy areineꞌen. Uipoi ro yt areꞌe hin i katupono aikotã aiꞌywotꞌin yt karãpe i -Eweium no saꞌup uhepe hawyi worohoꞌopoi yt iꞌatuꞌe i. Uito ti ety ewy pote atiꞌatumoma yne uhekat ehepe eipowyro hamo worohoꞌokyꞌe kahato haype. Maꞌato miꞌi pykai yt uikyꞌe hin i eipe. Poꞌog poꞌog neꞌi yi kape uikyꞌe hap worokyꞌe poꞌog poꞌog pykai are. Maꞌato miꞌi pykai poꞌog poꞌog atum aru ehepe uimepytꞌin eipe pote. 
2CO.12.16	Yt areineꞌen neran hin i eiꞌokpe tote iꞌewyte yt areineꞌen neran i ehekareꞌen kaipyi neꞌi. Iraniaꞌin eipyꞌasetpiaria teꞌeroꞌe uhepiat -Pauru yt sẽtup sẽtup e hat hin i iꞌatuꞌe. Maꞌato eiweꞌeg wo o katupono eimaꞌat kuap kahato. Towese hap wywo wyti einug teropat haria wo hawyi ehekat yne totat towatno iꞌatuꞌe ehepe uhewanikaptia. 
2CO.12.17	Mio tã iꞌatuꞌe iꞌatueso kahato neꞌi uhepiat pe. Karania wo uhemiit atipoꞌoro ehewowi yt wẽtup mo i eimaꞌat ehekareꞌen kyewi are. Mio tã e haria pe yt karãpe i atipoꞌoro wẽtup ok uhemiit ehekareꞌen ẽtup hamo. 
2CO.12.18	Saꞌawyꞌi atipoꞌoro mehin Titu ehewowi wẽtup ok imohey hat wywo. Miꞌi hawyi tuwat raꞌyn eikyꞌe haype. Yt karãpe i mehin Titu ehekat toikyꞌesat. Katupono mehin Titu hawyi uito urutukupteꞌen wẽtup miit ewy yn urutukupteꞌen wẽtup wanetup hap yn uruto. Uito worohoꞌokyꞌe iꞌewyte mehin Titu eikyꞌe aikotã worohoꞌokyꞌe hap ewy te eikyꞌe. Uhaipepiat sese miꞌi. Uheko ewy te iꞌewyte miꞌi yt karãpe i eimaꞌat.
2CO.12.19	Yt karãpe i eipyꞌasetpe urutukupteꞌen turan paa urutoꞌe -Watiꞌatumaꞌat miꞌiria yt urutoꞌe i. Yt urueso i rat iꞌewyte Tupana tikuap yt urueso i hap. Iꞌewyte Aikaꞌiwat Iesui tikuap yt urueso i hap. Katupono yne uruminug koꞌi eimoesaika imohey hap etiat hamo. Miꞌi pote yt urueso i. 
2CO.12.20	Pyno areto i raꞌyn wyti ehewowi aikotã itotiat hap kuap hamo. Arekenꞌẽ kahato putꞌok uiꞌe turan eiwuꞌuka hap pupi. Yt worohoꞌopuẽti teran i yt eiwoꞌowese i turan neꞌi. Maꞌato worohoꞌopuẽti eiwoꞌoehay ewaĩ ewaĩ turan neꞌi pote arekenꞌẽ kahato areineꞌen eiꞌapiheg hatno neꞌi tet pupi. Yt naku i worohoꞌopuẽti eiwoꞌoehaꞌywyi ehekat koꞌi etiat turan neꞌi. Iꞌewyte eiwoꞌope eimopyꞌahak turan neꞌi yt naku i worohoꞌopuẽti yt eiwoꞌowesat i eiwoꞌope turan neꞌi. Iꞌewyte yt naku i eiwoꞌoewa pe eiwoꞌowese maꞌato eiwoꞌoꞌokpe wo ehehay saꞌag hap ete turan neꞌi worohoꞌopuẽti hap. Yt naku i worohoꞌopuẽti eiwoꞌoweukaꞌi turan neꞌi. Iꞌewyte eiwoꞌohoiro hoiro turan neꞌi. Arekenꞌẽ wuꞌuka hap etiat -Uito poꞌog eikai eiꞌe turan neꞌi. 
2CO.12.21	Uiwyriaꞌin arekenꞌẽ te wyti uiwanetup hawe aikotã aru eweikupteꞌen areto turan hap pupi. Yt worohoꞌopuẽti teran i ehewaire waire turan neꞌi. Miꞌi tã ewetunug putꞌok are turan neꞌi pote aremoti sese Tupana ehamo. -Tupana yt areto teran i. Yt atiꞌatupuẽti teran i tawa Kurintiu piaria Esaꞌyru mohey haria iꞌatuewaire waire turan neꞌi katupono uimoti te hap sese topyhuꞌat. Miꞌi hawyi arewak uiwy sese ikuꞌuro hap ewy. Tupana atikyꞌesat taꞌatuꞌatoiat yne toꞌopiit kyꞌesat hap koꞌi yt naku i hap koꞌi. Tupana yt atikyꞌesat i areto emohey haria Kurintiu piaria kape uimohit hap yn itote turan uimoti te hap yn pote are Tupana pe.
2CO.13.1	Uiwyriaꞌin tawa Kurintiu piaria areto i raꞌyn ehewowi ehepiok hamo. Saꞌawyꞌi areto typua raꞌyn koran wuat areto hawyi myẽꞌym mo raꞌyn areto. Saꞌawyꞌi Tupana toꞌe miwan me -Yt naku i eiwemohit wẽtup ok okpe wo. Miꞌi ti minug yt naku i eweiꞌe eiwoꞌope yt eweikuap i te sio tutunug pywo sio yt hap yt eiweikuap i te pykai e. Yt eweimohey teiꞌo meremo wẽtup ok yn taꞌakasa wẽtup ok minug saꞌag kapiat hat e. Maꞌato myẽꞌym ok teꞌeraꞌakasa wẽtup ok minug saꞌag kapiat hawyi waku eweikay kay saꞌawyꞌi wẽtup ok. Miꞌi hawyi waku wẽtup ok eweikay kay. Miꞌi hawyi wẽtup i raꞌyn eweikay kay miꞌiria henoi hamo. Miꞌi hawyi taꞌatuhenoi teꞌeraꞌakasa hap iꞌewyte taꞌatukuap kahato pywo hap toꞌoꞌewyꞌewy taꞌatuhenoi pote waku eweimohey. Maꞌato yt toꞌoꞌewyꞌewy i taꞌatuhenoi pote yt naku i eweimohey e. Maꞌato yt eweipuẽti myẽꞌym ok pote waku eweimohey typy ok toꞌoehay ewy taꞌatuhenoi pote e Tupana miwan me saꞌawyꞌi te. 
2CO.13.2	Saꞌawyꞌi akasa haria henoi uhepe iminug saꞌag koꞌi areineꞌen eipyꞌasetpe turan. Miꞌi hawyi araꞌaipok hawyi taꞌatuhenoi i raꞌyn uhepe. Miꞌi hawyi taꞌatuhenoi uhepe typua raꞌyn. Meiũran aru araꞌaipok i raꞌyn ehewowi miꞌi hawyi taꞌatuhenoi uhepe myẽꞌym mo raꞌyn iminug saꞌag taꞌatuhenoi toꞌoꞌewyꞌewy miꞌi hawyi atimohey raꞌyn. Miꞌi hawyi worohoꞌoꞌapiheg naꞌyn. Saꞌawyꞌi eiweꞌeg wo o are. Miꞌi hawyi araꞌaipok hawyi areꞌe i -Eweiꞌatoiat ro eiminug saꞌag koꞌi koitywy. Worohoꞌoꞌapiheg aru yt eweitoiat i pote are ehepe. Koitywy myẽꞌym mo raꞌyn worohoꞌoꞌewaĩ. Yt areineꞌen i eipyꞌasetpe wen maꞌato eiweꞌeg wo o worohoꞌoꞌapiheg aru. Yt uipohep hin i eiꞌapiheg hap ete haty eweiꞌe pykai. 
2CO.13.3	Toineꞌen eipyꞌasetpe -Yt uruikuap i Pauru sio Aipotypot mipoꞌoro sio yt watikuap i sio Iesui wẽ pyi sio yt. Eiweꞌeg wo o katupono Aipotypot wẽ wo kahato areineꞌen hesaika kahato. Aikaꞌiwat eiꞌapiheg kuap. Taꞌi eiꞌapiheg haty wo uhehay kaipyi areꞌe hawyi. 
2CO.13.4	Taꞌatuꞌauka Aikaꞌiwat turan yt kat i toꞌe paa e neꞌi. Yt toimoherep hin i tesaika hap. Yt toiꞌatupoepyk hin i. Yt kat i hesaika hap ikuꞌuro turan maꞌato Tupana timoieineꞌen i tesaika wo. Koitywy Tupana esaika hap yne eiam topyhuꞌat. Saꞌawyꞌi urutukupteꞌen eipyꞌasetpe turan aikotã Aikaꞌiwat ikuꞌuro turan yt hesaika hin i turanuat ewy watopyhuꞌat. Maꞌato meiũran urutaꞌaipok ewowi hesaika rakaria ewy urutukupteꞌen maꞌato Tupana esaika hap urupiit pe. Eiweꞌeg wo o Tupana eiꞌapiheg kuap kahato.
2CO.13.5	Waku eweiꞌe eipyꞌa pe sio -Uito Tupana Saꞌyru mohey hat sese sio yt waku eweiꞌe. Waku watikuap kahato aipyꞌa pe sio Tupana saꞌyruꞌin sese uito sio iꞌewyte sio Tupana sakiꞌytꞌin sese uito sio yt hap. Maꞌato yt eweikuap i te pote eiweꞌeg wo o. Yt naku i watopyhuꞌat piku piku koꞌi ewy neꞌi yt iꞌywot wekuap takaria i ewywuaria wo neꞌi. -Uruikuap kahato Tupana uruꞌywot sese hap. Uruikuap Iesui mohey haria sese uruto hap. 
2CO.13.6	Atikyꞌesat kahato eweikuap uruto Tupana Saꞌyru mipoꞌoro koꞌi sese hap. -Yt heso rakaria i waku eweiꞌe kuap uruetiat. 
2CO.13.7	Tupana are -Etihep to tawa Kurintiu piaria iꞌatueko saꞌag myi iꞌatuminug saꞌag po pyi are. Yt urutuwat teran i iꞌatuewowi epiat iꞌatuꞌapiheg hap nug uruepiat hamo are. Yt uruimoherep teran i esaika hap iꞌatuꞌapiheg hamo neꞌi. Iraniaꞌin itote yt urumohey i emipoꞌoro uruto hap. Etunug miꞌiria taꞌatumohey uruto emipoꞌoro sese iꞌatuꞌe hamo. Yt naku i uruiꞌatuꞌapiheg miꞌiria esaika wo are Tupana pe mesuwe. 
2CO.13.8	Uruto Tupana miꞌairo sese tehay pywo piat moherep ehepiat hamo. Yt uheso i rat. Pywo rat uruꞌe hap. Maꞌato -Yt pywo rakat i rat eweiꞌe pote yt eweimohit kuap i urumienoi kat pote Tupana mipoꞌoro koꞌi sese uruto. Poꞌog waku eweiꞌe -Pywo kahato eiꞌe hap waku eweiꞌe. Pywo eweiꞌe hawyi poꞌog esaika hap topyhuꞌat katupono pywo e haria sok wo watukupteꞌen. 
2CO.13.9	Uruikyꞌesat kahato eweikupteꞌen waku rakaria Tupana ewywuaria wo hap. Urumowepiit kahato karãpe eweikupteꞌen hesaika kahato rakaria wo imohey hap ete. Miꞌi hawyi poꞌog urunapin haria ewy. Miꞌi hap eꞌat pe urumowepiit kahato. 
2CO.13.10	Atikyꞌesat kahato ehehãite imohey hap ete putꞌok uiꞌe turan. Hãpyk Tupana eko ewy hap atikyꞌesat. Miꞌi pote worohoꞌonapin miwan me yt areineꞌen i te eipyꞌasetpiat turan. Poꞌog waku uiwanetup hawe worohoꞌonapin miwan me aiwoꞌoꞌewa piat hap kai. Kat pote atiꞌairo kuap uiꞌe hap. Miꞌi hawyi yt kat i uhehay uimiwan me eimohit hap. Yt karãpe i worohoꞌomohit teran eipe. Worohoꞌomotag yn neran Aikaꞌiwat mohey hap ete. Katupono saꞌawyꞌi Tupana tum uhepe tesaika hap tomohey haria napin uhepiat hamo iꞌatumoesaika imoheg hap etiat hamo.
2CO.13.11	Uiwyriaꞌin uhekatuwyria kuekatu atipoꞌoro ehewowi. Toran naꞌyn uimiwan mesuwe. Waku pe eweikupteꞌen. Yt kat i iꞌaparap ehepiat hap eheineꞌen hap ete hap wywo eweikupteꞌen. Wẽtup ok miit ewywuat eweikupteꞌen imohey hap ete. Eiwoꞌomowepiit ro eiwoꞌopowyro hap ete woꞌowese hap ete. Miꞌi ewy ewetunug pote eiwepiit kahato katupono Tupana wuatꞌi kyꞌe hat toineꞌen eipyꞌasetpe eimowepiit sese hamo. 
2CO.13.12	-Pyno eiwehytꞌok to mehinꞌin manaꞌin eweiꞌe o imohey haria pe ewepiit hap wywo. Aikotã Aikaꞌiwat ewy yne mesuwarotiaria Aikaꞌiwat mohey haria ipoꞌoro kuekatu ehewowi. 
2CO.13.13	-Urukaꞌiwat sese Iesui etiꞌatukyꞌe kahato tawa Kurintiu piaria emohey haria. Yt iꞌatuewaku hap kaipyi ereineꞌen egyiꞌat iꞌatuepiat rakatno maꞌato iꞌatukyꞌe haype. Tupana are waure wo ereineꞌen iꞌatuminug saꞌag kai. Etiꞌatukyꞌe miꞌiria yt kat upi i. Tupana Paꞌãu are ewyꞌinug tawa Kurintiu piaria Esaꞌyru mohey haria wywo. Etunug miꞌiria aikotã wẽtup ok miit ewy yn ahẽtup Tupana. Waku are. Mio tã ewy yn ahẽtup Tupana pe ehepiat uiwyriaꞌin Iesui mohey haria tawa Kurintiu piaria etiat. 
2CO.13.14	Toran naꞌyn uiꞌe hap miwan miat. Uito ti Tupana mipoꞌoro sese Pauru.
GAL.1.1	Uito ti meiũ Pauru Tupana Mipoꞌoro wuatꞌi miitꞌin muꞌe hamuat ti uito are. Aipotypot Iesui mipoꞌoro sese uito are. Iꞌewyte Aiꞌywot Tupana mihymut guꞌuro pywiat Iesui mipoꞌoro uito are. Yt karãpe i miitꞌin mesuwarotiaria uiꞌairo Tupana mipoꞌoro Aiporekuat nuat ehay moherep hamo. Yt miitꞌin miꞌairo hin i uito. Iꞌewyte yt Iesui potpoꞌororia miꞌairo hin i uito maꞌato Tupana mipoꞌoro uito are. 
GAL.1.2	Miꞌi tupono mesup atipoꞌoro uimiwan uheꞌywytꞌin Iesui mohey haria tawa Karasia piaria kape. Maꞌato yt uito yn i maꞌato torannia meiũpiaria Iesui mohey haria ipoꞌoro mesuwat taꞌatuekuekatu ehewowi uruwyriaꞌin are. 
GAL.1.3	Koitywy mio tã areꞌe Tupana pe ehepiat -Uiꞌywot pyno koitywy etiꞌatupowyro ro tawa Karasia piaria Esaꞌyru mohey haria are. Atikyꞌesat kahato miꞌiria egyiꞌat hap oktan sese kuap haria hap atikyꞌesat are. Atikyꞌesat etimoherep iꞌatuepe aikotã iwato hap iꞌatukyꞌe hap epiat hap atikyꞌesat etimoherep itotiaria pe ahẽtup. Tupana are etiꞌatunug itotiaria yt wanetup koꞌi koꞌi haria wo i are maꞌato woꞌowese kahato rakaria wo etiꞌatunug miꞌiria are. Miꞌi tã are yn ahẽtup mesuwe Aiꞌywot Tupana pe iꞌewyte Aipotypot Iesui pe ehepiat uiwyriaꞌin. 
GAL.1.4	Iesui tikyꞌesat kahato ti miitꞌin ehakyeraꞌat hap. Toikyꞌesat kahato iꞌatuminug saꞌag kaipywiat teꞌeraꞌaipok hap. Miꞌi hamo tuweium ariaꞌyp posak ete Toꞌywot mikyꞌesat ewy. Miꞌi hamo Tupana tum Tosaꞌyru aiꞌapiheg hap u hamo aiminug saꞌag koꞌi hep hamo. 
GAL.1.5	Miꞌi tupono mesup -Waku kahato En Tupana watoꞌe aat kaꞌap mesup te mukiꞌite wuatꞌi eꞌat pe. Woromotypot kahato En Tupana waku watoꞌe mesup are.
GAL.1.6	Taꞌi arewanetup kahato eiminug saꞌag koꞌi kape. Kat hamo ten eweiꞌatoiat wakuap sehay Aikaꞌiwat Iesui kaipywiat hegyiꞌat kahato hap. Pywo apo eipohep taꞌyn Aipotypot aikyꞌe hat mohey hap ete wẽtup sehay saꞌag kyewi -Toꞌiro watuwehakyeraꞌat aiminug waku hap saꞌup upi eweiꞌe apo. Taꞌi miꞌi e hap yt naku i watoꞌe katupono Iesui upi yn ahehakyeraꞌat kuap are. Maꞌato eipe wẽtup sehay upi raꞌyn eweiwat yt sehay wakuat Iesui mienoi upi hin i sehay upi eweiwat are. Yt naku i paĩ are. 
GAL.1.7	-Taꞌi poꞌog ipakup sehay aimimohey kahu eweiꞌe. Hẽ eweiꞌe neꞌi ti mesup eiwoꞌope maꞌato yt hin i. Iesui mimoherep yn ni sehay pakup sese toineꞌen are. Wẽtup yn ni toineꞌen sehay pakup sehay pywuat are mekewat saꞌawyꞌi wuat pywiat sese uimienoi ehowawiat hap yn sehay pakup Tupana wẽ pywiat. Miꞌi yn sehay pywuat sese ahehakyeraꞌat kuap hap sehay are. Ipakup sehay iꞌatuꞌe iraniaꞌin ehepe maꞌato heso rakaria sok miꞌiria are. Taꞌi Iesui ehay peroꞌok teran wẽtup sehay nem nakat kape teran neꞌi miꞌiria are. Yt Aipotypot Iesui ete hin i iꞌatumienoi maꞌato iꞌatueko koꞌi nug hap ete yn iꞌatuehay. 
GAL.1.8	Haꞌawyte Iesui etiat yn mekewat pywuat sese sehay etiat yn uruhenoi ehepe. Ahenoi ehepe miꞌi ti sehay pakup wakuap sese rakat are. Yt naku i watoiat Iesui etiat aimuꞌe hap wẽtup sehay kapiat hamo are. Uito iꞌewyte maꞌato mesup ahenoi wẽtup sehay yt saꞌawyꞌi wuat uimienoi yt ewy i pote waku Tupana uipoꞌoro aria kape neꞌi are. Iꞌewyte sio Wẽtup Ok putꞌok e atipy kaipyi -Uito Tupana mipoꞌoro e hat pykai wẽtup sehay toimoherep yt Iesui mienoi yt saꞌawyꞌi wuat urumienoi ewywuat i pote -Tupana epoꞌoro aria kape waku eweiꞌe mekewat atipy piat uito e haria pe are. Katupono meiũran ti aru mesuwat yi tote tõꞌẽ atipy kaipywiat Tupana ehay moherep haria ewywuat koꞌi maꞌato yt Iesui e hap yt ewywuat i moherep haria. Miꞌi haria pe waku watoꞌe -Tupana yt mikyꞌesat ewy i eimiꞌenoi waku eweꞌeg wo katupono Tupana miꞌapiheg wo aru ereineꞌen yt Iesui e hap ewywuat etimoherep pote waku watoꞌe miꞌiria pe. Yt naku i Tupana eipoꞌoro aria kape waku watoꞌe wẽtup sehay wywuat õꞌẽ haria pe yt Iesui e hap ewywuat i haria pe. Pyno wyti waku Iesui ehay etiat aiwoꞌomuꞌe hap yn poꞌog waku uiwyriaꞌin iꞌatueso atueso hap koꞌi kai are. 
GAL.1.9	Pyno areꞌe i miꞌi hap ehepe uwe uwe wẽtup sehay neꞌi imoherep yt Iesui mienoi wakuat ewywuat i waku miꞌi hat Tupana tipoꞌoro aria wato kape sese watoꞌe. Waku miꞌi miit topyhuꞌat Tupana mikuasa wuatꞌi eꞌat piatnuat are.
GAL.1.10	Taꞌi yt taꞌatukyꞌesat i ahehay Iesui etiat pykai waku miꞌi etiat yn wahenoi poꞌog are. Waku ti Tupana mowepiit hap yn watunug are. Miꞌi hap yn uito poꞌog atikyꞌesat are. Yt miitꞌin mowepiit hap i ti atunug neran. Waku ti Tupana kaipywiat -En waku e hap poꞌog waku miitꞌin kaipywiat -Waku en e hap kai are. Maꞌato uito atunug miitꞌin wo mowepiit hap yn mote ti rẽ iraniaꞌin yt karamuo i uhatyꞌi hatyꞌi. Pyno iraniaꞌin uhatyꞌi hatyꞌi pykai uito ti Aipotypot sese mowepiit reran kahato hat uito are. Yt atimowepiit teran i miitꞌin Tupana e hap wywo. Poꞌog waku atimowepiit Tupana are. Maꞌato miitꞌin mikyꞌesat ewywuat neꞌi ahenoi pote Aikaꞌiwat mikyꞌesat ewy yt ahenoi kuap i are. -Urumuꞌe ro urumikyꞌesat ewy e haria mowepiit haria wo watukupteꞌen pote yt Iesui eropat haria wo hin i watukupteꞌen katupono yt wahenoi kuap i imikyꞌesat wy. 
GAL.1.11	Pyno ti atimoheg neran uhehay eiwanetup hawe uiwyriaꞌin. Pywo ti mekewat sehay wakuat sese uimienoi saꞌawyꞌi wuat ehowawiat miꞌi sehay yt miitꞌin wanetup hap kaipywiat i uimimoherep ehepiat are. 
GAL.1.12	Taꞌi yt miitꞌin miium uhepiat i ti yt miitꞌin mienoi uhepiat i iꞌewyte yt miitꞌin mimoherep uhepiat i maꞌato mekewat Aipotypot Iesui mimoherep uhepiat ahenoi are. Yt atikuap hin turan i Iesui tomoherep tehay wakuap sese uhepe towẽ pyi sese uimuꞌe are. 
GAL.1.13	Taꞌi eweikuap aikotã saꞌawyꞌi yt atikuap hin i Iesui etiat. Eweikuap kahato uito aikotã wẽtup seko upiat myhuꞌat hat kahato areineꞌen saꞌawyꞌi mesuwarote. Miꞌi Iuteu ywania eko wo uhowapy raꞌyn nyti miꞌi turan. Saꞌawyꞌi te Iuteuria kaipyi atikuap Tupana ehay. Taꞌi saꞌawyꞌi uito Tupana emiitꞌin sese Iesui mohey haria moma teran hatno areineꞌen. Taꞌi eweikuap aikotã saꞌawyꞌi Iesui potmuꞌeria satyꞌi satyꞌi hat areineꞌen saꞌag poꞌog toranniaꞌin kai hap eweikuap taꞌyn. Yt nakuat i kahato uito. Saꞌawyꞌi Iesui mohey haria atuuka hat uito areineꞌen are. Atiꞌatuꞌuka saꞌag miꞌiria uito are. 
GAL.1.14	Saꞌawyꞌi uiwemotag hamo te poꞌog iraniaꞌin uiꞌywania kai Iuteuria eko hit koꞌi yne yne atiꞌatukyꞌesat iꞌewyte atiꞌatunug yne uito. Uiwemotag tuwyria apyꞌi aremoehapap urueꞌaseꞌiꞌin eko ete yne eꞌat pe. Haty wo atiꞌatunug yne yne urueko koꞌi poꞌog poꞌog torannia kai. 
GAL.1.15	Maꞌato wẽtup eꞌat pe Tupana tomikyꞌesat ewy uiꞌairo temiit no hawyi uikyꞌe kahato tuwekaipyi tuwewawi. Yt kat i atunug wakuat pykai i uiꞌairo maꞌato uikyꞌe haype. Uikyꞌe tewanikap muat uheineꞌen pykai uiꞌairo topotpoꞌoro wo. Miꞌi hawyi toꞌe uhepe -Taꞌi Pauru worokuap en haꞌawyte ety ymyẽ piat rẽ ereineꞌen turan worokuap. Miꞌi turan woroꞌairo uimipoꞌoro wo e Tupana uhepe. Uikyꞌe yt kan hamo i uikay kay tuwewawi tuwepyi hap ewy are. Miꞌi hap eweikuap. 
GAL.1.16	Miꞌi hawyi sake wẽtup eꞌat pe Tupana tuwemoherep Tosaꞌyru sese Iesui uhowowi uipyꞌa pe. Atikuap Haꞌyru hawyi toꞌe uhepe -Pauru woroꞌairo en uhehay enoi miitꞌin yt Iuteu ywania piat hamo i e uhepe. Miꞌi hawyi yt uwe pe i -Uimuꞌe ro are. Katupono saꞌawyꞌi Tupana yn uimuꞌe hat toineꞌen. Yt wẽtup ok miit pe i are -Waku apo areineꞌen ehay sytpok hamo yt are hin i. Yt uwe pe i mio tã are. 
GAL.1.17	Iꞌewyte Iesui eꞌyian note wuaria motpoꞌororia yt uimuꞌe hin i katupono yt areto i tawa Ierusarẽi kape. Maꞌato Iesui tuwemoherep uhowowi hawyi mekewat eꞌat pe ti areto pya kahato uiweran hap kape mekewat yi wato yahig Arapia e hap kape areto. Ikaipyi ti araꞌaipok tawa Tamaku kape i raꞌyn.
GAL.1.18	Miꞌi tote ti areineꞌen motꞌi myẽꞌym iꞌaman motpe areineꞌen tawa Tamaku piaria pyꞌasetpe. Miꞌi hawyi areto tawa wato Ierusarẽi kape Iesui potmuꞌe Peteru kapiat uiꞌakasa hamo. Itote areineꞌen 15 eꞌat iwywo ikuap hamo. 
GAL.1.19	Miꞌi tote ti Aikaꞌiwat Iesui ywyt sese wẽtup ok araꞌakasa Tiaku e hap het rakat. Maꞌato miꞌi hawyi yt uwe i atiꞌatukuap itote Iesui potpoꞌororia torannia. Peteru hawyi Tiaku atikuap hawyi miꞌiria yatype areineꞌen 15 eꞌat hawyi areto e tawa Ierusarẽi pyi. 
GAL.1.20	Uiwyiaꞌin miꞌiria ti yt uimuꞌe haria i are. Yt uheso hin i maꞌato ahenoi ehepe Tupana ehamo areꞌe -Tupana yn uiꞌairo topotpoꞌoro wo. Yt Iesui potmuꞌeria miꞌairo i uito are. Yt uikuap hin i miꞌiria saꞌawyꞌi. 
GAL.1.21	Areineꞌen tawa Ierusarẽi piat hawyi areto yi Siria kape hawyi yi Sirisia kape. 
GAL.1.22	Miꞌi turan mekewat eꞌat pe yi Iuteu piaria tama Ierusarẽi piaria Iesui mohey haria yt uikuap hin i katupono yt karãpe i uhewyry iꞌatuewowi. Miꞌi pote uhowa ete yt uikuap hin i. 
GAL.1.23	Maꞌato itotiaria uikuap uhehay ete yn. Miꞌi hawyi teꞌeroꞌe toꞌope itote -Taꞌi koitywy ti saꞌawyꞌi wuat aiꞌatusatyꞌi satyꞌi hat raꞌyn meiũ Aikaꞌiwat Iesui powyro hamo raꞌyn topyhuꞌat iꞌatuꞌe toꞌope uhepiat pe. Pyno ti koitywy yt aimoma teran hin i raꞌyn katupono topotmuꞌe kahato raꞌyn Iesui mohey hap ete iꞌatuꞌe toꞌope uhepiat pe. 
GAL.1.24	Miꞌi hawyi ti miꞌiria teꞌeruwehum kahato raꞌyn Tupana ete -Waku kahato ti En Tupana iꞌatuꞌe itote uhepiat pe Tupana pe Iesui mohey haria yi Iuteu piaria mekewat tawa Ierusarẽi piaria teꞌeroꞌe.
GAL.2.1	Miꞌi hawyi yi Siria yi Sirisia pe areineꞌen motꞌi kahato. 14 iꞌaman mot hap ewy 14 anu hap ewy areineꞌen itote hawyi areto i tawa wato Ierusarẽi kape. Uiwy Panape wywo areto iꞌewyte atioto uiwy uhyt Titu uiwywo. 
GAL.2.2	Areto turan Tupana toꞌe uhepe -Pauru atikyꞌesat ereto tawa Ierusarẽi kape mesup e uhepe pote areto i e hap ewy. Putꞌok are raꞌyn itote hawyi areto raꞌyn Iesui potmuꞌeria yianmiaria kape hawyi miꞌiria pe ahenoi henoi kat e hap kat e hap ahenoi yne sehay wakuat Iesui etiat Tupana ehay kat e kat e hap koꞌi ahenoi mesuwat yi tote iraniaꞌin me yt uruꞌywania i pe uiꞌe hap atimoherep yne yne uhehay wakuat areꞌe itote. Iesui mohey haria akagnia puo yn maꞌato migꞌi wo pyi ahenoi katupono taꞌatukuap teran sio pywo uhehay sio wẽtup sehay ahenoi iraniaꞌin me sio Iesui etiat. Iꞌatuehay ewywuat ahenoi hap sio yt taꞌatukuap teran itote tawa Ierusarẽi piaria. Katupono uikuap hamo yn ahenoi wakuat sio yt hap moherep hamo. Aikotã ahenoi sehay wakuat yt Iuteuria i piat hap ewywuat e hap ahenoi itote iꞌatuepe. Taꞌatukyꞌesat kahato uimienoi pywo kahato iꞌatumienoi Iesui etiat hap taꞌatukyꞌesat. Ahenoi yne hawyi -Waku kahato ehenoi miitꞌin me Pauru iꞌatuꞌe aikotã miit ihyha rakat teput kuap kahato rakat ewywuat en iꞌatuꞌe uhepe. Uiwyriaꞌin are miꞌi hap ewy atikyꞌesat Aipotypot Iesui toꞌe uhepe aru -Waku rakat ewy ereput Pauru e hap atikyꞌesat kahato. Yt naku i toꞌe uhepe -Yt kan hamo i emienoi miitꞌin me Pauru toꞌe hap yt atikyꞌesat hin i are. 
GAL.2.3	Mekewat eꞌat pe ahenoi uiꞌe hap iraniaꞌin miat hap eꞌat pe uiwy mehin Titu toineꞌen uiwywo itote Iesui potmuꞌeria 12 ok takaria pyꞌasetpe. Wẽtup ywania Titu toineꞌen mekewat Kereku ywania yt Iuteu ywania i maꞌato. Miꞌi ete yt kat iꞌatuꞌe hin i Iuteuria Iesui mohey haria akag koꞌi -Yt naku i en eꞌahit sokpe toineꞌen ne. Yt uruꞌywania ewy i e hap yt iꞌatuꞌe i. Yt naku i eko yt iꞌatuꞌe i. Waku uruto ewy etunug no iꞌewyte yt iꞌatuꞌe i aiwy Titu pe. Waku kahato atipuẽti itote. 
GAL.2.4	Maꞌato miꞌi hawyi ahenoi kahu turan putꞌok iꞌatuꞌe itote wẽtup miitꞌin koꞌi Iesui mohey ran haria heso heso rakaria henoi haria. Miꞌi hawyi urupyꞌasetpe tukupteꞌen miꞌiria yt naku i e hap kat hanuaria neꞌi. Yt uruikuap i iꞌõꞌẽ hap miitꞌin sem itote pote. Miꞌi hawyi teꞌerahaꞌat kahato Titu kape urupyꞌasetpiat kape yt Iuteu ywania i hap kape. Miꞌi hawyi -Waĩꞌiꞌatuꞌe taꞌatuwanetup hawe yt iꞌatueko ewywuat i urutunug itote pote. Miꞌi hawyi taꞌatuehay wo taꞌatukyꞌesat kahato urutunug taꞌatueko nug hap ewywuat katupono taꞌatukyꞌesat taꞌatuehay upiat urutukupteꞌen hap wẽtup sehay saꞌag upi -Uruto poꞌog waku Tupana wanetup hawe iraniaꞌin ywania Iesui mohey haria kai katupono Iuteu eko ewywuat urueko e hap upi hap kyewi. 
GAL.2.5	Maꞌato ti miꞌiria eko waĩꞌe hap upi yt urutuwat teran hin i paĩ -Yt urueko koꞌi nug hap kaipyi hin i aimoewaku hap urutoꞌe itote mekewat miitꞌin koꞌi pe. Iesui mohey hap kaipyi yn aimoewaku hap tuut e Tupana ahepe. Pywuat wakuat sehay Iesui kaipywiat upi yn urutuwat teran urutoꞌe iꞌatuepe. Katupono uruikyꞌesat kahato Aikaꞌiwat Iesui minug upi ahehakyeraꞌat hap yt kat saꞌup i rakat urutoꞌe itote. Tupana miium yn ni aimoewaku urutoꞌe. Taꞌi yt aheko nug hap upi i Iuteu eko nug hap upi aimoewaku Tupana urutoꞌe yn itote. Taꞌi yt urutuwat hin i Peteruꞌin ehay wẽtup upi. Iesui mohey haria akag koꞌi pykai yt pywo pe i iꞌatuehay urutoꞌe eikawiatno urumipowyro koꞌi eipe Karasia ywania wẽtup eko nug hanuaria pote. 
GAL.2.6	Taꞌi mekewat eꞌat pe iꞌatu kahato miitꞌin akag koꞌi Iesui mohey haria akag koꞌi tawa wato Ierusarẽi miaria uruiꞌatupuẽti itote miitꞌin akag koꞌi ahyt iꞌatumiꞌairoria koꞌi. Miꞌiria aiꞌakag koꞌi iꞌatuꞌe uruepe katupono miꞌiria poꞌog wakuat iraniaꞌin kai iꞌatuꞌe uruepe maꞌato uiwanetup hawe Tupana yt aiꞌairo i aikahu hap upi aimikuap upi miitꞌin mikyꞌe kahato aito e hap upi yt aiꞌairo i maꞌato tuwepyi aiꞌairo tomikyꞌesat ewy. Maꞌato miꞌiria teꞌeruwemowato kahato itote toꞌope teꞌeruwehay upi Peteruꞌin. Miꞌi tote areineꞌen Titu wywo iꞌatupyꞌasetpe wen maꞌato yt kat i urumuꞌe hat itote. Yt kat iꞌatuꞌe hin i uruepe. Miꞌi hawyi -Uruikyꞌesat etiꞌatumuꞌe iraniaꞌin ywania urueko nug hap yt iꞌatuꞌe i uhepe uruepe. -Pyno waku wẽtup sehay ehenoi ro yt Iuteuria i pe yt iꞌatuꞌe hin i uhepe iꞌewyte Titu pe. 
GAL.2.7	Maꞌato miꞌi tã teꞌeroꞌe tawa Ierusarẽi miaria Iesui mohey haria akag koꞌi toꞌope uruetiat -Pywo waku ti uhyt Pauru topyhuꞌat Tupana miꞌairo yne iraniaꞌin ywania muꞌe hamo meimuẽwat yt Iuteu ywania i muꞌe hamuat waku iꞌatuꞌe toꞌope uhepiat pe. Maꞌato waku uhyt Peteru ti uruꞌywania Iuteuria ywania muꞌe hamuat topyhuꞌat Tupana miꞌairo iꞌatuꞌe toꞌope itote torannia Iesui emiitꞌin akag koꞌi mekewat 12 ok takaria. Maꞌato -Waku etiꞌatumuꞌe iraniaꞌin ywania aheko ewy Pauru yt iꞌatuꞌe hin i uhepe itote yt iꞌatuꞌe i paĩ. 
GAL.2.8	Taꞌi itotiaria tikuap kahato aikotã Tupana Paꞌãu toineꞌen kahato uhetiat hap iraniaꞌin ywania muꞌe Iesui etiat hap taꞌatukuap maꞌato iꞌewyte taꞌatukuap kahato aikotã Ipaꞌãu toineꞌen kahato Peteru kai uruꞌywania Iuteu ywania muꞌe Iesui etiat hamuat hap taꞌatukuap kahato. Miꞌi pote -Taꞌi aiꞌywania Iesui mohey haria muꞌe kahato hat sese Peteru iꞌatuꞌe maꞌato Pauru iꞌewyte te Tupana Paꞌãu ipotpap kahato ipiit pyi iraniaꞌin ywania muꞌe hamo Iesui mohey haria apykok hamo iꞌatuꞌe Ierusarẽi miaria imohey haria akag koꞌi. 
GAL.2.9	Itote Ierusarẽi me atikuap myẽꞌym ok miit poꞌog Iesui mohey haria akag koꞌi myẽꞌym Tupana motypot yat apyꞌyha ewy iheg nakaria ewywuat koꞌi miꞌiria. Wẽtup ok mekewat Iesui ywyt sese aiwy mehin Tiaku wẽtup ok Iesui potmuꞌe sese aiwy mehin Peteru wẽtup ok Iesui potmuꞌe sese aiwy mehin Iuwãu. Miꞌiria poꞌog miitꞌin mimotypot koꞌi itote atikuap. Miꞌiria tikuap kahato Tupana Paꞌãu miꞌairoria kahato aiwy Panape iꞌewyte uito hap iraniaꞌin ywania muꞌe hamuat hap yt Iuteuria muꞌe hamuat hap taꞌatukuap. Taꞌatukuap taꞌyn hawyi teꞌeroꞌe mehin Panape pe iꞌewyte uhepe -Koitywy ti pyno uruiꞌatuꞌairo eipe wẽtup eko rakaria muꞌe hamo iꞌatuꞌe. Maꞌato aheko ewywuaria Iuteu ywania kape wemurui ãpy sokpe tek haria kape waku uruto urutuwat iꞌatumuꞌe hamo iꞌatuꞌe uhepe iꞌewyte Panape pe. Miꞌi hawyi teꞌeruweponug iꞌatupo sese koꞌi uiꞌakag note iꞌewyte uhyt Panape akag note miꞌi hawyi mio tã iꞌatuꞌe -Pyno Tupana etiꞌatupoꞌoro ro Panape iꞌewyte Pauru wuatꞌi ywania muꞌe hamo iꞌatuꞌe. Miꞌiria ti iꞌewyte urumiꞌairo koꞌi wuatꞌi ywania muꞌe Esaꞌyru sese etiat hamo iꞌatuꞌe. Miꞌi hawyi waku iꞌatuꞌe uruepe teꞌeruwehum haype Tiaku Peteru Iuwãu. 
GAL.2.10	Miꞌi hawyi teꞌeroꞌe uruepe -Waku eweiꞌatumuꞌe Iesui ehay ete wuatꞌi ywania iꞌatuꞌe katupono miꞌi nug kuap hap Tupana tum naꞌyn ehepe iꞌatuꞌe uruepe. Waku kahato iꞌatuꞌe. Eweiꞌatumuꞌe turan yt waureꞌeweiꞌe teiꞌo ihakyꞌeꞌi rakaria poi miꞌu wuat hap ete pyi iꞌatuꞌe uruepe. Eweiꞌatupowyro ro meimuẽwuaria hatek takaria iꞌewyte eweiꞌatumuꞌe miꞌiria Iesui etiat turan iꞌatuꞌe uruepe itote tawa Ierusarẽi me. Mio tã iꞌatuꞌe uruepe hawyi -Taꞌi uruwyriaꞌin miꞌi hap ewy yn urutunug teran haꞌawyte pyi mesup te raꞌyn urutoꞌe haty wo urupyꞌa pyi Tiaku Peteru Iuwãu me urutoꞌe ainapin hawyi.
GAL.2.11	Wẽtup eꞌat pe maꞌato aiꞌakag Peteru hewyry uruewawi tawa Atiokia kape mekewat wẽtup ywania Iesui mohey haria kapiat taꞌakasa hamo toto. Miꞌi tote mekewat eꞌat pe urutunug ienuk wato kahato hap. Waku kahato itote watenuk wẽtup miit ewy uruto iraniaꞌin ywania Peteru wywo waku yne. Maꞌato urutenuk turan putꞌok e itote uhyt Tiaku mipoꞌororia Iuteu ywania sese tawa Ierusarẽi kaipywiat. Tuwemoherep hawyi aiwy Peteru yt tenuk teran i poꞌog uruwywo yt Iuteuria i ywania koꞌi aito pote. Toikyꞌesat Tiaku mipoꞌoro koꞌi wywo yn tenuk hap toꞌywania wywo yn tenuk teran aikotã Iuteu ywania eko ewy tenuk itote. Taꞌi Iuteu ywania yt teꞌerenuk hin i wẽtup ywania wywo -Tupana yt tikyꞌesat i watenuk yt naku i nug haria wywo iꞌatuꞌe toꞌope taꞌatueko ewy. Miꞌi pote Peteru toto iraniaꞌin totepyi toꞌywania wywuat tenuk hamo. Yt Iesui ewy hin i tutunug itote. Miꞌi tã neꞌi tutunug hawyi meremo uipoĩꞌam iꞌatupyꞌasetpe Peteru ewaĩ hamo. -Taꞌi yt uiwese i raꞌyn eete Peteru are haty wo. Taꞌi yt nakuap no i ewy etunug mesup are itote typyꞌi tok pe. Kat pote etoiat iraniaꞌin ywania Iesui mohey haria wẽtup ywania upi. -Uito poꞌog miꞌiria kai Iuteu uito pote eꞌe hap saꞌag hap wywo are. 
GAL.2.12	Kat poteĩ pyno yt erenuk teran i raꞌyn yt Iuteuria i wẽtup ywania wywo. Kat pote Tiaku mipoꞌororia wywo eꞌywania Iuteuria wywo yn erenuk meiũpe are. Kat pote erekenꞌẽ kahato Iuteuria ywania eko motypot haria pupi are. Yt naku i miꞌi tã etunug Peteru are. 
GAL.2.13	Miꞌi tã are pote torannia Iesui mohey haria taꞌatuꞌatunug typy sehay upiat ewy teꞌeruwaꞌatunug itote. Ipatꞌok Peteru wywo ipatꞌok uiwywo. Iꞌewyte aiwy Panape toto Peteru eko ewywuat raꞌyn. Iꞌewyte torannia iraniaꞌin Iuteuria tuwat Peteru enuk hap kape iraniaꞌin ywania enuk hap kaipyi. Yt naku i kahato topyhuꞌat itote. Yt woꞌowese hap ewy hin i taꞌatunug itote. 
GAL.2.14	Miꞌi pote areꞌe raꞌyn Peteru pe typyꞌi ehamo haty wo -Mehin Peteru kat pote yt ewyry i Iesui piat aimuꞌe hap ewy are. Kat hamoĩ etikyꞌesat Iuteuria eko ewy meiũpe. En ni Iuteu ywania sese maꞌato koitywy erenuk kahato uruwywo yt Iuteu ywania i wywo yt Iuteu ywania eko ewy hin i erenuk meiũpe are. Taꞌi koitywy erenuk kahato urupyꞌasetpe. Erenuk taꞌyn mesup yne ehamo mehin are. En ni Iuteu ywania uito ewy wen Peteru maꞌato eko ti yt Iuteuria eko ewy hin i tuereto ereineꞌen are. Pyno kat poteĩ etikyꞌesat iraniaꞌin meiũpiaria Iuteu eko ewy hap ewy mesup uhyt are Peteru pe. Kat poteĩ iꞌatuꞌewy ereineꞌen saꞌawyꞌi maꞌato mesup te etiꞌatumoꞌakagꞌaia moꞌakagꞌaia kahato iraniaꞌin Iuteuria eko ete are. Iuteuria eko ewy sese yt etiꞌatunug hin i te areꞌe Peteru pe. 
GAL.2.15	-Taꞌi aito Iuteuria ywania aiꞌywãꞌĩ kaipyi are. Aheko saꞌawyꞌi wuat kaipyi watikuap aiꞌywania ehay -Iraniaꞌin ywania ti yt naku i nug haria iꞌatuꞌe aiꞌywotꞌin aityꞌin ahepe. 
GAL.2.16	Maꞌato koitywy watikuap taꞌyn wẽtup eko mio tã e -Aheko nug hap kaipyi neꞌi yt tuut i ahehakyeraꞌat hap e hap watikuap. Taꞌi yt Iuteuria i eko nug hap kaipyi hin i toineꞌen ahehakyeraꞌat hap e. Taꞌi Tupana wanetup hawe ahewaku hap yt tuut i aiꞌywania eko nug hap kaipyi neꞌi hap watikuap mesup Iesui e hap ewy. Taꞌi mekewat waĩꞌe hap watunug yne pykai yt ahewaku kuap i e Tupana mesup are. Mesup Uhaꞌyru Iesui mohey hap kaipyi yn ni worohoꞌomohãpyk kuap e Tupana ahepe mesup are. Koitywy ti watomohey raꞌyn Iesui Tupana Mipoꞌoro Aiporekuat nuat aito imohey kahato haria are. Koitywy watikuap taꞌyn yt uwe i tuwehakyeraꞌat kuap teko waku nug hap kaipyi neꞌi hap watikuap Peteru are. Watikuap taꞌyn aikotã Aikaꞌiwat Iesui yn ahehakyeraꞌat kuap hat topyhuꞌat hap watikuap Peteru are. 
GAL.2.17	Koitywy watikuap wẽtup muap yn toineꞌen Tupana kape. Miꞌi yn toineꞌen Tupana kapiat are. Miꞌi muap ti Aiwy Iesui mohey hap ti are. Uwe uwe yt toto i hupi miꞌi haria ti yt nakuat i nug hanuaria wo Tupana wanetup hawe tukupteꞌen are. Miꞌiria tunug kahato taꞌatueko wakuap pykai hoꞌowasat rakaria wo tukupteꞌen Tupana pe sio Iuteu ywania sio wẽtup ywania are Peteru pe itote. Taꞌi Aikaꞌiwat tuut yt aipatꞌok patꞌok hamo i tuut are maꞌato aikotã hũria tukupteꞌen toꞌopype pype hap ewy ainug hamuat tuut are. Wẽtup ywania yn ainug hamo tuut Iesui uiwy areꞌe Peteru pe itote. 
GAL.2.18	Iesui mohey hap kaipyi yn ni ahehakyeraꞌat hap toineꞌen uhyt are. Waku kahato watunug yne Tupana piat ainapin saꞌawyꞌi wuat hap koꞌi wen maꞌato miꞌi koꞌi nug hamo yt watuwehakyeraꞌat kuap i mehin are. Maꞌato watomohey aheko ahehakyeraꞌat kuap pote hoꞌowasat rakaria sese wo i raꞌyn watoineꞌen uhyt are. 
GAL.2.19	Peteru etikuap apo kat pote yt watuwehakyeraꞌat kuap i mekewat Tupana woꞌonapin hap nug yne hap kaipyi. Taꞌi Tupana tikyꞌesat kahato tepiat ainapin hap nug hap yne yne hap toikyꞌesat kahato maꞌato wahãꞌãg pykai watiꞌaparap kahato tuereto yne yne imikyꞌesat nug hap ete yt watiꞌaparap teran hin i pykai. -Waku atunug yne imikyꞌesat watoꞌe wen maꞌato watiꞌaparap aparap imikyꞌesat ewywuat nug hap ete. Miꞌi pote yt watuwehakyeraꞌat kuap i aiwekaipyi yne Tupana mikyꞌesat nug hap upi wahãꞌãg kahato pykai are. Taꞌi watiꞌaparap aparap hawyi hoꞌowasat rakaria wo watukupteꞌen aiwanetup hawe aipyꞌa pe are. Watiꞌaparap kahato tuereto imikyꞌesat nug hap ete areꞌe saꞌawyꞌi itote Iesui potmuꞌe Peteru pe wuatꞌi Iuteu ywania ehamo iꞌatupyꞌasetpe mekewat ienuk hap eꞌat pe turan. Miꞌi pote yt ahehakyeraꞌat kuap i mekewat waĩꞌe hap yt uwe i nug yne kuap pote are. Miꞌi pote uheha yt mekewat waĩꞌe hap kape hin i uhehakyeraꞌat hap kyewi maꞌato Tupana Saꞌyru kape yn uheha are Peteruꞌin me. 
GAL.2.20	-Uito yt atunug i te emikyꞌesat ewy aiꞌe hamo are. Tupana mikyꞌesat ewy atunug neran kahato wen maꞌato uhesaika hap yt toineꞌen i te uipiit pe inug hamuat watoꞌe hap watikuap are. Miꞌi pote Iesui kape waku watokosap hesaika hap sat hamo are. Yt tuwemikyꞌesat ewy i ikuꞌuro ariaꞌyp posak ete Iesui maꞌato Tupana mikyꞌesat ewy ikuꞌuro ariaꞌyp posak ete watoꞌe are. Miꞌi hap ewy atunug neran wen. Koitywy uipytꞌat teran kahato Iesui Paꞌãu wo. Miꞌi pote koitywy uimikyꞌesat koꞌi hokpap yne raꞌyn. Uikaꞌiwat Iesui mikyꞌesat koꞌi nug hamo yn naꞌyn areineꞌen koitywy are. Mesup ti koitywy Tupana Saꞌyru mohey hatno yn areineꞌen. Koitywy wẽtup ok uikyꞌe hat motypot hamo yn naꞌyn areineꞌen watoꞌe. 
GAL.2.21	Taꞌi Tupana ti hegyiꞌat kahato ahepe tuwekaipyi aikyꞌe are. Maꞌato watuwekyiꞌat kuap ahehakyeraꞌat hap aheko nug hap saꞌup mo pote yt kat hamo i Iesui ikuꞌuro ariaꞌyp posak ete ahaꞌup mo ahehakyeraꞌat hamo are Peteruꞌin me tawa Atiokia pe ienuk hap eꞌat pe. Yt naku i so watoꞌe neꞌi Tupana pe are. Taꞌi yt naku i Tupana egyiꞌat hap Tupana wese hap pun haria wo watopyhuꞌat are itote yne pe.
GAL.3.1	Tawa Karasia piaria Iesui mohey haria worohoꞌonapin neran eipe. Kat pote eweiꞌe mesup eiwoꞌope -Toꞌiro watuwehakyeraꞌat aiminug wakuat nug hap upi eweiꞌe. Yt iweꞌeg hin i rakaria ewy apo eipe are. Uweĩ eimuꞌe miꞌi tã itote are. Uweĩ eimaꞌat miꞌi e hap upi. Haꞌawyte worohoꞌomuꞌe kahato kat hamo Iesui ikuꞌuro hap ete itote aat kaꞌap. Miꞌi uimimoherep uhehay saꞌawyꞌi heremo kahato ehewaure kaꞌa pe. Miꞌi hawyi Iesui mohey haria wo eweikupteꞌen itote. Waku kahato mekewat eꞌat pe are. Miꞌi hawyi Tupana tum naꞌyn ehepe Topaꞌãu wakuat eweimohey Haꞌyru hawyi. 
GAL.3.2	Pyno worohoꞌoꞌapo mesup -Kat hap upi Tupana eipytꞌat nug Topaꞌãu wakuat no are sio toꞌywãꞌĩ pywiat rẽ wakuap nug haria eipe pote sio Tosaꞌyru mohey uimienoi kaipywiat pote are. Taꞌi eweikuap taꞌyn Tosaꞌyru mohey raꞌyn hawyi eipytꞌat nug Tupana Topaꞌãu wo hap eweikuap are. 
GAL.3.3	Pyno kat pote mesup wẽtup sehay upi eweiwat are. Eiꞌakag heg kahato apo. Saꞌawyꞌi Tupana Paꞌãu kaipyi yn naꞌyn eweikyꞌesat eimoesaika hamuat. Pyno kat pote koitywy ehewaku hap moherep hap kaipyi eweikyꞌesat eimoesaika hamuat. Kat pote eweikyiꞌat teran Tupana miium ehewaku nug hap saꞌup hap upi are. Yt iweꞌeg i haria ewy kahato eipe are. 
GAL.3.4	Saꞌawyꞌi Iesui mohey haria eipe turan miitꞌin mimoweukaꞌi koꞌi wo yn eweikupteꞌen Aparãu ewywuat koꞌi wo raꞌyn imohey hap kaipyi. Aikotã Aparãu mohãpyk hap ewy te raꞌyn are. 
GAL.3.5	Pywo tig Tupana tum Topaꞌãu hawyi Topaꞌãu wo aimoesaika wakuap nug hamuat sio sehay wakuat Iesui etiat watimohey hawyi. Imohey hawuo watunug niatpo kahato hap koꞌi yt miitꞌin minug kuap i koꞌi.
GAL.3.6	Aikotã miwan me tohenoi Aparãu etiat -Toimohey ti pywuat sese e. Pywo ti imohey pywo piat hap kaipyi ti Tupana toꞌe -Hãpyk kahato en uhepe e Aparãu me. 
GAL.3.7	Miꞌi hap ewy ti pywo eweikuap taꞌyn mekewat Aparãu Emiariruria imohey haria kahato wo sok taꞌyn hap. 
GAL.3.8	Mio tã e saꞌawyꞌi wuat miwan me tomohey hap kaipywiaria pe yn -Uimohey kahato hap ti einug wakuaria wo e hap wẽtup ywaniaria pe. Mio tã e hap tohenoi yian mete Aparãu me. Mio tã e Aparãu -Pywuat sehay ahenoi epe. Ekaipyiwiat ti aru Wuatꞌi Ywania Ehakyeraꞌat hanuat tuwemoherep aru e Tupana Aparãu me. 
GAL.3.9	Pyno koitywy aitoria yne ywania Tupana mimohãpyk koꞌi. Aikotã Aparãu mohãpyk hap ewy raꞌyn tomohey pywo piat potiat koꞌi. 
GAL.3.10	Maꞌato uwe uwe toꞌe topyꞌa pe -Taꞌi atunug yne kahato Tupana woꞌonapin hap koꞌi miꞌi pote Tupana miehakyeraꞌat wuat areineꞌen e hat Tupana miꞌapiheg wo topyhuꞌat. Katupono mio tã e Tupana saꞌawyꞌi -Yt torannia i ewetunug einapin uhepiat hap koꞌi pote uimiꞌapiheg wo eweikupteꞌen e. 
GAL.3.11	Uimohey kahato haria yn uimimohãpyk wuaria tukupteꞌen. Miꞌiria yn ni uiꞌyatypiat gupteꞌen hanuaria e Tupana saꞌawyꞌi. Mio tã e hap kaipyi watikuap taꞌyn saꞌawyꞌi wuat Tupana woꞌonapin hap nug yne hap kaipyi yt aimohãpyk kuap i are. 
GAL.3.12	Iraniaꞌin ti wẽtup woꞌonapin haria. Miꞌiria ti -Toꞌiro watuwat Tupana piat ainapin hap koꞌi nug yne aiwehakyeraꞌat hamo iꞌatuꞌe. Miꞌi nug hap upi watuwehakyeraꞌat aito iꞌatuꞌe. Maꞌato miꞌiria yt iꞌatuweꞌeg hin i katupono Tupana toꞌe miwan me -Uimohey haria yn uimimohãpyk wuaria tukupteꞌen e. Miꞌiria yn uiꞌyatypiat gupteꞌen hanuaria e Tupana saꞌawyꞌi ahepe. Miꞌi pote aiminug wakuap koꞌi ahehakyeraꞌat hamo watomohey pote yt watomohey i ahehakyeraꞌat hamuat Iesui ikuꞌuro hap. Miꞌi pote Tupana toꞌe saꞌawyꞌi -Eweiꞌaparap wẽtup woꞌonapin uhepiat hap ete pote aru uimiꞌapiheg wo eweikupteꞌen e. Ewetunug torannia sese wuatꞌi eꞌat pe pote yn waku kahato ereineꞌen uiwanetup hawe e Tupana saꞌawyꞌi. Maꞌato yt uwe i uimikyꞌesat ewy kahato inug haria eweikupteꞌen e Tupana ahepe. 
GAL.3.13	Taꞌi Tupana tikuap kahato aipyꞌa piat iꞌaparap hap koꞌi. Miꞌi kaipyi ariaꞌyp posak kape Tupana tipoꞌoro Tosaꞌyru aiꞌapiheg hap u hamo. Tosaꞌyru suu wo toihep tokuasa hap pya raꞌyn aikai. -Uwe ariaꞌyp ete tomosatꞌe pe ikuꞌuro miꞌi uikuasa topyhuꞌat e Tupana saꞌawyꞌi miitꞌin me. Pyno koitywy Tupana pyꞌahok hap yt kat i ahete aikawiatnuat ikuꞌuro raꞌyn ariaꞌyp ete pote. Miꞌi hawyi ikai toineꞌen naꞌyn iwese hap. 
GAL.3.14	Saꞌawyꞌi Aparãu Tupana timowaku kahato mekewat tomohey kahato hap kaipyi tegyiꞌat hap kaipyi toipoityro. Miꞌi hap ewy koitywy aito i raꞌyn watoineꞌen wuatꞌi ywania Tupana mipoityro koꞌi raꞌyn watukupteꞌen. Mekewat tomipoityro sese tomipoꞌoro Aipotypot Iesui piat aikyiꞌat hap watomohey hap kaipyi aimohãpyk kuap. Mio koitywy mio tã e Tupana -Koitywy atum Uhaꞌyru mohey haria pe Uipaꞌãu e. Yt kat saꞌup mo i atum iꞌatuepe kat pote Uhaꞌyru upiaria miꞌiria pote e.
GAL.3.15	Uhytꞌiꞌin manaꞌin karapeĩ watoꞌe aiwoꞌope -Atunug aru uiꞌe hap epiat. Iꞌewyte waku en waku etunug kuap eꞌe hap uhepiat aiwoꞌoꞌewy ewy watoꞌe aiwoꞌopiat hawyi waku yne aiꞌe aiwoꞌopiat hap watunug. Yt naku i eipohep atunug aru aiꞌe aiwoꞌopiat hap ete watoꞌe. Iꞌewyte yt naku i watunug wẽtup sehay wo atunug aru aiꞌe rakirẽ hawyi watoꞌe. 
GAL.3.16	Miꞌi hap ewy ti saꞌawyꞌi Tupana toꞌe Aparãu me -Meiũran ti aru Wẽtup Ok Emiariru kaipyi atipoitynug yi totiaria torannia. Yt uheso i aru atunug uiꞌe hap ewy e. Tepiat Tupana e hap Aparãu timohey kahato. Tupana yt toꞌe i -Emepytꞌin kaipyi aru atipoityro torannia yi totiaria yt e i maꞌato -Wẽtup Ok Emiariru kaipyi atipoityro wuatꞌi ywania e Iesui wuatnuat etiat pe tohenoi. Aparãu Emiariru Emiariru piat pe yian mete Aiporekuat nuat tomipoꞌoro tohenoi mio tã e. 
GAL.3.17	Pywo yt ipohep hin i atunug aru toꞌe hap kai ete. Pyno atunug aru toꞌe hap Tupana tunug naꞌyn. Pyno yt uwe i Tupana ewaĩ kuap -Atunug aru e hap ete maꞌato tutunug iꞌewyte tomikyꞌesat ewy tuwekaipywiat aru toꞌe Aparãu miat hap tutunug naꞌyn. 430 anu hap ete tutum naꞌyn woꞌonapin hap aseꞌi Muisei pe. Maꞌato yt tutunug kuap i saꞌawyꞌi wuat Aparãu miat -Atipoityro aru Emiariru mohey haria iꞌatuehakyeraꞌat hamo e hap. 
GAL.3.18	-Watunug Muisei pywiat torannia Tupana woꞌonapin hap pote aipoityro hap ahehakyeraꞌat hap topyhuꞌat maꞌato yt pywo pykai i eweiꞌe are katupono 430 anu turan aseꞌi Muisei eꞌyian mete toineꞌen kahu raꞌyn Tupana aipoityro hap. Saꞌawyꞌi pyi te Tupana toꞌe Aparãu me -Wẽtup esaꞌyru kaipyi aru wuatꞌi atipoityro e. Miꞌi hap tutunug mesup. 
GAL.3.19	Kat hamo som pyno tutum ahepe ainapin hap koꞌi. Pyno worohoꞌowesat. Taꞌi aiminug saꞌag moherep hamuat tutum ahepe. Miꞌi hap ewy mesup tutum ahepe Aparãu Emiariru Iesui putꞌok e yian mete wuat hap -Atunug aru toꞌe hap. Yt tutunug i te turan Tupana ainapin atipy kaipywiat tomipoꞌoro wẽ pyi. Miꞌi e hap Muisei tiwan ainapin hamuat. 
GAL.3.20	Maꞌato saꞌawyꞌi Aparãu me tuwewi sese tohenoi towẽ kaipyi sese -Meiũran aru atipoityro torannia ywania esaipepiat emepyt kaipywiat no e tope tehay pywo piat nug hamo. Yt tomipoꞌoro wẽtup ok atipy piat wẽ pyi i mio tã e Aparãu me maꞌato tuweran toto tehay moherep hamo Tupana sese. 
GAL.3.21	Tupana tinapin kahato Muisei saꞌawyꞌi wẽtup ahaꞌaseꞌi tehay wo wen maꞌato yt Aparãu piat tehay moma hamo i maꞌato ahewaku hamo ihay Muisei pe maꞌato aipyhyp aiminug saꞌag nug pupiat hamo yn yt watomohey i te pykai. Miꞌi pote pyno atunug aru Muisei piat uinapin hap hawyi waku pe areineꞌen Tupana wanetup hawe watoꞌe pote yt aimohãpyk kuap i Tupana katupono yt watunug yne i pote. Katupono yt putꞌok watoꞌe i torannia nug hamo. 
GAL.3.22	Taꞌi saꞌawyꞌi Tupana toꞌe tomiwan me -Yt naku hin i miitꞌin e. Yt uwe i kahato uimienoi kuap teran haria meikope e. Yt uwe i uiwenapin hap uimiium nug yne haria itote e Tupana saꞌawyꞌi miitꞌin me. Miꞌi pote paa watoꞌe Tupana miꞌatuꞌapiheg wuaria aito watoꞌe haype. Miꞌi hawyi pyno wẽtup muap yn waku watoꞌe. Koitywy Aipotypot Iesui mohey hap yn waku ahehakyeraꞌat hamo watoꞌe. Aikotã Aparãu me toꞌe -Atipoityro aru wuatꞌi ywania mekewat ewatꞌypmuat esaipepiat mohey sese haria e ahepe. Koitywy toineꞌen watoꞌe meime. Koitywy imipoityro koꞌi raꞌyn watukupteꞌen. Katupono imipoꞌoro Aipotypot Iesui mohey haria raꞌyn aito pote watoꞌe.
GAL.3.23	Saꞌawyꞌi wuat yt watomohey kuap i wahekatup kahato karamuo tomohey hap wen. Wahãꞌãg hãꞌãg kahato waĩꞌe Tupana hap nug yne hamo maꞌato yt watunug kuap i. Miꞌi pote mipyhik koꞌi ewy watukupteꞌen Tupana miꞌapiheg koꞌi wo iheg miat koꞌi wo hap ewy. 
GAL.3.24	Ahenoi hãꞌãkap wuo miꞌi e hap ete. Saꞌawyꞌi Tupana ehay ainapin hap koꞌi tukupteꞌen woꞌomuꞌe sese hat ewy waĩ waĩꞌe hamo. Miꞌi hap eꞌat pe wahekatup aimuꞌe pywuat sese hanuat Iesui eꞌyian mete wuat hamuat. Putꞌok e raꞌyn Ahehakyeraꞌat hat Iesui hawyi Tupana aimohãpyk Tosaꞌyru Iesui mohey hap upi. 
GAL.3.25	Pyno mesup koitywy Tupana aimohãpyk Tosaꞌyru mohey sese hap upi yn naꞌyn. Yt saꞌawyꞌi te wuat ainapin hap upi i maꞌato watomohey sese Iesui hawyi pywo raꞌyn watoꞌe. 
GAL.3.26	Tupana mepytꞌin no watukupteꞌen wẽtup miit pakup ewy Aikaꞌiwat Iesui mohey hap kaipyi watoꞌe. 
GAL.3.27	Aito miitꞌin aiwoꞌoꞌewy wẽtup miit yn watoineꞌen. Wẽtup miit set wywo watopyhuꞌat Iesui mohey hat set wywo watoineꞌen mio. Aiwesetꞌok hawyi aikotã Iesui ewy raꞌyn watoineꞌen. 
GAL.3.28	Aito miitꞌin yt aiwoꞌoꞌewy hin i watukupteꞌen iraniaꞌin Iuteu ywania e hap koꞌi iraniaꞌin yt Iuteu ywania i iraniaꞌin ihainiaꞌin haryporiaꞌin iraniaꞌin gaꞌiwaria iraniaꞌin miit emiitꞌin. Maꞌato miꞌi pykai watoineꞌen Iesui mohey hap kaipyi wẽtup piit ewywuaria yn imohey haria sok aito pote are. 
GAL.3.29	-Atipoityro aru Wẽtup Takat Emiariru e Tupana saꞌawyꞌi yian mete Aparãu me. Koitywy Iesui topyhuꞌat Aiporekuat no raꞌyn. Miꞌi hap kaipyi koitywy Tupana wanetup turan Aparãu Emiariruꞌin wo raꞌyn watopyhuꞌat katupono Iesui toineꞌen aiwywo pote Tupana miꞌatupoityro koꞌi sok aito Tupana e Aparãu miat hap ewy topyhuꞌat ahepe koitywy.
GAL.4.1	Pyno ahenoi poꞌog wẽtup i hãꞌãkap wuo ehepe. Ahetama pe kue aihire te turan aiꞌywot ikuꞌuro pote ipowatꞌyp aiwatnuat totiat iheg me toineꞌen yt taꞌatuium i te ahepe. Maꞌato Airan hap putꞌok e raꞌyn hawyi iheg myi taꞌatuenotem naꞌyn miꞌi te ium iꞌatuꞌe ahepe aiꞌywot powatꞌyp ikuꞌuro rakat mikyꞌesat miwan miat aiꞌywot toꞌe hap ewy. 
GAL.4.2	Maꞌato aiwemotag hamo te yt kat i ipowatꞌyp aikai. Iraniaꞌin emiit no yn watukupteꞌen pote aiꞌywot powatꞌyp iwato toineꞌen pykai. Miꞌi tã ahetama pe watunug. 
GAL.4.3	Karãpe atunug yne teran Tupana woꞌonapin hap uhehakyeraꞌat hamo aiꞌe pote watoineꞌen aikotã waĩꞌe hat po pe. Aikotã aihire te turan aiꞌywot ikuꞌuro rakat powatꞌyp iheg me kahato toineꞌen rakat hap ewywuat watoineꞌen mesuwe. 
GAL.4.4	Putꞌok e raꞌyn heꞌat tomikyꞌesat ewy raꞌyn topyhuꞌat hawyi Tupana tipoꞌoro Tosaꞌyru haryporia kaipywiat torannia tehay woꞌonapin hap nug hamuat raꞌyn. Putꞌok toꞌe hawyi yt wẽtup i Toꞌywot woꞌonapin hap toiꞌaparap. Tutunug yne imikyꞌesat oktan. 
GAL.4.5	Koitywy Iesui ainug Toꞌywot saꞌyruꞌin Toꞌywot sakiꞌytꞌin koꞌi wo. Koitywy watunug neran ainapin hap oktan katupono imepytꞌin pakup koꞌi watoineꞌen pote. Aikotã waku ehay uinapin hap atunug watoꞌe aat i aat i Tupana kape. 
GAL.4.6	Miꞌi hawyi tutum Tosaꞌyru Paꞌãu wakuat -Uimepytꞌin wo eweikupteꞌen toꞌe ahepiat hap. Putꞌok e hawyi Papai watoꞌe aat kaꞌap Tupana kape aipyꞌa pe. 
GAL.4.7	Tupana yat eropat haria ewy nimo watoineꞌen. Koitywy haꞌyruꞌin hakiꞌytꞌin no sese wo ainug naꞌyn. Koitywy Aiꞌywot powatꞌyp yn naꞌyn aikai paĩ haꞌyruꞌin sese hakiꞌytꞌin kahato wo aito.
GAL.4.8	Saꞌawyꞌi yt eweikuap i Tupana sese pywuat turan eweikupteꞌen Tupana ran koꞌi mohey haria tupanaria eropat haria eipe eweikupteꞌen. 
GAL.4.9	Maꞌato koitywy wyti Tupana sese kuap haria raꞌyn eweikupteꞌen. Iꞌewyte Tupana sese mikuap koꞌi eipe are. Kat hamo ten pyno koran eweiꞌaipok teran mekewat saꞌawyꞌi wuat eipyhyp hap ewywuat kape saꞌawyꞌi wuat eipyhyp hat eikaꞌiwat kape. Ehetupana ran yt kat etiat i kuap haria kape. 
GAL.4.10	Uimokenꞌẽ kahato haria eipe tawa Karasia piaria katupono -Watunug Iuteuria eko koꞌi ewy yne pote watuwehakyeraꞌat kuap e haria eipe. Iuteuria eko koꞌi watiꞌatumotypot hãpyk hawyi watuwehakyeraꞌat kuap eweiꞌe. Waku kahato aimimotypot no Iuteuria eꞌat koꞌi waty koꞌi anu koꞌi yne aiwehakyeraꞌat hamo eweiꞌe. 
GAL.4.11	Miꞌi pote uimoꞌakagꞌaia kahato haria eipe are mio tã eweiꞌe pote. Yt naku i rat paĩ katupono eimuꞌe saꞌawyꞌi te wuat Iesui etiat uhepiat hap eweiwaure kahato hap. Miꞌi hawyi yt kat hamo i eimuꞌe saꞌawyꞌi wuat hap topyhuꞌat ehepe.
GAL.4.12	Uito meimuẽwat seko koꞌi uhehakyeraꞌat hap atiwaure yne rakirẽ ahẽtup kahato Iesui kape yn uhehakyeraꞌat hap. Miꞌi hawyi atipuẽti Tupana Iesui mohey hap upi waku kahato. Pyno mesup atikyꞌesat kahato eipe uito ewywuat. Yt eweimohey teiꞌo eheko nug hap muap Tupana kuap hamuat katupono Iesui yn muap Tupana kape are. Atikyꞌesat kahato eipe uiꞌewywuat imohey haria hap atikyꞌesat eweikupteꞌen hamuat paĩ. Iuteuria ywania mepyt sese uito meiũ paĩ. Uiꞌywot ti Iuteu sese paĩ. Uiꞌywania eko koꞌi ewy atunug kahato saꞌawyꞌi uhehakyeraꞌat hap kyewi Tupana kuap hamo wen maꞌato yt atipuẽti i miꞌi muap atunug yne urueko ewywuat pykai paĩ. Miꞌi hawyi Iesui Uhehakyeraꞌat hatno topyhuꞌat hawyi waku kahato Tupana topyhuꞌat yt pya hin i uikai topyhuꞌat. Pyno atikyꞌesat eipe uhepiat Iesui mohey hap ewywuaria ro eweikupteꞌen. Saꞌawyꞌi areineꞌen eipyꞌasetpe turan eheko ewywuat atunug. Yt urueko koꞌi i atunug uito Iuteu uito pykai. Eipe ewy atunug itote. Pyno mesup ewetunug uito ewy eweikupteꞌen yi Karasia ywania. Waku eheko wakuat ewywuat ewetunug aikotã saꞌawyꞌi atunug eipyꞌasetpe are. Maꞌato mio uheko Iuteu eko upi eweikat Tupana piat ehehakyeraꞌat hap aikotã uimotag hap eꞌat pe ewywuat ewetunug neran. Yt eiweꞌeg hin i mio tã ewetunug pote. Saꞌawyꞌi uimohey haria eweikupteꞌen. Kat pote mesup uhehay mohit hanuaria eweikupteꞌen. 
GAL.4.13	Saꞌawyꞌi uiꞌahuu kahato itote eipyꞌasetpe areineꞌen turan miꞌi pote yt areto kuap i wẽtup tawa kape. Uiꞌahuu eipyꞌasetpe wywo worohoꞌoꞌomuꞌe. 
GAL.4.14	Miꞌi turan tig yt eweiwaure i uhehay. Yt karãpe i -Motoro eweiꞌe uhepe. Uiꞌahuu hap upi yt eiwekyryꞌi hin i. Waku kahato waku kahato eweiꞌe yn uimimuꞌe pe. -Ereke ro mehin ereke ro mimi eweiꞌe yn uhepe. Aikotã uito atipy kaipywiat suut hat ewy uinug Iesui putꞌok e turanuat ewy. -Ereke ro eweiꞌe hap ewy yn. Eimimotypot no kahato areineꞌen saꞌawyꞌi itote. 
GAL.4.15	Miꞌi turan uhehay wo worohoꞌomowepiit kahato. Kat poteĩ koitywy yt iwepiit rakaria wo i raꞌyn eweikupteꞌen. Saꞌawyꞌi uheha ahuu hap yt ikahu i pykai uikyꞌe eipe. -Urutum neran urueha wakuat eweiꞌe uikyꞌe haype. 
GAL.4.16	Maꞌato koitywy eweikupteꞌen yt uikyꞌe i poꞌog haria ewy eweikupteꞌen katupono yt uiwẽ pohep teran i eimuꞌe pywuat sehay wuat hap ete pyi pote. Miꞌi pote ehewanikap ewy areineꞌen mesup. 
GAL.4.17	Koitywy eimuꞌe haria wẽtup seko kaipyi eikyꞌe wen maꞌato eimaꞌat reran haype. Worohoꞌokyꞌe iꞌatuꞌe maꞌato eheropoꞌok uipo pywiat reran haype neꞌi. Eikyꞌesat taꞌatukyꞌe ehepiat poꞌog uikyꞌe hap kawiat haria wo eweikupteꞌen. 
GAL.4.18	Atikyꞌesat wuatꞌi eꞌat pe miitꞌin eiꞌatukyꞌe haria wo sio areineꞌen itote sio yt. Wuatꞌi miitꞌin eikyꞌe hap atikyꞌesat aikotã uito worohoꞌokyꞌe hap ewy are atikyꞌesat wen maꞌato yt atikyꞌesat i eikyꞌe ran hap neꞌi eimaꞌat sehay wo hap neꞌi. 
GAL.4.19	Uimepytꞌin eipe pote haty kahato uhete. Worohoꞌokyꞌe hap aikotã aity tuwemepyt turanuat hap ewy. Uhehatꞌat kahato ekyewi are. Eiꞌatumuꞌe hap kaipywiat hãpyk takaria wo teran worohoꞌonug aikotã Iesui hãpyk takat topyhuꞌat hap ewywuaria wo teran haype. Atikyꞌesat kahato Iesui iꞌywaĩꞌĩ eipyꞌa pe i hap. Miꞌi pote Tupana kape ahẽtup haty wo -Etunug emepytꞌin no miꞌiria are Tupana pe. Haty kahato uipyꞌa pe aikotã aity ete haty imepyt wemoherep hap eꞌat pe hap ewy ahẽtup eikawiatno. Eweimoherep taꞌyn hawyi waku raꞌyn uhetiat. Haty hap tokosap taꞌyn aikotã aity tehatꞌat tomepyt egyiꞌat turan hap ewy. 
GAL.4.20	Uipopap kahato eimowanetup pyreꞌi uhepiat Tupana ehay wuat hamo. Miꞌi pote areto teran ehewowi maꞌato yt aikotã kuap hin i areto woꞌopyhik hawe areineꞌen mote.
GAL.4.21	Uhehatꞌat kahato sio ehehãite Iesui mohey hap ete sio yt hap kuap hamo aikotã aity ewy worohoꞌokyꞌe. 
GAL.4.22	Saꞌawyꞌi te ti urueꞌaseꞌi Aparãu toineꞌen typy ok saꞌyru ywot no e miwan me. Wẽtup haꞌyru iharyꞌi sese mana Sara kawiat maꞌato wẽtup haꞌyru hemiit wẽtup ywania kawiat mana Akã kawiat. 
GAL.4.23	Temiit kawiat haꞌyru ti topuꞌi kaipywiat wemoherep.
GAL.4.24	Pyno ahenoi teran miꞌi hap sehay iãꞌãkap wuo ehepe Aparãu saꞌyruꞌin etiat typy ok etiat iharyꞌiꞌin typy ok hap kaipywiat hap. Pyno Aparãu eharyꞌi toineꞌen typy ok hap kaipywiat. Pyno Aparãu eharyꞌi toineꞌen typy ok aikotã typy ok kapiat Tupana ihay hap e. Tohenoi kahato tehay woꞌonapin hap Muisei pe yityꞌok Sinai e hap tote -Uwe uwe inug yne teran Tupana ehay waĩꞌe hap tehakyeraꞌat hamo haria ti tukupteꞌen Aparãu saꞌyru temiit kawiat ewy mana Akã kawiat ewy. 
GAL.4.25	Iraniaꞌin teꞌeremohey saꞌag. -Atunug yne teran uhehakyeraꞌat hamuat iꞌatuꞌe. Mio tã e haria mana Akã mepyt Isamaeu ewywuat wẽtup ok Aparãu eharyꞌi temiit kawiat ewywuat haria. Mio tã e haria tawa Ierusarẽi miaria. Uwe uwe toto miꞌiria ehay upi miꞌiria teꞌeropyhuꞌat -Atunug yne teran Tupana woꞌonapin hap e hap emiit no tukupteꞌen. 
GAL.4.26	Maꞌato toineꞌen wẽtup tawa Ierusarẽi ne. Miꞌi tawa atipy kaipywiat suut hat mesuwiat ewywuat rẽ wen. Miꞌi pe watukupteꞌen mio aitoria Aparãu eharyꞌi sese mepyt Isaki ewywuaria wẽtup sehay upiat gupteꞌen haria. Katupono Iesui mohey hap yn ahehakyeraꞌat e haria. 
GAL.4.27	Saꞌawyꞌi te ti Tupana toꞌe miwan me -Eiwemowepiit ro yt karãpiat i imepyt rakaria e. Eiwemowepiit ro yt karãpiat i hãꞌãg mepyt saty hãꞌãg haria katupono heꞌaito miꞌatoiat ti aru poꞌog imepytꞌin nakatno topyhuꞌat heꞌaito kahato rakat mepytꞌin kai. 
GAL.4.28	Miꞌi tupono uiwyriaꞌin aito ti watukupteꞌen Tupana saꞌyruꞌin wo Tupana sakiꞌytꞌin no toꞌe Tupana Aparãu me hap ewy Isaki piat -Atum ti aru e hap ewy. 
GAL.4.29	Mekewat haꞌyru piit esaika hap kaipywiat wyti Isamaeu e hap het rakat tuwekyryꞌi kahato Tupana Paꞌãu esaika hap kaipywiat ete Isaki ete. Miꞌi hap ewy kahato te koran topyhuꞌat. Katupono miit esaika hap kaipywiaria toꞌokyryꞌi kahato te Tupana Paꞌãu esaika hap kaipywiat ete. 
GAL.4.30	Saꞌawyꞌi mana Sara toꞌe teꞌaito Aparãu me Tupana Paꞌãu kaipyi -Etipoꞌoro ro eharyꞌi emiit kawiat imepyt wywo pya aiꞌyatypepyi katupono yt naku i ti aru eꞌyi epowatꞌyp koꞌi topyhuꞌat esaꞌyru ran po pe neꞌi pote. Esaꞌyru sese po pe yn waku epowatꞌyp eꞌyi epoityro hap topyhuꞌat e teꞌaito pe. Miꞌi hawyi Aparãu tipoꞌoro teharyꞌi ran imepyt wywo wẽtup hy kape. 
GAL.4.31	Miꞌi tupono uiwyriaꞌin teropat hat kawiat Aparãu mepyt yt ewywuaria i raꞌyn aito maꞌato pywo sese iharyꞌi sese kawiat imepyt ewywuaria aito are. Isaki saipepiat sese Iesui paĩ miꞌi upiaria aito are.
GAL.5.1	Koitywy Aikaꞌiwat Iesui tum naꞌyn ahepe tesaika hap wakuap koꞌi nug yne hamuat. Miꞌi tupono yt kat hamo i raꞌyn wataꞌaipok Iuteuria eko koꞌi ewywuat nug yne ahehakyeraꞌat hap kyewi. Yt kat hamo i poꞌog watuwepotpap haꞌup nug howoity rakat kyiꞌat hamo hap ewy neꞌi paĩ. Ahesaika hap yt putꞌok e hin i waku nug hamo Iesui ewywuat hamo. Maꞌato Iesui Paꞌãu esaika hap aipiit pe pote yn waku nug hap koꞌi tuwẽtem aipytꞌat hap kaipyi. 
GAL.5.2	Uito Pauru miꞌi tupono ewetum no ehewaure kaꞌa uhepe. Uruꞌywania Iuteuria mio tã iꞌatuꞌe -Aiweꞌahit ãpy sokpe tek hap kaipyi ahehakyeraꞌat iꞌatuꞌe saꞌag. Watimohey miꞌi pote Iesui atoiat haria wo watoineꞌen katupono Iesui yn ahehakyeraꞌat kuap. Iesui mohey hap kaipyi yn nyti Tupana aimoewaku. Kat hamo pyno Iuteuria eko nug hap aimowaku eweiꞌe. 
GAL.5.3	-Toꞌiro ihainiaꞌin ahit sokpe ãpy tek hap watunug Iuteuria eko ewy watunug eweiꞌe. Miꞌi watunug mote waku pe watoineꞌen Tupana pe e haria wo neꞌi eipe are. Uiwyriaꞌin iꞌatu kahato Iuteuria eko miꞌi maꞌato yt ewetunug yne hin i te. Yt eiminug i koꞌi topyhuꞌat rẽ iꞌatu kahato te. Eiweꞌahit ãpy sokpe tek hap ewetunug iꞌewyte irania Iuteuria eko ewetunug neran. Maꞌato yt naku i wẽtup seko yn ewetunug are. Waku torannia ewetunug are. Maꞌato yt uwe i mesuwat yi tote inug kuap torannia. Miꞌi pote seko nug hap neꞌi yt aimohãpyk kuap hin i Tupana wanetup hawe. 
GAL.5.4	Maꞌato eipe -Watunug yne meimuẽwat koꞌi potiat neꞌi Tupana ahehakyeraꞌat eweiꞌe wen miꞌi pote pya kahato eweikupteꞌen Aikaꞌiwat sese kai katupono saꞌawyꞌi Iesui yn ahehakyeraꞌat kuap e haria raꞌyn eipe. Imohey hap pun haria wo eweikupteꞌen mio. Miꞌi pote Tupana egyiꞌat hap pun haria wo eweikupteꞌen. 
GAL.5.5	Maꞌato uruto yt eiperia ewy hin i katupono uruto ti Iesui mohey hap kaipyi ti ahehakyeraꞌat kuap e haria uruto. Miꞌi hap kaipyi yn uruimohey. 
GAL.5.6	Maꞌato Aikaꞌiwat Iesui ahehakyeraꞌat teran haype Tupana yt tuwanetup hin i mekewat seko aiwemusin ãpy sokpe tek hap kape neꞌi. Maꞌato toiehakyeraꞌat kuap miitꞌin yne sio hemusin ãpy sokpe tek hap toĩ sio yt sio Iuteuria sio yt miꞌiria i waku yne. Toimohãpyk kuap wuatꞌi ywania katupono kat seko kat seko kape neꞌi yt ihaꞌat hin i maꞌato tehaꞌat tomohey hap sese kape yn. Tokyꞌe ahepiat hap aikawiat toineꞌen sio yt watikyꞌe i hap kape yn taꞌakasa. 
GAL.5.7	Saꞌawyꞌi imohey kahato haria eipe. Uwe uwe itote eimaꞌat saꞌag wẽtup muap upi. Katupono koitywy eipe yt pywuat sehay upi hin i raꞌyn eweikupteꞌen saꞌawyꞌi waku pe eweikupteꞌen pykai. 
GAL.5.8	Tupana ti yt eimaꞌat hat hin i paĩ. Kat pote mesup eiwemorem hamo eweimohan kahato Iuteuria eko katupono miꞌi aipun hat neꞌi aiꞌahit ãpy sokpe hep hap. Mekewat Iuteuria eko yt aikay kay hãpyk hat eko ewy hin i yt imienoi koꞌi ewy hin i. 
GAL.5.9	Pyno aimiꞌu toꞌoran me toineꞌen nem nakat ipyyp kurin kat. Miꞌi hawyi aimiꞌu wakuat nem naꞌyn topyhuꞌat toimonem tuwewawi. Miꞌi hap ewy kahato toineꞌen aipyꞌasetpe wẽtup aimimohey yt pywuat i rakat. Meiũran aimimohey wakuat monem hat wywo watopyhuꞌat are. 
GAL.5.10	Miꞌi ewy wẽtup seko enoi hat toineꞌen eitoꞌoran me. Miꞌi ti eiwanetup hap moehamanaꞌi raꞌyn. Yt atikuap i miꞌi hat set Tupana ikuap. Miꞌi tupono toineꞌen imiꞌapiheg wo aru. Atikuap ti maꞌato meiũran eweiꞌaipok Iesui mohey hap mohan hamo. Meiũran uhepiat imohey hap ewy wẽtup sok yn aru aito Iesui wywo watoineꞌen. 
GAL.5.11	Uiwyriaꞌin uito arepotmuꞌe kahato Iesui kuꞌuro ariaꞌyp posak etiat hap ete. Miꞌi eweimohey pote toineꞌen eheineꞌen pakup i hap are. Maꞌato miꞌi hap ete toꞌokyryꞌi kahato. Yt karãpe i arepotmuꞌe wen -Eremusin ãpy sokpe tek ehehakyeraꞌat hamo pote waku yt karãpe i areꞌe ehepe. Mio tã ahenoi pote yt toꞌokyryꞌi hin i katupono Iuteuria taꞌatumikyꞌesat ewywuat pote. 
GAL.5.12	Ahemusin sokpe ãpy tek hawyi ahehakyeraꞌat iꞌatuꞌe eimoehamanaꞌi haria. Pyno waku miꞌi haria teꞌeruwesaꞌahep yne hawyi aikai tukupteꞌen pya miꞌiria tuwesaꞌahep taꞌatueko sese nug yne haria pote waku.
GAL.5.13	Uiwyriaꞌin Tupana tum ahepe tesaika hap wakuap nug hamo aimikyꞌesat oktan nuat hamuat nug hamo. Maꞌato yt naku i -Uimikyꞌesat ewywuat yn aru atunug watoꞌe neꞌi pote yt naku i paĩ are. Katupono uiꞌairo raꞌyn tomikyꞌesat nug hamuat tupono waku watoꞌe. Yt naku i aimikyꞌesat yn watunug. Katupono towat tomikyꞌesat nug hamo aiꞌairo aiwoꞌopowyro woꞌokyꞌe hamuat etiat hap. 
GAL.5.14	Mio tã e ti Tupana Muisei miwan me -Eweiꞌatukyꞌe ro miitꞌin aikotã eweikyꞌe hap oktan e. Miꞌi tupono karãpe watoꞌopowyro aiwoꞌokyꞌe hap ete pote Tupana mikyꞌesat nug haria wo aito watopyhuꞌat. 
GAL.5.15	Maꞌato karãpe watikuasa iraniaꞌin wahenoi aiwẽ pyi aheso hap yt iꞌe hap ewy i watomaꞌat neꞌi wẽtup ok pote aikotã miat haiwot rakaria ewywuat watopyhuꞌat. Miitꞌin u hat ewywuat watoineꞌen. Eiweꞌeg wo o miꞌi tã nug hap pupi are.
GAL.5.16	Miꞌi tupono uiwyriaꞌin atikyꞌesat Tupana Paꞌãu mikyꞌesat nug haria wo eweikupteꞌen hap Tupana mikyꞌesat ewywuaria wo eweikupteꞌen. Yt atikyꞌesat i eiwanetup hap kaipywiat neꞌi nug haria wo eweikupteꞌen. Eimikyꞌesat sese neꞌi nug haria wo hap yt atikyꞌesat i. 
GAL.5.17	Miꞌi turan aiwat aimikyꞌesat neꞌi yt Tupana mikyꞌesat ewy hin i. Aimikyꞌesat poꞌog neꞌi watunug mote yt watunug kuap i Tupana mikyꞌesat ewy. 
GAL.5.18	Pyno Tupana Paꞌãu mikyꞌesat ewy raꞌyn watunug hawyi atunug neran Muisei mienoi uhehakyeraꞌat hamo yt watoꞌe kuap i. 
GAL.5.19	Maꞌato mekewat aimikyꞌesat ewy watunug neran mote yne haryporiaꞌin wywo watoineꞌen neꞌi. Iꞌewyte watuwanetup saꞌag hap he neꞌi. Iꞌewyte aiminug saꞌag yn watunug kuap. 
GAL.5.20	Tupana saꞌag watimotypot kahato pote watopotkuasa wanikap mo watoineꞌen. Sehay uuka uuka hatno watoineꞌen. Ihayꞌywyi rakatno watoineꞌen. Ipyꞌahak takatno watoineꞌen. Eikai poꞌog uruto urutukupteꞌen e haria wo woꞌopatꞌok patꞌok haria wo watoineꞌen. 
GAL.5.21	Yt watopotꞌoksat i. Imopẽꞌã rakaria wo watoineꞌen pote woꞌoeroꞌok woꞌoeroꞌok haria ewywuat gupteꞌen haria ewy watoineꞌen. Miꞌi pote eiweꞌeg wo o katupono miꞌi tã neꞌi nug haria yt tuwehytꞌok kuap i Tupana Morekuatno topyhuꞌat hap eꞌat pe yt tuwehytꞌok kuap i hetama pe. 
GAL.5.22	Maꞌato Tupana Paꞌãu mikyꞌesat ewywuat watunug hawyi woꞌokyꞌe haria wo watoineꞌen. Woꞌomowepiit haria wo watoineꞌen. Woꞌokuap haria kahato wo watoineꞌen. Miit perupꞌi wo watoineꞌen. Woꞌowese haria wo watoineꞌen. Aiwoꞌopiat aiꞌe hap nug haria wo watoineꞌen. 
GAL.5.23	Yt wemowato haria wo i watoineꞌen. Wewaĩ kuap kahato haria wo watopyhuꞌat. Karãpe miꞌi tã e hap ewy watunug hawyi yt kat i ahewaĩ Muisei mienoi kaipywiat hap tuwẽtem aipiit pyi e. Miꞌi pote iperupꞌi rakatno watoineꞌen e. Watuwenapin kahu kahato pote miꞌi hap yn tuwẽtem Tupana Paꞌãu kaipyi aipiit pyi. Miꞌi tã e hap yne. Miꞌi waĩꞌe hap mopoꞌinik hap yt kat i toineꞌen e. 
GAL.5.24	Pywo pe ti Aiporekuat Iesui po pe raꞌyn watopyhuꞌat pote mekewat aiwanetup hap aimikyꞌesat saꞌag koꞌi topap yne raꞌyn. Miꞌi hawyi yt iheg muo hin i aiminug saꞌag koꞌi tukupteꞌen. Katupono Iesui watno raꞌyn watopyhuꞌat pote. 
GAL.5.25	Nimo yt imohey i te turan aimuꞌe kahato Tupana Paꞌãu Iesui mohey ahepiat hamo. Koitywy poꞌog naꞌyn Tupana Paꞌãu aimuꞌe Tupana mikyꞌesat ewywuat nug hamo. 
GAL.5.26	Toꞌiro watipywo koitywy aimuꞌe hap imikyꞌesat nug hamo yt kat i aheha sio pywo sio yt aiꞌe hap pun neꞌi wywo aiwoꞌoehay sat hap koꞌi wywo.
GAL.6.1	Uiwyriaꞌin Karãpe wẽtup ok yt naku i iꞌaparap hap inug miꞌi pote waku wẽtup ok toto Tupana Paꞌãu sehay wywo iꞌaparap hat napin perupꞌi wuat hamo. Miꞌi hat wyti waku kahato inug maꞌato waku miꞌi rakirẽ tuweꞌeg wo raꞌyn toineꞌen tepiat iꞌaparap hap pupi iraniaꞌin napin rakirẽ. 
GAL.6.2	Meiũran wẽtup ok i iꞌaparap miꞌi hawyi waku watipowyro imoesaika hamo. Miꞌi tã aiminug kaipyi ti Iesui e hap nug haria aito pote. 
GAL.6.3	Maꞌato uwe -Uito yt arepotpowyro teran i poꞌog uiwato e hat yt kan hamo hin i atimohey uito Iesui e. Mio tã e hat tuwemaꞌat kahato neꞌi. 
GAL.6.4	Waku watuwanetup kahato aiminug sio waku sio yt e hap kape. Waku pote aimowepiit hap toineꞌen. Maꞌato uito poꞌog atunug ikahu aiꞌe hap neꞌi ti aimowepiit hap akit hamo topyhuꞌat. 
GAL.6.5	Waku aiwoꞌoꞌewy ewy ipotpap takaria wo watoineꞌen.
GAL.6.6	Waku ti aiwoꞌomuꞌe haria pe watimoꞌẽ ahekat. 
GAL.6.7	Yt naku i watuwemaꞌat. Yt watimaꞌat kuap hin i Tupana. Kat iãꞌỹi watikoi pote ti miꞌi ti raꞌyn imoẽtyt. 
GAL.6.8	Miꞌi hap ewy ti aimikyꞌesat yn nug mote yt nakuaria i wo watukupteꞌen Tupana pe. Miꞌi turan naꞌyn aikuꞌuro hawyi yt kat i aheineꞌen Tupana wywuat hap. Maꞌato Tupana Paꞌãu wo wepiit hamo watoineꞌen pote tutum tesaika hap aheineꞌen towywuat wuatꞌi eꞌat piat hamuat. 
GAL.6.9	Yt naku i eipo sero neꞌi wakuap nug hap ete katupono meiũran Tupana tum hamuat ipotpap kahato rakaria pe. Miꞌi turan aiwat ahepe tutum wy aikotã ipirik kahu raꞌyn hawyi aimowepiit raꞌyn hap ewy. Miꞌi hap ewy ti Tupana tum wakuap nug hap etiat yt ipo sero i rakaria i pe haꞌup tutum are. 
GAL.6.10	Pyno ti waku watikat aikotã iraniaꞌin powyro hamuat. Waku ti yne watunug wakuap torannia miitꞌin me. Maꞌato ti Iesui mohey haria ti waku poꞌog watiꞌatupowyro wakuap no. Uiwyriaꞌin ewehehaꞌat ro uipo wuat uimiwan iwatoꞌin kahato rakat kape.
GAL.6.11	Uimiwan mesuwe atunug uipo wo. Iwato kahato uimiwan katupono yt heremo kahato i yt uhehapytig i pote. 
GAL.6.12	Eimuꞌe haria ipakup takaria teꞌeruwemowato kahato itote -Uruto poꞌog woꞌomuꞌe haria torannia kai iꞌatuꞌe haria. Wemusin ãpy sokpe tek hap ti waku e haria aipiit etiat yn woꞌomuꞌe haria miꞌiria. Iro pote miitꞌin toꞌokyryꞌi kahato aimimohey ariaꞌyp posak etiat ahehakyeraꞌat hamo e hap ete. Miꞌi haype yt teꞌerepotmuꞌe i miꞌi ete. Yt taꞌatukyꞌesat i miitꞌin woꞌokyryꞌi taꞌatuetiat hap haype. 
GAL.6.13	Pyno Iuteuria woꞌonapin hap ewy watunug wemusin ãpy sokpe tek hap ahehakyeraꞌat iꞌatuꞌe yt taꞌatuhenoi yne hin i Iuteuria eko pykai. Taꞌatukyꞌesat taꞌatumikyꞌesat nug hanuaria wo yne eipe haype. 
GAL.6.14	Maꞌato Iesui ikuꞌuro ahetiatno are pote yt iꞌatuwese hin i. Yt taꞌatukyꞌe i Iesui haype. Miꞌiria yt ikyꞌesat hin i uheineꞌen hap ewy tukupteꞌen hap. Iꞌewyte uito yt atikyꞌesat i iꞌatuꞌewywuat areineꞌen hap wy katupono teꞌeruwemowato haype neꞌi pote. 
GAL.6.15	Mekewat hemusin ãpy sokpe sio yt rakaria kape sio Iuteuria eko nug yne haria sio yt hap kape teꞌeruwanetup. Miꞌi haria ti yt kat no i Iesui pe. Maꞌato ti tokaipywiat miit ipakup sio yt hap kape yn ni ihaꞌat Iesui. Imopakup hap toineꞌen sio yt hap kape yn tehaꞌat. Yt kat i imopakup hap toipuẽti pote toimopakup i. 
GAL.6.16	Miꞌi hap yn ahẽtup Tupana pe -Erehay moehakyꞌeꞌi ro Uiꞌywot iꞌatuehakyꞌeꞌi hap etiatno ipakup takaria upi inug hamo are. Etihep o iꞌatuehamanaꞌi hap are ehupiat pe. Iꞌewyte torannia Tupana emiitꞌin etiatno.
GAL.6.17	Yt atikyꞌesat i poꞌog sehay aiwoꞌoꞌatuꞌuka hap wemusin ãpy sokpe tek hap ete katupono ipoityꞌi kahato uipekyt pekyt uipiit ete. Uito Iesui emiit sese e hap moherep hap upi uipekyt pekyt. Uipe timoherep kahato Iesui ewywuat areineꞌen uipekyt pekyt uiꞌauka teran haria tunug Iesui mohey hap moherep hap uipe. 
GAL.6.18	Uiwyriaꞌin mio tã are Aikaꞌiwat pe ehupi -Iesui egyiꞌat ro aiwyriaꞌin Karasia piaria pe are Aikaꞌiwat pe are ehupi.
EPH.1.1	Uiwyriaꞌin tawa Ewesu piaria koitywy atipoꞌoro uimiwan ehewowi. Mesuwat miwan nug hat ti uito Pauru. Eipe ti Tupana saꞌyruꞌin Tupana sakiꞌytꞌin koitywy eipe Aikaꞌiwat Iesui mohey potꞌi haria ti eipe. Saꞌawyꞌi Tupana uiꞌairo hawyi uinug tosaꞌyru wo Aipotypot Iesui potpoꞌoro wo tomikyꞌesat ewy uiꞌairo. 
EPH.1.2	Pyno mio tã ahẽtup ehewowi Aiꞌywot Tupana kaipyi iꞌewyte Aikaꞌiwat Iesui kaipyi -Etum o ewese hap tawa Ewesu piaria pe emohey haria pe are iꞌewyte etiꞌatupoityro kahato miꞌiria are ahẽtup Tupana pe iꞌewyte Iesui pe ehewowi uiwyriaꞌin are.
EPH.1.3	Taꞌi Aikaꞌiwat Iesui iꞌewyte Toꞌywot Tupana aiꞌatupoityro poityro kahato raꞌyn. -Waku kahato En watoꞌe Tupana pe iꞌewyte Aikaꞌiwat Iesui pe watoꞌe -Waku kahato En Tupana watoꞌe aito Iesui mohey haria. Taꞌi atipy kaipyi putꞌok e ahete aipoityro kahato hap. Ahehakyeraꞌat hap tutum naꞌyn ahepe. Wuatꞌi eꞌat piat aimoieineꞌen Tupana kapiat hap tutum ahepe towatnuaria aito pote are. 
EPH.1.4	Taꞌi saꞌawyꞌi mesuwat yi nug hap eꞌyian mete Tupana aiꞌairo Tosaꞌyru emiit no. Taꞌi aheꞌyian mete aiꞌairo temiitꞌin no are. Miꞌi hawyi toꞌe -Uhaꞌyru mohey haria wo aru miꞌiria hap atiꞌatukuap e. Miꞌi pote ti atunug aru hãpyk miꞌiria uiꞌewywuaria wo raꞌyn e. Yt kat i saꞌag nug haria wo atiꞌatunug miꞌiria e. Pyno yt uwe i te aito turan aiꞌairo Tosaꞌyru emiit no. Aikyꞌe haype yn aiꞌairo mesuwat yi yt kat i te hap eꞌat pe turan aiꞌairo. 
EPH.1.5	Taꞌi atunug aru Uhaꞌyru mohey haria yne uhaꞌyruꞌin uhakiꞌytꞌin no e. Atum aru Uhaꞌyru iꞌatuepe Iꞌatukaꞌiwat no e ahetiat. Atunug aru miꞌiria uimepytꞌin no uimikyꞌesat ewywuat uimowepiit hamuat e Tupana ahowawi saꞌawyꞌi yt uwe i te mesuwarotiat turan. 
EPH.1.6	Pyno toꞌiro watuwehum Tupana kape -Egyiꞌat hap yt uwe ewywuat hin i waku watoꞌe. Poꞌog poꞌog torannia kai ewese hap waku watoꞌe. Urukyꞌe hap moherep hamuat etum Esaꞌyru uruepe. Wẽtup yn Esaꞌyru pykai etum neꞌen neꞌi uruepe yt kat saꞌup mo i etum uruepe urutoꞌe waku watoꞌe. Miꞌi ti Esaꞌyru Emikyꞌe kahato etum naꞌyn uruepe uruehakyeraꞌat hamuat. Waku kahato En Tupana urutoꞌe ewowi. 
EPH.1.7	Taꞌi Emipoꞌoro uruporekuat no ikuꞌuro hawyi uruminug saꞌag po pyi urutuwẽtem naꞌyn iꞌewyte uruminug saꞌag haꞌawytewuat etiꞌatuwaure waure raꞌyn En. Waku kahato En. En ni poꞌog poꞌog torannia kai hegyiꞌat rakat urutoꞌe ewowi Tupana urutoꞌe. Esaꞌyru suu ti urukyiꞌat ewatnuat hap urutoꞌe. 
EPH.1.8	Etum neꞌen neꞌi yne yne iwato kahato sakpo emiium etum yne yne. Waku kahato En urutoꞌe. Ewese kahato uruto yt uruwese i pykai urutoꞌe. Eweꞌeg hap oktan egyiꞌat hap oktan urukyꞌe hap urutoꞌe. Urutuwehum kahato ewowi Tupana katupono koitywy etunug naꞌyn ereꞌe saꞌawyꞌi wuat hap emikyꞌesat oktan urutoꞌe ewowi. 
EPH.1.9	Saꞌawyꞌi emikyꞌesat ewy ereꞌe ewepe -Atum aru Uhaꞌyru pe wuatꞌi ywania ere. Atum neꞌen neꞌi aru Uhaꞌyru wuatꞌi miitꞌin me Iꞌatuporekuat no. Uimowepiit hap ewy atum aru ereꞌe saꞌawyꞌi ewepe ewanetup hawe yt kat i miitꞌin te turan. Tupana uruikuap teran kat pote urukyꞌe kahato hap. Miꞌi tã yt uruikuap hin i te wen maꞌato urukyꞌe hap miꞌi uruikuap taꞌyn. Waku kahato En urutoꞌe epe Tupana.
EPH.1.10	Mio tã e saꞌawyꞌi Tupana -Putꞌok e uheꞌat aru hawyi atunug sese ti Uhaꞌyru wuatꞌi Porekuat no e tuwepe iꞌewyte yne atipy piaria Porekuat no iꞌewyte yne yi totiaria Porekuat no e tuwepe. Uhaꞌyru suu wo atiꞌatumowehik sok torannia yi totiaria atipy piaria uhowowi e. Miꞌi hawyi wẽtup piit ewy yn naꞌyn watopyhuꞌat wuatꞌi uiminug koꞌi uikai tukupteꞌen e tuwepe Tupana wuatꞌi tominug koꞌi pe tukupteꞌen yian mete turan. 
EPH.1.11	Yne tomikyꞌesat ewy Tupana saꞌawyꞌi aiꞌairo raꞌyn tomikyꞌesat ewy. Miꞌi hawyi ainug tosakiꞌytꞌin no tosaꞌyruꞌin no Aheykeꞌet Aikywyt Iesui ewywuat ainug wẽtup miit mepytꞌin koꞌi ewywuat ainug naꞌyn aito watimohey Iesui hawyi. Tomikyꞌesat ewy tutum aru ahepe topowatꞌyp yne yne. Hekat kahato rakaria wo watopyhuꞌat wuatꞌi eꞌat pe aikotã toꞌe saꞌawyꞌi wuat hap ewy raꞌyn tutum ahepe. 
EPH.1.12	Pyno toꞌiro watuwehum Tupana kape katupono aito ti iraniaꞌin eꞌyian miat imohey haria iraniaꞌin eꞌyian miat watunug Iesui Aiporekuat no. Waku kahato watoꞌe aiwoꞌope miꞌi hap ete maꞌato meiũran aru iꞌatu kahato ahaipepiaria Iesui mohey haria tukupteꞌen kahato Tupana motypot wuatꞌi eꞌat piaria. Waku kahato are.
EPH.1.13	Pyno mesup taꞌyn uruꞌewywuaria raꞌyn Tupana ehay pywuat rakat Iesui etiat uruwẽ pyi hawyi mekewat sehay Ehehakyeraꞌat hat moherep hap topyhuꞌat. Miꞌi e hap etikuap hawyi Aikaꞌiwat Iesui mohey haria sok eweikupteꞌen. Waku kahato are. Miꞌi hawyi ti aru Tupana tum naꞌyn Topaꞌãu ahepe toꞌe hap ewy tutum. Miꞌi hawyi mesup -Miꞌiria ti uiatnuaria e ehepe. Tutunug toset ehepe -Miꞌiria wyti uiat e wuatꞌi miitꞌin me Tupana Paꞌãu. 
EPH.1.14	Tupana tum naꞌyn Topaꞌãu ahepe. Miꞌi tutum mote mesup watikuap iꞌewyte tutum aru ahepe kat e hap kat e hap -Atum aru uimepytꞌin me e hap koꞌi ewy. Tutum naꞌyn yne saꞌup yne aiminug saꞌag hep hamuat Tosaꞌyru suu. Miꞌi pote watikuap taꞌyn mesup yt kat i saꞌag toipuẽti aikai. Watoineꞌen iwywo turan tuwehum ahowawi yt kat i aikai yt naku i pote yt kat i aipit pit hap. -Waku kahato En Tupana watoꞌe aru wuatꞌi eꞌat pe. Waku En waku En katupono uruhep ahiag po pywiat hat En urutoꞌe aru wuatꞌi eꞌat pe aru.
EPH.1.15	Gaꞌatpo atikuap ehetiat sehay -Koitywy tawa Ewesu piaria Aipotypot Iesui mohey kahato haria tukupteꞌen. Poꞌog imohey haria mio saꞌawyꞌi wuat kai iꞌatuꞌe uruepe. Iꞌewyte Tupana emiitꞌin kyꞌe kahato haria tukupteꞌen miꞌiria iꞌatuꞌe ehepiat pe. 
EPH.1.16	Mio tã iꞌatuꞌe hap atikuap hawyi arehum kahato aat kaꞌap mesuwe -Uhetupana are waku kahato En katupono mesup tawa Ewesu piaria Esaꞌyru mohey kahato haria tukupteꞌen naꞌyn mesup iꞌewyte woꞌokyꞌe haria tukupteꞌen are aat kaꞌap Tupana pe. 
EPH.1.17	-Uruꞌywot koro En ni urupotypot Iesui eTupana are. Etum no Epaꞌãu poꞌog tawa Ewesu piaria pe ekuap poꞌog poꞌog mono areꞌe Tupana pe. Uwe En sese hap kuap hamuat atikyꞌesat. Epaꞌãu kaipyi iweꞌeg kahato rakaria wo tukupteꞌen hap atikyꞌesat are. Etiꞌatumoẽtyhot ro iꞌatuwanetup hap are. Etihep yt iꞌatuehapytig i hap miꞌi hawyi heremo iꞌatuwanetup hawe etum Esaꞌyru mohey hap Tupana are. 
EPH.1.18	Tupana areꞌe etum no Esaꞌyru mohey haria tapyiꞌa Ewesu piaria pe ewanetup hap kuap hamo hap are. Etum no iꞌatuepe ewanetup kuap hap kat hamo etiꞌatuꞌairo miꞌiria emiitꞌin no are. Etimoherep to iꞌatuepe emikyꞌesat koꞌi nug neran hap koꞌi are. Etimoherep iꞌatuepe aikotã aru tukupteꞌen atipy pe esaꞌyruꞌin wo esakiꞌytꞌin wo hap are. Etimoherep iꞌatuepe kat som atipy pe are. Etimoherep iꞌatuepe aikotã aru atipy pe emotypot haria tukupteꞌen hap are. Etimoherep iꞌatuepe aikotã aru ewaku hap ewywuaria tukupteꞌen hap are. Tupana ewaku hap ekahu hap ewato hap etimoherep emiitꞌin me tawa Ewesu piaria pe are aat kaꞌap ehetiatno uiwyriaꞌin. 
EPH.1.19	Tupana areꞌe etimoherep emiitꞌin me esaika hap kuap hap are. Esaika hap iwato kahato uruewawi Esaꞌyru mohey haria pe aikotã karãpe saꞌawyꞌi etihep Esaꞌyru guꞌuro pyi hap ewy esaika hap. Tupana etimoherep miꞌi tã esaika hap Esaꞌyru mohey haria pe are. 
EPH.1.20	Tupana esaika hap iwato kahato uruete are aikotã saꞌawyꞌi etihep urukaꞌiwat guꞌuro pyi hap ewy esaika are. Miꞌi hawyi -Eraꞌapyk o meiũpe uipo sese kai ere itote Esaꞌyru pe. Eraꞌapyk to mesuwe atipy pe ere. Miꞌi hawyi topyhuꞌat eꞌe hap ewy esaika sese hap ewywuat topyhuꞌat. Esaika kahato hap ewy etimoherep uruepe Esaꞌyru mohey haria pe are Tupana pe aat kaꞌap.
EPH.1.21	Aiꞌakag Iesui topyhuꞌat Wuatꞌi Akag wo. Toineꞌen ni Morekuat Koro wo are. Aiꞌakag wo toineꞌen maꞌato iꞌewyte Wuatꞌi Akag wo atipy pe toineꞌen. Morekuaria Porekuat no topyhuꞌat Iesui are. Tuꞌisaria Porekuat no topyhuꞌat. Surara Akag Koro wo topyhuꞌat. Iesui set poꞌog Tupana mimotypot no wuatꞌi miitꞌin set kai. Poꞌog poꞌog wuatꞌi kai Aikaꞌiwat mesuwat iꞌewyte wuatꞌi eꞌat pe. 
EPH.1.22	Katupono Tupana tunug yne yne Iesui py ywytꞌokpype. Aikaꞌiwat wuatꞌi okpe tote toineꞌen. Miꞌi hawyi iꞌewyte aito imohey haria Akag Koro wo topyhuꞌat Iesui Tupana mikyꞌesat ewy. 
EPH.1.23	Pyno yne aito Iesui mohey haria watopyhuꞌat Iesui wywo wẽtup piit ewy yn. Iwywo watoineꞌen wẽtup ok miit ewy. Iesui piit no watoineꞌen mesup mesuwat yi tote are. Atipy pe iꞌewyte watoineꞌen iraniaꞌin imohey haria wẽtup piit ewy yn watoineꞌen aito. Imohey haria ipiit ewywuat watopyhuꞌat. Aikope Aikope Atipy pe mesuwat yi tote yne tote Aipotypot Iesui toineꞌen Morekuat Koro wo.
EPH.2.1	Haꞌawyte kahato yt uwe i eimuꞌe hat Iesui etiat turan yt Iesui mohey haria i eipe turan miꞌi hap eꞌat pe yt eweikuap hin i Tupana etiat aikotã ikuꞌuro rakaria yt tikuap hin i ahehay hap ewy mekewat eꞌat pe. Saꞌawyꞌi yt eweikuap hin i Tupana ehay are. 
EPH.2.2	Miꞌi hawyi mekewat eꞌat pe yt ewetunug hin i yne yne Tupana waĩꞌe hap koꞌi e hap. Saꞌawyꞌi imohey hap eꞌyian mete ti ewetunug miitꞌin minug saꞌag koꞌi yne yne mekewat eꞌat pe. Mekewat eꞌat pe wẽtup eikaꞌiwat toineꞌen miꞌi ti ahiag. Miꞌi heso rakat kape -Uruetupana en eweiꞌe ahiag me. Emikyꞌesat ewy atunug neran eweiꞌe mekewat maꞌãu saꞌag me. Uruetupana uruetupana eweiꞌe aat kaꞌap mekewat yt nakuaria i nug haria porekuat kape mekewat ahiag me. 
EPH.2.3	Pyno saꞌawyꞌi yne aito watopyhuꞌat ahiag emiit no yt nakuaria i ewy. Saꞌawyꞌi aimikyꞌesat saꞌag he watipuẽti. Mekewat eꞌat pe aiminug aipiit mikyꞌesat saꞌag koꞌi kape yn poꞌog poꞌog ahepap waĩꞌe Tupana pykai watunug saꞌag neꞌi. -Miꞌi tã ewetunug mote worohoꞌoꞌapiheg neꞌi eipe e Tupana ahepe pykai watunug yne yne yt imikyꞌesat i koꞌi. 
EPH.2.4	Maꞌato saꞌag watunug tuete pykai aikyꞌe kahato te Tupana. Yt tuwepyk hin i katupono haty aikyꞌe hap tuete. 
EPH.2.5	Towese hap kaipyi ahehakyeraꞌat Tupana. Aikotã ikuꞌuro rakat yt ihay i hap ewy yt ahehay hin i Tupana kape mekewat eꞌat pe. Taꞌi yt ahehay kuap i. Karãpe Tupana ihay ahowawi turan mekewat eꞌat pe yt watiwesat kuap i kat pote ikuꞌuro rakaria ewy watoineꞌen Tupana ewowi pote. Maꞌato miꞌi pykai aiwyꞌinug tuwewawi Aipotypot Iesui ehay upi. 
EPH.2.6	Miꞌi hawyi aimoieineꞌen Tosaꞌyru suu wo. Miꞌi hawyi Tupana ainug Aipotypot Iesui emiit no wẽtup piit ewy watoineꞌen iwywo. Miꞌi hawyi karãpe Iesui tuwẽtem guꞌuro pyi miꞌi hap iꞌewyte watuwẽtem guꞌuro pyi hap ewy wẽtup puꞌi yn aito watomohey hawyi. 
EPH.2.7	Miꞌi hawyi Tupana toꞌe Tosaꞌyru pe -Eraꞌapyk to mesuwe uikai atipy pe wuatꞌi Porekuat no e Tosaꞌyru pe. Miꞌi tote hap ewy aito iꞌewyte watoineꞌen iwywo morekuaria wo are. Miꞌi hap ewy watoineꞌen iwywo katupono aito wẽtup ok miit ewy iwywo. Pyno mesup toimoherep taꞌyn towese hap ahepe wuatꞌi eꞌat pe. Miꞌi pote -Egyiꞌat kahato watoꞌe Tupana pe. Yt uwe i poꞌog ekai iwese rakat watoꞌe. 
EPH.2.8	Maꞌato yt aiminug wakuap kaipyi hin i Tupana ahehakyeraꞌat. Taꞌi yt hin i uiwyriaꞌin. Ahewaku hap yt putꞌok e hin i Tupana wat hewaku hap ewy are. Aikyꞌe hap kaipyi towese hap kaipyi tutum ahehakyeraꞌat hap ahepe. Watimohey Iesui hawyi tutum ahepe wuatꞌi eꞌat piat aheineꞌen hap yt kat i watunug pykai tutum. Pywo pe ti tuwekaipyi tutum watomohey Iesui hawyi are. 
EPH.2.9	Pyno yt naku i watoꞌe -Uito ti wakuat pote Tupana uhehakyeraꞌat yt naku i watoꞌe katupono iꞌaparap haria watoineꞌen Tupana wanetup hawe miꞌi tupono yt watuwehakyeraꞌat kuap i. 
EPH.2.10	Saꞌawyꞌi Tupana topo wo ainug. Koitywy Haꞌyru mohey haria watopyhuꞌat wẽtup ywania ewy yn naꞌyn watopyhuꞌat. Ainug hap eꞌyian mete Tupana toꞌe -Meiũran aru atipowyro kahato uimikyꞌesat nug neran haria e. Wakuaria sok ewy aru atunug miꞌiria e saꞌawyꞌi tuwepe.
EPH.2.11	Maꞌato haꞌawyte eipe tawa Ewesu piaria yt kurin i eweikuap Tupana etiat katupono wẽtup ywania eipe. Saꞌawyꞌi sese ahaꞌaseꞌi pot Aparãu emiariruꞌin yn Tupana ywania tukupteꞌen mekewat eꞌat pe. Mekewat weꞌahit sokpe tek haria miꞌiria yn saꞌawyꞌi Tupana ehay kuap haria tukupteꞌen. Maꞌato eipe wẽtup ywania eweikupteꞌen saꞌawyꞌi yt Aparãu emiariru koꞌi hin i eipe. Nimo urupusu puo uruhetꞌok eipe ti yt weꞌahit sokpe tek haria i urutoꞌe. 
EPH.2.12	Katupono saꞌawyꞌi te eipe yt Tupana mohey haria ywania hin i eipe maꞌato wẽtup ywania eweikupteꞌen. Miꞌi hap eꞌat pe yt kat hin i eweikuap Tupana Mipoꞌoro Aiporekuat etiat katupono saꞌawyꞌi Tupana tiꞌairo Aparãu emiariruꞌin koꞌi yn temiitꞌin no saꞌawyꞌi. Yt eiꞌairo hin i saꞌawyꞌi. -Aparãu emiariru emiariru atiꞌatupoityro e Tupana. Atunug esaꞌyruꞌin esakiꞌytꞌin uiꞌywania wo e. Maꞌato ehepe yt mio tã e hin i saꞌawyꞌi. Yt kat i Tupana eipyꞌa pe saꞌawyꞌi miꞌi pote yt uwe i eipe -Areineꞌen aru wuatꞌi eꞌat pe e haria are. 
EPH.2.13	Maꞌato mesup ti yt pya hin i raꞌyn eweikupteꞌen Tupana kai Tupana Saꞌyru wuaria eipe pote. Saꞌawyꞌi te ti pya kahato eweikupteꞌen Tupana kai maꞌato mesup Iesui suu eimowoꞌosat kahato raꞌyn Tupana ete. 
EPH.2.14	Koran eipe yt pya hin i Tupana kai katupono Iesui tunug naꞌyn ni Tupana wywuat aiwoꞌowese wese hap. 
EPH.2.15	Aikaꞌiwat ikuꞌuro ariaꞌyp posak ete hawyi woꞌowese hap tutunug eiꞌywania wywuat hamo iꞌewyte uruꞌywania wywuat hamo. 
EPH.2.16	Miꞌi hawyi Haꞌyru mohey haria wẽtup ywania ewy raꞌyn watopyhuꞌat. Wẽtup piit ewy yn. Iesui mohey haria aito pote yt kat i poꞌog aiwoꞌopyꞌahak hap yt kat i aiwuꞌuka hap aiwoꞌope. Iꞌewyte yt kat i poꞌog Tupana wywuat hap aiwuꞌuka hap are. 
EPH.2.17	Tupana tipoꞌoro Tosaꞌyru Aikaꞌiwat no. Putꞌok toꞌe hawyi aiꞌatumuꞌe kahato hamuat. Iraniaꞌin ywania pya kahato tukupteꞌen Tupana kuap hap kai. Uruꞌywania Iuteu ywania poꞌog yt pya i maꞌato torannia aito wẽtup sok yn saꞌawyꞌi watukupteꞌen pya kahato Tupana kai. Miꞌi hap eꞌat pe Iesui timoherep ahepe muap Toꞌywot kapiat hap. 
EPH.2.18	Mekewat muap ti aheraꞌaipok Tupana kapiat hap Aipotypot Iesui kawiat katupono tutum naꞌyn Topaꞌãu ahepe. Miꞌi hawyi uruto Iuteuria iꞌewyte eipe yt Iuteuria i Tupana Paꞌãu wẽtup takat eiam aito. Miꞌi pote mesup waku watuwat Tupana kape uruto Iuteuria iꞌewyte eipe wẽtup ywania waku wateke Aiꞌywot Tupana ehamo mesup Iesui aimowoꞌosat Tupana wywuat pote. 
EPH.2.19	Saꞌawyꞌi areto eimuꞌe hamuat hap eꞌat pe eipe yt Tupana mepytꞌin hin i. Yt eweikuap hin i mekewat eꞌat pe Tupana sese yt kuap i haria eipe maꞌato mesup Tupana etawa piaria ewy raꞌyn eweikupteꞌen. Mio Tupana saꞌyruꞌin no sakiꞌytꞌin no raꞌyn eweikupteꞌen. Koran Tupana yat piaria wo raꞌyn eweikupteꞌen imepytꞌin no eipe mesup. 
EPH.2.20	Mio Tupana yat nug hat ewy watukupteꞌen. Aikotã aiꞌyat watunug nu kawiat hawyi toineꞌen motꞌi hap ewy. Miꞌi hap ewy Tupana tunug toꞌyat mesup maꞌato miitꞌin kawiat. Tohaꞌawynug toꞌyat nug hap hamuat ewy toineꞌen mesup. Waku yne hawyi totopag Tosaꞌyru mohey haria nu ewywuat toꞌyat iheg nakat pe hamuat are. 
EPH.2.21	Maꞌato mekewat nu wato yne aiꞌywytꞌokpype aimoesaika hap miꞌi nu ewywuat ti Aikaꞌiwat Iesui. Miꞌi hawyi watomohey Iesui hawyi ainug toꞌyat motag hamo. Miꞌi hawyi meiũran Tupana yat ikahu rakatno watopyhuꞌat hap ewy are. 
EPH.2.22	Koitywy Tupana toineꞌen toꞌyat pe katupono Ipaꞌãu toineꞌen aipyꞌa pe pote. Miꞌi hawyi aito imohey haria yne yne aito watopyhuꞌat aiwoꞌopype wẽtup yat ikahu rakat ewywuat Tupana eiam sese aitoria yne are.
EPH.3.1	Mesup ti uito Pauru woꞌopyhik hawe areineꞌen katupono morekuaria yt tikyꞌesat i poꞌog miitꞌin muꞌe uhepiat hap Iesui etiat hamo. Miꞌi pote uipyhyp mesuwe woꞌopyhik hawe. Yt taꞌatukyꞌesat i iraniaꞌin ywania ikuap Iesui hap. Miꞌi pote uipyhik mesuwe wen maꞌato yt uipyhik kuap i meiũwat woꞌopyhik hawe katupono mesuwe ahẽtup Tupana kape eipowyro hap aat kaꞌap. Iꞌewyte arepotpap kahato miwan nug hap ete mesuwe uimipoꞌoro einapin hamuat hap ete. 
EPH.3.2	Uiwanetup hawe Iesui mipyhyp areineꞌen toikyꞌesat pote are. Waku kahato Tupana hegyiꞌat kahato. Uipowyro kahato mesuwe woꞌopyhik saꞌag hawe topotpap nug hap ete. 
EPH.3.3	Katupono mesuwe koitywy Tupana timoherep kahato uhepe saꞌawyꞌi wuat yt uwe mikuap i sehay toimoherep uhepe aikotã wẽtup ywania ipakup imohey haria tutunug hap. Taꞌi ipakup takaria tutunug mesup wuatꞌi ywania kawiat. Aikotã toꞌywania pakup tutunug mesup hap toimoherep mesuwe uipyhyp hawe uhepe. Waku kahato Tupana yt uwe i ipyhyp kuap are.
EPH.3.4	Miꞌi koꞌi atiwan mesup ehewowi yt iwato i wen uimiwan mesuwe maꞌato mesup uimiwan hit ete waku eiwemuꞌe kahato are aat kaꞌap. Miꞌi hawyi eweikuap uiꞌewy Tupana mienoi migꞌi wuat sehay miꞌi Aipotypot ywania pakup etiat. 
EPH.3.5	Saꞌawyꞌi wuaria yt uwe i ikuap mesuwat sehay migꞌi wuat Tupana -Atunug aru e hap. Tupana yn ikuap. Iꞌewyte ihay moherep haria saꞌawyꞌi wuaria yt ikuap i maꞌato mesup Tupana Paꞌãu timoherep taꞌyn uruepe tehay moherep haria pe uruto Iesui potpoꞌororia 12 ok takaria pe toimoherep tehay migꞌi wuat Topaꞌãu wo. 
EPH.3.6	Koran Tupana Paꞌãu toꞌe ahepe -Saꞌawyꞌi iraniaꞌin ywania yt uikuap hin i maꞌato mesup atipoꞌoro uhehay wakuat wuatꞌi ywania ewowi aikotã areꞌe saꞌawyꞌi miwan me. Atunug aru e hap ewy mesup atunug naꞌyn e. Koran atunug naꞌyn Iraniaꞌin ywania Porekuat no raꞌyn Uhaꞌyru e. Miꞌi imohey haria sok wẽtup piit ewywuat yn naꞌyn teꞌeropyhuꞌat aru e. Aikotã saꞌawyꞌi atipoityro Iuteu ywania atiꞌatupoityro mesup yne yne ywania aikotã areꞌe saꞌawyꞌi uiꞌe hap ewy atunug mesup e Tupana uhepe. Saꞌawyꞌi migꞌi wo sese yt uwe mikuap mo i mesuwat uiꞌe hap are maꞌato koitywy atimoherep miꞌi uiꞌe hap yne miitꞌin me uimiwan kaipyi uhehay kaipyi e Tupana ahepe. 
EPH.3.7	Uito Pauru saꞌawyꞌi Aipotypot Iesui uinug topotpoꞌoro wo tehay sytpok hamo tehay moherep hamo miitꞌin me wuatꞌi ywania piat hamo uinug. Miꞌi hap atunug kahato uito maꞌato yt uhesaika hap upi i katupono Ipaꞌãu tum uhepe tesaika hap sehay wakuat moherep miitꞌin miat hamo. 
EPH.3.8	Uhewaku hap yt putꞌok e hin i Aipotypot eropat hamo are. Taꞌi uito ti poꞌog kurin katno areineꞌen poꞌog yi kape torannia Iesui mohey haria kai areineꞌen uito maꞌato miꞌi pykai Tupana uiꞌairo iraniaꞌin ywania muꞌe hamo tehay ikahu rakat ete uhewaku hap yt putꞌok e hin i heropat hamo pykai are. Yt naku i uito pykai towese kahato hap mywo uiꞌairo katupono yt poꞌog hin i uito. Koitywy atimoꞌẽ kahato iraniaꞌin ywania pe. Tupana ekareꞌen moꞌẽ hat ewywuat areineꞌen uito aikotã wuatꞌi eꞌat piat hekat rakat tomoꞌẽ hap ewy areineꞌen. Aikaꞌiwat Iesui ekat iwato kahato aikotã poꞌog poꞌog wuatꞌi kai toineꞌen poꞌog poꞌog Miꞌi ekat moꞌẽ hat ewy areineꞌen uito Pauru. 
EPH.3.9	Saꞌawyꞌi te wuat migꞌi wuat Tupana mimoherep aikotã toikyꞌesat yne ywania towatnuat hap toimoherep mesup uiwẽ pyi. Tupana ti wuatꞌi wuatꞌi nug hat maꞌato kat hamo ainug saꞌawyꞌi yt tohenoi i. Miꞌi kape miitꞌin saꞌawyꞌi wuat teꞌeruwanetup kahato maꞌato yt taꞌatukuap kuap i. Maꞌato koitywy toimoherep taꞌyn miꞌi e hap ahepe. 
EPH.3.10	Koitywy koran mesuwat eꞌat pe Aiꞌakag Iesui timoherep kahato toweꞌeg kahato hap mo ahepe iꞌewyte yne atipy piaria pe. Koitywy atipy piaria Surara Akag wo toineꞌen Iesui iꞌewyte Tupana etawa piaria atipy piaria tikuap taꞌyn Tupana weꞌeg kahato hap koꞌi katupono ahowawi Iesui mohey haria kape teꞌerahaꞌat kahato hawyi teꞌeroꞌe toꞌope -Pywo ti Tupana iweꞌeg poꞌog torannia kai katupono yne ywania toiꞌatuehakyeraꞌat kuap iꞌatuꞌe. 
EPH.3.11	Wuatꞌi eꞌyian mete Tupana tunug toweꞌeg hap upi yne tomikyꞌesat upi. Mio tã e -Atiꞌatuehakyeraꞌat yne ywania yne miitꞌin e. Uimipoꞌoro Iꞌatuporekuat nuat po wo Uhaꞌyru minug upi atiꞌatuehakyeraꞌat wuatꞌi ywania e Tupana saꞌawyꞌi yt kat i te mesuwat yi turan yian mete mio tã e tuwepe migꞌi wo. Miꞌi hap toimoherep taꞌyn uhepe mesuwe uipyhik hawe. 
EPH.3.12	Miꞌi pote mesup yt watokenꞌẽ hin i Tupana kapiat ahehay hamo. Yt kat i aiwemoti hap ahehay iwywuat hamo katupono koitywy Haꞌyru upi imohey hap upi watuwat kahato Tupana kape aikotã wẽtup piit ewy yn watoineꞌen Haꞌyru wywo Aheykeꞌet Aikywyt wywo. 
EPH.3.13	Uiwyriaꞌin tawa Ewesu piaria morekuaria uipyhik mesuwe iheg me mesup yt taꞌatukyꞌesat i worohoꞌomuꞌe poꞌog hap wote. Uhatyꞌi hatyꞌi kahato mesuwe. Ahoꞌopot kahato wen maꞌato waku ahoꞌopot eimuꞌe hap ete are. Pywo ti rat yt paa eweiꞌe teiꞌo are uipyhik neꞌi hap upi kat pote meiũpe areineꞌen Aiꞌywot atipy piat Tupana ehamo are.
EPH.3.14	Miꞌi tã ahẽtup mesuwe aat kaꞌap -Uruꞌywot atipy piat arepỹꞌãtutuk ewowi mesuwe katupono wuatꞌi ywania ehakyeraꞌat kuap hat En are. 
EPH.3.15	Wuatꞌi ywania mesuwat yi totiat nug hat En are iꞌewyte yne ywania atipy piaria nug hat En are. 
EPH.3.16	Wuatꞌi wuatꞌi mimotypot En are. Yt uwe i poꞌog ekai are. Miꞌi pote ahẽtup ekawiatno etum no emohey haria pe tawa Ewesu piaria pe Epaꞌãu wakuat iꞌatumoesaika hamuat hap ahẽtup epe. Atikyꞌesat kahato iꞌatuwanetup hap hesaika rakat ewy emohey hap ete. 
EPH.3.17	-Etunug no Emipoꞌoro Iesui kawiat eꞌyat sese itote. Ereineꞌen itote emohey haria pyꞌasetpe. Atikyꞌesat iꞌatusapo yi pe iheg me ariaꞌyp wato gaꞌapy piat hap ewy. Atikyꞌesat miꞌiria iheg me woꞌokyꞌe hawe iꞌewyte ekyꞌe hawe hap atikyꞌesat are. 
EPH.3.18	Ahẽtup kahato ti ewowi Tupana. Atikyꞌesat kahato ti itotiaria tikuap Esaꞌyru piat taꞌatukyꞌe hap are. Atikyꞌesat yne urutoria Esaꞌyru moheg haria ikuap haria. Etum no esaika hap iꞌatuepe kat kupitu kat kupitu Esaꞌyru piat iꞌatukyꞌe hap kuap hamo are katupono iwato kahato Esaꞌyru piat urukyꞌe hap iꞌywop kahato hap ewy iꞌanam kahato hap ewy. Miꞌi hap kuap hamo atikyꞌesat taꞌatukuap taꞌatukyꞌe hap Esaꞌyru piat hap atikyꞌesat Tupana are. 
EPH.3.19	Yt karãpe i uruikuap yne kat kupitu kat kupitu urukyꞌe hap Iesui piat hap maꞌato ahẽtup kahato ewowi Tupana etimoherep emohey haria pe tawa Ewesu piaria pe aikotã aikotã Esaꞌyru taꞌatukyꞌe hap ahẽtup epe are. Miꞌi hap taꞌatukuap hawyi teꞌeropyhuꞌat eiam sese wo raꞌyn Tupana are iꞌewyte ereineꞌen no iꞌatuwywo kahato are ahẽtup Tupana pe mỹꞌãtutuk pe pyi mesuwe woꞌopyhik hawe.
EPH.3.20	Taꞌi uiwyriaꞌin aheTupana hepap kahato aimiẽtup ium hamo poꞌog poꞌog iwato tutum kuap aimiẽtup koꞌi kai are. Yt karãpe i teke aiwanetup hawe kat kupitu kat kupitu hegyiꞌat hap are. Tutum poꞌog poꞌog kuap ahepiat hẽtup kuap hamo kai katupono Ipaꞌãu hesaika aikai ahepiat hẽtup hamo Tupana pe are. 
EPH.3.21	-Uruetupana uruimotypot kahato En urutoꞌe. Emipoꞌoro uruporekuat nuat mohey haria sese uruto. Taꞌi urutuwehum kahato ewowi wuatꞌi eꞌat pe aru urutoꞌe ewowi Tupana waku raꞌyn urutoꞌe.
EPH.4.1	-Uimimuꞌeria tawa Ewesu piaria mesup uito Pauru areineꞌen meiũpe woꞌopyhik hawe. Wanikaptia uipyhyp taꞌyn Aikaꞌiwat potpap nug hap pyhyp hamo uipyhik wen maꞌato miꞌi pykai worohoꞌomuꞌe te uimiwan myi uiwyriaꞌin. Saꞌawyꞌi Tupana aiꞌairo temiitꞌin no tomotypot hamo. Miꞌi pote areꞌe ehepe -Toꞌiro watimotypot Aiꞌairo hat haty wo are. Aikotã aimepytꞌin hãpyk takaria ewy aimowepiit taꞌatupotpap wakuat nug hap ete aimikyꞌesat nug hap ete miꞌi hap ewy waku watimowepiit Aiꞌywot atipy piat wakuat nug hap kaipyi. 
EPH.4.2	Yt naku i watoꞌe aiwanetup hawe -Uito poꞌog iraniaꞌin imohey haria kai yt naku i watoꞌe. Pyno toꞌiro watoineꞌen hãpyk kahato rakaria wo. Waku watuwepotpap Aikaꞌiwat kape aiperupꞌi wywo yt kat i aipyꞌahak hap mywo waku are. Waku watimoherep iraniaꞌin miitꞌin kyꞌe hap yne aiminug koꞌi ete are. Waku watiꞌatukyꞌe iraniaꞌin yt iꞌatuwese i pykai. 
EPH.4.3	Waku watoineꞌen yt kat i aiwuꞌuka hap mywo katupono Tupana Paꞌãu tikyꞌesat aiwoꞌowese kahato hap are. Miꞌi pote waku watuwat Ipaꞌãu upi. Waku wẽtup mepytꞌin koꞌi wẽtup piit ewy watopyhuꞌat Iesui wywo. 
EPH.4.4	Katupono aito Aikaꞌiwat piit aga koꞌi ewywuat are. Iꞌewyte aipaꞌãu Tupana miium Aikaꞌiwat Iesui watnuat e. Miꞌi pote aito imohey haria wẽtup paꞌãu wẽtup piit ewywuat watopyhuꞌat mesuwe aito imohey haria. Aito ti wẽtup piit imohey haria aito pote aiwoꞌoꞌewy ewy katupono Iesui wywo watukupteꞌen. -Mukiꞌite ti aru watoineꞌen wuatꞌi eꞌat pe e haria sok aito watoꞌe. 
EPH.4.5	Wẽtup yn Aikaꞌiwat. Aito aitypyꞌi kahato wen maꞌato wẽtup yn Aikaꞌiwat pote wẽtup yn aimimohey wẽtup set upi yn ahetꞌok hap. Miꞌi pote wẽtup piit ewy yn watoineꞌen. 
EPH.4.6	Wẽtup yn ni Aiꞌywot Atipy piat. Miꞌi ti Tupana wuatꞌi miitꞌin nug hat. Miꞌi ti Aiꞌakag Koro wo toineꞌen e. Wẽtup yn aheTupana. Tupana ti toineꞌen ahepuo ipotpap nug hamo. Miꞌi pote aito watopyhuꞌat ipiit ewy miitꞌin sem kahato aito pykai.
EPH.4.7	Miꞌi hawyi wẽtup ok pe wẽtup ok pe tomohey haria pe toimoꞌẽ tomisepap koꞌi nug hap tomikyꞌesat ewy. Toiꞌatumoꞌẽ ahepuo tomisepap nug hap ipotpap koꞌi nug hamuat. Aipotypot Iesui mikyꞌesat ewy Tupana tiꞌatumoꞌẽ tomisepap koꞌi ahepe. 
EPH.4.8	Miꞌi tutunug aikotã toꞌe saꞌawyꞌi morekuat Tawi miwan me e hap ewy -Meiũran ti aru Tupana Mipoꞌoro topyhuꞌat wuatꞌi Porekuat Koro wo e. Miꞌi Miit tiꞌakit yne tewanikaptia hawyi taꞌam aru atipy kape e. Miꞌi tote pyi toimoꞌẽ aru tesaika hap tomisepap koꞌi nug hamuat temiitꞌin me mesuwe e morekuat Tawi saꞌawyꞌi tomiwan me tuwepy hawe 68.18 hawe.
EPH.4.9	Pyno ti taꞌam e miwan me maꞌato taꞌam hap tohenoi pote iꞌewyte tohenoi tuut hamuat yi ywytꞌokpype topotꞌapyk hap iꞌewyte ti tohenoi yt toꞌe i pykai. 
EPH.4.10	Mekewat taꞌapyk hap tohenoi iꞌewyte mekewat yi ywytꞌokpypiat toto hap tohenoi morekuat Tawi miwan me. -Pyno mekewat toto poꞌog yi ywytꞌokpype iꞌewyte mesup taꞌam naꞌyn poꞌog atipy kape poꞌog taꞌam naꞌyn torannia kai. Ywaiti hap tote taꞌapyk taꞌyn Morekuat no. Iesui toto raꞌyn waikiru apy tote iꞌewyte toineꞌen Morekuat no aipyꞌasetpe. 
EPH.4.11	Koitywy toimoꞌẽ kahato ahepuo tomisepap koꞌi topotpap nug hamuat aikotã toꞌe miwan me hap ewy -Wẽtup ok pe wẽtup ok pe tomiꞌairoria pe tutum tesaika hap tehay moherep hamo wẽtup ywania pe wẽtup tama totiaria pe e. Wẽtup ok pe wẽtup ok pe tutum tesaika hap Tupana ehay sese moherep miitꞌin miat hamo e. Wẽtup ok pe wẽtup ok pe tutum tesaika hap tehay sytpok kahato hamo miitꞌin sem miat hamo hap tutum e. Wẽtup ok pe wẽtup ok pe ti tutum tesaika hap temiit tohũria apykok hamuat hap tutum e. Wẽtup ok pe wẽtup ok pe ti tutum tesaika hap temiitꞌin atupowyro hamuat hap tutum e. Wẽtup ok pe wẽtup ok pe tutum tesaika hap yne miitꞌin atumuꞌe hap kuap kahato hamuat hap tutum. 
EPH.4.12	Wẽtup ok pe wẽtup ok pe tutum tesaika hap tomisepap koꞌi yt uwe minug kuap i nug hamuat hap tutum e. Pyno yt toꞌoꞌewyꞌewy hin i toimoꞌẽ tesaika hap tomisepap nug hamuat koꞌi tominug kuap hap ewywuat nug hamuat hap koꞌi are. Taꞌi toimoꞌẽ kahato ahepe tomiium koꞌi are. Yt toꞌoꞌewyꞌewy hin i tutum. Ewat emikuap uiat uimikuap Tupana miium koꞌi aimisepap koꞌi yt toꞌoꞌewy hin i are. Tomohey haria moweꞌeg hamo tutum tesaika hap ahepe topotpap nug kuap hamo tutum e. Tupana tikyꞌesat kahato aito tomipoꞌoro koꞌi Tosaꞌyru Iesui ewywuat e. Miꞌi pote aimoesaika Tosaꞌyru Paꞌãu wo topotpap nug hamuat. 
EPH.4.13	Iꞌewyte Tupana tikyꞌesat aito Aikaꞌiwat Iesui ewywuat aito torannia iwywo wẽtup piit ewy hap toikyꞌesat e. 
EPH.4.14	Yt toikyꞌesat i wẽtup ok wẽtup ok mienoi saꞌag upi watopyhuꞌat hap kat pote toikyꞌesat Tosaꞌyru mienoi upi yn watopyhuꞌat hap. Imohey haty wuat hap toikyꞌesat. Iꞌatu kahato aimuꞌe iweꞌeg kahato rakaria aimuꞌe kuap kahato haria maꞌato yt pywo pe i yt Iesui mienoi upi i haria aimuꞌe maꞌato ahekat kyewi yn aimuꞌe haria e. Miꞌiria ehay upi watopyhuꞌat hawyi iꞌatuewamiri pe watopyhuꞌat hap ewy aikotã wasere owa kape wato teran ihyemyiꞌa wato sakpo teran maꞌato yt wato kuap i ipoityꞌi pote hap ewy katupono miꞌiria teꞌeruwanetup aat kaꞌap aimaꞌatꞌi maꞌatꞌi hap ete iꞌatuehay wẽtup upi. Yt eweimohey teiꞌo miꞌiria yne miitꞌin miat aimuꞌe hap are. Yt naku i watopyhuꞌat hirokaria ewy aimikuap ete are. Hirokaria imohey yne yne miitꞌin ehay sio pywo sio yt hap taꞌatumohey. Waku watomohey aimuꞌe hat Iesui e hap ewy aimuꞌe pote. Waku watimoheg aimimohey Iesui aipyꞌa pe aiwanetup hawe e. Tupana wywo wẽtup piit ewy watukupteꞌen. Miꞌi hawyi aiꞌywania uruꞌywania wẽtup ywania ewy yn naꞌyn ainug e. Koitywy Tupana ywania raꞌyn aito. Saꞌawyꞌi Iuteu ywania eiꞌywania tukupteꞌen toꞌope toꞌope toꞌoewanikap mo teꞌeropyhuꞌat. Mekewat eꞌat pe toineꞌen eipyhyp hap ewywuat Iuteu etawa kapiat eweiwat hamo. Maꞌato mekewat eipyhyp hap Tupana kapiat hap Iesui tiꞌaporok yne raꞌyn topy wo. 
EPH.4.15	Iuteu eko iꞌewyte waĩꞌiꞌatuꞌe hap koꞌi yt Tupana miwan ewy i toimoweityk miꞌi hawyi towatno tutunug mote Iuteu ywania iꞌatupyꞌahak kahato ehete kat pote yt iꞌatueko yt ewy i raꞌyn aheko pote iꞌatuwoꞌonapin hap koꞌi iꞌatuwoꞌoewaĩ hap koꞌi. Miꞌi pote iꞌatupyꞌahak -Waĩ waĩꞌiꞌatuꞌe maꞌato yt eweiwat i waĩꞌiꞌatuꞌe hap upi hawyi woꞌoꞌewanikaptia wo eweikupteꞌen.
EPH.4.15	Typy ywania eweikupteꞌen saꞌawyꞌi. Miꞌi hawyi putꞌok e Aikaꞌiwat Iesui hawyi toiꞌatukay kay yne miitꞌin tuwewawi yne ywania. Miꞌi hawyi tutunug yne miitꞌin Tupana ywania wo. Koitywy ipatꞌok yne ywania Iuteu ywania eiꞌywania iraniaꞌin ywania tukupteꞌen Iesui mohey haria. Miꞌi hawyi watukupteꞌen mesup yne yne raꞌyn wẽtup piit ewy Iesui wywo woꞌowese rakaria raꞌyn watopyhuꞌat. 
EPH.4.16	Saꞌawyꞌi aito wuꞌuka yne ywania wywuat haria aito wuatꞌi ewanikaptia wo watukupteꞌen. Pya kahato watukupteꞌen Tupana kai aito torannia.
EPH.4.16	Aipiit ete ipoityꞌi ahaga koꞌi maꞌato wẽtup piit yn watoineꞌen aito wẽtup piit yn aito. Yt tuweran hin i maꞌato ahaga koꞌi. Toꞌosat kahato ahaga koꞌi. Miꞌi hawyi aipiit iheg aipiit wẽtup yn. Aipuꞌi aikag koꞌi ahaga toꞌosat toꞌoete kahato. Karãpe watunug Aiꞌakag Iesui mikyꞌesat ewy hawyi watopyhuꞌat aikotã haga koꞌi ewy ipiit ewy. Miꞌi hawyi wahewyry aikotã ihãite rakat ewy. Karãpe aito Iesui mohey haria watoꞌokyꞌe yne yne aiwoꞌope miꞌi hawyi watoꞌopowyro miꞌi hawyi watopyhuꞌat aito Iesui piit ihãite rakat ewy.
EPH.4.17	Pyno worohoꞌomuꞌe teran Aikaꞌiwat Iesui ehay ete. Eweꞌeg wo o eiminug saꞌag koꞌi eimikyꞌesat saꞌawyꞌi eheko saꞌawyꞌi wuat pupi are. Yt imohey i te turan wuat saꞌag nug hap ete yt aiweꞌeg hin i saꞌawyꞌi wuat aiminug saꞌag koꞌi kai -Eweiꞌatoiat ro miꞌi koꞌi e Tupana pykai. Uiwyriaꞌin yt naku i watuwanetup poꞌog aikotã yt imohey i haria wanetup hap ewy neꞌi katupono miꞌiria yt naku i nug hap yn iꞌatuwanetup hawe. -Uito poꞌog poꞌog torannia kai iꞌatuꞌe taꞌatuwanetup hawe. Yt paa iꞌatuꞌe hin i taꞌatuminug yt naku i hawyi. Miꞌi tã iꞌewyte aito saꞌawyꞌi maꞌato mesup waku watuwenapin miꞌi e hap pun hamuat e. 
EPH.4.18	Yt karãpe i teꞌeruwanetup Iesui ewowi miꞌiria. Iꞌatuwanetup hap hoꞌowasat kahato hap ewy aikotã miitꞌin iꞌypyryp we hoꞌowasat hap ewy tukupteꞌen. Katupono iraniaꞌin yt imohey i haria yt karãpe i Tupana mohey haria. -Miꞌi pote yt karãpe i areineꞌen Iꞌatuꞌywot no e Tupana iꞌatuepe. Yt teꞌeruwanetup hin i uhehay kape e. Iꞌatuewaure kaꞌa yt uikuap i hap e. Taꞌatukyꞌesat kahato wẽtup muap e. Yt kat i uikuap hap taꞌatukyꞌesat e. -Yt urumuꞌe teiꞌo yt uimuꞌe teiꞌo iꞌatuꞌe yn aat kaꞌap uhepe e. Taꞌatunug saꞌag sese sakpo yt uimikyꞌesat ewy i are e Tupana saꞌawyꞌi miꞌiria piat pe. 
EPH.4.19	Karãpe taꞌatunug saꞌag wemoti hap ewy miꞌi hawyi yt teꞌeruwemoti hin i. -Yt naku i miꞌi tã eweikupteꞌen e Tupana pykai yt paa iꞌatuꞌe hin i. Teꞌeruwepyi taꞌatupiit mikyꞌesat saꞌag hap oktan yn taꞌatunug neran yt naku i. Taꞌatuewaire hap kape yn teꞌeruwewanetup taꞌatupyꞌa pe. Yt teꞌeruwewaĩ teran hin i yne saꞌag nug hap ete. Taꞌatueko saꞌag nug hap kape yn teꞌeruwepotpap miitꞌin ehamo taꞌatunug. Aikotã aikotã miitꞌin moti hap ewy yn taꞌatunug wuatꞌi ehamo maꞌato yt teꞌeruwemoti hin i pykai. 
EPH.4.20	Maꞌato Aipotypot Iesui -Yt eweikupteꞌen neiꞌo miꞌiria ewywuat e. Waku eweikupteꞌen uiꞌewywuat e Aimuꞌe Hat Koro ahepe. 
EPH.4.21	Uiwyriaꞌin pywo ti waku watoineꞌen Aikaꞌiwat Iesui ewy are. Waku watikuap kahato ieineꞌen hap etiat iꞌewyte sehay etiat aimuꞌe hap etiat hãpyk kahato rakat ewywuat. Waku watiꞌatunug yne Aiꞌakag minug ewywuat aikotã aimuꞌe Iesui hap ewy. Maꞌato yt naku i watunug mote watikuap taꞌyn yt imimuꞌeria i aito hap watikuap. 
EPH.4.22	Pyno waku watoiat aiwẽ piat saꞌag nug hap ete aheko yt naku i nug hap saꞌag saꞌawyꞌi wuat. Waku yne watipugha aiminug saꞌag koꞌi saꞌawyꞌi wuat aiminug koꞌi are kat pote saꞌawyꞌi aiwanetup saꞌag hap yn watunug neran. Yne aimikyꞌesat saꞌag koi aimaꞌat hap ewywuat topyhuꞌat. Maꞌato yt watoiat i aiminug saꞌag saꞌawyꞌi wuat miꞌi pote aheko ewy topyhuꞌat ahete. Miꞌi hawyi aiwemaꞌat hap yn topyhuꞌat iheg me aiwanetup hap hawyi heso heso rakaria wo watopyhuꞌat wemaꞌat haria ewywuat wo watoineꞌen. 
EPH.4.23	Waku watoꞌe Tupana pe -Uinug o ipakup takat wo waku watoꞌe. Uinug o waku wanetup hatno iꞌewyte uinug o waku kapiat wanetup hat wo waku watoꞌe. Areineꞌen neran ipakup takatno areineꞌen neran uiwanetup hawe uipyꞌa pe waku watoꞌe Tupana pe. Miꞌi yn waku katupono Tupana yn aihep kuap i aheko saꞌag nug aat kaꞌap hap po pyi e. 
EPH.4.24	Aikotã watopag ahesokpe aipiit pe ipakup takat hawyi aikahu hap ewy raꞌyn topyhuꞌat. Miꞌi hap ewy waku watopag ahete Tupana aimokahu hap ewywuat aipainug hap ewywuat. Tupana wanetup hap ewy waku watopag aiwanetup hawe. Tupana wanetup hap watopag aiwanetup hawe hawyi ipakup takaria ewywuat sokpe pakup we ahewyry hap ewy Tupana wanetup hawe. Waku watuwepainug Tupana ehay wo. Waku watunug yne Tupana tunug hãpyk hap ewy. Waku yt kat hin i miitꞌin maꞌat hap aikai. Waku hãpyk Tupana ewy wahewyry mesuwarotiaria pyꞌasetpe. Miꞌi watunug mote watopag ahesokpe pakup ewywuaria aipainug hap ewy watopyhuꞌat hap yt aipuꞌi ete i maꞌato aipyꞌa pe aipainug kahato hap toineꞌen hap ewy.
EPH.4.25	Aito ti Aimimohey Iesui piit ewywuat watopyhuꞌat yne aito haga ewy. Pyno yt naku i aheso aiwoꞌope aikotã saꞌawyꞌi watunug hap ewy. Waku watipugha aiwoꞌope aheso heso hap aikotã watipun ahesokpe hiotꞌe rakat ewy. Koitywy waku pywuat sehay yn aiwoꞌope ahehay are. Miꞌi watunug mote aipainug hap aipyꞌa piat aiwanetup hawiat ikahu kahato Tupana ehamo. 
EPH.4.26	Karãpe aipyꞌahak putꞌok e wẽtup ok etiat hap yt naku i watipowyro mekewat aipyꞌahak hap are. Waku aipohep mekewat aipyꞌahak hap toineꞌen ahete turan. Waku meremo aipohep mekewat aipyꞌahak motꞌi hap ete. Waku meremo watuwemoperupꞌi aipyꞌahak hap ete. Yt naku i watopyhuꞌat typy eꞌat aipyꞌahak hap wywo. Waku waure wo watopyhuꞌat aat minꞌe hap eꞌyian mete. 
EPH.4.27	Karãpe ahãꞌãg ahiag yt naku i nug hap ete miꞌi pote waku yt ahehay upi i are. 
EPH.4.28	Saꞌawyꞌi wateroꞌok iraniaꞌin ekat maꞌato koitywy waku watoiat mekewat ahesokpe nem hap ewy are. Yt naku i Iesui mohey hat seroꞌok e hatno topyhuꞌat. Waku mesup ipakup we watoineꞌen motpap nug haria wo waku watoineꞌen. Waku aheꞌat hakup wywo aipotpap aat. Miꞌi hawyi aipotpap hap saꞌup wywo waku ahekat. Yt naku i miitꞌin maꞌatꞌi maꞌatꞌi hatno aipotpap are. Waku watikat ahekat iwato hawyi ahegyiꞌat hap wywo hatek takaria powyro hanuaria watukupteꞌen. Miꞌi hawyi satek haria poi haria wo watopyhuꞌat aiko wato kaipyi. Miꞌi hap watunug mote ahegyiꞌat hap topyhuꞌat ahete aipainug hap ikahu rakat ewy topyhuꞌat mesuwe Tupana wanetup hawe. 
EPH.4.29	Waku ahehay hẽꞌẽ rakat ewy are. Waku iwese kahato rakat ewy watoineꞌen. Waku iraniaꞌin mowepiit ahehay kuap hanuaria watikuap are. Miꞌi tã watunug mote pywo iꞌatuꞌe hamo ahehay kuap haria. Miꞌi hawyi ahehay kuap haria poityro hat ewy watopyhuꞌat. Yt naku i watopotkuasa ahehay wo. Yt naku i watipoepyk ahehay wo are.
EPH.4.30	Karapeĩ saꞌawyꞌi watopyhuꞌat Tupana Paꞌãu eiam mo miꞌi hap eꞌat pe Tupana toꞌe ahepe -Wuatꞌi eꞌat pe aru ereineꞌen uiatnuat uhemiit no e ahepe. Uimiehakyeraꞌat wuaria eipe e ahepe. Pywo yt uheso hin i uiꞌe hap e ahepe Tupana. Pyno uhehay moheg hamuat atum Uipaꞌãu ehewowi e ahepe saꞌawyꞌi. Mesup Uipaꞌãu toꞌe ehepe -Worohoꞌonug eipe uhemiit sese nuaria e. Worokuap kahato eipe mesup e ahepe Tupana. Uheiam mo Uipaꞌãu eiam mo eweikupteꞌen e mesup ahepe. Miꞌi pote yt naku i watimoꞌarot neꞌi Tupana Paꞌãu aiminug saꞌag wo are. 
EPH.4.31	Watimoꞌarot kahato Tupana Paꞌãu karãpe aipyꞌahak iraniaꞌin ete pote. Miꞌi pote waku watoiat mekewat yt naku i haiug nakaria are. Yt naku i watuwehum haryporia kape ihainia kape ipiit kyꞌesat hap wywo ahewaire teran hap wywo. Miꞌi watunug mote Tupana Paꞌãu aipiit pe iꞌarot kahato hap ewy are. Yt naku i watopotwesat ahehay pirik hap wywo ahehay saꞌag wywo. Yt naku i marakꞌa wo watoineꞌen. Miꞌi tã watoineꞌen mote miꞌi tã watunug mote Tupana Paꞌãu moꞌarot hat watoineꞌen. 
EPH.4.32	Maꞌato waku watoineꞌen iwese kahato rakaria wo. Waku aiwoꞌowese hap ahehay perupꞌi popuo. Waku meremo watiwaure aimaꞌat hat aikotã Aikaꞌiwat waure wo tomaꞌat hap aiminug saꞌag kai toineꞌen hap ewy. Waku watukupteꞌen waure wo yne yne aimaꞌat hap koꞌi kai are. Uito ti Pauru. Worohoꞌonapin kahato waku iwese kahato rakaria wo Iesui ewywuat eweikupteꞌen are.
EPH.5.1	Pyno aito Tupana saꞌyruꞌin hakiꞌytꞌin watopyhuꞌat miꞌi pote waku wahãꞌãg kahato Aiꞌywot Tupana waku nug hap ewywuat nug hamo Aiꞌywot motypot hamuat Aiꞌywot pote. 
EPH.5.2	Aikotã Aipotypot Iesui aikyꞌe kahato saꞌawyꞌi aikyꞌe kahato te. Aikyꞌe kahato hawyi aikyꞌe hap upi ikuꞌuro. Tutum naꞌyn heineꞌen hap aikawiatno hap aikotã saꞌawyꞌi wuaria tum taꞌatuhũria aria pe Tupana mowepiit hamo. Miꞌi hap ewy ikuꞌuro ariaꞌyp posak ete aikyꞌe kahato haype. Aikyꞌe sese hat Iesui pote ikuꞌuro aiꞌapiheg hap u hamo. Miꞌi pote aikotã aikyꞌe hap ewy waku watikyꞌe iraniaꞌin aikuꞌuro hap kape.
EPH.5.3	Pyno koitywy aito Tupana ywania sese koꞌi aito miꞌi pote waku iweꞌeg kahato rakaria wo waku watoineꞌen are. Waku iharyꞌi rakaria wo watoineꞌen iꞌewyte heꞌaito kahato rakaria wo waku watoineꞌen. Yt naku i aheineꞌen hap totiaria iꞌatuehay saꞌag ahete sio iweꞌeg sio yt iꞌatuꞌe hap ete sio tuwanetup saꞌag sio yt iꞌatuꞌe hap ete. Miꞌi pote waku hãpyk kahato watoineꞌen haryporia wywo ihainia wywo iweꞌeg nakat ewywuat powyro hap are. Miꞌi pote miitꞌin yt uwe i ahete iꞌatuehay saꞌag sio aiweꞌeg sio yt iꞌatuꞌe hap ete. Waku yt naku i yt iꞌatuꞌe hin i ahepe. Yt naku i aito Iesui mohey haria yt hegyiꞌat i rakatno watopyhuꞌat are. Yt naku i watikyꞌesat saꞌag iraniaꞌin ekat aipyꞌa pe aheha wo. Yt naku i watuwanetup aat kaꞌap uruwat e hap kape. Waku poꞌog watikat ahegyiꞌat hap iraniaꞌin hatek takaria powyro hap are. 
EPH.5.4	Koitywy aito Iesui mohey haria miꞌi pote waku watoiat yne saꞌawyꞌi wuat ahehay saꞌag hap koꞌi yt iweꞌeg i rakat ewywuat. Waku watoiat yne ahehay saꞌag miitꞌin muat ahehay saꞌag hap koꞌi miitꞌin wemoti hap koꞌi. Waku watoiat yne sehay saꞌag. Koitywy poꞌog waku sehay aiwẽ pyi Tupana kapiat aiwehum hap. 
EPH.5.5	Pyno uiwyriaꞌin waku aiweꞌeg wo katupono pywo ti yt uwe hin i ti aru yt nakuat i wanetup saꞌag haria tukupteꞌen aru atipy pe aikope Aipotypot Iesui toineꞌen Morekuat no hap tote are. Yt uwe i itote atipy pe uiatno yn mo e haria yt hegyiꞌat i rakaria. Eweꞌeg wo o miꞌi pupi katupono yt ahegyiꞌat i hap yt naku i sese Tupana wanetup hawe aikotã iraniaꞌin tupanaria motypot haria yt naku i nug hap ewywuat minug motypot hap ewy yt ahegyiꞌat i hap are. Yt uwe i aru atipy pe wuatꞌi haryporia wywuat ieineꞌen haria wuatꞌi ihainia wywuat ieineꞌen haria yt uwe i itote katupono aito Aipotypot Iesui emiit. 
EPH.5.6	Miꞌi tupono waku aiweꞌeg wo miꞌi koꞌi saꞌag nug hap pupi katupono iꞌatu kahato ahãꞌãg haria iꞌatuehay se ahãꞌãg neran yt naku i nug hamo. Yt teꞌerokenꞌẽ hin i miꞌi saꞌag nug hamo. Miꞌiria aimaꞌat kuap kahato. Waku aiweꞌeg wo are. Iꞌatu iraniaꞌin -Atunug yne Tupana waĩꞌe hap e haria. Aiweꞌeg wo o miꞌi ewywuat aheineꞌen pote katupono Tupana ipyꞌahak kahato yt tomikyꞌesat i nug haria ete. Toiꞌatuꞌapiheg miꞌiria. 
EPH.5.7	Pyno yt naku i watuwat iꞌatuehay upi are. Yt naku i watunug saꞌag miꞌiria ewy are. Yt naku i miꞌiria watunug aiwy sese wo. 
EPH.5.8	Pyno miꞌi koꞌi saꞌag nug haria ewy yne saꞌawyꞌi aito nimo. Yt watikuap hin i Tupana mekewat eꞌat pe. Nimo hoꞌowasat iꞌypyryp we rakaria ewywuaria watoineꞌen maꞌato mio Aikaꞌiwat eropat haria watopyhuꞌat. Miꞌi pote koitywy watoineꞌen muap upi hẽtyhot puo ikohyewyry rakat ewy yt wataꞌat kuap i raꞌyn. Waku watunug wakuat yn wuatꞌi ehamo Tupana ehamo. Waku watunug waku hap yn aikotã Tupana kuap haria ewy. 
EPH.5.9	Aat ipotpap kahato aimikoi ete miꞌi pote aimikoi ihãite kahato. Miꞌi hawyi hewo kahato kat kat ywa. Aheꞌuꞌi raꞌyn aimiꞌu raꞌyn aat motpap hap kaipyi. Miꞌi hap ewywuat kahato karãpe Tupana Paꞌãu putꞌok e ahete turan ahehãite hap toineꞌen aipaꞌãu me. Miꞌi hawyi pywo e haria wo wotopyhuꞌat waku nug haria wo watopyhuꞌat hãpyk nug haria wo watopyhuꞌat aimikoi ihãite kahato hap ewy are. 
EPH.5.10	Pyno waku watikat kat som Aikaꞌiwat tikyꞌesat hap. Miꞌi hawyi waku watunug imikyꞌesat ewy imowepiit hamuat aikotã aimikoi hewo kahato aimowepiit hap ewy. 
EPH.5.11	Yt naku i nug haria hepap kahato saꞌag nug hap ete wãtym nuran aikotã aikotã hap yt naku i nug hap ete yt kat i Tupana motypot hap iꞌatuminug ete pote. Aikotã yt naku i nug haria iꞌypyryp we taꞌatunug saꞌag miꞌi hap ewy yt naku i nug haria. Waku waĩ watoꞌe iꞌatuepe -Yt Tupana mikyꞌesat ewy hin i ewetunug watoꞌe iꞌatuepe. Yt naku i watuwat iꞌatuminug hap upi. Yt naku i watopyhuꞌat miꞌiria ewy are. 
EPH.5.12	Miꞌiria inug saꞌag kahato migꞌi wo watuwemoti hap ewy. Yt areꞌe kuap i aiwoꞌope iꞌatuminug saꞌag koꞌi ete katupono aiwemoti hap sese topyhuꞌat. Yt miit ewy i taꞌatunug saꞌag iꞌypyryp we are. 
EPH.5.13	Maꞌato meiũran yne iꞌatuminug saꞌag migꞌi wuat tuwemoherep wuatꞌi ehamo. Tupana timoherep iꞌatuminug saꞌag koꞌi wuatꞌi ehamo. Miꞌi toimoherep hawyi watikuap taꞌyn iꞌatuminug saꞌag koꞌi. Heremo kahato toineꞌen hẽtyhot rakat hap ewy toineꞌen heremo are. 
EPH.5.14	Iꞌypyryp sese pote yt kat i heremo maꞌato hẽtyhot putꞌok e hawyi heremo kahato raꞌyn miꞌi hap ewy miitꞌin minug saꞌag. Karãpe watunug saꞌag waku Tupana pe watoꞌe -Atiꞌaparap kahato ti Tupana watoꞌe. Miꞌi pote atoiat raꞌyn saꞌag waku watoꞌe aipyꞌa pe. Miꞌi watunug pote Iesui aimomehit raꞌyn hawyi toimoherep ahepe muap hãpyk takat aiporeraꞌaipok Tupana kapiat hap. Miꞌi pote toꞌe wepy hawe -Erehymut ro eket hawyi erehymut ro ekuꞌuro hap kaipyi miꞌi hawyi Eipotypot Iesui eimomehit raꞌyn e ahepe aiminug saꞌag koꞌi aiket hap ewywuat aikuꞌuro hap ewy pote.
EPH.5.15	Waku aiweꞌeg wo yt naku i nug hap pupi. Waku watikatꞌi katꞌi kahato waku hãpyk nug hamo. Pyno waku aiweꞌeg wo kahato watoineꞌen mesuwarote. Yt naku i yt aiweꞌeg wo i watoineꞌen mesuwe miitꞌin ehamo. 
EPH.5.16	Koitywy saꞌag nug haria sok tukupteꞌen mesuwe miꞌi pote waku watuwepotpap poꞌog waku nug hap ete saꞌawyꞌi wuat kai. Karãpe watikuap hatek takaria ete pote waku watipowyro meremo. Waku watiꞌatumuꞌe yt Iesui kuap i te haria. 
EPH.5.17	Waku watikuap Tupana mikyꞌesat. Watikuap hawyi waku watunug haty wo. Yt naku i watopyhuꞌat yt Tupana mikyꞌesat yt kuap i te haria ewywuat yt iweꞌeg i rakaria ewywuat. 
EPH.5.18	Miꞌi tupono yt naku i aimopẽꞌã mahy wo maꞌato mahy u hat meiũran topyhuꞌat toieineꞌen hap pun hat. Mahy kape yn tuwanetup hap pote yt miit ewy i aru topyhuꞌat. Miitꞌin mikyryꞌi wo yne yt naku i nug hatno are. Waku watoꞌe Tupana Paꞌãu me -Uimowepiit ro En aikotã mahy iraniaꞌin mowepiit hap ewywuat waku uimowepiit waku watoꞌe Tupana Paꞌãu me. Waku poꞌog aito Tupana Paꞌãu eiam mo mahy eiam kai. Tupana Paꞌãu aimowepiit kuap kahato maꞌato mahy yt kahato i.
EPH.5.19	Eiwoꞌomuꞌe ro morekuat Tawi wepy hap koꞌi ete saꞌawyꞌi wuat koꞌi ete. Waku watimotypot Tupana wepy hap wywo. Waku watuwepy Tupana Paꞌãu kaipyi aiwehum hap wywo. Waku wepy nug haria wo watukupteꞌen Aikaꞌiwat motypot hap koꞌi wywo watoineꞌen. 
EPH.5.20	Karãpe putꞌok e ahete sio waku sio yt hap waku watoꞌe Tupana pe -Waku kahato En Tupana. Arehum kahato ewowi Emipoꞌoro ete emiium ete katupono Esaꞌyru Iesui mohey hat uito waku watoꞌe. 
EPH.5.21	Pyno Aipotypot motypot haria aito pote iꞌewyte waku watoꞌomotypot katupono hemiitꞌin aito pote are. Pyno manaꞌin etimotypot ro eꞌaito. Etunug no imikyꞌesat ewy are.
EPH.5.22	Miꞌi tã etunug hawyi Tupana motypot hat ereineꞌen. 
EPH.5.23	Katupono eꞌaito topyhuꞌat eꞌakag wo Tupana wanetup hawe aikotã aikotã aipotypot Iesui Aiꞌakag wo topyhuꞌat hap ewy. 
EPH.5.24	Miꞌi hap ewy waku manaꞌin waku eweipyhuꞌat eꞌaito eropat hatno wo imikyꞌesat nug hamuat aikotã watopyhuꞌat Iesui eropat haria ewy. Aiꞌakag sese Iesui. Imohey haria torannia Akag wo topyhuꞌat wuatꞌi eꞌat pe. Imohey haria torannia ipiit no topyhuꞌat miꞌi hawyi Aiꞌakag wanetup hap watunug ipiit aito pote. 
EPH.5.25	Mehinꞌin etikyꞌe kahato eharyꞌi aikotã saꞌawyꞌi Aiꞌakag Iesui tiꞌatukyꞌe kahato aito temiitꞌin tomohey haria hap ewy. Etikyꞌe kahato eharyꞌi aikotã Iesui tum ahepe toieineꞌen hap ahehakyeraꞌat hamuat miꞌi tã aikyꞌe. Miꞌi tã waku etikyꞌe eharyꞌi ekuꞌuro hap kape Iesui ewy. 
EPH.5.26	Miꞌi hawyi tomohey haria yne tutum Toꞌywot po pe -Ewatno mesup e tope. Atiꞌatumuꞌe raꞌyn miꞌiria ehay nug hamo e. Miꞌi pote wei haria ewy tukupteꞌen yt iꞌatupiit pit hin i e. 
EPH.5.27	Miꞌi pote aito imohey haria yne watopyhuꞌat iharyꞌi ewywuat maꞌato aikyiꞌat eꞌyian mete ainug ikahu kahato rakat ewy iweꞌeg kahato rakat ewy. Yt karãpe i iꞌaparap hat ewy ainug tehay wo. Ihay yꞌy ewywuat aikoho hap maꞌato ihay ainug ihãite kahato rakat ewywuat ipe ikahu rakat ewy ipiit kahu rakat ewywuat teharyꞌi ewy ainug. Aipiit yt ipit pit hin i hap ewy ainug imohey haria yt kat i saꞌag ahete aiwei tehay wo hawyi. 
EPH.5.28	Uhytꞌiꞌin mehinꞌin etikyꞌe ro eharyꞌi ewekyꞌe hap ewy katupono uwe uwe tikyꞌe teharyꞌi tuwekyꞌe iꞌewyte uwe uwe tipowyro teharyꞌi tuwepowyro are. 
EPH.5.29	Aito ahesyꞌat hawyi watuwepoi iꞌewyte haty aipiit ete hawyi meremo watikat mohag haty monik hamo. Miꞌi hap ewy waku etikyꞌe eharyꞌi erekyꞌe hap ewy. Yt naku i aipiit ete aipyꞌahak. Yt naku i miꞌi tã watunug aiwete. Watipowyro kahato aipiit. Pywo ti miꞌi hap ewy Aiꞌakag Iesui tiꞌatukyꞌe tomohey haria. Waku etikyꞌe eharyꞌi Iesui kyꞌe hap oktan. 
EPH.5.30	Pyno aito imohey haria torannia. Aikaꞌiwat Iesui piit aga koꞌi ewy watopyhuꞌat. 
EPH.5.31	Saꞌawyꞌi Tupana toꞌe miwan me -Waku etikyꞌe eharyꞌi poꞌog torannia miitꞌin kai miꞌi pote waku etoiat eꞌywot ety hawyi waku eharyꞌi wywo kahato ereineꞌen wẽtup piit ewy yn naꞌyn e Tupana saꞌawyꞌi miwan me. 
EPH.5.32	Pyno mio tã toꞌe Tupana miwan me -Karãpe ihainia iharyꞌi toꞌokyiꞌat hap hawyi topyhuꞌat wẽtup piit kawiat yn naꞌyn topyhuꞌat typy ok miit pykai e. Niatpo hap tohenoi mesuwe maꞌato watomohey Iesui hawyi aito yne watopyhuꞌat Iesui eharyꞌi ewywuat. Miꞌi iãꞌãkap tohenoi ihay saꞌawyꞌi wuat pe. 
EPH.5.33	Ihainiaꞌin etikyꞌe kahato o eharyꞌi aikotã ewekyꞌe hap ewy e. Manaꞌin etimotypot kahato o eꞌaito e Tupana ahepe are.
EPH.6.1	Hirokaria kurumꞌin koꞌi piꞌãꞌin koꞌi Iesui mohey haria eipe pote ewetunug no eꞌywot ety e hap ewy. Etunug eꞌywot ety piat epoꞌoro hap pote waku rakaria wo hãpyk takaria wo ereineꞌen wuatꞌi wanetup hawe. 
EPH.6.2	Katupono mio tã e Tupana saꞌawyꞌi saꞌyruꞌin me sakiꞌytꞌin me -Etimotypot ro eꞌywot ety pote woropoityro aru eipe e. Pywo etimotypot eꞌywot ety pote ti aru ereineꞌen motꞌi mesuwat yi tote e iꞌewyte eweikupteꞌen waku pe kahato mesuwe aat kaꞌap e Tupana saꞌawyꞌi ahepe. 
EPH.6.3	Pyno waku watimotypot aity aiꞌywot iꞌe hap ewy katupono Tupana piat ainapin hap wẽtup yn watunug hawyi Tupana toꞌe -Koitywy ereineꞌen waku pe motꞌi aru e.
EPH.6.4	Aiꞌywotꞌin koꞌi eiweꞌeg wo o emepytꞌin napin hap ete. Waku etiꞌatuꞌapiheg wen maꞌato iꞌatukyꞌe hap wywo yn o waku etiꞌatuꞌapiheg. Yt eweiꞌatumopyꞌahak teiꞌo maꞌato etiꞌatunapin Aipotypot Iesui piat ainapin hap ewy are.
EPH.6.5	Uiwyriaꞌin miit emiit eweiwat ro eikaꞌiwat mesuwarotiat ehay upi eiperupꞌi popuo imotypot popuo yt kat i eheso hap popuo. Waku watuwehum howawi aipyꞌa pyi. Waku wateropat kahato aikaꞌiwat mesuwarotiat aikotã Aikaꞌiwat Iesui eropat hap ewy. 
EPH.6.6	Waku wateropat kahato hãipe kai aikotã heineꞌen turanuat ewy. Waku imowepiit hap wywo wateropat. Karãpe wateropat aikaꞌiwat mesuwarotiat waku watoꞌe aipyꞌa pyi -Tupana woromotypot teran mesuwat uipotpap ete katupono areineꞌen Esaꞌyru eropat hat waku watoꞌe Tupana pe ahekaraiwa mesuwarotiat potpap nug hap turan. 
EPH.6.7	Waku aikaꞌiwat mesuwarotiat wateropat aiwepiit hap popuo. Waku haty wo watunug imikyꞌesat ewy. Waku aikaꞌiwat mesuwarotiat potpap ete watimowepiit Aikaꞌiwat atipy piat. Yt naku i aikaꞌiwat mesuwarotiat mowepiit hap kape yn watuwanetup hap. Waku Aikaꞌiwat atipy piat mowepiit hap wy aiwanetup hawe wateropat aikaꞌiwat mesuwarotiat turan. 
EPH.6.8	Waku aiwatetup hap aipotpap saꞌup ium hap sese toineꞌen atipy pe hap kape. Yt naku i mesuwarotiat kape yn aheha katupono meiũran ti aru Tupana tum aipotpap wakuat saꞌup ahepe. Tutum aru wuatꞌi miitꞌin me sio miitꞌin akag sio miit emiit Tupana tum wakuat saꞌup watunug yne imotypot hap wywo pote.
EPH.6.9	Mehinꞌin manaꞌin eweikupteꞌen miit akag wuat mesuwarote pote waku etiꞌatupowyro kahato o emiitꞌin emipoꞌororia koꞌi. Yt eweiꞌe teiꞌo ehemiitꞌin me -Yt ewetunug i uimikyꞌesat ewy pote worohoꞌoꞌapiheg yt eweiꞌe i katupono emiitꞌin Kaꞌiwat sese toineꞌen atipy pe. Yt etiꞌatumohit emiitꞌin mesuwe katupono meiũran ti aru Aiꞌakag sese timoherep wuatꞌi pe aiminug wakuat koꞌi sio aiminug saꞌag koꞌi. Mekewat eꞌat pe heremo yne aiminug koꞌi sio miit eropat hat watoineꞌen sio miit akag wo watoineꞌen are.
EPH.6.10	Pyno Uito Pauru. Waku raꞌyn uimiwan. Ahenoi hit hawyi toran naꞌyn are. Pywo uiwyriaꞌin Aikaꞌiwat Iesui aimoesaika kahato hat toineꞌen. Miꞌi pote -Urumoesaika ro emohey hap ete waku watoꞌe Iesui pe. Waku watopyhuꞌat wẽtup miit ewy aiwanetup hawe Mehin waku watoꞌe Iesui pe. Uinug o hesaika kahato rakat waku nug hap ete waku watoꞌe Aipotypot pe. 
EPH.6.11	Iesui mohey haria aito pote watoineꞌen suraraꞌin ewywuat ahiag akit hanuaria. Waku watopag aipiit pe surara esokpe ewywuat Tupana miium. Waku watat yne Tupana miium wuꞌuka hamuat. Miꞌi hawyi putꞌok e ahewanikap ahiag hawyi aimaꞌat hamo hawyi waku watuꞌuka mekewat ahiag mupiat Tupana miium ahiag akit hamuat hap wywo. Yt naku i ahesaika hap wywo aipiit esaika hap wywo watuꞌuka ahiag wywo katupono poꞌog poꞌog hesaika aikai. Katupono aito yt watuꞌuka i miitꞌin wywo maꞌato ahiag wywo watuꞌuka. 
EPH.6.12	Katupono ahiag ahewanikap sese topyhuꞌat. Ahiag esuraraꞌin wywo watuꞌuka maꞌãu saꞌag kawiat. Ahiag emiit koꞌi atipy piaria ewywuat ahiagnia tukupteꞌen mesuwat yi tote miitꞌin yt naku i nug haria akag wo. Yt heremo i maꞌãu saꞌag wen maꞌato hesaika kahato miitꞌin powyro yt naku i nug hamo. Yt naku i nug haria akag wo tukupteꞌen miꞌiria. 
EPH.6.13	Mekewat atipy kaipywiaria ahewanikaptia kahato miꞌiria iꞌewyte yne imohey haria ewanikaptia ahiagnia. Miꞌi pote waku watuwat Tupana miium koꞌi wywo aipiit piat ahiag sopo hamuat maꞌãu saꞌag koꞌi sopo hamo. Waku watopag koran Tupana miium koꞌi wuꞌuka hap ekareꞌen hawyi waku watopag yian mete yne aipiit pe Tupana miium mekewat suraraꞌin wat ewywuat. Miꞌi wywo yn watuꞌuka kuap ahiag wywo aimoma teran hap eꞌat turan. Mekewat eꞌat pe tuꞌuka tuꞌuka kahato ahete aat kaꞌap. Maꞌato miꞌi pykai yt aiꞌakit kuap i katupono Tupana miium ahiag sopo hap poꞌog hesaika. Miꞌi pote watopyhuꞌat ahiag okpe tote. 
EPH.6.14	Pyno waku watoineꞌen suraraꞌin ewywuat ahewanikap ekatup hamo. Waku aipiit ete aiꞌauka hap pupiat sokpe suraraꞌin wat ewywuat. Waku wahẽtup Tupana kape ahesokpe ahiag akit hamuat. Waku saꞌawyꞌi watopag aiwanetup hawe pywuat sehay yn Tupana ehay aikotã suraraꞌin topag iweꞌok kytyt hap iheg nakat ewywuat. Miꞌi hamo ahiag poryꞌa ewywuat yt teke kuap i aipyꞌa pe. Miꞌi wo watisopo kuap ahiag miat aiꞌauka hap koꞌi pupi. Waku wahẽtup Tupana pe -Uinug no hãpyk kahato rakatno waku watoꞌe aikotã suraraꞌin topag sokpe iheg nakat sumu wato pupiat ewy. Miꞌi hap ewy waku watopag Tupana miium aimohãpyk hamuat. 
EPH.6.15	Topy ete suraraꞌin topag iheg nakat suraraꞌin py sokpe. Miꞌi wywo teꞌeruweput kuap kahato tuꞌuka hamo. Miꞌi hap ewy waku watopag aipy sokpe ewywuat Tupana miium tehay ereto wuatꞌi miitꞌin kapiat hamuat hap mekewat sehay wakuat woꞌowese hap Tupana wywuat hap ete. 
EPH.6.16	Suraraꞌin topag taꞌatupo ete iheg nakat moryꞌa aria kawiat pupiat. Moryꞌa pupiat suraraꞌin topag toꞌoꞌog me hap ewy. Miꞌi ewy Tupana miium ahepiat tomohey hamuat waku aipo pe yne eꞌat pe ahiag poryꞌa sem sopo hamo. Waku watomohey aat kaꞌap aikuꞌuro hap kape. Mekewat saꞌag nug hat ahiag ahewanikap kahato. Miꞌi aiꞌawaꞌawa surara ewy ihay saꞌag moryꞌa ewy aiꞌawaꞌawa surara poryꞌa wuat hap ewy maꞌato yt putꞌok e i ahete katupono suraraꞌin ewy aheꞌog iheg nakat aipo pe Iesui mohey pote yt putꞌok iꞌatuꞌe i ahete. 
EPH.6.17	Suraraꞌin topag iꞌatuꞌakag ete suraraꞌin akag wepainug hap iheg nakat. Miꞌi ewywuat Tupana tum neran ahepe. Miꞌi ti aheineꞌen wuatꞌi eꞌat piatnuat tutum. Suraraꞌin po sese kai toineꞌen kyse wuꞌuka hap iwatoꞌin nakat typy kai hãi hyk kahato rakat. Miꞌi hap ewy Tupana Paꞌãu tum ahepe Tupana ehay ahiag wywuat wuꞌuka hamo ahiag atek tek hamo. 
EPH.6.18	Karãpe watuꞌuka ahiag wywo waku watoꞌe meremo -Tupana uipowyro ahiag akit hamo yne eꞌat pe wakuat nug hamo waku watoꞌe. Aikope aikope areineꞌen waku uhewyry Tupana Paꞌãu upi waku watoꞌe Tupana pe. Etipowyro o emiitꞌin eweꞌeg wo o ahiag mupi waku watoꞌe. Yt urutuwat reran i ahiag ehay upi. Iꞌewyte iraniaꞌin Iesui mohey haria upi waku uruhẽtup wy. Yt uruikyꞌesat i ahiag ehay upi urutuwat hap. Yt karãpe i uruꞌatoiat emohey hap waku watoꞌe Tupana pe.
EPH.6.19	Uito ti Pauru atikyꞌesat ewehẽtup o Tupana pe uipowyro hamuat. Karãpe ewehẽtup iraniaꞌin powyro hamo yt uiwaure teiꞌo eipe. -Etunug o Pauru ewẽ wo ehay moherep hamo wuatꞌi miitꞌin me eweiꞌe ro uikawiatno. Karãpe toimoherep ehay wakuat turan etum o tope iweꞌeg kahato hap iꞌewyte ikuap kahato hamuat hap ewat ewywuat hap eweiꞌe o. -Ehay pywuat yt uwe i mikuap saꞌawyꞌi miwan miat hamo etimoesaika Pauru Iesui etiat moherep hamo eweiꞌe yt kat i miitꞌin kenꞌẽ hap wywo waku eweiꞌe Tupana pe uipowyro hamo.
EPH.6.20	Mesuwarote morekuaria koro koꞌi tipoꞌoro kahato taꞌatuemiitꞌin iraniaꞌin etawa kape taꞌatuehay moherep hamuat. Taꞌatuehay ereto hamo taꞌatupoꞌoro wẽtup ok taꞌatuemiit poꞌog taꞌatumimohey. Miꞌi hap ewy kahato uito Pauru. Miꞌi hap ewy kahato areineꞌen. Uiporekuat Tupana mipoꞌoro areineꞌen tehay moherep hamuat iraniaꞌin ywania kape. Miꞌi ehay moherep hamo uiꞌairo. Maꞌato miꞌi pykai koitywy areineꞌen woꞌopyhik hawe. Mesup yt uhewyry kuap i Tupana ehay sytpok hamo. Pyno waku ewehẽtup o Tupana pe mesuwat woꞌopyhik hawiat uipowyro hamo are. Ewehẽtup o yt kat i uiwemoti hap Tupana ehay moherep hamuat mesuwe katupono atikyꞌesat suraraꞌin sem muꞌe hatno areineꞌen mesup are.
EPH.6.21	Pyno Aikaꞌiwat emiit sese Tikiku e hap het rakat atipoꞌoro ehewowi. Uhehay wywo atipoꞌoro aikotã aikotã areineꞌen mesuwe hap enoi hamo. Tikiku waku kahato atipuẽti. Miꞌi ti Tupana ehay yt iꞌatoiat hin i aheywyt sese aikywyt miit sese miꞌi. 
EPH.6.22	Miꞌi pote atipoꞌoro Tikiku ehewowi katupono atikyꞌesat tohenoi ehepe aikotã urutukupteꞌen hap enoi hamo. Miꞌi hap eweikuap hawyi eiwepiit kahato. Taꞌi eimoesaika aru eipyꞌa pe aimimohey Iesui mohey hap ete aiwoꞌokyꞌe hap ete are. 
EPH.6.23	-Uruꞌywot Tupana urukaꞌiwat koro Iesui ahẽtup ewowi. Etunug o emohey haria tawa Ewesu piaria woꞌokyꞌe haria wo. Etunug o miꞌiria woꞌowese haria wo emohey sese haria wo are. 
EPH.6.24	Tupana ereineꞌen hegyiꞌat kahato rakatno emohey haria pe katupono Esaꞌyru urukaꞌiwat Koro Iesui kyꞌe kahato haria miꞌiria are. Etiꞌatukyꞌe teꞌen neꞌi miꞌiria katupono Emipoꞌoro uruporekuat kyꞌe wuatꞌi eꞌat piat haria miꞌiria areꞌe aat kaꞌap Tupana pe mesuwe woꞌopyhik hawe. Worohoꞌokyꞌe eipe are.
PHP.1.1	Uiwyriaꞌin tawa Wiripu piaria mesup atipoꞌoro miwan ehewowi. Uito ti Pauru iꞌewyte uhaꞌyru Timoteu toineꞌen mesuwe uiwywo. Miꞌi kuekatu toꞌe hap ipoꞌoro wy. Uruto ti Tupana mipoꞌoro Aipotypot koro Iesui eropat haria sese uruto. Mesuwat einapin hamuat hap atipoꞌoro ehewowi yne Tupana mepytꞌin tawa Wiripu piaria muꞌe hamo. Iꞌewyte eiꞌakag koꞌi kape iꞌewyte aiꞌapykok haria kape yne Aipotypot Iesui mohey haria kape atipoꞌoro mesuwat uimiwan are. 
PHP.1.2	Pyno meiũpepyi uruhẽtup Tupana pe ehewowi -Uruꞌywot etum o Esaꞌyru mohey haria pe tawa Wiripu totiaria pe woꞌokyꞌe hap iꞌewyte woꞌowese hap urukaꞌiwat urupotypot Iesui motypot hamuat hap uruhẽtup. Etiꞌatupoityro miꞌiria egyiꞌat hamo urutoꞌe. 
PHP.1.3	Tupana karãpe arewanetup aiwyriaꞌin tawa Wiripu piaria kape miꞌi hawyi uimowepiit kahato. Arehum ewowi are Tupana pe ehewowi are. 
PHP.1.4	Pywo uiwyriaꞌin karãpe ahẽtup Tupana pe eipoityro hamuat hap miꞌi turan uiwepiit kahato hap wywo ahẽtup ehupi are. 
PHP.1.5	Katupono uimowepiit kahato eipe katupono saꞌawyꞌi mesup te uipowyro kahato haria eipe. Miꞌi pote arehum kahato Tupana kape ehupi katupono Tupana potpap nug hap uiatnuat powyro haria eipe. 
PHP.1.6	Saꞌawyꞌi watomohey Iesui hawyi Tupana miehakyeraꞌat hanuaria watopyhuꞌat. Tohaꞌawynug ahehakyeraꞌat hap hawyi yt aiꞌatoiat hin i e. Yne eꞌat pe haꞌawytepyi mesup te mukiꞌite ahehakyeraꞌat kuap hat Iesui topyhuꞌat. Poꞌog poꞌog yne eꞌat pe aimoesaika kahato tewaku hap nug hamo. Ahehakyeraꞌat kahato haꞌawyte mesup te Haꞌyru taꞌaipok Aipotypot no hap kape mesuwat yi kape taꞌaipok hap kape ahehakyeraꞌat hamuat wuatꞌi eꞌat piat hap kape. Yt uheso hin i are. Topyhuꞌat kahato aipyꞌa pe Iesui wuatꞌi eꞌat pe. Ipotpap kahato aiwanetup hawe aimoewaku kahato hamo. Yne eꞌat pe miꞌi hap koꞌi wyti waku watomohey e.
PHP.1.7	Uiwanetup hawe iꞌewyte uipyꞌa pe waku kahato eipe. Waku miꞌi tã areꞌe katupono uikai kahato eipe Iesui potpap nug haria uito ewy eipe pote are. Eweimohey kahato Iesui ehay uito ewy pote uiwanetup hawe waku kahato eipe are. Karãpe iraniaꞌin tiꞌatumohit eipe Iesui ehay moherep ehepiat pote yt eiwemoti hin i. Yt eiwepyk hin i iꞌatumikyryꞌi kahato pykai maꞌato poꞌog eweiꞌatumuꞌe. -Waku watomohey Iesui ehay pakup waku watoꞌe ahewanikaptia pe yt kat i aiwemoti hap wywo are. Waku watiꞌatumuꞌe miitꞌin katupono Tupana aiꞌairo tehay moherep hamo. -Tupana urunug ehay Esaꞌyru etiat moherep haria areꞌe aat kaꞌap Tupana pe. Saꞌawyꞌi Tupana ahytpok kahato tehay wakuat Iesui etiat hytpok hamo miitꞌin me. Maꞌato koran uipyhik taꞌyn suraraꞌin woꞌopyhyp hawe maꞌato miꞌi pykai ahytpok te sehay wakuat Iesui etiat meiũpe woꞌopyhik hawe.
PHP.1.8	Worohoꞌokyꞌe kahato eipe. Tupana tikuap yt uheso i hap. Aikotã aikotã Aipotypot Iesui eikyꞌe hap ewy uito worohoꞌokyꞌe haty uipyꞌa piat wywo worohoꞌokyꞌe. 
PHP.1.9	Miꞌi tã areꞌe Tupana pe -Uruꞌywot etum no esaika hap emohey haria pe tawa Wiripu piaria pe iꞌatuwoꞌokyꞌe hamuat hap poꞌog poꞌog yne eꞌat pe areꞌe Tupana pe ehupi. Atikyꞌesat yne miꞌiria ehay yne pywuat kuap haria wo hap poꞌog poꞌog saꞌawyꞌi wuat kai. Taꞌi atikyꞌesat kahato miꞌiria ikuap kat som waku kat som yt naku i hap kuap hamo ewanetup hap oktan. 
PHP.1.10	Etum iꞌatuepe esaika hap poꞌog wakuat airo hamo. Miꞌi tã etunug pote eꞌewy tukupteꞌen yt kat i saꞌag nug hap iꞌatukai. Miꞌi tupono Esaꞌyru taꞌaipok Morekuat no mesuwat yi kape turan uwe waku uwe yt e hamo Wiripu piaria emohey haria yt teꞌeruwemoti hin i miꞌi hap eꞌat pe. 
PHP.1.11	Tupana etunug o miꞌiria waku nug hanuaria wo are. Etunug miꞌiria iꞌatuieineꞌen hap tote wakuat eiam mo kahato are. Atikyꞌesat miꞌiria aikotã Esaꞌyru Iesui ewaku hap ewy tukupteꞌen. Ewaku hap ewywuat wo etiꞌatunug miꞌiria. Tupana miꞌi etunug mote emotypot haria wo kahato tukupteꞌen miꞌiria are. Waku kahato En iꞌatuꞌe aru ewowi iraniaꞌin areꞌe Tupana pe. Pyno mio tã ahẽtup mesuwe ehetiatno Tupana pe.
PHP.1.12	Uheꞌywytꞌin uheinytꞌin atikyꞌesat eweikuap uhetiat morekuat uipyhik taꞌyn woꞌopyhik hawe areineꞌen maꞌato miꞌi pykai sehay wakuat Iesui etiat yt taꞌatupyhyp hin i. Yt taꞌatupyhyp kuap i ihay maꞌato uipyhik hawe areineꞌen pote poꞌog ikuap haria teꞌeropyhuꞌat. 
PHP.1.13	Miꞌi pote koitywy morekuat esurara sem iꞌyat wato piaria sehay Iesui etiat kuap haria wo raꞌyn tukupteꞌen. Iꞌewyte iraniaꞌin mesuwarote woꞌopyhyp haria uikuap taꞌyn. -Taꞌi Pauru morekuat tipyhyp taꞌyn katupono Iesui tutunug Toporekuat no iꞌatuꞌe. 
PHP.1.14	Miꞌi hawyi iraniaꞌin Iesui mohey haria yt teꞌerokenꞌẽ hin i aikotã saꞌawyꞌi wuat ewy. -Pauru toineꞌen woꞌopyhik hawe iꞌewyte aito waku watoineꞌen iꞌewywuat iꞌatuꞌe. Miꞌi hawyi yt teꞌeruwemoti hin i Aikaꞌiwat Iesui ehay moherep hamo. Poꞌog poꞌog hesaika rakaria tukupteꞌen mio imohey haria wo poꞌog poꞌog saꞌawyꞌi wuat kai. Iꞌatuehay pirik -Iesui ti Morekuat iꞌatuꞌe yt uwe pupi i teꞌerokenꞌẽ taꞌatuhenoi. 
PHP.1.15	Taꞌatumoherep kahato taꞌatuehay wo Aipotypot etiat. Iraniaꞌin Tupana mohey hap kaipyi iꞌewyte uikyꞌe pote taꞌatumuꞌe miitꞌin poꞌog saꞌawyꞌi wuat kai. Iraniaꞌin ihayꞌywyi uhetiat pote taꞌatuꞌatumuꞌe miitꞌin poꞌog saꞌawyꞌi wuat kai. Iraniaꞌin yt uikyꞌe i pote uimohit teran taꞌatuehay wo. Miꞌi hawyi taꞌatukyꞌesat miitꞌin muꞌe hap poꞌog uikawiat hap. 
PHP.1.16	Maꞌato iꞌatu kahato uikyꞌe haria. Miꞌiria tikuap taꞌyn Tupana miꞌairo uito hap. Taꞌatukuap Tupana uipoꞌoro tehay wakuat moheg miitꞌin wanetup hawiat miitꞌin pya piat tehay pywuat kuap hamo. Miꞌi pote uikyꞌe haria miꞌiria. 
PHP.1.17	Maꞌato toĩ iraniaꞌin taꞌatumoherep sehay wakuat Iesui etiat wen maꞌato yt kat i Iesui kyꞌe hap iꞌatuete. Iꞌatuehay se kahato wen maꞌato teꞌeruwemowato hap yn taꞌatukat taꞌatuwanetup hawe. Yt Iesui motypot haria hin i miꞌiria taꞌatupyꞌa pe. Miꞌi tã watunug mote meiũran Pauru emiitꞌin yt uwe i iꞌatuꞌe raꞌyn taꞌatuwanetup hawe. Pauru mimuꞌeria yne aipo pe hawyi haty kahato topyhuꞌat Pauru ete woꞌopyhik hawe teꞌeroꞌe taꞌatuwanetup hawe uimohit reran haype. Miꞌi pote Iesui ete taꞌatumuꞌe miitꞌin taꞌatuehay se wywo uipohari teran haype. 
PHP.1.18	Karãpe taꞌatumoherep Iesui Aiporekuat nuat yt taꞌatumohey i pykai miꞌi hawyi uimowepiit kahato hap toineꞌen katupono iꞌatuehay kaipyi miitꞌin Iesui kuap haria tukupteꞌen. Pyno yt arewanetup hin i sio miꞌiria Iesui kyꞌe hap mywo taꞌatumuꞌe miitꞌin sio teꞌeruwemowato hap mywo taꞌatumuꞌe miitꞌin. Yt atikuap i kat hamo miitꞌin taꞌatuꞌatumuꞌe maꞌato miitꞌin taꞌatumuꞌe Iesui etiat hap pote uimowepiit hap topyhuꞌat yt atikuap pykai i kan hamo taꞌatumuꞌe hap are.
PHP.1.19	Pyno waku ewehẽtup o aheTupana kape -Etihep o Pauru woꞌopyhik hap wyi eweiꞌe o are. Mio tã eweiꞌe pote atikuap arẽtem aru mesuwepyi morekuaria woꞌopyhik hap kaipyi are. Taꞌi atikuap aru Aipotypot Iesui tipoꞌoro Topaꞌãu uihep mesuwepyi hamo uiꞌapypok hamo are. 
PHP.1.20	Yt karãpe i atoiat teran Aikaꞌiwat potpap nug hap uhepiat uipotpap nug hap. Uikuꞌuro hap kape Tupana mowepiit hap yn uiwanetup hap yne eꞌat pe atikyꞌesat. Iꞌewyte mesuwe uipyhik hawe atimotypot teran Tupana maꞌato poꞌog mesuwe atikyꞌesat iraniaꞌin kai. Yt kat i uiwemoti hap atikyꞌesat maꞌato areineꞌen neran miitꞌin pupiat yt uikenꞌẽ i hap wywo. Atimotypot teran Aipotypot mesuwe. Aipotypot Iesui motypot hatno areineꞌen neran uipyꞌa pyi uiwanetup hap kaipyi uhehay kaipyi. Yne uiminug koꞌi kaipyi atikyꞌesat imotypot hap uheineꞌen hap turan. Iꞌewyte uikuꞌuro turan imotypot hatno areineꞌen neran are. 
PHP.1.21	Pyno ahenoi ehepe kat hamo areineꞌen mesuwat yi tote. Aipotypot Iesui motypot hamo yn areineꞌen uito. Miꞌi eropat hamo yn areineꞌen. Uikuꞌuro hawyi poꞌog atikuap Iesui mesuwarotiat kai. Miꞌi tupono waku poꞌog areineꞌen uikuꞌuro hawyi. 
PHP.1.22	Miꞌi pote atiꞌairo teran uikuꞌuro hap. Miꞌi hawyi areto Iesui kape kat pote areineꞌen neran iwywo maꞌato miꞌi pykai yt worohoꞌoꞌatoiat reran i eipe katupono uikuꞌuro hawyi yt uwe i uito mesuwe eimuꞌe hanuat yt naku i. Miꞌi pote yt areto teran i. Poꞌog waku areineꞌen motꞌi mesuwarote miitꞌin miat Iesui etiat muꞌe hamo are. 
PHP.1.23	Maꞌato areto teran Aipotypot kape atipy kape. Atoiat reran uheineꞌen hap mesuwe katupono poꞌog waku itote. Pyno poꞌog waku uikuꞌuro are maꞌato -Miꞌi e hap yt ereꞌe i mio tã e. Waĩꞌe uiwanetup hawe areꞌe. 
PHP.1.24	Poꞌog waku ereineꞌen mesuwe e uiwanetup hawe. Waku poꞌog ereineꞌen Iesui mohey haria powyro hamo e uiwanetup hap. Ereineꞌen no mesuwat yi tote e uhepe. 
PHP.1.25	Pyno areineꞌen hap atikuap taꞌyn. Arepyhuꞌat eipyꞌasetpiat hamo eimotag hamo imohey hap etiat eimowepiit hamo are. Miꞌi hamo arepyhuꞌat mesuwat yi tote eipyꞌasetpe. 
PHP.1.26	Meiũran aru areineꞌen eiwywo i raꞌyn. Miꞌi hap eꞌat pe ti aru waku pe watoineꞌen. Miꞌi hap eꞌat pe aru areineꞌen eipyꞌasetpe. Miꞌi hap eꞌat pe ti aru watuwehum kahato Aipotypot Iesui ete tutunug muap ehewowi hawyi are.
PHP.1.27	Karãpe watimoherep sehay wakuat Aipotypot etiat miitꞌin me miꞌi turan waku aiweꞌeg wo o aikotã aikotã watoineꞌen iꞌatupyꞌasetpiat turan. Waku iweꞌeg kahato rakaria ewy watoineꞌen. Yt naku i watiꞌatumuꞌe miitꞌin yt naku i nug haria aito pote. Aimimuꞌeria yt tikyꞌesat i ahehay Iesui etiat taꞌatupuẽti yt naku i nug haria aito pote. Yt teke i iꞌatuewaure kaꞌa pe wakuat Iesui etiat aheineꞌen hap yt ikahu i pote are. Atikyꞌesat kahato wakuaria wo o eweikupteꞌen sio areineꞌen eipyꞌasetpe sio yt. Waku eweikupteꞌen wakuat nug haria wo o itote yt uiwywuat pykai i. Miꞌi hawyi yt areineꞌen i eipyꞌasetpe pykai sehay wakuat atikuap aru iraniaꞌin wẽ pyi ehetiat eiminug koꞌi piat hap wyti aru hap atikuap. -Taꞌi yt taꞌatuꞌatoiat hin i te Iesui mohey hap iꞌatuꞌe aru uhepe. Toꞌoꞌewyꞌewy wẽtup miit piit ewy iꞌatupotpap e hap aru atikuap wy ehetiat. Taꞌi suraraꞌin ewy tuꞌuka kahato saꞌag ete e hap aru atikuap wy. Iꞌewyte taꞌatukyꞌesat yne miitꞌin Iesui ehay wakuat mohey haria iꞌatuꞌe aru uhepe meiũpe yt heremo i areineꞌen eipyꞌasetpe pykai are. 
PHP.1.28	Yt erahaꞌat teiꞌo yi kape ewanikaptia pupi. Eweikupteꞌen wanikaptia pyꞌasetpe pote surara ewywuat ereineꞌen yt kat i eha yi kape. Miꞌi hawyi meremo taꞌatukuap -Taꞌi miꞌiria ti Tupana mowato haria iꞌatuꞌe. Miꞌiria poꞌog urukai iꞌatuꞌe taꞌatuwanetup hawe teꞌerokenꞌẽ haype. Iꞌewyte eipe ti eweikuap taꞌyn Tupana toineꞌen eiwywo eipowyro hamo. Eweikuap taꞌyn Iesui ehehakyeraꞌat hat sese topyhuꞌat.
PHP.1.29	Are paĩ waku kahato Tupana ainug Tosaꞌyru mohey hatno. Waku kahato are. Waku wy Aipotypot Iesui eropat hamo are. Iꞌewyte waku wahoꞌopot miitꞌin mikyryꞌi hap ete imohey hat aito pote. 
PHP.1.30	Pyno ahoꞌopot kahato mesuwe woꞌopyhik hawe aikotã surara tuꞌuka hap turan ewy. Pyno eweikupteꞌen o uiꞌewy ahiag wuꞌuka hap surara ewywuat eiwuꞌuka kahato itote ahiag akit hamuat tawa Wiripu tote aikotã eweiꞌakasa uito hap ewy. Aikotã saꞌawyꞌi wuat hap ewy miꞌi hap ewy waku eweikupteꞌen uhaipepiaria eweikupteꞌen surara ewywuat. Yt atoiat hin i te mesuwe ahiag wywuat wuꞌuka hap. Areineꞌen woꞌopyhyp hawe pykai atuuka atuuka te. Taꞌi miꞌi hap eweikuap taꞌyn kat pote yne ikuap are.
PHP.2.1	Uiwyriaꞌin ahẽtup ehepe eikyꞌe hap wywo waku eweikupteꞌen eweiwanetup Iesui etiat wẽtup miit piit ewy hap yn iꞌewyte Iesui kyꞌe hap ete wẽtup miit piit ewy yn waku eweikupteꞌen ahẽtup. Miꞌi tã ewetunug mote uimowepiit haria wo eweikupteꞌen. Miꞌi tã eweikupteꞌen mote uimowepiit hap sese topyhuꞌat. 
PHP.2.2	Miꞌi hap ti ahẽtup ehepe katupono Aipotypot Iesui mohey hap kaipyi watipuẽti raꞌyn awemowepiit sese hap. Miꞌi hawyi Ipaꞌãu topyhuꞌat raꞌyn ahepe. Miꞌi hawyi watoꞌoehay iwywo miꞌi hawyi iraniaꞌin Iesui mohey haria kape woꞌowese hap topyhuꞌat woꞌokyꞌe haria wo watukupteꞌen. Miꞌi pote ahẽtup ehepe wẽtup miit piit ewy yn eweikupteꞌen Iesui wywo hap. Miꞌi tã ewetunug mote uimowepiit kahato eipe. 
PHP.2.3	Uiwyriaꞌin yt naku i yt ehegyiꞌat i rakaria ewy eweikupteꞌen. Yt ewetunug teiꞌo -Uito poꞌog eiꞌe hamuat hap neꞌi are. Yt ewetunug neiꞌo -Uito poꞌog e hatno. Poꞌog waku watoineꞌen kurin hatno kahato iraniaꞌin motypot hamo. Yt eweiꞌe teiꞌo eipyꞌa pe -Uito poꞌog mekewat miit kai yt eweiꞌe teiꞌo eiwoꞌope e. 
PHP.2.4	Yt erewanetup kaꞌap teiꞌo eimikyꞌesat nug hap kape eimikyꞌesat koꞌi ete. Poꞌog waku watuwanetup aat kaꞌap iraniaꞌin mikyꞌesat nug hap ete.
PHP.2.5	Poꞌog waku aiwanetup hap Aikaꞌiwat Iesui wanetup hap ewy katupono tuwemohit kahato ihakyꞌeꞌi kahato miit emiit no topyhuꞌat. 
PHP.2.6	Tupana wo toineꞌen Iesui pykai tuwemohit. Saꞌawyꞌi wuat eꞌyian mete toineꞌen Tupana wo. Miꞌi pykai tuwemohit. Tuut ahowawi hawyi yt toꞌe i -Arenug Uito mesuwe Tupana wo yt e i Tupana raꞌyn pykai. 
PHP.2.7	Miꞌi hawyi tuwepyi totiat yne mekewat tuweTupana hap koꞌi hawyi tuwemohit miitꞌin eropat hatno. Tuwenug miit no miit sese wo topyhuꞌat. Aipiit ewy kahato topyhuꞌat. 
PHP.2.8	Iesui yt tuwemowato hin i maꞌato karãpe Tupana toꞌe -Atikyꞌesat ekuꞌuro hap miitꞌin ehakyeraꞌat hamo miꞌi hawyi toiwesat -Waku Papai e yt tomikyꞌesat ewywuat pykai i. Maꞌato -Atikyꞌesat ekuꞌuro hap ariaꞌyp posak ete e Tupana hawyi -Atunug aru Papai e Iesui. 
PHP.2.9	Tutunug Toꞌywot mikyꞌesat ewy miꞌi pote Tupana timowato kahato Iesui. Miꞌi hawyi iꞌewyte Iesui set toimowato. Miꞌi pote poꞌog yne set kai topyhuꞌat. 
PHP.2.10	Meiũran aru yne yne tuwepỹꞌãtutuk Uhaꞌyru kape e ti Tupana. Atipy piaria yne teꞌeruwepỹꞌãtutuk e Uhaꞌyru motypot hamo iꞌewyte yne yi totiaria teꞌeruwepỹꞌãtutuk imotypot hamo iꞌewyte yne yi ywytꞌokpypiaria teꞌeruwepỹꞌãtutuk Uhaꞌyru motypot hamo e ti Tupana. 
PHP.2.11	Miꞌi hap eꞌat pe yne yne toꞌe -Pywo ti pywo ti Iesui Tupana Mipoꞌoro Aiporekuat nuat Aikaꞌiwat koro wuat iꞌatuꞌe aru torannia. Tuwemohit kahato saꞌawyꞌi Iesui miꞌi pote ti aru Tupana timowato kahato Aikaꞌiwat. Mekewat eꞌat pe yne yne -Tupana iꞌatuꞌe Emipoꞌoro Aiporekuat nuat Aikaꞌiwat sese hap uruikuap taꞌyn iꞌatuꞌe. Uruimotypot kahato En iꞌatuꞌe. Uruꞌywot sese En iꞌatuꞌe aru. Maꞌato aito aikotã Iesui tuwemohit waku watuwemohit ewy are.
PHP.2.12	Uhekatuwyriaꞌin uimikyꞌeria kahato eipe. Saꞌawyꞌi areineꞌen eipyꞌasetpe eimuꞌe hamo. Mekewat eꞌat pe worohoꞌonapin kahato kat som kat som Tupana tikyꞌesat ewetunug hap. Miꞌi hap eꞌat pe waku pe eweikupteꞌen. Einapin hap ewetunug yne maꞌato mesup yt areineꞌen i eipyꞌasetpe katupono morekuat woꞌopyhik hawe areineꞌen miꞌi pote yt uwe i uito eipyꞌasetpe. Miꞌi pykai ti atikyꞌesat kahato eweikupteꞌen uhehay upi. Yt uwe i uito itote pykai ewetunug o einapin hap koꞌi are maꞌato poꞌog poꞌog saꞌawyꞌi wuat kai uiꞌe hap ewy atikyꞌesat kahato ewetunug wakuat nug hap koꞌi. Waku eweikenꞌẽ yt naku i nug hap pupi Aikotã aityry hap ewy eikenꞌẽ hap. Waku watunug Tupana mikyꞌesat koꞌi yn Tupana mihakyeraꞌat aito pote. Waku watoineꞌen Tupana mihakyeraꞌat koꞌi wo watopyhuꞌat. Miꞌi hawyi karãpe miitꞌin teꞌeraꞌakasa aiminug wakuat kape hawyi -Pywo iꞌatuꞌe miꞌiria ti Tupana mihakyeraꞌat koꞌi wo iꞌatuꞌe. 
PHP.2.13	Are paĩ Tupana tikyꞌesat kahato watunug tomikyꞌesat ewywuat hap. Miꞌi pote ainapin aat kaꞌap aiwanetup hawe kat som kat som waku watunug hap. Karãpe aiwẽ pyi yt watunug neran i imikyꞌesat koꞌi miꞌi hawyi perupꞌi popuo aimuꞌe aiwanetup hawe -Etunug o etunug o e. Miꞌi hawyi meiũran -Waku Uhyt waku Mimi watoꞌe Tupana pe katupono toikyꞌesat kahato tehay upiat watuwat hap. 
PHP.2.14	Karapeĩ watuwepotpap Tupana mikyꞌesat nug hap ete waku watuwat sese imikyꞌesat hap upi. Yt naku i watoꞌe -Emikyꞌesat koꞌi yt atikyꞌesat i yt naku i watoꞌe. Iꞌewyte yt naku i watuꞌuka miitꞌin ete are. Karãpe watunug Tupana mikyꞌesat turan yt naku i watoꞌe tope -Yt atikyꞌesat i emikyꞌesat nug hap koꞌi yt naku i watoꞌe. Yt naku i watuꞌuka Tupana mikyꞌesat ete aipyꞌa pe aiwanetup hawe are. 
PHP.2.15	Maꞌato yne miꞌi tã imikyꞌesat ewy watunug mote Tupana mepytꞌin wakuaria wo watopyhuꞌat yt kat i saꞌag nug haria wo are. Aikotã aimepyt kurin kat yt tutunug kuap i saꞌag hap ewy watopyhuꞌat waku kape yn aiwanetup hap. Koitywy watoineꞌen yt naku i nug haria pyꞌasetpe iꞌewyte teꞌeruwanetup aat kaꞌap saꞌag nug hap ete yn. Miꞌiria tukupteꞌen aikotã iꞌypyryp we wãtym sese turan wuat ewy yt naku i nug haria yn miꞌiria pote. Maꞌato waku aito Iesui mohey haria waikiru koꞌi ewywuat watopyhuꞌat aikotã waikiru wãtym sese turan hẽtyhot rakaria ewy aikotã waikiru koꞌi aimuꞌe wãtym muo aikope muap toineꞌen aikope waku ahewyry. Miꞌi hap ewy waku watimoherep hoꞌowasat rakaria pe muap Tupana kapiat. 
PHP.2.16	Katupono watimoherep kahato miitꞌin me muap Tupana kapiat aikotã waikiru hẽtyhot wãtym muo hap ewy watopyhuꞌat. Meiũran Aipotypot Iesui putꞌok e mesuwat yi tote yne aiminug moherep hamo sio waku sio yt e hamo. Miꞌi hap eꞌat pe uimowepiit haria wo eipe katupono miꞌi hap eꞌat pe wuatꞌi ehamo -Miꞌiria ti uhemiit sese. Miꞌiria ti uhehay moherep haria sese e aru Iesui ehepiat. Mio tã toꞌe hawyi uimowepiit kahato hap topyhuꞌat katupono eipe uimimuꞌeria sese pote. Taꞌi arehum kahato itote katupono yt eweipun hin i einapin uhepiat hap. Miꞌi hawyi Tupana tuwehum kahato topotpap nug haria ete. 
PHP.2.17	Koitywy suraraꞌin uipyhyp taꞌyn mesuwe. Yt taꞌatukyꞌesat i poꞌog worohoꞌomuꞌe hap maꞌato uiꞌauka pote uiꞌauka are maꞌato miꞌi pykai yt karãpe i worohoꞌoꞌatoiat eimuꞌe hap ete katupono atikyꞌesat yne eipe Iesui mohey haria wo hap. Uhuu okpun eikawiatno pote uikuꞌuro Tupana mowepiit hap topyhuꞌat are. 
PHP.2.18	Uiwyriaꞌin worohoꞌomowepiit reran kahato uheineꞌen ne turan iꞌewyte uikuꞌuro hap turan. Uiꞌauka pote meremo areineꞌen Aikaꞌiwat yatype iꞌewyte meremo uimowepiit hap sese topyhuꞌat. Uiꞌauka pote waku eiwemowepiit wy atikyꞌesat katupono uiꞌauka pote areineꞌen uimowepiit hat yatype are.
PHP.2.19	Uiwyriaꞌin atipoꞌoro teran aiwy Timoteu ehewowi katupono atikyꞌesat kahato atikuap teran aikotã eweikupteꞌen hap sio waku sio yt hap kuap hamo katupono miꞌi atikuap hawyi uimowepiit kahato hap topyhuꞌat. Miꞌi pote atipoꞌoro teran uhaꞌyru Timoteu ehewowi. Miꞌi pote ahẽtup Aipotypot Iesui kape -Etipoꞌoro Timoteu aiwyriaꞌin tawa Wiripu piaria kape are aat kaꞌap ahẽtup. Miꞌi hawyi atimohey kahato Aikaꞌiwat Iesui tipoꞌoro meremo Timoteu ehewa wiat hap. Meiũran ti aru taꞌaipok hawyi uimowepiit kahato hap topyhuꞌat imienoi. 
PHP.2.20	Timoteu uiꞌewywuat eikyꞌe kahato hat are. Miꞌi aikotã worohoꞌokyꞌe hap ewy eikyꞌe. Miꞌi hawyi yt uwe i uhemiit Timoteu ewy eikyꞌe hat. Timoteu worohoꞌokyꞌe kahato e hat paĩ. 
PHP.2.21	Iraniaꞌin teꞌeruwanetup aat kaꞌap taꞌatumikyꞌesat nug hap kape yn. Miꞌi kape yn teꞌeruwanetup. Kat som kat som Aipotypot Iesui tikyꞌesat Tupana wanetup hap yt iꞌatuwanetup hap ewy hin i. 
PHP.2.22	Maꞌato aipowyro kahato Timoteu. Yt iraniaꞌin ewywuat hin i katupono miꞌi ipotpap aat Aipotypot ehay wakuat moherep miitꞌin kapiat hap ete yn ipotpap. Miꞌi hap kaipyi eweikuap kahato Timoteu Tupana eropat hat sese hap. Uiꞌewywuat kahato toineꞌen Timoteu. Taꞌi urupotpap Iesui ehay moherep hap ete urutoꞌoꞌewy kahato urupotpap aikotã aiꞌywot tosaꞌyru wywuat ipotpap hap ewy urupotpap uito Timoteu wywo. 
PHP.2.23	Meiũran aru atikyꞌesat kahato atipoꞌoro uhaꞌyru Timoteu ehewowi. Meiũran karãpe atikuap kat som morekuaria tunug uhepe sio wakuap sio yt. Miꞌi hawyi atipoꞌoro ehewowi Timoteu henoi ehepiat hamo. 
PHP.2.24	Uito iꞌewyte areto teran ehewowi miꞌi pote areꞌe aat kaꞌap -Urukaꞌiwat woromohey kahato En are. Miꞌi pote ahẽtup ewowi uihep o mesuwat woꞌopyhik hap wyi katupono areto teran meremo tapyiꞌa Wiripu piaria kape are Uikaꞌiwat pe.
PHP.2.25	Saꞌawyꞌi eweipoꞌoro uhowowi ehemiit mehin Epawutitu uipowyro hamo mesuwe. Miꞌi ti uheropat kahato hat toineꞌen mesuwe. Aikotã surara typy ok takaria ewy urutukupteꞌen mesuwe ahiag moma hamo. Waku kahato atipuẽti eipotpoꞌoro mehin Epawutitu. Koitywy miꞌi atipoꞌoro i raꞌyn ehewowi. 
PHP.2.26	Toto teran kahato ehewowi katupono ihay teran i raꞌyn eiwywo ihatꞌat kahato ekyewi. Gaꞌatpo iꞌahuu kahato mesuwe mehin Epawutitu. Miꞌi hap eweikuap hawyi haty kahato iwanetup hawe katupono eweikuap hawyi eiꞌarot hap yt toikyꞌesat i maꞌato. 
PHP.2.27	Taꞌi aheropat kahato hat Epawutitu porap ikuꞌuro mesuwe porap ahuu tiꞌauka maꞌato yt pykai i katupono Tupana hatyꞌu kahato topyꞌa pe. Miꞌi hawyi meremo toimoehãite katupono Tupana yt tikyꞌesat i uiꞌarot neꞌi hap. Miꞌi hawyi ikyꞌe hap iꞌewyte uikyꞌe hap wywo toimoehãite uhyt Epawutitu hawyi uimowepiit hap topyhuꞌat. 
PHP.2.28	Miꞌi pote atipoꞌoro teran kahato ehewowi ihãite i raꞌyn pote eimowepiit hamo atipoꞌoro. Pyno eiwepiit i raꞌyn hawyi poꞌog naꞌyn uimowepiit uito wy are. Miꞌi hawyi yt kat i uiꞌarot hap. 
PHP.2.29	Putꞌok e itote hawyi -Ereke mehin eweiꞌe o eiwepiit hap wywo. Ereke ro eweiꞌe o aikotã aheykeꞌet aheywyt iꞌewyte aheinyt kape hap ewy waku eweiꞌe katupono miꞌi Aikaꞌiwat mohey kahato hat. -Waku kahato epotpap eminug naꞌyn Tupana kapiat hap eweiꞌe Epawutitu pe eiwepiit hap wywo. Eweimotypot ro miꞌi miit are. Waku eweimotypot yne Iesui mohey haria Epawutitu ewywuaria katupono Aipotypot eropat kahato haria miꞌiria. 
PHP.2.30	Uipowyro turan porap ikuꞌuro aiwy Epawutitu. Aipotypot Iesui potpap nug hap ete porap ikuꞌuro ahemiit eimipoꞌoro katupono uipowyro teran eipe maꞌato yt uwe i eipe uipowyro hanuaria mesuwe pote. Miꞌi hawyi eipotpoꞌoro mehin Epawutitu topyhuꞌat ehaipepiat eipotpap nug hamo uipowyro hamuat. Miꞌi turan porap ikuꞌuro wen maꞌato aiwepiit kahato Tupana timoehãite raꞌyn hawyi.
PHP.3.1	Pyno ahenoi kurin hawyi toran naꞌyn uimiwan. Uheꞌywytꞌin uheinytꞌin atikyꞌesat kahato Aikaꞌiwat Iesui eimowepiit kahato hap. Miꞌi eimowepiit hamuat ahẽtup tope. Saꞌawyꞌi worohoꞌonapin uimiwan me -Toꞌiro eiwemowepiit katupono Iesui mikyꞌeria kahato eipe are raꞌyn ehepe saꞌawyꞌi. Miꞌi uiꞌe hap areꞌe i ehepe aikotã areꞌe saꞌawyꞌi ehepe areꞌe i raꞌyn eiwemowepiit ro are. Yt aremoti hin i aikotã saꞌawyꞌi uimiwan me areꞌe typua i typua i ahenoi eiwemowepiit ro e hap ete katupono atikyꞌesat kahato einapin uhepiat hap topyhuꞌat kahato eiwanetup hawe. Miꞌi hawyi yt uwe i eimaꞌat kuap einapin wẽtup etiat hamo. Yt pywo rakat i etiat hap yt uwe i einapin kuap.
PHP.3.2	Eiweꞌeg wo kahato o saꞌag nug haria pupi katupono ehãꞌãg aru saꞌag nug hamo are. Eiweꞌeg wo o wẽtup muap moherep haria pupi. Eiweꞌeg wo o yt eiwemusin ãpy sokpe tek hep i pote yt kat i ehehakyeraꞌat hap e haria pupi. Miꞌiria pupi eweikenꞌẽ kahato aikotã awahuru sem pupi watokenꞌẽ hap ewy katupono eimaꞌat reran saꞌag nug hap etiat haype. Yt naku i kahato miꞌiria. 
PHP.3.3	Aito yt miꞌiria mohey haria hin i katupono Tupana Paꞌãu sese aipiit pe Aipotypot Iesui mimoieineꞌen aito pote waku kahato Iesui waku kahato Iesui e haria aito. Maꞌato iraniaꞌin ahemusin ãpy sokpe tek hap ete yn miꞌiria iꞌatuehay. Yt watiꞌatumohey hin i miꞌiria katupono wẽtup kawiat aito Iesui mohey haria. Wẽtup ywania ewy yn watopyhuꞌat katupono Tupana titek taꞌyn aiminug saꞌag sio toĩ ahemusin ãpy sokpe sio yt. Pyno Tupana miehakyeraꞌat koꞌi raꞌyn aito katupono imohey haria aito pote. 
PHP.3.4	Uito ti Pauru Iuteu sese uito. Taꞌi uito uiꞌywãꞌĩ 8 eꞌat hawyi taꞌatutek uhemusin ãpy sokpe uruꞌywania Iuteu eko ewywuat. Atunug yne uiꞌywania eko koꞌi maꞌato miꞌi koꞌi yt uhehakyeraꞌat hin i. Miꞌi pote atikuap kahato uipyꞌa pe aiminug aheko koꞌi yt ahehakyeraꞌat kuap i maꞌato tukupteꞌen eipyꞌasetpe -Watunug Iuteuria eko hawyi ahehakyeraꞌat Tupana e haria. Miꞌi pywo pote uito poꞌog Tupana miehakyeraꞌat miꞌiria kai katupono atunug yne miꞌi koꞌi maꞌato yt pywo hin i are. 
PHP.3.5	Uity uiꞌywot ti Isareu ywania sese miꞌiria. Iꞌewyte Epereu pusu kuap haria uiꞌywotꞌin. Taꞌi Epereu pusu ahepap kahato. Miꞌi pote Epereu sese uito. Uhaꞌaseꞌi sese saꞌawyꞌi wuat Aparãu emiariru Pesami e hap het rakat. Uipiit Iuteuria piit sese. Uimotag hap turan atiꞌatumuꞌe kahato urueko nug hap ete. Miꞌi hawyi yt karãpe i atiꞌaparap urueko nug hap ete. Uitag hawyi areineꞌen kahato Tupana motypot piaria uruꞌywania woꞌomuꞌe haria akag koro wo. 
PHP.3.6	Miꞌi turan atunug yne yne iꞌatuwoꞌonapin hap koꞌi Tupana waĩꞌe hap koꞌi paĩ. Miꞌi hawyi areineꞌen poꞌog iraniaꞌin kai iꞌatuꞌakag wo yne uhesaika hap wywo. Atiꞌatusatyꞌi satyꞌi kahato Iesui mohey haria saꞌawyꞌi. Atunug yne uruꞌywania mikyꞌesat ewy. Yt kat i urueko etiat iꞌaparap hap atunug. Yne uruꞌywania waĩꞌe hap atunug yne urueꞌaseꞌi urunapin saꞌawyꞌi wuat hap atunug yne. Iꞌewyte yne urunapin hap atunug. Yne miꞌi koꞌi nug hap aimoewaku kuap Tupana wanetup hawe pote waku pe areineꞌen mekewat eꞌat pe maꞌato yt pykai i. Yt uinug waku hin i Tupana wanetup hawe mekewat eꞌat pe. Yt atikuap hin i Tupana miꞌi turan. 
PHP.3.7	Saꞌawyꞌi arewanetup aremoewaku kuap uhesaika hap wywo. Taꞌi uipiit esaika hamo aremoewaku kuap are. Miꞌi hawyi ahãꞌãg kahato Tupana mowepiit hamo maꞌato uhewaku hap yt putꞌok e i. Miꞌi turan yt atikuap hin i Tupana katupono Tupana yn uimoewaku kuap hat. Miꞌi hawyi atimohey Iesui hawyi Tupana uinug waku. Miꞌi pote koitywy Iesui kape yn areto uimowaku hamo. Yt areꞌe hin i koitywy -Uiwepe aremoewaku kuap yt areꞌe i. Miꞌi e hap atipugha raꞌyn yt kat hamo i pote. 
PHP.3.8	Iꞌatu kahato uiwanetup hawe saꞌawyꞌi. Miꞌi atunug mote waku raꞌyn areineꞌen Tupana wanetup hawe uiꞌe hap. Atunug uheko hawyi waku pe areineꞌen Tupana wanetup hawe uiꞌe hap saꞌawyꞌi. Miꞌi hap ewywuat saꞌawyꞌi wuat uiwanetup hap atipun yne raꞌyn aikotã watipun iun aiꞌyat pyi hap ewy katupono koitywy atipuẽti poꞌog wakuat wuatꞌi kawiat rakat. Koitywy Iesui kuap hatno areineꞌen. Atipuẽti Iesui poꞌog waku. Miꞌi Uikaꞌiwat no raꞌyn. Miꞌi yn naꞌyn atikyꞌesat uiwanetup hawe. Miꞌi yn uimoewaku hat. Huu yn naꞌyn uimohãpyk kuap Tupana wanetup hawe. Miꞌi pote koitywy atipun yne saꞌawyꞌi wuat uiwanetup hap koꞌi saꞌawyꞌi wuat uiꞌe hap koꞌi saꞌawyꞌi wuat uiwemoewaku hap hawyi Aikaꞌiwat yn uimoewaku hat are. Tupana yn naꞌyn uhehakyeraꞌat kuap hat koitywy are yn naꞌyn. Koitywy saꞌawyꞌi wuat uiꞌe hap koꞌi atipun yne katupono atimohey Ahehakyeraꞌat hat Aipotypot yn. Iesui yn atikyꞌesat uiwanetup hawe are. 
PHP.3.9	Koitywy atikuap taꞌyn uito yt naku i rakat. Atikuap taꞌyn yt karãpe i atipuẽti uhehakyeraꞌat hap uhewaku hap kaipyi. Katupono yt arewaku kuap i uito are. Yt karãpe i atikyiꞌat kuap uhehakyeraꞌat hap uiminug wakuap saꞌup mo. Tupana ainapin hap koꞌi koitywy atimohey Iesui. Miꞌi hawyi wẽtup miit piit ewy watopyhuꞌat. Miꞌi hawyi Iesui ewaku hap topyhuꞌat uiatno yt uiat pykai i maꞌato Iesui watno. Miꞌi yn waku koitywy Tupana uimoewaku raꞌyn atimohey Haꞌyru hawyi. 
PHP.3.10	Atikuap taꞌyn Iesui maꞌato atikuap teran poꞌog. Atikyꞌesat poꞌog poꞌog Uiporekuat no aikotã Iesui toineꞌen mesuwarote hap ewy areineꞌen neran. Karãpe ikuꞌuro aikawiatno hoꞌopot hap turan toikyꞌesat uhepiat hoꞌopot hap wẽtup miit yn uruto pote. Ahupit reran Iesui wywo hoꞌopot hap iꞌewyte atikuap teran uipiit pe hesaika hap. Arẽtem neran guꞌuro pyi iwywo wẽtup piit yn urutukupteꞌen pote. 
PHP.3.11	Areineꞌen neran i raꞌyn iwywo uikuꞌuro hawyi. Areineꞌen i iwywo hap yn ahekatup. Miꞌi hap atimohey kahato.
PHP.3.12	Uito wakuat Iesui ewywuat yt areꞌe hin i. Uito wakuat Tupana ewywuat yt areꞌe i. Uiwanetup hawe yt putꞌok e hin i te Iesui wanetup hap wakuat hap ewywuat. Yt uitag i te Tupana mohey hap ete. Miꞌi ewywuat areineꞌen neran kahato Aipotypot Iesui ewywuat. Areineꞌen neran aikotã weput haria teꞌeruweput yne taꞌatuesaika hap wywo mekewat morekuat miium sat hamo -En poꞌog weput kuap hat e hap sat hamo. Miꞌi hap ewy atimohey teran Aipotypot Iesui yne uhesaika hap wywo aikotã seput poꞌog hat ewy Iesui po pyi atat teran raꞌyn mekewat -Uito poꞌog e hap. Uito iꞌewyte seput hat ewy katupono Iesui uhekyi raꞌyn tuwewawi. 
PHP.3.13	Uiwyriaꞌin mekewat miium aikotã seput hat tikyꞌesat hap ewy. Yt uipo pe i te maꞌato areineꞌen seput rẽ hat ewy. Miꞌi hawyi areput kahato. Miꞌi hap kape yn arewanetup. Yt arahaꞌat hin i uhewatꞌypmo uiwanetup hap. Seput kahuro hap kape yn arahaꞌat. Iesui wanetup hap ewywuat sat hamo yn areput. 
PHP.3.14	Yt poriꞌok poriꞌok yt areput hin i. Hãpyk kahato areput atikyꞌesat kahato -Waku kahato ereput uhyt e hap yn atikyꞌesat Aipotypot e hap. Atikyꞌesat Tupana tum uhepe mekewat seput haria eꞌamatap ewy mekewat uipainug hap ewy. Atikyꞌesat kahato Tupana toꞌe uhepe areput kahu hawyi -Toꞌiro atipy kape kat pote Uimipoꞌoro Uhaꞌyru mohey kahato hat en. Itote atum epe uimiium wuatꞌi eꞌat piat e hap atikyꞌesat. Miꞌi pote seput sese hat ewy areineꞌen Iesui wanetup hap ewywuat kape areput. 
PHP.3.15	Atikyꞌesat eipe uiꞌewywuat eiwanetup hawe. Waku watopyhuꞌat seput sese haria ewy. Waku yne ahesaika hap wywo watomohey Tupana mimotag koꞌi aito pote. Waku miꞌi tã watunug. Waku haty wo watomohey. Eweimohey ran neꞌi pote Tupana timoherep aru ehepiat yt tomohey i hap. 
PHP.3.16	Karãpe watiꞌaparap miꞌi hap aru Tupana timoherep ahepe aiminug saꞌag hap koꞌi. Waku wateput aimikuap ewy Iesui mikyꞌesat hap oktan. Miꞌi turan Tupana aipowyro tesaika hamo seput poꞌog saꞌawyꞌi wuat kawiat haria wo.
PHP.3.17	Karapeĩ urutukupteꞌen eipyꞌasetpe urutukupteꞌen Iesui mohey haria kahato. Uheꞌywytꞌin uheinytꞌin aikotã atimohey kahato Iesui miꞌi hap ewy waku eweikupteꞌen. Karãpe toineꞌen eipyꞌasetpe imohey kahato uiꞌewywuat hat waku ewehehaꞌat miꞌi kape. Miꞌi hawyi ewetunug iminug ewy. Miꞌi iãꞌãg haria wo eweikupteꞌen. 
PHP.3.18	Iꞌatu kahato aria kapiat haria katupono Iesui ewanikaptia kahato miꞌiria katupono teꞌeruwekyryꞌi kahato Aipotypot kuꞌuro ariaꞌyp posak etiat taꞌatuekawiatno pote. Aikotã saꞌawyꞌi areꞌe hap ewy areꞌe i -Miꞌiria aria kape tuwat are uiwak popuo. 
PHP.3.19	Aikotã saꞌawyꞌi areꞌe hap areꞌe i -Iꞌatueiam sese ti aru aria are katupono iꞌatuetupana sese iꞌatumikyꞌesat koꞌi miꞌu kape yn iꞌatuwanetup hap mesuwarotiat kape yn iꞌatuwanetup hap. Taꞌatuekat hap kape yn iꞌatuwanetup hap. Miꞌi hawyi yt naku i kahato taꞌatunug maꞌato taꞌatunug hawyi yt teꞌeruwemoti hin i inug te turan. -Waku nug haria uruto iꞌatuꞌe maꞌato iꞌatueiam ti aru aria kawiat. 
PHP.3.20	Maꞌato aito atipy kapiaria ahetama sese atipy pe. Miꞌi kaipyi aru tuut Ahehakyeraꞌat hat. -Hẽ eriot ro meremo meikowo watoꞌe motꞌi Aikaꞌiwat Aipotypot Iesui pe. 
PHP.3.21	Tuut hawyi aipiit mesuwarotiat tutunug towat topiit ewy. Miꞌi hawyi yne aipiit Iesui ewy topyhuꞌat wuatꞌi eꞌat pe. Aipiit iwat piit ewy ikahu kahato. Miꞌi tã aru ainug tesaika hap wywo. Hesaika kahato Iesui miꞌi nug hamo katupono mekewat eꞌat pe topyhuꞌat yne yne Porekuat no poꞌog hesaika torannia kai. Miꞌi tesaika hap wywo aimopakup aipiit. Pakup tutunug towat ewy are.
PHP.4.1	Mehinꞌin manaꞌin aikuꞌuro hap kape waku watomohey o are. Uimikyꞌeria kahato eipe. Worohoꞌokyꞌe eipe. Uhehatꞌat kahato ekyewi. Uimowepiit haria eipe. Arehum kahato ehewowi. Uheinytꞌin uheꞌywytꞌin yt uimoti te hin i. Atikuap aikotã eweikupteꞌen wẽtup miit ewy Aikaꞌiwat wywo. 
PHP.4.2	Miꞌi hawyi mana Ewotia mana Sintiki ahẽtup ehewowi eipe Aikaꞌiwat mohey haria pote eweikupteꞌen woꞌokyꞌe haria woꞌowese haria kahato. Waku wẽtup ehay ewy aikotã eikypyꞌyt ewy eweikupteꞌen Iesui mohey haria eipe pote. Aito Iesui mohey haria pote yt naku i watukupteꞌen yt woꞌokyꞌe i haria wo yt naku i are. 
PHP.4.3	Saꞌawyꞌi eipotpap kahato uiwywo manaꞌin. Saꞌawyꞌi mehin Kementi wywo watuwat iraniaꞌin aipowyro haria wywo sehay wakuat Iesui etiat sytpok hamo. Miꞌiria set yne toineꞌen Tupana miwan atipy piat ete mekewat miwan ete uwe aru toineꞌen wuatꞌi eꞌat pe e hap tote. Pywo pe ti manaꞌin saꞌawyꞌi eipotpap kahato uiwywo. Miꞌi pote atikyꞌesat kahato waureꞌeweiꞌe o eiwuꞌuka hap ete are. Atikyꞌesat kahato eiwoꞌowese hap taꞌyn aikotã saꞌawyꞌi eiwoꞌokyꞌe hap ewy raꞌyn atikyꞌesat uheinytꞌin are. Miꞌi pote ahẽtup eiꞌapykok hanuat pe -Uhyt areꞌe etiꞌatunug no uheinytꞌin woꞌokyꞌe haria wo raꞌyn are. Mehin areꞌe uipowyro en tawa Wiripu piaria napin hamo. Pyno mehin waku ereꞌe mana Ewotia iꞌewyte mana Sintiki pe -Yt eiwuꞌuka poꞌog neiꞌo ehehay wo ereꞌe o iꞌatuepe are eiꞌapykok hat pe manaꞌin.
PHP.4.4	Pyno uiwyriaꞌin woꞌomowepiit haria ewywuaria wo o eweikupteꞌen. Wuatꞌi eꞌat pe waku -Tupana urumowepiit hat kahato En waku watoꞌe aat kaꞌap. Tupana urumowepiit hat kahato En waku watoꞌe Tupana pe are. 
PHP.4.5	Iꞌewyte ti waku yt ipyꞌahak takaria wo i watukupteꞌen e. Waku yne miitꞌin wesat hatno watoineꞌen. Yt eweiwaure teiꞌo Aikaꞌiwat uut hamuat hap eꞌat katupono taꞌaipok irane Aiꞌakag koro are. Miꞌi pote waku wakuaria ewy watukupteꞌen wuatꞌi eꞌat pe. 
PHP.4.6	Pyno yt eiwanetup koꞌi koꞌi i ran o. Poꞌog waku wahẽtup Tupana kape aipowyro hamuat hap. Waku watoꞌe Tupana pe -Etum o uruepe uruwat yt kat i rakat. Uruikuap kahato raꞌyn egyiꞌat hap Tupana waku uruhẽtup. Miꞌi pote urutuwehum kahato ewowi urupyꞌa pyi Tupana waku watoꞌe Tupana pe. 
PHP.4.7	Miꞌi tã watunug pote yt kat i hin i aiwanetup koꞌi koꞌi hap atunik kahato. Aiwanetup hawe woꞌowese hap yn topyhuꞌat. Tupana ainug waku pe kahato aiwanetup hawe yt miitꞌin mikuap oktan i tutum ahepe aiperupꞌi kahato hap. Towese hap ewy tutum ahepe. Miꞌi pote toihep ahesoꞌok hap koꞌi. Miꞌi hawyi aiwanetup hap Iesui wanetup hap ewy wẽtup miit ewy kahato raꞌyn ainug. Aipotypot timoma raꞌyn aiwanetup hap aipyꞌa piat yt naku i nug hap iꞌewyte aiwanetup saꞌag hawiat.
PHP.4.8	Kurin poꞌog ahenoi hawyi waku. Uheꞌywytꞌin uheinytꞌin watipyhyp aiwanetup hap yt naku i hap. Miꞌi hawyi wẽtup kape yn aiwanetup hap. Wakuat kape yn watuwanetup aikotã miitꞌin miat wakuat rakat ewy aiwanetup hap aikotã pywuat wanetup hat ewy aikotã miitꞌin mimotypot kahato hap wanetup hap ewy aikotã hãpyk kahato rakat ewy waku watuwanetup. Waku ihainia haryporia weꞌeg nakaria ewy watuwanetup. Waku iwese kahato rakat ewy aiwanetup hap. Miꞌi hawyi -Meimuẽwaria wyti waku kahato rakaria iꞌatuꞌe hap ewy waku aiwanetup hap. Kat e hap kat e hap poꞌog poꞌog waku miꞌi ewywuat waku watuwanetup. Kat e hap kat e hap ete Tupana -Waku e pyno miꞌi hap ete waku watuwanetup aat kaꞌap. 
PHP.4.9	Iꞌewyte atikyꞌesat kahato ehewyry uhepiat einapin hap nug haria wo. Atikyꞌesat uimipoꞌoro einapin hamuat eweikyꞌe kahato hap. Saꞌawyꞌi ti areineꞌen eitokpe turan wakuat yn atunug ehepuo. Waku ewetunug aikotã uheko eweiꞌakasa hap ewy wakuap nug hap ete. Miꞌi tã ewetunug mote woꞌokyꞌe hap eiwoꞌopiat hap eweipuẽti Tupana mikyꞌesat ewy. Miꞌi hawyi ti aru eiperupꞌi hap topyhuꞌat aikai are.
PHP.4.10	Mio ti putꞌok e eimiium uipowyro hamuat hap. Miꞌi hap ti uimowepiit kahato. Miꞌi hawyi uipyꞌa perupꞌi kahato Uikaꞌiwat ete. -Waku kahato En are Iesui pe. Mio tã are emiium uhepiat uimoꞌokpipokꞌi poꞌog poꞌog hap ete katupono uikyꞌe hap moherep kahato hap eimiium. Saꞌawyꞌi ti uipowyro teran kahato eipe wen maꞌato miꞌi rẽ muap yt eweipuẽti i uikyꞌe ehepiat hap moherep hamo. 
PHP.4.11	Saꞌawyꞌi te ti yt kat i sẽtup uiꞌe hap. Yt ahenoi i iraniaꞌin me yt kat i uiat e hap katupono koitywy atikuap taꞌyn uiwepiit sio uhekat iwato hap etiat sio kurin uiat uiwepiit hap atikuap. 
PHP.4.12	Atikuap kahato sehakyꞌeꞌi hap etiat iꞌewyte atikuap kahato sekat hap etiat. Saꞌawyꞌi meimuẽwat yt atikuap i yt kurin i maꞌato koitywy atikuap taꞌyn uhesyꞌat pykai uiwepiit iꞌewyte uiꞌok pote uiwepiit. Uhekat kurin hawyi arehum iꞌewyte iwato uhekat pote arehum ne. Koitywy ahepap taꞌyn wehum hap. 
PHP.4.13	Maꞌato yt uiwekaipyi i tuut uhesaika hap maꞌato Aipotypot Iesui kaipyi atipuẽti. Miꞌi ti kat e hap kat e hap etiat -Uimoesaika hap wuatꞌi etiat kuap hap ete uimowatetup are Tupana pe. Iꞌewyte waku kahato eipe miꞌi e hap ti ereꞌe Tupana pe.
PHP.4.14	Maꞌato waku eiminug ewetum uhepe. Taꞌi uhepiat hoꞌopot hap toineꞌen mesuwe. Uimosoꞌopot kahato mesuwe woꞌopyhik hawe. Miꞌi turan eimipoꞌoro putꞌok e uhete. Miꞌi hawyi arehum kahato eimiium uhepiat ete. 
PHP.4.15	Eheꞌyi Masetunia pe mio iꞌatu kahato Iesui mohey haria tukupteꞌen. Haꞌawyte areto raꞌyn iꞌatuewowi sehay Iesui etiat wakuat moherep hamo wuatꞌi tawa pe kat e hap kat e hap upi. Mio koitywy ahokꞌiwat yne tawa pe Iesui mohey haria teꞌeruwaꞌatunug tuereto maꞌato yt kat i te taꞌatupoꞌoro uhowowi taꞌatumiium koꞌi. Maꞌato eipe Iesui mohey haria tawa Wiripu piaria ewetum kahato raꞌyn uhepe. Eweipatꞌok kahato uhepe ehekat koꞌi. 
PHP.4.16	Saꞌawyꞌi areto tawa Tesaronika kape. Itote yt uhekat hin i maꞌato miꞌi turan uipowyro hap eweipoꞌoro poꞌoro kahato uhowowi kat uimikyꞌesat koꞌi saꞌawyꞌi eweipoꞌoro. 
PHP.4.17	Yt ahẽtup hin i eimiium wuat iꞌewyte yt atikyꞌesat i ehekareꞌen uiwanetup hawiat hap pykai eweipoꞌoro. Yt eimiium kape hin i arahaꞌat. Yt ehekat hin i uheha pe. Eikyꞌe hap yn uheha pe uhepiat hap wen maꞌato eimiium uimowepiit kahato katupono miꞌi kaipyi atikuap uikyꞌe ehepiat hap. Miꞌi kaipyi atikuap eipe Tupana kyꞌe kahato haria hap. Miꞌi eimiium koꞌi yne topyhuꞌat atipy pe rakanuat ehegyiꞌat hap toimoherep hamuat itote emipoꞌoro koꞌi. 
PHP.4.18	Mehin Epawutitu tum yne eimiium eimipoꞌoro koꞌi uhepe. Ikahu kahato uipuẽti eimiium aikotã saꞌawyꞌi nagnia tiwuk mohag hy ikamhig se rakat Tupana motypot hamo. Miꞌi hap ewy atipuẽti eimiium ikamhig se kahato eimiium Tupana mowepiit kahato hap. -Waku kahato e Tupana eimiium me. Koitywy areineꞌen hekat rakat ewy raꞌyn ewetum iwato uhepiat pote. Ewetum iwato pote uipo sakpo ewetum uhepe. 
PHP.4.19	Tupana tum aru yne yt kat i aikawiat rakat ahepe. Taꞌi Uhetupana tum aru wuatꞌi yt kat i eiwat rakat tekat iwato kahato hap kaipyi. Aikotã tekat iwato kahato atipy pe hap ewy te tutum ehepe. Taꞌi hegyiꞌat kahato aru ahepe katupono Haꞌyru Aipotypot Iesui ikuꞌuro aikawiatno haype. Miꞌi pote toĩ yne aipo pe imiium koꞌi.
PHP.4.20	Miꞌi tupono toꞌiro watuwehum Aikaꞌiwat Tupana kape. Toꞌiro watimotypot Miꞌi yn mesuwepyi mukiꞌite eꞌihatꞌok wuatꞌi eꞌat pe waku miꞌi tã paĩ. 
PHP.4.21	Miꞌi tupono kuekatu atipoꞌoro torannia Tupana eropat haria kape Tupana emiitꞌin kape mekewat Aipotypot Iesui emiitꞌin koꞌi kape iꞌewyte Iesui mohey haria uheꞌywytꞌin uheinytꞌin torannia kape atipoꞌoro kuekatu hap are. 
PHP.4.22	Morekuat Sesa emiitꞌin suraraꞌin iꞌewyte kuekatu ipoꞌoro ehewowi. Iꞌatu kahato mesuwe Iesui mohey haria. Miꞌiria iꞌewyte kuekatu ipoꞌoro ehewowi.
PHP.4.23	Pyno ahẽtup Tupana pe -Etiꞌatukyꞌe kahato emohey haria tawa Wiripu piaria are ahẽtup. Egyiꞌat kahato hap kaipyi etiꞌatupoityro miꞌiria ewaku hap oktan are yn Aipotypot Aikaꞌiwat Iesui pe eikawiatno hamo ahẽtup. Tupana Paꞌãu eiam mo eipiit koꞌi hap yn ahẽtup Tupana pe aat kaꞌap eikawiatno haype. Morekuat Sesa woꞌopyhyp hawe areineꞌen mesup. Uimiwan Iesui etiat atipoꞌoro ehewowi tawa Wiripu piaria Iesui mohey haria pe. Toran naꞌyn uimiwan.
COL.1.1	Uiwyriaꞌin uito ti Iesui potpoꞌoro Pauru. Mesup atipoꞌoro uimiwan ehewowi tapyiꞌaria tawa Korosi piaria Iesui potpoꞌororia kape. Mesup Tupana emiitꞌin sese eipe are Iesui mohey potꞌi haria eipe. Uito ti Aipotypot eropat hat sese uito. Uito Tupana miꞌairo sese Imipoꞌoro Tosaꞌyru Iesui moherep hamuat. Tomikyꞌesat ewy uiꞌairo. 
COL.1.2	Miꞌi pote kuekatu e hap atipoꞌoro ehewowi. Iꞌewyte aiwy Timoteu tuwehay poꞌoro ehewowi urumiwan me. Uruhẽtup ehewowi -Uruꞌywot Tupana etum no woꞌokyꞌe hap woꞌowese hap tawa Korosi piaria pe urutoꞌe. Ereineꞌen o itote hegyiꞌat kahato Esaꞌyru mohey haria piat hatno urutoꞌe.
COL.1.3	Urukaꞌiwat Iesui Ywot waku kahato En katupono Emipoꞌoro Esaꞌyru urukaꞌiwat nuat kahato urutoꞌe. Waku sakpoꞌe En katupono etiꞌatuehakyeraꞌat raꞌyn uruwyriaꞌin tawa Korosi piaria urutoꞌe Tupana pe. 
COL.1.4	Urumowepiit kahato miꞌiria katupono miꞌiria emimowaku koꞌi. Miꞌiria Esaꞌyru Emipoꞌoro mohey haria kahato. Emipoꞌoro urupotypot upiat haria kahato miꞌiria urutoꞌe. Waku sese En Tupana katupono etunug naꞌyn miꞌiria emepytꞌin kyꞌe kahato haria urutoꞌe Tupana pe.
COL.1.5	Uhekatuwyria gaꞌatpo mekewat sehay pywuat wakuat Iesui etiat putꞌok e ehetawa pe hawyi eiwewaure kaꞌa kahato. Eweikuap taꞌyn hawyi -Taꞌi miꞌi watomohey pote ti watoineꞌen aru wuatꞌi eꞌat pe atipy pe eweiꞌe raꞌyn Tupana e hap ewy eweiꞌe. -Tupana atunug aru eꞌe hap ewy eweiꞌe. Mio tã eweiꞌe raꞌyn hawyi Iesui mohey haria sese eweipyhuꞌat. Waku kahato katupono iꞌewyte woꞌokyꞌe kahato haria kahato eweipyhuꞌat eipe. 
COL.1.6	Koitywy mesuwat Iesui etiat ainapin hap aimoehapyhotꞌok kahato wuatꞌi miitꞌin me mesuwat yi totiaria pe. Tuwesytpok kahato ihay wakuat aikowo aikowo tuwat Tupana ehay wuatꞌi puo. Miꞌi hawyi miꞌiria wy waku pe raꞌyn tukupteꞌen. Tupana mipoityro wo raꞌyn tukupteꞌen. Miꞌi hap ewy raꞌyn eweikupteꞌen eweikuap taꞌyn sehay hawyi. Eipe ti eweikuap taꞌyn Tupana tum ehepiat wuatꞌi eꞌat piat eheineꞌen hamuat hap. Eweikuap taꞌyn yt kat saꞌup i tegyiꞌat hap tutum neran hap eweikuap taꞌyn. 
COL.1.7	Gaꞌatpo mehin Epawai toineꞌen eipyꞌasetpe turan tohenoi kahato raꞌyn Tupana egyiꞌat hap etiat. Taꞌi miꞌi ti Aipotypot eropat hat sese uruto ewywuat kahato aipotpap upiat kahato uhyt Epawai. Iꞌewyte eiwoꞌomuꞌe kahato hat miꞌi. Yt ipohep hin i wakuat sehay enoi hap ete ehepe. Miꞌi kaipyi eweipuẽti raꞌyn Tupana egyiꞌat hap. 
COL.1.8	Miꞌi hawyi mehin Epawai urumuꞌe kahato mesuwe aikotã eweikupteꞌen itote -Tawa Korosi piaria ti woꞌokyꞌe kahato haria e uruepe. Tupana Paꞌãu kaipyi toꞌokyꞌe kahato e ehetiat uruepe mehin Epawai.
COL.1.9	Miꞌi e hap uruikuap hawyi uruhẽtup kahato Tupana kape eipowyro hamuat uhyt Epawai e hap uruikuap hawyi. Mesup te uruhẽtup ehupi -Tupana urutoꞌe etum tawa Korosi piaria pe emikyꞌesat nug hap kuap hamuat urutoꞌe. Iꞌewyte etum no iꞌatuweꞌeg kahato hap eweꞌeg hap oktan ewanetup hap ewy urutoꞌe Tupana Paꞌãu me. 
COL.1.10	-Tupana uruikyꞌesat kahato tawa Korosi piaria Epaꞌãu eiam kahato wo eweꞌeg hamo iꞌewyte emikyꞌesat nug kuap hap urutoꞌe mesuwe uruhẽtup. Uruikyꞌesat miꞌiria aikotã iꞌyp iꞌywa kahato rakat ewy hewo hewo kahato hap ewy wyti uruikyꞌesat kahato miꞌiria Tupana urutoꞌe. Pyno uruikyꞌesat miꞌiria wakuap yn nug haria En ewy hap uruikyꞌesat. Iꞌewyte uruikyꞌesat ekuap hap ihatꞌok ewy ewy putꞌok e Esaꞌyru mohey haria ete urutoꞌe uruhẽtup Tupana pe. 
COL.1.11	Tupana Paꞌãu hesaika kahato yne esaika hap apy tote. Miꞌi pote aito ahesaika kahato Tupana Paꞌãu poꞌog poꞌog aipytꞌatnug hawyi. Miꞌi hawyi watopyhuꞌat hesaika hap wywo. Miꞌi hawyi aimoesaika wuatꞌi saꞌag miat aiꞌakit hap pun hamo. Miꞌi hawyi wyti iꞌewyte wahupit kuap yne iꞌatumikyryꞌi hap koꞌi. Miꞌi hawyi perupꞌi puo watomohey wuatꞌi eꞌat pe motꞌi kahato Tupana Paꞌãu toineꞌen aikai pote. 
COL.1.12	Miꞌi hawyi watuwehum aiwepiit kahato hap wywo Aiꞌywot Tupana kape katupono Aiꞌywot atipy piat aimohãpyk aiwanetup hap. Miꞌi hawyi -Wakuaria wo raꞌyn miꞌiria e ahepiat pe. Uhemiitꞌin sese miꞌiria e. Uhekareꞌen aru atum yne iꞌatuepe. Uhetawa hẽtyhot rakat atum aru iꞌatuepe e. Iꞌatueowakai waku pe yne raꞌyn e ahepiat Topaꞌãu eiam koꞌi pe.
COL.1.13	Saꞌawyꞌi ahiag potmuꞌeria wo watoineꞌen. Yt watuweꞌaputsit kuap i ipo pyi. Iꞌe hap yn watunug kuap. Iꞌypyryp wiat ieineꞌen haria ewywuat watoineꞌen. Saꞌawyꞌi hoꞌowasat rakaria wo watoineꞌen maꞌato Aiꞌywot atipy piat tipohari raꞌyn aito ahiag po pyi. Miꞌi hawyi aherokosap Tosaꞌyru eropat haria wo raꞌyn. Tomikyꞌe kahato emiit no raꞌyn ainug. Waku kahato are. 
COL.1.14	Miꞌi hawyi waure wo raꞌyn Tupana toineꞌen aiminug saꞌag koꞌi kai. Iesui aikyiꞌat tosuu wo ahehakyeraꞌat hamo. 
COL.1.15	Tupana sese ti yt heremo i ahowawi. Miꞌi hawyi toipoꞌoro ahowawi Tosaꞌyru wẽtup ok tuwemoherep hamo Aiporekuat nuat. Imipoꞌoro Haꞌyru ti iꞌewywuat sese topyhuꞌat. Iꞌywot yt heremo pykai i maꞌato Haꞌyru wataꞌakasa hawyi watikuap taꞌyn Haꞌyru hawyi watikuap taꞌyn Toꞌywot ewy raꞌyn hap. Miꞌi hawyi yt heremo i rakat heremo raꞌyn. Haꞌyru ti poꞌog naꞌyn torannia iraniaꞌin kai ipotputꞌok e. Torannia Tupana minug kai ipotputꞌok e. Poꞌog naꞌyn yne ieineꞌen haria hewyry rakaria yi totiat atipy piat kai poꞌog Haꞌyru. 
COL.1.16	Tosaꞌyru ehay wo tutunug yne yne. Yt kat kawiat i tutunug. Atipy piaria yne toimoherep iꞌewyte yne yi totiaria Haꞌyru inug. Yne heremo rakaria inug iꞌewyte yt heremo i rakaria atipy piaria akag koꞌi inug. Tuꞌisaria yne imiꞌairoria tukupteꞌen. Morekuaria iꞌewyte imiꞌairoria. Waikiru aat waty yi iminug koꞌi yne Tosaꞌyru ehay wo yne tutunug. Mesup tutum naꞌyn yne yne Tosaꞌyru pe. 
COL.1.17	Haꞌyru toineꞌen yne iminug koꞌi eꞌyian mete. Wẽtup ok yn naꞌyn topyhuꞌat Tosaꞌyru wywo. Haꞌyru esaika hap wywo toiꞌatumopyhuꞌat yne yne aat waikiru waty yi yne yne. Tosaꞌyru ehay wo toiꞌatumowoꞌosat yne. Toiꞌatumoheg yne Tosaꞌyru ehay wo yne tominug koꞌi. 
COL.1.18	Miꞌi hawyi wuatꞌi puo Tupana mohey haria akag wo topyhuꞌat raꞌyn Haꞌyru. Tomohey haria akag akag wo toineꞌen. Miꞌi hawyi yne aito imohey haria ipiit ewy watopyhuꞌat maꞌato Iesui aiꞌakag wo topyhuꞌat aikotã aiꞌakag me watuwewanetup hap ewy aipiit tutunug miꞌi hap ewy watunug iꞌe hap ewy. Tomohey hanuaria Saꞌawyꞌi nug hat ti Iesui. Ahesaika hap Haꞌyru kaipyi yn tuut aimoesaika hamuat. Ahehãite hap iꞌewyte Haꞌyru tunug wy. Ikuꞌuro sese aikawiatno hawyi Tupana tomoieineꞌen i raꞌyn guꞌuro pyi. Yt uwe hin i te tuwẽtem guꞌuro pyi turan tuwẽtem guꞌuro pyi katupono Tupana tikyꞌesat Tosaꞌyru yian mete wuat miitꞌin wẽtem hap. Miꞌi saꞌawyꞌi wyti putꞌok e guꞌuro hakpo guꞌuro hap. 
COL.1.19	Pyno aito wẽtup yn imikyꞌesat ewywuat Tupana wywo Haꞌyru wywo Ipaꞌãu wywo watomohey Haꞌyru hawyi. 
COL.1.20	Tupana atoiat haria yne aitoria saꞌawyꞌi iꞌewyte atipy piaria ahyt Tupana atoiat haria saꞌawyꞌi. Miꞌi hawyi Tupana watunug ahewanikap mo. Miꞌi pote wẽtup eꞌat pe toꞌe Tosaꞌyru pe -Woronug En muap ewywuat miitꞌin aipok uhowawiat hamuat. Ekuꞌuro ariaꞌyp posak ete hawyi taꞌat yne esuu raꞌyn hawyi uiwaure haria uikat kuap taꞌyn. Miꞌi esuu wo atiꞌatumowehik yne miitꞌin emohey haria uhowowi i raꞌyn e mesuwarotiat yi totiaria iꞌewyte atipy piaria uiꞌatoiat haria e. Miꞌi hawyi aru woꞌowese hap i raꞌyn topyhuꞌat e Tupana Tosaꞌyru pe.
COL.1.21	Saꞌawyꞌi watoineꞌen pya kahato Tupana kai yt naku i nug haria kahato aiwanetup hawe iꞌewyte aipiit no. Miꞌi pote watunug Tupana ahewanikap mo katupono wakuat kahato Tupana pote. 
COL.1.22	Maꞌato koran wyti Tupana ainug naꞌyn towyriaꞌin no kahato. Aipotypot piit ikuꞌuro ariaꞌyp posak ete hawyi Tupana tunug Tosaꞌyru muap tuwewawiat aiꞌaipok hamuat. Ipiit aiwatnuat ewy ikuꞌuro hawyi Tupana tekyi kahato tuwewawi Tosaꞌyru mohey haria. Koitywy ihamo raꞌyn watoineꞌen. Koitywy toꞌe ahepe -Yt kat i te saꞌag atipuẽti eikai e. Waku puo raꞌyn eweikupteꞌen uiwanetup hawe aikotã yt karãpe i eweiꞌaparap uhepe hap ewy eipe e ahepe. Koran uiwyriaꞌin no raꞌyn eipe e Tupana ahepe. 
COL.1.23	Pyno aiwy raꞌyn Tupana. Yt nakuap i watoiat raꞌyn hawyi waku aikyꞌe hat sese watomohey wuatꞌi eꞌat pe. Saꞌawyꞌi watikuap mekewat Iesui etiat sehay wakuat ehay hawyi watomohey raꞌyn Iesui. Miꞌi hawyi watoineꞌen aru wuatꞌi eꞌat pe e hap ewy watomohey. Miitꞌin teꞌeruwekyryꞌi ahetiat pykai imohey hap yt watoiat hin i. Iheg me kahato watoineꞌen imohey hap ete. Saꞌawyꞌi watomohey kahato. Pyno koitywy yt naku i raꞌyn imohey hap watoiat sehay waku kahato Iesui etiat. Miꞌi atikuap saꞌawyꞌi hawyi uheropat kahato aat kaꞌap wuatꞌi miitꞌin kape miꞌi moherep hamo aikope aikope miitꞌin tukupteꞌen hap upi yne ywania pe ahytpok miꞌi ehay wakuat mesuwat yi wato hap oktan. Miꞌi hamo yn uinug uito Pauru. 
COL.1.24	Koitywy hoꞌopot hat ewy areineꞌen mesuwe. Uipiit satyꞌi kahato areineꞌen katupono woꞌopyhik hawe areineꞌen hatek takat ewy. Miꞌi pykai uiwepiit yn katupono eikawiatno ahoꞌopot. Saꞌawyꞌi Aipotypot Iesui hoꞌopot kahato aikawiatno tomohey haria etiatno. Koitywy watoineꞌen wẽtup mepyt sok ewy Iesui upi katupono tohoꞌopot aikawiatno. Miꞌi hap ewy kahato ahoꞌopot Iesui mohey haria kawiatno. 
COL.1.25	Miꞌi pote Tupana toꞌe uhepe -Woronug en uimohey hatno uheropat hatno. Atikyꞌesat etomoherep wuatꞌi pe uhehay e. Miꞌi tã etunug mote emimuꞌeria waku pe tukupteꞌen. Miꞌi pote etiꞌatumuꞌe ro uhehay wo wuatꞌi ywania pe e Tupana uhepe. Uito ti Pauru.
COL.1.26	Mesuwat sehay wakuat yt uwe i ikuap saꞌawyꞌi. Nimuaria yt uwe i mesuwat yi tote ikuap mesuwat sehay etiat. Tupana yt tomoherep i miitꞌin muo mekewat eꞌat pe maꞌato mesup heremo raꞌyn wuatꞌi Iesui mohey haria pe raꞌyn. 
COL.1.27	Koitywy Tupana toꞌe -Saꞌawyꞌi yt uwe i kape atimoherep uhehay pakup e. Kurin ikuap haria saꞌawyꞌi maꞌato koitywy Uhaꞌyru mohey haria kape atimoherep taꞌyn uhehay ikahu kahato rakat sehay hekat rakat wuatꞌi ywania mesuwat yi totiat kapiat sehay wakuat e. Saꞌawyꞌi migꞌi wo toineꞌen maꞌato mesup atimoherep taꞌyn ehepe e Tupana ahepe. Etunug no Uhaꞌyru Eporekuat no eipyꞌa pe pote eweikupteꞌen aru uhehamo mesuwe atipy pe uimimotypot koꞌi wo e Tupana ahepe. 
COL.1.28	Miꞌi tupono koitywy wuatꞌi ywania pe -Ewetunug no Iesui Eiporekuat no urutoꞌe wuatꞌi miitꞌin me. Eiweꞌeg wo o watoꞌe. Eweikuap o mesuwat sehay wakuat watoꞌe wuatꞌi pe. Miꞌi hawyi yne Tupana esaika hap wywo waku watoineꞌen weꞌeg haria wo iraniaꞌin pyꞌasetpe katupono watikyꞌesat kahato miꞌiria yne yne Tupana wywuat ieineꞌen haria wo. Watekyi teran kahato miitꞌin aiweꞌeg hap wywo Tupana kape. Watikyꞌesat miꞌiria Tupana kuap haria. Watikyꞌesat miꞌiria Haꞌyru mohey sese haria. Watikyꞌesat miꞌiria wẽtup wanetup hap ewy yn Aipotypot Iesui wywo. 
COL.1.29	Uito Pauru arepotpap kahato miitꞌin mohãpyk Iesui mohey hap etiat hamo. Uipiit sakup hap wywo aremosoꞌopot kahato miꞌi nug hamo yne uhesaika hap wywo. Iꞌewyte yne Aipotypot miium uhesaika hap wywo arepotpap katupono Tupana Paꞌãu uipiit pyi ipotpap kahato topotpap nug hamo are. Uiwyriaꞌin tawa Korosi piaria pywo pe ti areꞌe teran ehepe arepotpap saꞌawyꞌi pyi mesup te arepotpap kahato. Worohoꞌonug Aipotypot Iesui emiit no yt eipe yn i maꞌato iꞌewyte iraniaꞌin ywania torannia atiꞌatumuꞌe teran Iesui ete.
COL.2.1	Manaꞌin uhytꞌiꞌin tawa Korosi piaria haꞌawytepyi mesup te ahoꞌopot kahato uipyꞌa pe ehetiatno. Uhehay kahato Tupana pe ehetiatno katupono worohoꞌonug neran eipe Aikaꞌiwat emiit no imohey sese haria wo. Maꞌato yt ehepe yn i ahenoi teran maꞌato iꞌewyte iꞌatu kahato yt uiꞌakasa i te haria iꞌewyte tawa Irautiseia piaria kape hap ahẽtup aat kaꞌap Tupana pe. 
COL.2.2	-Atikyꞌesat miꞌiria ieineꞌen kahato Esaꞌyru mohey hap upi hap ahẽtup. Etimonik to iꞌatuꞌarotꞌi hap areꞌe Tupana pe. Miꞌi hawyi etunug miꞌiria iwepiit rakaria wo are. Etiꞌatuꞌapoꞌahik miꞌiria woꞌokyꞌe haria wo aikotã urueꞌyni uruiꞌokpoꞌi hap ewy are. Atikyꞌesat miꞌiria hesaika rakaria wo surara ewywuaria ehay moherep haria wo are. Atikyꞌesat pywuat sehay kuap kahato haria wo are. Atikyꞌesat ikuap hotꞌok kahato sehay pywuat hawyi -Pywo ti rat e haria wo tukupteꞌen are. Atikyꞌesat kahato taꞌatukuap kahato mekewat eꞌe hap saꞌawyꞌi wuat yt heremo i rakat Iesui eꞌyian mete wuat are. Mekewat -Atipoꞌoro aru Uhaꞌyru Eiporekuat no eꞌe hap are. 
COL.2.3	Aikaꞌiwat Iesui pe toineꞌen yne yne weꞌeg hap koꞌi yne yne mikuap koꞌi are. Watikat pote watipuẽti yne. Wahẽtup tope pote tuwemoherep taꞌyn ahepe yne yne wuatꞌi Tupana mikuap yne. Wahẽtup pote Iesui aimoweꞌeg kuap Tupana mikuap koꞌi ete are.
COL.2.4	Pyno eiweꞌeg wo o eimaꞌat sehay wuat teran haria pupi. Waĩꞌeweiꞌe o iꞌatuehay wuꞌuka hap neꞌi ete are iꞌatuehay yt pywo rakat i. Yt eweiwat reiꞌo iꞌatuehay upi katupono yt pywo i sehay hap nug kuap kahato haria miꞌiria. Iꞌatuweꞌeg kahato heso nug hamo. Iꞌatuehay se kahato tuereto maꞌato eimaꞌat hamo neꞌi. Yt ereto teiꞌo iꞌatuehay upi are. 
COL.2.5	Uimowepiit kahato haria eipe. Waku kahato eweikupteꞌen Aipotypot Iesui mohey haria sese raꞌyn ewy. Waku wẽtup surara yꞌam miat hat ewy eweikupteꞌen -Yt atoiat i imohey hap eweiꞌe eiwoꞌope. Eiwanetup hap yt eweiꞌywyk hin i. -Uruto Iesui mohey haria waku eweiꞌe. Miꞌi hap araꞌakasa yne mesuwe uiwanetup hawe. Yt areineꞌen i eipyꞌasetpe wen maꞌato uimuꞌetu wuat ewy atikuap. Uimowepiit kahato haria eipe uiwanetup hawe uipyꞌa pe are.
COL.2.6	Miꞌi hawyi waku eweiꞌe Iesui pe -Uruikyꞌesat kahato En urukaꞌiwat no hap eweiꞌe. Miꞌi ti waku watoꞌe. Iꞌewyte mesup yne eꞌat pe waku watoꞌe Aikaꞌiwat Iesui pe -Worokuap kahato teran uipyꞌa pe waku watoꞌe. Uruikyꞌesat aiwanetup hap wẽtup ok wanetup hap ewy yn waku watoꞌe. Miꞌi ti iꞌewyte waku watoꞌe aat kaꞌap watomohey hawyi. 
COL.2.7	Waku watopyhuꞌat Aikaꞌiwat ewy are. Saꞌawyꞌi uruiꞌatumuꞌe kahato eipe Iesui ete. Miꞌi hawyi eweimohey Iesui hawyi waku. Koitywy maꞌato waku eweimohey poꞌog poꞌog yne eꞌat. Aimikoi hapo kahato rakat ti ihãite raꞌyn tuwesapo nug kahato hawyi. Miꞌi hap ewy karãpe watunug Aimimohey mikyꞌesat ewy aat kaꞌap. Watimohey kahato raꞌyn Iesui hawyi ahehãite hap kahato raꞌyn watikuap. Miꞌi aikotã tuwemotag kahato ariaꞌyp wato ewy hapo yi piit pe hap ewy watoineꞌen. Miꞌi hap ewy waku ahehay watipehik Iesui ehay ete. Miꞌi hawyi -Waku kahato En Iesui aiꞌe hap yn watoꞌe aipyꞌa pe. Arehum ewowi watoꞌe yn ahehãite imohey hap kaipyi.
COL.2.8	Aimuꞌe haria iraniaꞌin tuwekaipyi aimuꞌe. Yt Tupana mipoꞌororia i iꞌatu kahato tukupteꞌen. Iraniaꞌin aimuꞌe haria nagnia ehay kaipyi miit wanetup hap kaipyi mekewat maꞌãu saꞌag wanetup hap aimuꞌe saꞌag. Yt imohey i haria porekuat ehay moherep haria iraniaꞌin. Yt Aipotypot upiat aimuꞌe haria hin i woꞌomaꞌat haria wo miꞌiria. Miitꞌin wanetup hap ewy yn aimuꞌe. Eiweꞌeg wo o iꞌatuwoꞌomuꞌe hap pupi katupono aimaꞌat reran haype are. 
COL.2.9	Taꞌatukyꞌesat eipe taꞌatuemiit no aikotã waimiri ewy aimuꞌe iraniaꞌin. Tupana tipoꞌoro Tosaꞌyru Aiporekuat no maꞌato Tosaꞌyru piit pe toineꞌen miit sese wo Tupana tuwepuꞌi nug. Iesui ti miit sese toineꞌen aiꞌewywuat. Iꞌewyte Iesui piit pe Tupana yne yne toineꞌen. 
COL.2.10	Iꞌatu kahato atipy piaria akag morekuaria koꞌi tukupteꞌen wen Iesui poꞌog poꞌog miꞌiria kai e. Iesui ti poꞌog poꞌog Morekuat no ahiag kai poꞌog hesaika ahiagnia kai poꞌog poꞌog nakat. Miꞌi hawyi aito Iesui mohey haria pote iwywo wẽtup miit ewy yn watoineꞌen. Miꞌi pote tutum ahepe toieineꞌen hap wuatꞌi eꞌat piat ieineꞌen hap mesuwe iꞌewyte atipy pe. Koitywy poꞌog waku aheineꞌen hap saꞌawyꞌi wuat kai. 
COL.2.11	Pyno karãpe topyhuꞌat aito Iesui mohey haria watopyhuꞌat wẽtup ywania ewy iwywo. Saꞌawyꞌi aipiit mikyꞌesat saꞌag ewy yn watunug kuap maꞌato mesup Iesui titek taꞌyn hawyi toipugha aimikyꞌesat saꞌag koꞌi aheko saꞌag koꞌi aipotpap saꞌag hap koꞌi. Toitek pun naꞌyn aiwanetup hawiat aikotã saꞌawyꞌi Iuteu ywania tunug taꞌatumepyt tuwemoherep ihainia hawyi taꞌatuemurui sokpe tek pun iꞌatueko ewy. Miꞌi hap ewy Tupana titek aimikyꞌesat saꞌag hawyi toipun naꞌyn pya aikai e. Miꞌi hap ewy Iesui titek kuap aimikyꞌesat saꞌag koꞌi are. 
COL.2.12	Iuteu ywania emurui ãpy tek -Uito Iuteu ywania e hamo maꞌato aito Iesui mohey haria ahetꞌok yꞌy wuat hamo watimoherep Iesui mohey hap. Min watoꞌe yꞌy pe turan Iesui syp hap watimoherep ahetꞌok hawe. Aiminug saꞌag koꞌi kaipywiat aihep Tupana piat hap watuwẽtem yꞌy pywiat hawyi. Watimoherep Tupana tihep taꞌyn Iesui guꞌuro pyi hap tesaika hap no watimoherep ahetꞌok hawe. Aiminug saꞌag nug hap pywiat aihep Tupana piat hap watimoherep ahetꞌok hawe. 
COL.2.13	Aikotã ikuꞌuro rakat yt ikuap hin i ahehay. Yt toikuap i watoineꞌen itotiat hap ewy watopyhuꞌat saꞌawyꞌi Tupana kapiat ikuꞌuro rakat ewy yt watikuap i ihay yt wataꞌakasa kuap i howawi katupono aiminug saꞌag aipyhyp kahato howawi ikuap hamuat. Iꞌewyte aimikyꞌesat saꞌag kape yn aiwanetup hap. Kat pote saꞌawyꞌi yt kat i Tupana ehay aikai maꞌato koran yt miꞌi tã hin i katupono Tupana tomoweityk yne yne raꞌyn aiminug saꞌag koꞌi. Aimoieineꞌen i guꞌuro pyi hap ewy tutum ahepe. Karãpe watomohey Iesui mekewat eꞌat pe watuwẽtem guꞌuro pyi hap ewy Iesui tuwẽtem hap ewy. Koitywy watoineꞌen Tupana ewowi yt saꞌag ewowi i raꞌyn. Yt ikuꞌuro rakaria ewy i raꞌyn mesup watoineꞌen maꞌato Tupana ewowi aheha ahewaure mesup.
COL.2.14	Saꞌawyꞌi watopyhuꞌat weteweru wato kahato haria ewy. Aikotã aiweteweru hap wato turan aimoꞌarot kahato hap ewy. Miwan me iwato kahato topyhuꞌat hap ewy aiweteweru hap. Yt ikahu hin i ewy aiꞌakit hap topyhuꞌat. Miꞌi hap ewy aiweteweru hap saꞌawyꞌi aikotã yt karãpe i wahaꞌup nug kuap hap ewy. Miꞌi hawyi maꞌato -Atum yne miitꞌin weteweru hap saꞌup mo e Iesui Tupana pe. Miꞌi hawyi taꞌatumoheg Iesui ariaꞌyp posak ete. Toieineꞌen hap tutum aiweteweru hap saꞌup mo. Koitywy Tupana toꞌe ahepe -Yt kat i iraꞌyn ti mekewat miwan miat eweterut hap tuweityk taꞌyn e. Uhaꞌyru tum yne raꞌyn eiweteweru hap saꞌup Uhaꞌyru suu taꞌat yne hawyi ikuꞌuro ariaꞌyp posak ete e Tupana ahepe mesup taꞌyn. 
COL.2.15	Saꞌawyꞌi raꞌyn Iesui ikuꞌuro turan toiꞌakit yne raꞌyn ahiag. Tesaika wo toiꞌatuꞌapeman kytyt maꞌãu saꞌag koꞌi. Aipotypot ikuꞌuro ariaꞌyp posak ete hawyi aihep ahiagnia po pyi kahato. Iesui tiꞌakit yne raꞌyn ahiag. Koitywy wuatꞌi mikyryꞌi wo raꞌyn tukupteꞌen ahiagnia -Yt ewesaika i raꞌyn e Tupana wuatꞌi ehamo ahiag koꞌi pe.
COL.2.16	Miꞌi pote yt naku i watuwat wẽtup sehay upi katupono -Ewehenuk i urueko yt ewy i hawyi Tupana yt ehehakyeraꞌat hin i iꞌatuꞌe. Yt eiweꞌyꞌu hãpyk i uruꞌewy pote yt naku i te eweikupteꞌen Tupana wanetup hawe iꞌatuꞌe saꞌag. Yt eweimohey teiꞌo iꞌatuehay -Yt eweiwat i uruenuk wato hap Tupana motypot hap kape pote hoꞌowasat rakaria eweipyhuꞌat iꞌatuꞌe. Tupana eꞌat mesup iꞌatuꞌe. Tupana ewaty mesup iꞌatuꞌe. Tupana eꞌanu mesup iꞌatuꞌe. Maꞌato yt eweimotypot i Tupana mesuwat eꞌat pe pote yt Tupana miehakyeraꞌat koꞌi i wo eweipyhuꞌat iꞌatuꞌe. Maꞌato yt eweiwat reiꞌo mekewat wẽtup sehay upi katupono Iesui yn ahehakyeraꞌat kuap paĩ are. 
COL.2.17	Saꞌawyꞌi wuaria Iuteu ywania inug kahato taꞌatueko koꞌi ahehakyeraꞌat hap Iesui uut hap moherep hamo Aiporekuat nuat uut hap moherep hamo. Karãpe wataꞌakasa miit putꞌok e turan wataꞌakasa ipaꞌãu kape. Miꞌi hap ewy iꞌatueko koꞌi Iesui uut hap moherep hamuat. Iuteu eko timoherep kahato Iesui uut saꞌawyꞌi pyi te aikotã aipaꞌãu yi totiat timoherep ahut hap ewy are.
COL.2.18	Yt eweiwat reiꞌo iꞌatuehay upi karapeĩ teꞌeroꞌe ehepe -Yt eweikupteꞌen i Tupana miehakyeraꞌat koꞌi katupono yt uruꞌewy i ehewaku hap. Poꞌog uruto eikai katupono atipy piaria ihay uruwywo urumuꞌetu iꞌatuꞌe. Urutaꞌakasa Tupana urumuꞌetu iꞌatuꞌe. Atipy piaria kuap haria uruto uruehay iꞌatuwywo iꞌatuꞌe. Miꞌi pote poꞌog uruto eikai iꞌatuꞌe. Tupana miehakyeraꞌat koꞌi sese uruto. Eipe yt hin i katupono uruto paa e haria sese iꞌatuꞌe. Maꞌato yt pywo pe i mio tã iꞌatuꞌe. Teꞌeruwemotypot hap yn iꞌatuwanetup hawe. Iꞌatuwanetup hap miit wanetup hap ewywuat yn. Maꞌato yt kat i Iesui motypot hap iꞌatupyꞌa piat pykai. 
COL.2.19	Maꞌato aito yt iꞌatuꞌewy i. Iesui sat haria kahato aito. Miꞌi Miit yn Aiꞌakag. Aipiit tuwehik kahato aiꞌakag Iesui wanetup hap upi. Ahãtikag iꞌewyte apyꞌyha aipuꞌi hawyi aipe hawyi ahaga koꞌi toꞌosat kahato Aiꞌakag Iesui wywo hawyi aipuꞌi apyꞌyha wẽtup piit yn watopyhuꞌat. Miꞌi hap ewy watoineꞌen Iesui wywo wẽtup piit ewy. Iesui ti Aiꞌakag. Aito ipiit ewy. Aiꞌakag kaipyi aipiit ihãite tuwemotag. Maꞌato miꞌiria -Uruto poꞌog eikai e haria -Uruto ti eiꞌakag e haria miꞌiria. Yt taꞌatukyꞌesat i Iesui taꞌatuꞌakag wo are. Maꞌato aito Iesui mohey haria watukupteꞌen. Taꞌi Iesui piit iaga ewywuaria aito. Miꞌi pote aipiit tuwehik kahato Aiꞌakag Iesui ete. -Urutuwehakyeraꞌat uruto waku nug haria pote iꞌatuꞌe saꞌag maꞌato -Aito Iesui miehakyeraꞌat haria watoꞌe. Tupana esaika hamo yn aimohãpyk kuap watoꞌe. 
COL.2.20	Kat pote pyno mesup te eweiwanetup te miꞌiria ewywuaria are. Mesuwarotiaria -Urutuwehakyeraꞌat kuap rat aru e haria. Yt naku i mekewat miꞌu watuꞌu e haria. Yt naku i watemig mekewat iꞌatuꞌe. Yt naku i watopag aiwẽ pe mekewat ipuꞌi e haria. Miꞌi tã watunug mote yt wataꞌam i iꞌatuꞌe saꞌag ahiag ehay upi. 
COL.2.21	Teꞌeruwehakyeraꞌat teran miꞌu kaipyi. -Ewetunug yne waĩꞌuruꞌe hap miꞌi pote Tupana ehehakyeraꞌat iꞌatuꞌe. Maꞌato waĩꞌiꞌatuꞌe hap yt Tupana waĩꞌe hap ewy hin i are katupono teꞌeruwekaipyi teꞌeruwehakyeraꞌat teran haype. Yt naku i kahato are. 
COL.2.22	Maꞌato watomohey raꞌyn Aipotypot Iesui yn Ahehakyeraꞌat kuap hat watoꞌe katupono ikuꞌuro aikawiatno hawyi aihep mekewat ahiagnia ehay po pyi watoꞌe. Yt watomohey poꞌog i raꞌyn watuwehakyeraꞌat kuap hap watoꞌe. Koitywy watikuap taꞌyn yt miꞌu kaipyi i ahehakyeraꞌat hap watoꞌe. Watikuap taꞌyn aheko miꞌu yt aimohãpyk kuap i Tupana wanetup hawe watoꞌe. 
COL.2.23	Maꞌãu saꞌag upiaria teꞌeruwepiitmosatyꞌi kahato hawyi -Uruimotypot Tupana poꞌog eikai iꞌatuꞌe saꞌag ahepe. Urutuwemohit kahato poꞌog eikai urutuwemosyꞌat aat kaꞌap pote poꞌog waku uruto eikai iꞌatuꞌe ahepe. Watehaꞌat miꞌiria kape hawyi aikotã weꞌeg kahato haria ewy tukupteꞌen maꞌato iꞌatuwanetup hawe saꞌag yn iꞌatuwanetup hap taꞌatupiit mikyꞌesat saꞌag nakat ewy yn iꞌatuwanetup hawe. Teꞌeruwepiitmosatyꞌi kahato teꞌeruwemotypot hamo. Maꞌato iꞌatuwanetup hawe taꞌatunug taꞌatupiit mikyꞌesat saꞌag nakat yn. Iꞌatupotꞌewaĩ hap koꞌi yt iꞌatumohãpyk kuap i Tupana wanetup hawe. Teꞌeruwepiitmohatyꞌi teꞌeruwehakyeraꞌat hamo wen maꞌato yt pykai i katupono Iesui yn ahehakyeraꞌat kuap tokuꞌuro hamo paĩ an watoꞌe.
COL.3.1	Aipotypot Iesui tokuꞌuro hawyi tuwẽtem guꞌuro pyi. Koitywy watomohey Iesui toineꞌen atipy pe Toꞌywot Tupana po sese kai hap watomohey. Miꞌi pote wẽtup miit piit ewy yn watopyhuꞌat. Karãpe Iesui tuwẽtem guꞌuro pyi hawyi aito imohey haria iꞌewyte watuwẽtem guꞌuro pyi hap ewy. Karãpe taꞌam atipy kape hawyi aito iꞌewyte wataꞌam atipy kape hap ewy. Miꞌi tote Aipotypot Iesui taꞌapyk Tupana po sese kai. Toꞌywot motypot hawe toineꞌen itote. Waku miꞌi kape aiwanetup hap. 
COL.3.2	Waku watuwanetup atipy kape aikope Aipotypot Iesui toineꞌen hap kape. Waku aiwanetup hap Aikaꞌiwat atipy piat wanetup hap ewy are. Yt naku i watuwanetup mesuwarotiaria yt imohey i haria ewy katupono mesuwarotiat kape yn teꞌeruwanetup. 
COL.3.3	Watimohey Iesui hawyi wẽtup piit ewy watoineꞌen. Ikuꞌuro hawyi aikotã watoineꞌen ipiit pe hap ewy ikuꞌuro hawyi aikuꞌuro hap topyhuꞌat hap ewy. Tuwẽtem miꞌi pote watuwẽtem aito guꞌuro pyi hap ewy. Koitywy Aikaꞌiwat Iesui toineꞌen atipy pe Toꞌywot wywo i raꞌyn. Miꞌi hawyi aito ipiit pe watoineꞌen. Miꞌi pote waku yt kat i mesuwarotiat saꞌag koꞌi kape watuwanetup. 
COL.3.4	Karãpe taꞌaipok i raꞌyn mesuwat yi kape hawyi aito wataꞌaipok iwywo te ipiit piat ieineꞌen haria aito hap ewy. Wẽtup miit ewy yn naꞌyn watoineꞌen mekewat eꞌat pe. Iwywuat iwemoherep mesuwe pote watuwemoherep e. Mekewat eꞌat pe Iesui motypot hap eꞌat kahato iꞌewyte aimotypot hap eꞌat katupono imohey haria aito ipuꞌi kawiat ewywuat aito pote. Miꞌi hap eꞌat pe -Pywo iꞌatuꞌe iraniaꞌin yt imohey i haria.
COL.3.5	Waku watiꞌakit yne aiwanetup saꞌag hap aiwanetup hawiat. Waku watiwaure yne saꞌawyꞌi wuat aiwary wary hap aheꞌaito aito hap. Miꞌi hap waku watoiat yne e. Waku watipun yne yt ahegyiꞌat i hap katupono yt ahegyiꞌat i hap saꞌag kahato topyhuꞌat Tupana wanetup hawe. Aikotã ariaꞌyp nu kawiat Tupana iãꞌãkap motypot hap yt naku i hap ewy te yt ahegyiꞌat i hap topyhuꞌat yt naku i Tupana wanetup hawe. Waku watimak aipiit mikyꞌesat saꞌag koꞌi aiwemoti hap koꞌi. Waku wahasep wẽtup ok aheharyꞌi wuat kyꞌesat i hap wẽtup ok aheꞌaito wuat kyꞌesat i hap. Waku waĩ watoꞌe aiwanetup hawe aipotmoti te moti te hap koꞌi are. Waku watiꞌauka aiꞌe hap aiwanetup hawe -Uiwatno yn atikyꞌesat ekat koꞌi e hap. Waku yt kat i ihainia wary wo hap aiwanetup hawe. 
COL.3.6	Katupono miꞌi hap koꞌi watunug mote yt Tupana mikyꞌesat ewy hin i watunug. Miꞌi tã yt imohey i haria raꞌyn inug aat kaꞌap. Yt naku i watuwat miꞌiria ehay upi. Miꞌi upi watuwat pote Tupana miꞌapiheg koꞌi wo watopyhuꞌat aru katupono Tupana taꞌatunug taꞌatuewanikap wo miꞌi tã nug haria. 
COL.3.7	Miꞌi minug saꞌag koꞌi ete haiwot kahato Tupana toineꞌen miꞌi tã watunug pote. Saꞌawyꞌi yt imohey i te turan miꞌi tã yn aheko saꞌag yn watunug kuap. Pyno yt atunug i uiminug saꞌag koꞌi watoꞌe saꞌawyꞌi maꞌato yt watoiat kuap i katupono saꞌag nug hap eropat haria wo watukupteꞌen saꞌawyꞌi. 
COL.3.8	Maꞌato koran waku watiꞌapun pya aikai yt aiwese i hap. Waku watimoperupꞌi ahaiwot neꞌi hap. Waku watiwaure aipyꞌahak potꞌi miitꞌin etiat hap. Waku yt uwe i watimohit ahehay wo. Yt naku i watipoepyk poepyk neꞌi iraniaꞌin e. Yt naku i wahuꞌat aiwoꞌomoti te hap sehay saꞌag nug hap etiat. Waku watiwaure yne yt naku i nug hap koꞌi. 
COL.3.9	Waku watiwaure aheso miitꞌin kapiat hap. Yt naku i ahehay aheso heso hamo katupono watunug saꞌawyꞌi yt watikuap i te Iesui turan aheko saꞌag upi yn watunug neran. Aikotã watihep ahesokpe potꞌi koꞌi hawyi watopag ahesokpe ipakup i koꞌi raꞌyn hap ewy waku watipugha saꞌawyꞌi wuat aheso hap. Miꞌi hawyi waku watopag aiwanetup hap pywuat hap ewy. Waku watuwepainug ahesokpe pakup hap ewy ahehay pywuat aiꞌe hap ewy. 
COL.3.10	Watimohey hawyi Tupana aimopakup i miit pakup mo watopyhuꞌat toiãꞌãkap sese ewy ainug. Miꞌi pote waku mekewat yt naku i nug hap aipiit piat aiwanetup hawiat ikuꞌuro rakat ewy topyhuꞌat. Yne eꞌat pe Tupana ainug kahu aiwanetup hawe poꞌog poꞌog saꞌawyꞌi wuat kai. Yne eꞌat pe Tupana kuap haria wo watopyhuꞌat poꞌog poꞌog. Koitywy Tupana tikyꞌesat tokuap hap kaipyi towy ok sese wo aito hap. Miꞌi hawyi toikyꞌesat aiwanetup hap towanetup hap ewy. 
COL.3.11	Karãpe watopyhuꞌat Iesui mohey haria Tupana ainug wẽtup ywania pakup wo ewywuat. Iuteu ywania aito pote sio yt Iuteu ywania i aito pote sio ahemurui sokpe yt kat i sio toineꞌen Tupana wanetup hawe wẽtup ywania pakup yn ewy watopyhuꞌat. Sio aito tapyiꞌaria sio yt sio gaꞌapy piaria sio yt miit akag sio miit emiit wẽtup ywania yn Tupana wanetup hawe aito. -Eipe Uimipoꞌoro Eiporekuat nuat mohey haria eipe e ahepe miꞌi pote wẽtup tapyiꞌa yn uiwanetup hawe eweikupteꞌen e Tupana ahepe. Eipe Uimipoꞌoro eiam eipe e. Uimipoꞌoro Eiporekuat nuat kyꞌe haria eipe e Tupana. Sio Tapaiunꞌã sio yt sio ipe kytsig sio yt wẽtup ywania yn eipe uiwanetup hawe Uhaꞌyru emiitꞌin eipe pote e Tupana ahepe.
COL.3.12	Waku watuwepainug hap ewy waku ahesokpe pakup watopag maꞌato wẽtup ahesokpe pakup woꞌokyꞌe hap kawiat. Wẽtup aipainug hap woꞌowese hap. Wẽtup aipainug hap -En poꞌog waku uikai e hap aiwanetup hawe. Wẽtup aipainug hap paa e hap. Wẽtup hap aipainug hap aiperupꞌi hap. Wẽtup Iesui mohey motꞌi hap. Miꞌi koꞌi wo waku watuwepainug are. 
COL.3.13	Iꞌatu kahato Tupana watnuat aimokahu hap. Wẽtup woꞌopowyro hap. Wẽtup yt aipotmopyꞌahak i hap. Wẽtup aiwoꞌoewaure aiwoꞌominug saꞌag etiat hap. Wẽtup aipainug hap aiwuꞌuka hap monik hap. Wẽtup aiwoꞌoehay aiwoꞌopiat hap -Waure wo areineꞌen uhyt mimi mana emiꞌaparap uhepiat hap kai aiꞌe hap. Miꞌi koꞌi yne waku ahesokpe pakup ewywuat aiwepainug hap ikahu rakat ewywuat. Miꞌi wo waku watuwepainug aikotã Iesui tiwaure ahepiat iꞌaparap tetiat hap ewy te waku watiwaure iraniaꞌin piat hap aiꞌaparap hap. 
COL.3.14	Wẽtup aipainug hap toineꞌen ikahu poꞌog torannia kai miꞌi ti aiwoꞌokyꞌe hap kawiat. Yt naku i watiwaure aiwoꞌokyꞌe hap katupono karãpe aiwoꞌokyꞌe hap toineꞌen hawyi aiwoꞌowese hap topyhuꞌat wẽtup miit ewywuat yn watopyhuꞌat. 
COL.3.15	Aikaꞌiwat Iesui ainug kahato aipyꞌa piat aiwoꞌowese haria wo. Miꞌi hawyi karãpe yt aiwoꞌowese i hap putꞌok e ahete miꞌi hawyi haty kahato aipyꞌa pe. Miꞌi hawyi meremo watikat aiwoꞌowese hap i raꞌyn katupono Tupana tikyꞌesat kahato aiwoꞌokyꞌe hap. Toikyꞌesat kahato watoineꞌen wẽtup woꞌokyꞌe haria sok ewy yn mesuwiat aheineꞌen turan. Miꞌi hap kape ti aikay kay mesup. Toikyꞌesat kahato watoꞌe aiwoꞌope -Arehum ewowi uhyt mehin mana mimi e hap ewy toikyꞌesat. Uimowepiit en waku watoꞌe. Toikyꞌesat -Arehum emiium ete mehin mana piꞌã kurum e hap ewy toikyꞌesat aiwoꞌope.
COL.3.16	Sehay wakuat Aipotypot etiat Iesui etiat Tupana tikyꞌesat kahato aiwanetup hawe aipyꞌa pe. Toikyꞌesat yne Iesui mienoi aikai howapy sakpo hap ti raꞌyn toikyꞌesat. Toikyꞌesat yne Tosaꞌyru ehay aipyꞌa pyi tuwẽtem nakat aikotã hekat rakat hegyiꞌat rakat tum hap ewy. Toikyꞌesat ahegyiꞌat kahato hap tehay wywuat torannia pe. Toikyꞌesat watiꞌatumuꞌe kahato iraniaꞌin tehay wepy puat hap. Toikyꞌesat watiꞌatumuꞌe kahato tehay wo iraniaꞌin hap yne aiweꞌeg hap wywo waku aiwoꞌomuꞌe hamo. Toikyꞌesat morekuat Tawi wepy hawuo watuwepy hap. Toikyꞌesat tehay kaipywiat hap watuwehum kahato tewowiat wepy hamuat wuatꞌi ehamo hap. Toikyꞌesat watuwepy mekewat sehay ikahu rakatno tuetiat hamo. Toikyꞌesat watuwepy mekewat saꞌawyꞌi wuat wepy hap pyi. Toikyꞌesat towawiat wepy hap aipyꞌa pywiat hap Topaꞌãu wywo. Toikyꞌesat watuwehum tewowiat wepy hap mywo -Waku kahato En aiꞌe hap toikyꞌesat. -Emiium waku kahato Tupana aiꞌe hap toikyꞌesat. 
COL.3.17	Toikyꞌesat yne aiminug koꞌi Tosaꞌyru Aipotypot Iesui motypot hap. Toikyꞌesat yne ahehay Tosaꞌyru Iesui set motypot hap. Toikyꞌesat kahato ahehay towawiat hap aiwepiit hap wywo. Toikyꞌesat ahehay towawi Tosaꞌyru set upi hap. Toikyꞌesat watoꞌe -Uruporekuat nuat urumowepiit kahato. En waku kahato Esaꞌyru waku kahato emiium e hap ewywuat aiꞌe hap Tupana tikyꞌesat.
COL.3.18	Manaꞌin erepyhuꞌat ro eꞌaito ehay upi Iesui mohey hat en mote. Etunug no eꞌaito mikyꞌesat ewy Tupana mikyꞌesat ewy are. 
COL.3.19	Mehinꞌin waku watikyꞌe kahato aheharyꞌi aipyꞌa pyi. Yt naku i watimohit miꞌiria ahehay wo. Yt naku i watoineꞌen marakꞌa wo aheharyꞌi ete. 
COL.3.20	Hirokaria kurumꞌin piꞌãꞌin eweimohey Iesui pote erepyhuꞌat ro eꞌywot ety ehay upi. Eꞌywot ety motypot hatno ereineꞌen mote Tupana mowepiit hatno ereineꞌen are. 
COL.3.21	Papaiꞌin waku eweinapin ehaꞌyruꞌin ehakiꞌytꞌin iꞌatukyꞌe hawuo wen maꞌato yt etimopyꞌahak teiꞌo ehehay saꞌag wo. Etiꞌapiheg apiheg yn mote yi kape yn tehaꞌat aru hawyi iꞌarot rakaria wo tukupteꞌen aat kaꞌap.
COL.3.22	Miitꞌin eropat haria mesuwe worohoꞌonapin neran ewetunug no Mesuwarotiaria eikaꞌiwaria piat mikyꞌesat ewy waku ewetunug. Ehetuꞌisaria eipoꞌoro hap ewy ewetunug no e. Yt eimikyꞌesat ewy pykai i maꞌato eiꞌakag mikyꞌesat ewy ewetunug are. Eikaꞌiwat okpe wuat neꞌi pykai o eweiwepotpap ihamo hap ewy e. Yt naku i aheha mesuwarotiat aikaꞌiwat kape sio tehaꞌat sio yt aipotpap nug hap kape aiꞌe hawe. Poꞌog waku watuwepotpap haty wo aipyꞌa pyi Tupana eropat haria aito pote. 
COL.3.23	Waku watuwepotpap kahato aikaꞌiwat mesuwarotiat mikyꞌesat nug hap ete maꞌato aiwanetup hap Aikaꞌiwat atipy piat potpap nug hap watunug mesuwat motpap nug hap kaipyi. 
COL.3.24	Waku watoꞌe aipyꞌa pe -Aipotpap saꞌup sese topyhuꞌat atipy pe waku nug haria aito mesuwe pote waku watoꞌe. Itote atipy pe tutum aru ahaꞌup watuwepotpap mesuwarotiat pykai katupono Aikaꞌiwat Iesui eropat haria sese aito waku watoꞌe. 
COL.3.25	Aiminug waku pote haꞌup toineꞌen Tupana miium muat. Maꞌato waku aiweꞌeg wo katupono aiminug saꞌag saꞌup iꞌewyte Tupana tum. Waku aiweꞌeg wo katupono Tupana tikyꞌe kahato torannia aitoria toꞌoewyꞌewy. Yt naku i watunug mote aiꞌapiheg sio aito miitꞌin akag sio aito miitꞌin mimotypot sio aito yt uwe mikuap i e. Miꞌi pote toꞌoewyꞌewy toiꞌatuꞌapiheg yt naku i nug tipyt. Wẽtup eꞌat pe ti aru toimoherep wuatꞌi pe aiminug saꞌag koꞌi yt heremo i rakat koꞌi -Waku kahato eipe torannia iraniaꞌin toꞌe ahepiat pykai toiꞌatuꞌapiheg yt naku i nug haria.
COL.4.1	Gaꞌiwaria Iesui mohey haria waku watum aipotpap nug haria pe saꞌup waku hap ewy iꞌatupotpap hap oktan. Waku watum saꞌup aikotã miit hãpyk takat tum hap ewy aikotã miit hegyiꞌat rakat ewy. Miꞌi pote waku watimoꞌẽ hãpyk ahemiitꞌin me ahekat katupono atipy pe toineꞌen Aikaꞌiwat koro gaꞌiwaria aito mesuwe pykai.
COL.4.2	Karapeĩ wahẽtup Tupana kape aimikyꞌesat waku wahẽtup -Tuut wyti aru aiꞌe hap wywo. Yt tutum i te hawyi waku wahẽtup i. Miꞌi hawyi aiwesat sio waku e wahẽtup hap kape sio yt e waku -Arehum ewowi Tupana waku watoꞌe. 
COL.4.3	Karãpe ewehẽtup eimikyꞌesat koꞌi urupowyro hamuat waku ewehẽtup to -Tupana etum Pauruꞌin moesaika hamuat ehay etiat henoi hamo eweiꞌe. Etiꞌatupowyro o miꞌiria iraniaꞌin yt ekuap i te haria atumuꞌe hamo katupono typyꞌi kahato te Emipoꞌoro Esaꞌyru uruporekuat nuat yt kuap i te haria tukupteꞌen ehay ti migꞌi wo te topyhuꞌat iꞌatuepe waku eweiꞌe Tupana pe -Uruikyꞌesat kahato Pauruꞌin powyro hap katupono morekuaria tipyhyp teran ehay uruporekuat koro etiat waku eweiꞌe Tupana pe are. Iesui ehay pyhyp hamo morekuaria uipyhyp mesuwe woꞌopyhik hawe are. 
COL.4.4	Pyno ewehẽtup -Tupana etipowyro kahato o Pauru ehay enoi miitꞌin miat kuap hamo waku eweiꞌe o katupono yt naku i ihik wo neꞌi ehay moherep hap waku eweiꞌe Tupana pe aat kaꞌap uipowyro hamuat. 
COL.4.5	Waku weꞌeg kahato haria wo watopyhuꞌat karãpe yt Iesui mohey i raꞌyn haria pyꞌasetpiat ahehay turan. Waku wahenoi iꞌatuepe Aipotypot Iesui etiat. Waku watikat miitꞌin iꞌatumuꞌe hamuat ihay se rakat yne eꞌat turan. 
COL.4.6	Waku watikat kahato aiwanetup hawe iꞌatuwesat hamuat yne apo apo iꞌatuꞌe hap ete. Waku watiꞌatuwesat Tupana weꞌeg hap ewy pywuat woꞌowesat hap ewy ihay se rakat ewy waku watekyi Iesui kape yt imohey i te haria are.
COL.4.7	Mesup atipoꞌoro ehewowi aikywyt aheywyt Tikiku. Waku kahato Tikiku uimikyꞌe kahato. Yt iperup hin i Tupana potpap nug hamo. Tikiku yt toiwaure hin i Tupana eropat hap. Aiꞌewy kahato ipotpap takat Tikiku Aikaꞌiwat potpap ete. 
COL.4.8	Pyno atipoꞌoro Tikiku ehewowi tohenoi yne aru putꞌok toꞌe hawyi uhetiat aikotã areineꞌen mesuwe hap etiat. Iꞌewyte aru tohenoi yne ehetiat aikotã eweikupteꞌen Korosi pe hap tohenoi aru putꞌok toꞌe mesuwe i hawyi. Worohoꞌomowepiit teran haype atipoꞌoro Tikiku ehewowi. Tohenoi yne mesuwiat uheineꞌen hap hawyi eiwepiit kahato rakaria wo eweikupteꞌen aru are. 
COL.4.9	Ehetawa piat Unesimu aru atipoꞌoro wy ehewowi. Aikywyt aheywyt kahato Unesimu. Iesui mohey kahato hat Unesimu. Putꞌok iꞌatuꞌe Unesimu Tikiku wywo hawyi taꞌatuhenoi kahato ehewowi kat som urutunug mesuwe hap koꞌi.
COL.4.10	Aiwy Aritaku toineꞌen mesuwe woꞌopyhyp hawe uiwywo toineꞌen. Kuekatu toipoꞌoro ehewowi. Iꞌewyte Panape enyt mepyt Maku ipoꞌoro tehay wy tuwehum hap ehewowi. Pyno meiũran Maku putꞌok e itote pote waku -Ereke ro uruwy eweiꞌe o Maku pe eiwepiit hap wywo ikyꞌe hap wywo aikotã areꞌe saꞌawyꞌi hap ewy ewetunug Maku pe are. 
COL.4.11	Mehin Iusue iꞌewyte ipoꞌoro kuekatu ehewowi mekewat wẽtup het Iutu e hap. Pywo ti rat uipowyro kahato mesuwe miꞌiria kuekatu e haria are. Taꞌatukyꞌesat kahato Tupana topyhuꞌat Morekuat no mesuwat yi tote hap miꞌi pote iꞌatupotpap kahato inug hamo. Miꞌiria yne uiꞌewy Iuteu ywania kawiat Iesui mohey haria. Uimowepiit haria kahato miꞌiria are.
COL.4.12	Aiwy Epawai toineꞌen mesuwe. Miꞌi iꞌewyte waku e hap toipoꞌoro ehewowi. Aipotypot Iesui eropat kahato hat Epawai eipyꞌasetpywiat miꞌi. Miꞌi pote tohẽtup aat kaꞌap topyꞌa pyi Tupana kape yne hesaika hap wywo -Etipowyro aiwyriaꞌin tawa Korosi piaria emikyꞌesat oktan nug hanuaria teꞌeropyhuꞌat. Etiꞌatumotag miꞌiria Esaꞌyru oktan e. Etiꞌatumoesaika yt karãpe i eꞌatoiat hamuat e. Atikyꞌesat itotiaria pywo iꞌatuꞌe yne hap ehay etiat hap e Epawai aat kaꞌap meiũpepyi Tupana kape epowyro hamuat. 
COL.4.13	Aiwy Epawai tikyꞌesat kahato yne eipe yne tawa Korosi piaria Iesui mohey haria wo hap toiꞌatukyꞌesat iꞌewyte tawa Irautiseia piaria iꞌewyte tawa Erapori piaria yt uheso hin i toiꞌatukyꞌesat yne eipe imohey haria wo hap are.
COL.4.14	Iꞌewyte aimikyꞌe aipohag nug hat Iruka iꞌewyte aiwy Tema tiꞌatupoꞌoro eikyꞌe hap -Uruipoꞌoro uruiꞌatukyꞌe eiperia e hap. 
COL.4.15	Yne Iesui mohey haria piat waku e hap uruipoꞌoro. Kuekatu uruipoꞌoro tawa Irautiseia piaria kape. Uruikyꞌesat kahato ehehãite hap eweiꞌe mehin Niwa pe iꞌewyte yne Iesui mohey haria toꞌyat puat waꞌatunug haria pe are. Miꞌiria kape kuekatu uruipoꞌoro.
COL.4.16	Meikowat uimiwan o eweimowẽpap aiũpe eiiwaꞌatunug hap tote are. Miꞌi hawyi eweikuap yne raꞌyn hawyi waku eweipoꞌoro tawa Irautiseia kape miꞌiria piat ikuap hamo teꞌeruwaꞌatunug hawyi. Iꞌewyte eiperia eweimowẽpap o uimiwan saꞌawyꞌi wuat uimipoꞌoro tawa Irautiseia piaria pe. 
COL.4.17	Miꞌi hawyi atipoꞌoro i sehay uhyt Akipu kape. Pyno koitywy atoiat eipo pe raꞌyn Aikaꞌiwat potpap koꞌi. Miꞌi hap ti koitywy tutum eipo pe raꞌyn. Pyno koitywy eweꞌeg wo o. Eweimoma o ipotpap hap imikyꞌesat oktan are.
COL.4.18	Pyno ti uipo wo ti yne mesuwat atunug uimiwan are. Pyno atunug mesuwe miwan me uhet sese uipo minug uikuap hamuat sio uito sio yt kuap hamo. Pyno yt eweiwaure teiꞌo uipyhik hap mesuwe morekuat woꞌopyhyp hawe. -Pyno Tupana etiꞌatukyꞌe kahato Tupana mohey haria tawa Korosi piaria.
1TH.1.1	Uito ti Pauru kuekatu sese atipoꞌoro ehewowi Iesui mohey haria kape tawa Tesaronika piaria kape are. Uiwyriaꞌin Iesui mohey haria mesuwat uimiwan atipoꞌoro ehewowi katupono atikyꞌesat kahato ti Tupana hegyiꞌat kahato ehepiat hap. Iꞌewyte atikyꞌesat kahato Tupana kaipywiat eiwoꞌowese hap. Pyno uito hawyi mehin Sira hawyi Timoteu wywo kuekatu urutoꞌe ehewowi uruwyriaꞌin tawa Tesaronika piaria kape. Mesuwat uruipoꞌoro ehewowi urumiwan Aiꞌywot Tupana Aikaꞌiwat Iesui hũria kape tomohey haria waꞌatunug haria kape. 
1TH.1.2	Yne eꞌat pe -Waku kahato tawa Tesaronika piaria urutoꞌe Tupana pe. Urutuwehum kahato ewowi Tupana katupono torannia Tesaronika piaria emohey haria kahato tukupteꞌen urutoꞌe Tupana pe. 
1TH.1.3	Yt ehẽku kaipyi yn i ti tuwẽtem ehepiat Iesui mohey hap maꞌato yne kaipyi tuwemoherep. Miꞌi tupono urutuwehum kahato Aiꞌywot atipy piat kape. Yt waureꞌurutoꞌe hin i ti urukyꞌe ehepiat hap iꞌewyte miitꞌin kyꞌe ehepiat hap ete Aipotypot Iesui mohey hap kaipyi. Iꞌewyte eipotpap hap koꞌi yt uruiwaure hin i.
1TH.1.4	Taꞌi uheꞌywytꞌin uheinytꞌin uruikuap kahato ti aikotã Tupana eikyꞌe kahato pote eiꞌairo kahato ti towatno. 
1TH.1.5	Saꞌawyꞌi ti uruhenoi kahato ehepe sehay wakuat Iesui etiat maꞌato yt uruwat uruẽku kaipyi yn i maꞌato Tupana esaika hap kaipyi iꞌewyte Tupana Paꞌãu kaipyi uruiꞌatumuꞌe eipe. Taꞌi pywuat sese urutoꞌe. Urumimohey mesuwat sehay urutoꞌe uruhenoi ehepe turan. Eweikuap taꞌyn aikotã saꞌawyꞌi urutukupteꞌen eipyꞌasetpiat hap. Taꞌi eikyꞌe uruepiat hap yn ni toineꞌen urukai. 
1TH.1.6	Saꞌawyꞌi uruminug wakuap kape ti ewehehaꞌat kahato hawyi -Taꞌi uruto ti iꞌewyte urutukupteꞌen teran Pauruꞌin ewy eweiꞌe. Taꞌi Iꞌatukaꞌiwat Iesui mohey haria wo urutukupteꞌen teran eweiꞌe. Iꞌatumienoi ahepiat wyti pywuat kahato rakat eweiꞌe. Mio tã eweiꞌe hawyi ti Tupana Paꞌãu putꞌok e raꞌyn ehetiat hawyi eiwepiit kahato hap taꞌyn topyhuꞌat ehete. Miꞌi hawyi ti maꞌato mekewat hoꞌopot hap eꞌat putꞌok e raꞌyn ehete turan yt hep e kuap i raꞌyn ehepiat imohey hap iꞌewyte eiwepiit hap. 
1TH.1.7	Miꞌi pote ti yi Masetunia yi Akaia piaria teꞌerahaꞌat kahato ehepiat mohey hap kape. -Pyno waku aito tawa Tesaronika piaria ewy waku watomohey Iesui iꞌatuꞌe teꞌerahaꞌat ehewowi hawyi. 
1TH.1.8	Miꞌi hap kaipyi ti Aikaꞌiwat mohey hap tuwẽtem naꞌyn eiwẽ pyi. Miꞌi hawyi ti ihay eweihytpok kahato raꞌyn yne tawa Masetunia puo yne yi Akaia puo raꞌyn. Miꞌi hawyi ti yne tawa koꞌi puo raꞌyn imohey hap tuwesytpok. 
1TH.1.9	Miꞌi hawyi ti karãpe uruhenoi teran naꞌyn iraniaꞌin me Iesui eimohey hap etiat hap miꞌi pote ti -Taꞌi uruikuap taꞌyn iꞌatuꞌe. Miꞌi hawyi ti karãpe uruewyry turan uruewyry hap upi teꞌeroꞌe uruepe iraniaꞌin -Eweikuap apo Tesaronika piaria Iesui mohey hap iꞌatuꞌe uruepe. Koitywy ti iꞌatuwese kahato eimimohey ete. Mo wuat minug tupanaria atoiat haria raꞌyn miꞌiria iꞌatuꞌe uruepe miitꞌin. Miꞌi hawyi ti Wuatꞌi Eꞌat Piat Ieineꞌen hat Tupana sese eropat haria raꞌyn miꞌiria iꞌatuꞌe raꞌyn uruepe uruewyry tipytpe.
1TH.1.10	Koitywy taꞌatuhekatup taꞌyn Aikaꞌiwat Iesui Tupana Saꞌyru iꞌewyte Tupana mihep guꞌuro pywiat mohey haria wo raꞌyn tukupteꞌen iꞌatuꞌe ahepe. Taꞌi saꞌawyꞌi wyti ipyꞌahak kahato Tupana aiminug saꞌag ete. Saꞌawyꞌi wyti aiꞌapiheg hap yn topyhuꞌat ahepe yt kat i Tupana wywo aiwoꞌowese nug hanuat pote saꞌawyꞌi. Maꞌato Ahehakyeraꞌat hat putꞌok e aiꞌapiheg hap u hamuat hawyi Tupana aihep taꞌyn aiꞌapiheg hap kaipyi. Miꞌi hawyi iraniaꞌin yt kat iꞌatuꞌe kuap i raꞌyn ahete katupono -Waku eipe e yn naꞌyn ahepe. Miꞌi hap areꞌe ehepe Iesui mohey haria tawa Tesaronika piaria. Maꞌato yt uito yn i katupono torannia mesuwat yi tote waku iꞌatuꞌe ehepe. Yt kat areꞌe kuap i raꞌyn miitꞌin me eimohey kahato hap etiat uruewyry tipytpe katupono taꞌatukuap yne raꞌyn ehepiat imohey waku kahato hap. Miꞌi tupono urutuwehum kahato ehepiat imohey hap ete uruto Pauruꞌin.
1TH.2.1	Uiwyriaꞌin eweikuap taꞌyn aikotã uhepiat eimuꞌe hap tuwenug kahato itotiat hap. Eweikuap taꞌyn aikotã miitꞌin iꞌatupap kahato uimienoi upi. 
1TH.2.2	Eweikuap taꞌyn uiwyriaꞌin karãpe urutuwat ehetawa Tesaronika kape tawa Wiripu piaria muꞌe hamo urutuwat maꞌato itotiaria yt uruꞌoksatꞌi hin i. Iꞌatumikyryꞌi kahato uruete urupiit ete haty. Miꞌi totepyi urutuwat ehewowi uruepiat hoꞌopot rakirẽ. Miꞌi hawyi putꞌok urutoꞌe ehetawa pe hawyi yt paa urutoꞌe hin i Tupana ehay moherep hap ete uruhoꞌopot kahato itotiat pykai. Miꞌi pykai yt uruwẽpohep hin i eimuꞌe hap ete. Sehay pywuat sese yn uruwẽ pyi tuwẽtem. Poꞌog neꞌi urumoesaika Tupana. Miꞌi hawyi urutuꞌuka hap pupi yt urutokenꞌẽ hin i tawa Wiripu piaria uruꞌahyk ahyk pykai. 
1TH.2.3	Yt kat i eimaꞌat uruepiat hap uruwanetup hawe. Yt kat i eipiit kyꞌesat hap wywo i worohoꞌomuꞌe. 
1TH.2.4	Taꞌi Tupana eropat haria wo yn urutukupteꞌen miꞌi pote Tupana wẽ wo urutukupteꞌen. Saꞌawyꞌi Tupana toꞌe uruepe -Worohoꞌomohey kahato eipe uhehay enoi hamo e. Uimiꞌairoria sese eipe uhehay wakuat sytpok hanuaria e uruepe. Miꞌi hawyi hãpyk kahato uruiꞌatumuꞌe eipe. Yt eimikyꞌesat ewy i wen maꞌato Tupana mikyꞌesat ewy yn. Maꞌato itote uruiãꞌãg kahato Tupana. Toikuap teran pywuat tokyꞌe hap kaipywiat urupotpap hap haype sio miitꞌin miat urumotypot hap kaipyi neꞌi urupotpap miꞌi hap toikuap teran. 
1TH.2.5	Yt karãpe i eimaꞌatꞌi maꞌatꞌi wo uruiꞌatumoperupꞌi eipe. Maꞌato ti yt eimikyꞌesat ewy i uruiꞌatunapin. Taꞌi Tupana mikyꞌesat ewy yn uruiꞌatunapin. Yt kat i urutehaꞌat ehekat kyewi hap kape. Miꞌi pote pywo e Tupana eiꞌatumuꞌe uruepiat hap ete. 
1TH.2.6	Iꞌewyte yt kat i urumotypot hap uruikyꞌesat eimuꞌe turan. Yt uwe kaipyi hin i uruikyꞌesat urumotypot hap. Yt eikaipyi i wyti maꞌato urupoꞌoro hat mowepiit hap yn uruwanetup hawe eimuꞌe turan. 
1TH.2.7	Uruto ti Iesui potpoꞌororia sese maꞌato miꞌi pykai urumotypot ro urupoi ro yt urutoꞌe i ehepe. Perupꞌi popuo urutukupteꞌen eipyꞌasetpe aikotã aity aimoperupꞌi moperupꞌi temi ete hap ewy. 
1TH.2.8	Taꞌi eipyꞌasetpe urutukupteꞌen eikyꞌe kahato haria wo. Urutuwehum kahato ehete. Miꞌi pote eheropat haria wo urutopyhuꞌat katupono uruiꞌatukyꞌe kahato eipe. 
1TH.2.9	Yt sẽtup i sẽtup i haria wo hin i urutukupteꞌen eipyꞌasetpiat turan. Yt kat i hin i uruhẽtup ehepe. Yt eimiꞌu kyewi i ti uruiꞌatumuꞌe Tupana ehay wo eipe. Maꞌato urupotpap urupo wuat kaipyi yn ni urutenuk. Yt eiꞌokpe tote hin i urutukupteꞌen yt ehekat kyewi hin i ti urutukupteꞌen. Yt waureꞌeweiꞌe teiꞌo miꞌi hap kai uruwyriaꞌin. 
1TH.2.10	Miꞌi hap ete pywo eweiꞌe iꞌewyte Tupana pywo e urutukupteꞌen eipyꞌasetpiat turan katupono wakuap mywo hãpyk puo yt kat i eimaꞌat hap mywo urutukupteꞌen ehehamo iꞌewyte Tupana ehamo. 
1TH.2.11	Eweikuap taꞌyn eipyꞌasetpe urutukupteꞌen turan eiꞌywot sese ewy urutukupteꞌen einapin haype aikotã aiꞌywot tuwehaponik kahato hap ewy eipyꞌasetpe urutukupteꞌen einapin hanuaria. 
1TH.2.12	Uruiꞌatumaharaꞌi maharaꞌi kahato eipe urumepytꞌin mote. Ehewyry hãpyk kahato o Tupana mikyꞌesat ewy urutoꞌe. Eikay kay raꞌyn temiitꞌin no tetawa kape aikope toineꞌen Morekuat no hap kape aikope tewaku hap moherep hap kape eikay kay. Miꞌi tote yt tuwemoti hin i Tupana eiminug koꞌi pupi. Miꞌi hap uruikyꞌesat kahato. Yt kat i hin i Tupana wemoti eiminug koꞌi pupiat hap uruikyꞌesat.
1TH.2.13	Waku kahato eipe uiwanetup hawe katupono saꞌawyꞌi Iesui kapiat uruehay hap kape ehewaure kaꞌa kahato. -Yt miitꞌin ehay wo hin i urunapin eweiꞌe eipyꞌa pe tawa Tesaronika piaria. Waku kahato eiperia. -Tupana ehay sese wo urumuꞌe katupono Iesui Aimoieineꞌen hat ete urumuꞌe eweiꞌe uruepiat. Miꞌi hawyi Iesui mohey haria wo raꞌyn eweipyhuꞌat kahato itote waku hap ewy are. Miꞌi hap upi urutuwehum kahato Tupana kape aat kaꞌap ehupi are. Yt karamuat i ikahuro rakat uruwehum hap katupono Tupana ehay mio tuwenug kahato raꞌyn eheineꞌen hawuo Iesui mohey hawyi. 
1TH.2.14	Miꞌi hawyi ehetawa Tesaronika piaria iꞌatuhoiro haria kahato ehete eiꞌatumosoꞌopot kahato itote aikotã saꞌawyꞌi Iesui mohey haria Iuteuria hoꞌopot iꞌatuetawa piaria hap ewy topyhuꞌat ehete eiwoꞌoꞌewy ewy. 
1TH.2.15	Nimo Iuteuria tuꞌuka Tupana potpoꞌororia tehay moherep haria. Miꞌi hawyi Aikaꞌiwat Iesui taꞌatuꞌauka raꞌyn wy. Miꞌi pote koitywy aiꞌauka teran miꞌiria. Yt Tupana mowepiit hap hin i te taꞌatunug ahete. Iꞌewyte yne ahewanikaptia wo tukupteꞌen miꞌiria Iuteuria. 
1TH.2.16	Yt ewehenoi teiꞌo iraniaꞌin wẽtup ywania pe iꞌatuꞌe uruepe. Katupono miꞌiria yt tikyꞌesat hin i iraniaꞌin ehakyeraꞌat hap katupono -Howapy yne raꞌyn iꞌatupiit iꞌatuminug saꞌag koꞌi wo. Yt kat i raꞌyn heiam howapy poityꞌi pote e Tupana. Toran naꞌyn putꞌok e raꞌyn koitywy iꞌatuꞌapiheg hap e Tupana Iuteuria pe topyꞌahak popuo.
1TH.2.17	Uiwyriaꞌin ehepiat hoꞌopot turan yt uwe hin i uruto eiwywo eipowyro hamo. Urupiit yt uwe i maꞌato uruwanetup hap toineꞌen ehewowi yn are. Taꞌi uruehatꞌat kahato ekyewi kat pote saꞌawyꞌi uruꞌaipok wo urutuwat ehewowi. Miꞌi hawyi poꞌog urupap ehewowi -Toꞌiro wataꞌaipok i ro ahekatuwyria Tesaronika piaria ewowi urutoꞌe urupap haype. 
1TH.2.18	Iꞌewyte uito Pauru miꞌi hap yn uiwẽ pyi tuwẽtem -Toꞌiro wataꞌaipok i uiꞌe hap ewy. Miꞌi hawyi urutuwat maꞌato yt putꞌok urutoꞌe i. Taꞌi karania wo neꞌi urupyhyp ahiag ehowawiat urutuwat turan. Urutuwat wen maꞌato yt putꞌok urutoꞌe hin i. Urupyhyp yn tuereto ahiag ehowawiat uruwat turan. 
1TH.2.19	Katupono karapeĩ putꞌok e Aikaꞌiwat Iesui Wuatꞌi Miitꞌin Porekuat nuat turan eipe yn eweipyhuꞌat uimowepiit kahato hanuaria wo aikotã morekuaria teꞌeruwehum kahato hamuat taꞌatuꞌakag painug hap ete. Miꞌi hap ewy hamuat uruto urutuwehum kahato hamuat ehete. Miꞌi hap yn uiwanetup hawe. 
1TH.2.20	Katupono eipe yn eweipyhuꞌat uimoꞌokpipokꞌi haria wo urutoꞌe Pauruꞌin.
1TH.3.1	Karãpe yt urutuwat kuap i ehowawiat pote pyno uruipoꞌoro Timoteu ihaꞌat ehowawiat hamo are aikotã eweikupteꞌen hap kuap hamo uruehatꞌat kahato hawyi. Uruipoꞌoro miꞌi pykai uruto urutukupteꞌen tawa Atena pe. 
1TH.3.2	Miꞌi hawyi uruekatuwy Timoteu uruipoꞌoro ehewowi Iesui ehay etiat urupotpap hap moherep ehepiat hamo katupono Tupana eropat hat kahato Timoteu aiꞌewywuat sese. Miꞌi uruipoꞌoro pote eimoehãite kahato ehepiat imohey hap upi. Yt uruikyꞌesat i eihep imohey hap kaipyi hoꞌopot hap. 
1TH.3.3	Katupono Iesui mohey raꞌyn ahepiat pote iꞌatumikyryꞌi kahato miitꞌin ahete miꞌi pykai Tupana yt tipyhyp hin i katupono miꞌi hap kaipyi aikuap pywuat tomohey hap sese iꞌewyte yt tokyꞌe i haria kuap hamo. 
1TH.3.4	Saꞌawyꞌi urutukupteꞌen eiwywuat turan -Tuut aru ehepiat hoꞌopot hap urutoꞌe. Miꞌi hawyi putꞌok e raꞌyn ehete uruꞌe hap ewy. Koitywy ewehãꞌãg naꞌyn iꞌewyte eweikuap taꞌyn miitꞌin mikyryꞌi ehetiat hap. 
1TH.3.5	Saꞌawyꞌi tawa Atena pe areineꞌen turan ehewowi yn uiwanetup hap. Wẽtup eꞌat pe haty kahato uhete katupono yt atikuap i aikotã som eweikupteꞌen hap. Miꞌi hawyi yt ahupit kuap i raꞌyn mesuwat haty hap hawyi atipoꞌoro Timoteu iꞌatuepiat imohey hap kuap hamo are sio ahiag iꞌatuiãꞌãg moityꞌi hawyi imohey hap pun haria wo raꞌyn tukupteꞌen hawyi uipotpap hap topyhuꞌat yt kat hamo i hap kuap hamo atipoꞌoro Timoteu.
1TH.3.6	Mio tã are turan Timoteu putꞌok e raꞌyn uruete. Miꞌi hawyi sehay wakuat kahato tohenoi uruepe ehetiat -Taꞌi sakpoꞌe te taꞌatumohey hap e. Taꞌi Tupana kyꞌe hap te toineꞌen itote e. Aikyꞌe hap wuatꞌi eꞌat piat toineꞌen ne e. Iꞌatuehatꞌat kahato te ti aikyꞌewi e. Taꞌatukyꞌesat kahato teꞌeraꞌakasa ahowawiat hap e aikotã saꞌawyꞌi aito ahehatꞌat iꞌatukyꞌewi hap ewy e Timoteu uruepe ehehay tohenoi. 
1TH.3.7	Miꞌi hawyi urusatyꞌi hap tuweityk taꞌyn uruete. Waku sakpoꞌe taꞌatumohey kahato te urutoꞌe. Miꞌi hawyi yt uruhoꞌopot kahato i raꞌyn katupono Timoteu mienoi ehetiat urumowepiit kahato. 
1TH.3.8	Pyno Iheg me kahato o eweikupteꞌen imohey hap ete. Miꞌi tupono waku pe eweikupteꞌen maꞌato yt pote yt uimowepiit hin i. 
1TH.3.9	Miꞌi hap uruikuap hawyi poꞌog poꞌog urutuwehum Tupana ete -Waku kahato En urutoꞌe katupono tawa Tesaronika piaria emohey kahato te waku kahato urutoꞌe. 
1TH.3.10	Tupana urupowyro o miꞌiria kapiat uruꞌakasa hamo urutoꞌe katupono urutuwat teran i raꞌyn emohey haria yt ihãite i te rakat moehãite hamo urutoꞌe aat kaꞌap Tupana pe. 
1TH.3.11	-Uruꞌywot uruhẽtup urukaꞌiwat Iesui set upi etum o uruepe muap mekewat Tesaronika kapiat uruwat hamo urutoꞌe Tupana pe. 
1TH.3.12	Uruiꞌatukyꞌe kahato eipe. Miꞌi hap ewy atikyꞌesat eiwoꞌope eiwoꞌokyꞌe hap miꞌi pote ahẽtup Tupana pe -Etiꞌatumoesaika o poꞌog poꞌog Iesui mohey haria ekyꞌe poꞌog hamo iꞌewyte iraniaꞌin atukyꞌe hamo are. Miꞌi hap ti ahẽtup Tupana pe ehupi. 
1TH.3.13	Eiwoꞌokyꞌe kahato pote Tupana eimoesaika wakuat nug hamo aikotã toꞌowywuat hamo. Miꞌi pote ti aru karãpe Tupana tuut Tosaꞌyru wywo teropat haria wywuat turan ehewaku kahato hap toipuẽti eikai katupono miitꞌin kyꞌe kahato haria eipe pote. Miꞌi hap uruikuap taꞌyn uruto Pauruꞌin.
1TH.4.1	Uruwyriaꞌin koitywy uruhẽtup kahato ehupi poꞌog poꞌog Tupana mowepiit haria wo eweikupteꞌen hap Iesui mikyꞌesat ewy kahato. Uruikuap taꞌyn ti koitywy Tupana mowepiit haria wo raꞌyn eweikupteꞌen. Miꞌi tã raꞌyn pykai ti uruhẽtup poꞌog poꞌog ne. 
1TH.4.2	Iꞌewyte yt waureꞌeweiꞌe teiꞌo Iesui kaipywiat einapin uruepiat hap ete. 
1TH.4.3	Pyno koitywy uruhenoi teran ehepe kat som Tupana tikyꞌesat watunug hap. Yt toikyꞌesat i ti wuatꞌi haryporiaꞌin wywuat hap iꞌewyte wuatꞌi ihainiaꞌin wywuat yt aiweꞌeg i hap ti yt toikyꞌesat i. Waku iweꞌeg kahato rakaria wo toikyꞌesat aheineꞌen hap. 
1TH.4.4	Tupana tikyꞌesat wyti wẽtup ok wywo yn aheꞌaito hap iwary hap toikyꞌesat iweꞌeg kahato rakaria aito pote. Miꞌi tã watunug pote miitꞌin mimotypot no watoineꞌen. 
1TH.4.5	Maꞌato iraniaꞌin yt Tupana kuap i haria ti iꞌatuewaire ewaire hap yn taꞌatunug. Maꞌato aito ti yt toikyꞌesat hin i miꞌiria ewywuat aheineꞌen hap. 
1TH.4.6	Yt naku i kahato ti watipohari aiwy iharyꞌi ete paĩ urutoꞌe saꞌawyꞌi te ehepe. Iꞌewyte wy koitywy yt eweimaꞌat reiꞌo wẽtup ok haryporia imoewaire hamo urutoꞌe haty wo katupono miꞌi tã watunug pote Tupana miꞌapiheg wo watukupteꞌen paĩ. 
1TH.4.7	Tupana yt tikyꞌesat hin i ti yt iweꞌeg i rakaria wo aheineꞌen hap maꞌato toꞌewywuat ahewaku hap yn toikyꞌesat. 
1TH.4.8	Ipaꞌãu weꞌeg kahato rakat aimuꞌe hamuat. Miꞌi tupono uwe uwe topotmaꞌatꞌi maꞌatꞌi haryporiaꞌin ihainiaꞌin wywo yt tuweꞌeg i haype. Miꞌi hat topyhuꞌat Tupana ehay pun hatno. Iꞌewyte miitꞌin maꞌat hat miꞌi.
1TH.4.9	Nimo pyi te mesup te Tupana eimuꞌe kahato aikotã eiwoꞌokyꞌe hamuat hap ete. Miꞌi tupono ipotmuꞌeria wo raꞌyn eweikupteꞌen koitywy. Miꞌi tupono yt kat no kuap i raꞌyn poꞌog worohoꞌomuꞌe woꞌokyꞌe hap ete mesuwat uimiwan me katupono eiwoꞌokyꞌe kuap kahato raꞌyn. 
1TH.4.10	Iesui mohey haria wuatꞌi tawa Masetunia piaria ikuap yne raꞌyn woꞌokyꞌe hap eikaipyi. Miꞌi tupono ti uruhẽtup poꞌog ehepe eiwoꞌokyꞌe hap miitꞌin kyꞌe hap. 
1TH.4.11	Uiwyriaꞌin worohoꞌonapin pywuat sehay wo. Woꞌoeremopusu haria wo yt naku i aito watukupteꞌen. Waku teꞌen aipotpap kaipyi aimiꞌu ahekareꞌen aikotã urutoꞌe saꞌawyꞌi hap ewy waku watoiat yne aiperup hap koꞌi urutoꞌe. 
1TH.4.12	Miꞌi hawyi ipotpap kahato rakaria wo eweikupteꞌen are. Miꞌi pote ti aru meiũran -Taꞌi waku kahato miꞌiria iꞌatuꞌe Iesui mohey haria. Waku kahato miꞌiria iꞌatuꞌe iraniaꞌin. Eipo minug kaipyi mio tã iꞌatuꞌe. Yt eweikupteꞌen neiꞌo iraniaꞌin okpe tote neꞌi iꞌatuekareꞌen iꞌatumiꞌu etiatno neꞌi maꞌato motpap haria wo eweikupteꞌen. Yt sẽtup i sẽtup i e haria wo teiꞌo eweikupteꞌen are.
1TH.4.13	Uruwyriaꞌin uruikyꞌesat eweikuap kahato pywuat sehay aikotã ikuꞌuro rakaria tukupteꞌen hamuat hap. Yt uruikyꞌesat i eweikupteꞌen Iesui mohey ran haria wo neꞌi katupono taꞌatuwy kuꞌuro pote toꞌokakꞌi kahato -Yt karãpe i raꞌyn aru wataꞌakasa aiwy kape taꞌatuehaype. 
1TH.4.14	Maꞌato aito ti watomohey kahato raꞌyn karãpe Iesui tokuꞌuro hawyi toineꞌen pakup i hap. Iꞌewyte watomohey kahato raꞌyn karãpe Tupana tuut hamuat Iesui wywo iꞌewyte map haria imohey haria tõꞌẽ tõꞌẽ Iesui upi atipy kaipyi hap watomohey kahato raꞌyn aito. 
1TH.4.15	Pyno mio tã e Tupana henoi map haria etiat tomohey haria etiat -Taꞌi ariot i ti aru yt ihãite rakaria kape yn i maꞌato map haria uimohey haria kape wy ariot. Miꞌi hawyi toꞌopype ateropoꞌok e Tupana. 
1TH.4.16	Pyno Aikaꞌiwat sese ti aru taꞌapyk atipy kaipyi miꞌi hawyi atipy piaria esurara akag ti aru ihay pirik kahato. Miꞌi turan ti aru hu huꞌe akuara wato pyi mekewat huut hap enoi hamo. Miꞌi turan ti aru mekewat Iesui mohey haria ikuꞌuro rakaria Tupana tiꞌatuporenoꞌẽ yne yne aiꞌam hap eꞌyian mete. 
1TH.4.17	Miꞌi hawyi aito ihãite te rakaria ahytmoi tomimoieineꞌen guꞌuro pywiat haria wywo. Miꞌi hawyi ti aru wataꞌam aiwoꞌopype howa kape huut turan ywyhig kape. Miꞌi hawyi itote watoꞌopuẽti ywaiti pe. 
1TH.4.18	Pyno waku watoꞌomowepiit aiwoꞌope aheineꞌen pakup i hap ete urutoꞌe ehepe Pauruꞌin.
1TH.5.1	Tuut aru Iesui maꞌato yt watikuap i karapeĩ putꞌok e hamuat sio iꞌaman motpe sio aat pe hap koꞌi ti yt urutuwan kuap i ewowi. 
1TH.5.2	Yt urutuwan kuap i ehewowi katupono yt uwe i ikuap aikotã yt uwe i seroꞌok e hat ikuap wãtym muat. Miꞌi hap ewy kahato Iesui uut hap yt uwe i ikuap. 
1TH.5.3	Miꞌi turan ti aru miitꞌin teꞌeroꞌe toꞌope -Yt kat i wyti poꞌog hoꞌopot hap iꞌatuꞌe aru. Yt eweikenꞌẽ teiꞌo iꞌatuꞌe katupono waku pe raꞌyn watoineꞌen iꞌatuꞌe maꞌato yt pywo pe i. Katupono hupiꞌa rakat haryporia ete watikuap imepyt haty hap meremo putꞌok e tuwete hap ewy meremo putꞌok e hamuat ikahuro hap eꞌat imoma hap eꞌat meremo putꞌok e. Yt uwe i aru tuwemig kuap i aru mekewat eꞌat pe.
1TH.5.4	Maꞌato ariãty ewy watoineꞌen aito pote ariãty hot pe ti raꞌyn watoineꞌen huut turan mote yt aimogyt kuap i. Hẽtyhot pe watoineꞌen mote watikuap taꞌyn putꞌok e irane mekewat ikahuro hap eꞌat pe. Maꞌato iꞌypyryp mepytꞌin neꞌi aito pote ti iꞌypyryp we ti raꞌyn watoineꞌen huut turan. Miꞌi hawyi get haria ewy watopyhuꞌat pote mekewat eꞌat pe aimogyt kahato katupono mekewat eꞌat pe iꞌypyryp we ieineꞌen haria iꞌatuminug saꞌag hap koꞌi heremo raꞌyn. 
1TH.5.5	Maꞌato ariãty mepytꞌin no watopyhuꞌat aito pote ihatꞌok mepytꞌin sese wo raꞌyn aito katupono watopyhuꞌat Iesui ehay wywo. Miꞌi pote aito yt iꞌypyryp mepytꞌin wo hin i katupono yt watunug neran i raꞌyn saꞌag. 
1TH.5.6	Taꞌi aito Iesui uut hap kape watehaꞌat kahato. Yt naku i get haria ewy neꞌi watoineꞌen huut hap owakai iraniaꞌin ewy. 
1TH.5.7	Taꞌi get haria wãtym muo teꞌeroket kahato. Iꞌewyte mahy u haria iꞌatumopẽꞌã miꞌiria wãtym muo tukupteꞌen. 
1TH.5.8	Maꞌato aito hẽtyhot puo ahewyry yt kat i aimopẽꞌã hap mywo. Waku watopyhuꞌat aikotã suraraꞌin ewy katupono suraraꞌin ipag taꞌatupotiꞌa tote iheg nakat moryꞌa pupi taꞌatuꞌauka hap. Miꞌi hap ewy waku watomohey Iesui hawyi iꞌewyte watoꞌopowyro waku aiwoꞌokyꞌe hap ete. Karãpe Iesui mohey hatno watoineꞌen iꞌewyte miitꞌin kyꞌe hatno pote ti surara ipotiꞌa tote iheg nakat ewy watoineꞌen. Iꞌewyte suraraꞌin ipag taꞌatuesapeu iheg nakat taꞌatuꞌahot hap pupi hap ewy waku watoineꞌen. Uheꞌywytꞌin uheinytꞌin waku watehaꞌat kahato Ahehakyeraꞌat hat yatypiat aheineꞌen hap kyewi. Miꞌi hap ewy ti waku watehaꞌat kahato surara akag sokpe iheg nakat ewy.
1TH.5.9	Tupana aiꞌairo yt aiꞌapiheg hamuat i maꞌato ahehakyeraꞌat hamo. 
1TH.5.10	Iesui ikuꞌuro aiꞌapiheg hap u hamo. Miꞌi tupono karãpe huut turan watuwat hupi sio watoineꞌen map haria wo raꞌyn mekewat eꞌat pe sio ahehãite te watuwat hupi. 
1TH.5.11	Miꞌi tupono ti waku watoꞌomoesaika watoꞌomowepiit tuut aru Iesui aiꞌe hap ete. Taꞌi atikuap taꞌyn eipe miꞌi hap nug haria raꞌyn are. Miꞌi yn uruikyꞌesat poꞌog.
1TH.5.12	Uhytꞌiꞌin eweiꞌatumotypot o eimuꞌe haria eipyꞌasetpiaria. Mio tã urutoꞌe uruwese popuo. Yt eweiꞌatumohit neꞌi teiꞌo aiꞌapykok haria katupono Tupana minug aiꞌakag wuat ainapin hanuaria. Iꞌewyte aiporeroto muap hãpyk takat kapiat haria. 
1TH.5.13	Waku aimuꞌe haria kyꞌe haria wo watukupteꞌen. Waku iꞌatumotypot haria wo watukupteꞌen. Iꞌewyte watoꞌowese kahato aiwoꞌope.
1TH.5.14	Maꞌato toineꞌen eipyꞌasetpe motpap pupiat woꞌoksep hat neꞌi pote waku waĩꞌeweiꞌe miꞌi hat pe merup upiat neꞌi myhuꞌat hat pe. Iꞌewyte waku ti watimoꞌokpipokꞌi ihay kenꞌẽ tehay hamuat rakat. Iꞌewyte waku watiꞌykesat imohey hap etiat yt hesaika i rakat. Iꞌewyte waku aiperupꞌi yn wuatꞌi miitꞌin ete. 
1TH.5.15	Iꞌewyte yt naku i nug ehetiat haria o yt eweiꞌatupoepyk teiꞌo. Miꞌi hawyi ti waku watikat aikotã miat waku watunug wakuat aiwoꞌope hap yn naꞌyn. Maꞌato yt Iesui mohey haria kape yn i wyti mio tã are maꞌato yne miitꞌin me. 
1TH.5.16	Yne eꞌat pe waku watuwehum Tupana kape. 
1TH.5.17	Iꞌewyte yne eꞌat pe wahẽtup Tupana kape yt ikahuro i hamuat hap. 
1TH.5.18	Iꞌewyte yne eꞌat pe -Waku kahato En Tupana watoꞌe sio hoꞌopot pote sio ahehãite pote. Miꞌi tã yne eꞌat pe waku watunug katupono miꞌi tã hap Tupana tikyꞌesat Iesui mohey haria tunug hap.
1TH.5.19	Yt naku i waĩ watoꞌe Tupana Paꞌãu miat aimuꞌe turan. 
1TH.5.20	Iꞌewyte yt naku i watuwekyryꞌi neꞌi aimuꞌe wẽtup ok Tupana Paꞌãu kaipywiat turan. 
1TH.5.21	Karãpe wẽtup ok aimuꞌe turan waku watuwanetup -Tupana e hap ewy sio waku watoꞌe aiwanetup hawe. Ipaꞌãu kaipyi pote waku watoꞌe yt pote watiꞌairo hawyi waku yt nakuat i watipun. 
1TH.5.22	Ipotyi kahato ti aheko saꞌag. Pyno miꞌi waku watoiat yne.
1TH.5.23	-Tupana etiꞌatupowyro o uruwyriaꞌin itotiaria. Etiꞌatumoperupꞌi wakuap nug hamo are. Uruikyꞌesat tawa Tesaronika piaria emohey haria wuatꞌi kupteꞌen hap. Etiꞌatumopakupꞌi iꞌatuwanetup pakup i hamo are. Miꞌi hawyi yt kat i iꞌatuwanetup saꞌag hap kapiat hap uruikyꞌesat uruꞌywot urutoꞌe. Uruikyꞌesat miꞌiria ewatno yn hap urutoꞌe. Miꞌi tã etunug mote ti aru karãpe Esaꞌyru emipoꞌoro uut turan yt kat i iꞌatuminug saꞌag huut turan etipuẽti aru urutoꞌe yn Tupana pe. 
1TH.5.24	Yt karãpe i Tupana aiꞌatoiat. Saꞌawyꞌi aikay kay towatno. Mio toineꞌen aiwywo wuatꞌi eꞌat pe toꞌoꞌewy ainug.
1TH.5.25	Uruwyriaꞌin ewehẽtup o Tupana ewowi urupowyro hamuat. 
1TH.5.26	Mesuwat uhekuekatu atipoꞌoro torannia Iesui mohey haria itotiaria kape. Waku watoꞌahiꞌypysat tuereto aiwoꞌokyꞌe hap moherep hamo. 
1TH.5.27	Mesuwat urumiwan me uruhenoi Aikaꞌiwat Iesui etiat. Miꞌi tupono eweimowẽpap to mesuwat mienoi yne Iesui mohey haria pe. 
1TH.5.28	Toran naꞌyn urumiwan. -Iesui ereineꞌen kahato Morekuat no tawa Tesaronika piaria emohey haria pyꞌasetpe. Etum neꞌen neꞌi iꞌatuepe poꞌog poꞌog egyiꞌat hap. Miꞌi yn uruhẽtup Aikaꞌiwat pe ekawiatno.
2TH.1.1	Uiwyriaꞌin Tawa Tesaronika piaria koitywy Uito Pauru atipoꞌoro uimiwan ehewowi iꞌewyte aiwy Sira aiwy Timoteuꞌin wywo kuekatu uruꞌe hap uruipoꞌoro ehewowi Aiꞌywot Tupana mepytꞌin Aikaꞌiwat Iesui emiitꞌin torannia kape.
2TH.1.2	Uruhẽtup kahato ehupi -Tupana urutoꞌe etum no aiwyriaꞌin me yt kat saꞌup i egyiꞌat hap iꞌewyte iꞌatuwoꞌowese hamuat etum kahato urutoꞌe Aiꞌywot kape Aipotypot Aikaꞌiwat Iesui kape uruhẽtup.
2TH.1.3	Uruwyriaꞌin karãpe urutuwekuekatu ehewowi turan -Waku kahato En Tupana uruꞌe hap yn topyhuꞌat. Tupana urutuwehum kahato eete katupono itag naꞌyn poꞌog poꞌog iꞌatukai emohey hap urutoꞌe. Koitywy woꞌokyꞌe kahato haria wo raꞌyn tukupteꞌen waku kahato urutoꞌe. Miꞌi tupono ehewaku hap upi urutuwehum aat kaꞌap Tupana ete. 
2TH.1.4	Iraniaꞌin itotiaria toꞌokyryꞌi kahato ehete. Iesui mohey ehepiat pote ehatyꞌi hatyꞌi kahato. Taꞌatukyꞌesat kahato waureꞌeiꞌe Tupana etiat hap. Yt ikahu hin i iꞌatuꞌe ehepe maꞌato yt eweiwaure teran hin i Iesui mohey ehepiat hap. Miꞌi pote iraniaꞌin me uruhenoi -Meiẽ miꞌiria tawa Tesaronika piaria waku kahato rakaria urutoꞌe. Yt taꞌatuꞌatoiat hin i Iesui mohey taꞌatuepiat hap taꞌatusatyꞌi satyꞌi pykai urutoꞌe. Mio tã urutoꞌe yn iraniaꞌin tawa piaria imohey haria puo. 
2TH.1.5	Eweikuap kat pote ewehoꞌopot hap. Taꞌi Tupana mepytꞌin eipe pote -Waku kahato eipe e Tupana. Taꞌi ehewaku hap putꞌok e uiꞌyatypiat wuatꞌi eꞌat piat eikupteꞌen hamo. Katupono iꞌatumikyryꞌi pykai yt uiꞌatoiat hin i eipe e aru Tupana ehepe. 
2TH.1.6	Tupana tomoherep hãpyk kahato wakuap sio yt hap. Miꞌi tupono ti yt toiwaure hin i ehetiat mikyryꞌi haria. Toiꞌatuporeraꞌaipok iꞌatupotsatyꞌi satyꞌi hap eimosoꞌopot hap kaipyi. 
2TH.1.7	Miꞌi hawyi ti aru Tupana timonik yne raꞌyn hoꞌopot ehepiat hap. Iꞌewyte uruwat miitꞌin mikyryꞌi hap monik hamo. Tuut Aipotypot Iesui atipy kaipyi. Tuwemoherep temiitꞌin hesaika rakaria atipy piaria wywo. 
2TH.1.8	Ehatyꞌi hatyꞌi haria apiheg hamo tuut. Yt Tupana kuap i haria apiheg hamo tuut. Aikaꞌiwat woꞌonapin wakuap yt nug i haria apiheg hamo tuut. Atipy kaipyi Iesui aria wo toiꞌatuꞌapiheg irane miꞌiria. 
2TH.1.9	Miꞌi hawyi miꞌiria ewywuaria toiꞌatuꞌapiheg aru wuatꞌi eꞌat piat iꞌatumoewasat hamo. -Eweiwat ro aikope yt uiꞌakasa i hap kape. Eweiwat ro woꞌopugha hap kape. Yt karãpe i aru uikahu hap motypot hap kape eweiꞌakasa. Yt karãpe i ti aru uhesaika hap Morekuat nuat uheineꞌen hap kape eweiꞌakasa e. 
2TH.1.10	Karãpe taꞌaipok i raꞌyn miꞌi hap eꞌat pe ti aru imohey haria hemiitꞌin torannia imotypot kahato Taꞌatuporekuat koro. Miꞌi hap eꞌat pe eipe iꞌewyte eweimotypot kahato wy katupono uruꞌe hap mohey kahato haria eweikupteꞌen.
2TH.1.11	Miꞌi tupono uruhẽtup kahato wuatꞌi eꞌat pe ehupi -Tupana uruikyꞌesat hãpyk kahato gupteꞌen haria wo emohey haria tawa Tesaronika piaria urutoꞌe. Yt wẽtup ok i toineꞌen itote ewemoti ehay pupiat hat urutoꞌe. Etum iꞌatuepe esaika hap emikyꞌesat wakuap yn nug hamuat hap urutoꞌe. Uruꞌywot miꞌiria Esaꞌyru mohey haria sese miꞌi tupono poꞌog uruikyꞌesat iꞌatuehãite imohey hap etiat hap urutoꞌe. 
2TH.1.12	Miꞌi tã taꞌatunug itote pote iraniaꞌin itotiaria yt toꞌokyryꞌi hin i urukaꞌiwat Iesui set ete. Emotypot kahato itote iraniaꞌin Papai urutoꞌe. Iꞌewyte emiꞌatumotyporia wo tukupteꞌen emohey haria itotiaria Papai urutoꞌe. Miꞌi hap uruhẽtup ewowi etum neꞌen neꞌi hamuat hap urukaꞌiwat uruporekuat Iesui egyiꞌat hap kaipyi uruhẽtup Kahato wuatꞌi eꞌat pe ehupi uruto Pauruꞌin.
2TH.2.1	Pyno uruwyriaꞌin koitywy uruhenoi pakup i teran ehepe Aipotypot Aikaꞌiwat Iesui aipok hap etiat aikotã aikotã aiꞌatunug tuwewawi hap etiat uruhenoi teran ehepe. 
2TH.2.2	Iraniaꞌin woꞌomuꞌe haria ti -Tuut kahu raꞌyn ti Iesui iꞌatuꞌe aimuꞌe yt pywo pe i maꞌato. Tuut kahu raꞌyn ti e ti Pauru miwan me iꞌatuꞌe eimoꞌakagꞌaia teran haype. Yt eweiꞌatuehay mohey teiꞌo mio tã e haria -Pywo ti Tupana ehay wahenoi iꞌatuꞌe haty wo pykai. Yt iꞌatumimaꞌaria wo teiꞌo eweikupteꞌen. 
2TH.2.3	Aiweꞌeg wo o aimaꞌat iꞌatuepiat hap pupi katupono yt tuut i te rat Iesui. Yt heꞌat i te katupono ti aru Iesui mohey haria sok ihay atoiat haria tukupteꞌen aru huut hap owakai. Iꞌewyte huut hap eꞌyian me ti aru tuwemoherep Tupana ewanikap mekewat ahiagnia akag. Miꞌi ti yne saꞌag eiam tuwemoherep Iesui eꞌyian mete. 
2TH.2.4	Miꞌi miit ti aru Tupana mohey hap moma miitꞌin kaipywiat hat. Miꞌi ti wuatꞌi puo Tupana kuap haria ewanikap mo toineꞌen -Uito ti wuatꞌi Tupana kawiat poꞌog nakat e. Miꞌi hawyi ti aru teke Tupana motypot yat koro pe tawa Ierusarẽi me taꞌapyk Tupana eiam note -Uito ti Tupana toꞌe hamo. 
2TH.2.5	Yt eiwatetup i raꞌyn apo karania wo neꞌi raꞌyn ahenoi ehepe miꞌi miit etiat pykai are. 
2TH.2.6	Maꞌato yt tuwemoherep kuap i te katupono topyhyp hawe te toineꞌen. Watikuap kahato raꞌyn ti uwe ipyhyp hat. Maꞌato meiũran teꞌat putꞌok e raꞌyn hawyi ti tuwemoherep hamuat wuatꞌi saꞌag sepap nug hat koro Iesui uut hap eꞌyian mete tuwemoherep.
2TH.2.7	Koitywy yt herep wyi i te ipotpap saꞌag nug hap ete. Hemiit yn heremo. Migꞌi pyi ipotpap maꞌato meiũran ti herep wyi hamuat raꞌyn ipotpap. Maꞌato koitywy yt tuwemoherep kuap i te hewaĩ hat toineꞌen ne pote. 
2TH.2.8	Miꞌi hawyi tuwemoherep mekewat saꞌag nug hat koro maꞌato Aipotypot Iesui ti aru iꞌauka wẽtup tehay wo yn topyhu wo yn teẽtyhot kahato wywo tuut hap eꞌat pe. 
2TH.2.9	Miꞌi miit saꞌag tuwemoesaika ahiag esaika hamo iwemoherep hap putꞌok e turan. Miꞌi hawyi ti aru miitꞌin maꞌat hap iwato kahato tutunug tesaika hap moherep hamo. Topo wo yt uwe miitꞌin minug ewy i tutunug miitꞌin miat tomotypot hamo teso hap koꞌi. Miꞌi hawyi miitꞌin teꞌeruwanetup kahato iminug koꞌi kape -Aikotã som tutunug iꞌatuꞌe aru. 
2TH.2.10	Miꞌi hawyi ti aru hoꞌowasat rakaria wo miitꞌin toiꞌatumaꞌat kahato raꞌyn mekewat topo wuat tominug wo yt miitꞌin minug kuap i wo. Miꞌi hawyi imimaꞌat koꞌi tuwehytꞌok yne aria pe katupono taꞌatumohey kahato raꞌyn heso hap koꞌi poꞌog pywuat sese sehay kai. Yt taꞌatukyꞌesat i poꞌog taꞌatuehakyeraꞌat hanuat Tupana miium. 
2TH.2.11	Yt taꞌatukyꞌesat i pywuat sehay pote miꞌi hawyi Tupana tiꞌatupoꞌoro heso rakaria iꞌatumuꞌe hamo. Miꞌi hawyi heso rakaria pe yn pywo iꞌatuꞌe. 
2TH.2.12	Miꞌi tupono tukupteꞌen miꞌi haria wuatꞌi eꞌat pe Tupana miꞌapiheg wo katupono taꞌatupun naꞌyn pywuat sehay iꞌewyte taꞌatukyꞌesat taꞌatunug saꞌag hap yn.
2TH.2.13	Uruwyriaꞌin Tupana miꞌatukyꞌeria kahato eipe. Taꞌi urutuwehum kahato Tupana ete wuatꞌi eꞌat pe uruwatetup ehowawiat hawyi katupono Tupana miꞌairoria raꞌyn eipe. Tutum naꞌyn ni ehehakyeraꞌat hap ehepe pywuat sese tomohey hap upi. Miꞌi hawyi mio Tupana Paꞌãu esaika hap wywo yn naꞌyn eweikupteꞌen. Miꞌi hap ete urutuwehum kahato Tupana kape uruwyriaꞌin urutoꞌe. 
2TH.2.14	Saꞌawyꞌi worohoꞌomuꞌe mekewat sehay wakuatno miꞌi hawyi eweikupteꞌen imohey haria wo. Miꞌi hap eꞌat pe toꞌe Tupana ehepe -Pyno worohoꞌonug eipe ikahu rakaria wo aikotã Uhaꞌyru ewywuat no. 
2TH.2.15	Miꞌi tupono uruwyriaꞌin waku kahato ti motꞌi mekewat sehay pywuat eweimohey mekewat uruwẽ pywiat sehay urumiwan urumienoi koꞌi. 
2TH.2.16	Uruhẽtup kahato Aipotypot Aikaꞌiwat Iesui pe iꞌewyte Aiꞌywot hegyiꞌat rakat kape -Etiꞌatumoesaika ro emohey haria tawa Tesaronika piaria yt kat pupiat i iꞌatuwuwu hamo urutoꞌe. Etiꞌatumoesaika ro miꞌiria wakuap nug hamo iꞌewyte wakuap enoi hamo. 
2TH.2.17	Miꞌi yn uruhẽtup kahato aimiekatup kape yt kat pupiat i eikenꞌẽ hamuat hap ium hat kape uruhẽtup uruto Pauruꞌin.
2TH.3.1	Uruwyriaꞌin miꞌi tupono waku ewehẽtup Tupana kape urupowyro ihay sytpok merepꞌe ran hamuat hap aikotã waku hamuat hap aikotã eiꞌewywuat miitꞌin ewaku kahato hamuat hap waku ewehẽtup. 
2TH.3.2	Ewehẽtup o yt nakuaria i po pywiat hesoꞌok takaria po pywiat Tupana piat uruehakyeraꞌat hamuat hap. Katupono yt imohey yne i haria tukupteꞌen mesuwat yi tote. 
2TH.3.3	Aikaꞌiwat wyti temiit yt atoiat hat i toineꞌen maꞌato aimoesaika kahato hatno toineꞌen Aikaꞌiwat. Aikawiatno kahato ti ahiagnia akag mupi. 
2TH.3.4	Koitywy eipe uruiꞌatumohey kahato Aikaꞌiwat mohey kahato rakaria eipe pote. Tohenoi raꞌyn uruepe imohey ehepiat hap. Miꞌi pote uruiꞌatumohey kahato eipe urumienoi nug yne mukiꞌite mesup hamuat hap katupono uruhẽtup kahato ehupi. 
2TH.3.5	-Urukaꞌiwat urutoꞌe etiꞌatumoherep tawa Tesaronika piaria pe aikotã aikotã etiꞌatukyꞌe kahato hap uruikyꞌesat. Taꞌatukuap taꞌatupyꞌa pe epiat taꞌatukyꞌe hap aikotã Esaꞌyru urukaꞌiwat iperupꞌi kahato tepiat hoꞌopot hap koꞌi ete. Motꞌi kahato hap ewy etiꞌatumoesaika iꞌatuwanetup hawe iꞌatupiit pe urutoꞌe.
2TH.3.6	Uruwyriaꞌin tukupteꞌen aipyꞌasetpe iperup kahato rakaria -Uito ti Iesui mohey hat e haria pykai. Miꞌiria ti yt ipotpap teran i rakaria wo gupteꞌen haria. Miꞌiria ti tukupteꞌen eipyꞌasetpe -Yt atunug neran Pauru mienoi e haria. Miꞌi haria o yt ewetunug neiꞌo eiwy wo. 
2TH.3.7	Eweikuap taꞌyn ipotpap takaria wo urukupteꞌen hap miꞌi tupono waku ewehãꞌãg uruꞌewywuat hap urutoꞌe. Pyno uruiãꞌãkap wo eweikupteꞌen itote urusaipepiatno urueiam mo uruꞌewywuat hewyry rakaria wo eweikupteꞌen. 
2TH.3.8	Yt uwe yat upi i uruesyꞌat urutoꞌe putꞌok urutoꞌe turan katupono uruewyry hap upi taꞌi urumisaꞌup nug kaipyi yn urutenuk. Taꞌi motpap urutunug uruepiat turan urusero kahato wãtym muo ihatꞌok puo. Miꞌi kaipyi ti uruipuẽti urumiꞌu saꞌup koꞌi iꞌewyte uruesokpe uruekareꞌen saꞌup koꞌi urutoꞌe. Yt uruikyꞌesat hin i urutuweteweru ehepiat hap. 
2TH.3.9	Iꞌewyte eimuꞌe saꞌup yt uruhekatup hin i eikaipyi. Uruhẽtup teran pote uruhẽtup kuap maꞌato yt urutunug i miꞌi tã. Waku eweikupteꞌen ipotpap kahato rakaria wo uruꞌewy. 
2TH.3.10	Katupono urutukupteꞌen eipyꞌasetpiat turan mio tã urutoꞌe yt ipotpap teran i rakat pe. Pyno yt naku i miꞌi hat pe wahoꞌoium imiꞌu wo urutoꞌe. Waku meruwuaria hesyꞌat rakaria wo teꞌeropyhuꞌat urutoꞌe.
2TH.3.11	Maꞌato tukupteꞌen Iesui mohey haria eipyꞌasetpiaria yt ipotpap takaria i yt woꞌopowyro teran i haria. Pyno miꞌi haria pe waku waĩ watoꞌe. Iꞌewyte woꞌoeremopusu hap ete yn iꞌatupotpap taꞌatuewyry hap upi taꞌatunug. Miꞌiria pe waku waĩ watoꞌe. 
2TH.3.12	Miꞌi tupono waku waĩ watoꞌe iperup takaria pe. Aikaꞌiwat Aipotypot Iesui yt tikyꞌesat i sẽtup i sẽtup i e haria wo watoineꞌen hap waku watoꞌe miꞌi hat pe. Iesui tikyꞌesat watoiat mekewat aipotꞌeremopusu hap hawyi waku aiwepotpap aimosakup i hap aiwemosero hap kaipyi yn waku aimiꞌu ahekat toineꞌen waku watoꞌe aiwoꞌope. 
2TH.3.13	Uruwyriaꞌin yt naku i kahato aipohep ahero pykai yt naku i aipohep wakuap nug hap ete pyi.
2TH.3.14	Iꞌewyte toineꞌen mote wẽtup ok eipyꞌasetpe -Yt atikyꞌesat i Pauruꞌin piat uinapin hap e hat waku yt eiwehik teiꞌo miꞌi tã hat ete. Miꞌi tã watunug hawyi mono teꞌeruwemoti raꞌyn hawyi tuwat urumienoi kape i raꞌyn toꞌe haype. 
2TH.3.15	Maꞌato yt naku i eweiꞌe -Koitywy en uhewanikap taꞌyn yt naku i mio tã eweiꞌe miꞌi miit pe maꞌato waku eweinapin perupꞌi popuo aikotã aheywyt aheinyt napin hap ewy. 
2TH.3.16	Aiwoꞌomowese hap nug hat sese ti Aipotypot. Miꞌi pe uruhẽtup kahato -Etum o aiwyriaꞌin tawa Tesaronika piaria pe toꞌowese wuatꞌi eꞌat piat hamuat hap urutoꞌe. Karãpe iꞌatusatek turan etum o iꞌatumowepiit hap iꞌewyte iꞌatuehãite hap. Ereineꞌen wuatꞌi eꞌat pe iꞌatupyꞌasetpe urutoꞌe uruhẽtup Tupana pe ehupi uruwyriaꞌin. 
2TH.3.17	Pyno mesup kurin atiwan uiwewi uipo wuat mesuwat Pauru piat mienoi sese moherep hamo. Pywuat uiat yne uimienoi sehay toineꞌen mesuwe hap kuap hamo uhet Pauru e hap atiwan. 
2TH.3.18	-Uikaꞌiwat Uipotypot Iesui etiꞌatukyꞌe teꞌen neꞌi o aiwyriaꞌin tawa Tesaronika piaria areꞌe yn ahẽtup yn ehupi Aikaꞌiwat pe.
1TI.1.1	Timoteu koitywy atipoꞌoro uimiwan ewowi. Uito ti Pauru mekewat Aipotypot Iesui ehay moherep hat. Uito ti Ahehakyeraꞌat hat Tupana potpoꞌoro paĩ. Aimiekatup Iesui potpoꞌoro uito paĩ. 
1TI.1.2	Timoteu uhaꞌyru sese ewy kahato ereineꞌen katupono saꞌawyꞌi ereineꞌen Iesui mohey hatno uimienoi kaipyi pote are. Miꞌi tupono ahẽtup kahato Tupana pe eupi -Uiꞌywot erahaꞌat Timoteu kape ihakyꞌeꞌi hap wywo are. Etum o tope yt kat saꞌup i egyiꞌat hap. Iwanetup hap wẽtup yn etum iwepiit hamuat are Tupana pe eupi.
1TI.1.3	Pyno mesup ahẽtup i raꞌyn eupi Timoteu tawa Ewesu piat ereineꞌen hamuat. Aikotã saꞌawyꞌi ahẽtup ewowi karãpe areto yi Masetunia kapiat turan -Ereineꞌen no tawa Ewesu tote mekewat itotiaria sehay yt pywo rakat i enoi haria ewaĩ hamo. 
1TI.1.4	Atikuap koitywy tukupteꞌen itote Iesui mohey haria sehay potꞌi enoi haria kat ywania kat ywania kat set kat set koꞌi enoi haria. Miꞌiria pe waku waĩꞌere -Wẽtup sehay upi neꞌi pote ti aru yt karãpe i Tupana mikyꞌesat nug hamo eweikupteꞌen katupono Iesui mohey kahato hap yn Tupana mikyꞌesat ewy. 
1TI.1.5	Yt naku i ti watuꞌuka sehay potꞌi ete ereꞌe o itotiaria pe katupono Tupana tikyꞌesat aiwoꞌowese ahehay wuat hap ereꞌe o iꞌatuepe. Wẽtup wanetup hap wywo yn waku watoꞌokyꞌe ereꞌe o. Yt iꞌatuekat kyewi i ti watopotkyꞌe ereꞌe o. Waku watoꞌokyꞌe wẽtup sok yn aito Iesui mohey haria aito pote. 
1TI.1.6	Yt kan hamo i sehay wo watuꞌuka. Maꞌato mio tã watuꞌuka hap watunug mote aiwoꞌowese hap moma hamuat hap topyhuꞌat. Miꞌi pote waku ehenoi itotiaria pe -Yt eiwuꞌuka teiꞌo sehay wo ere. Miꞌi tã ewetunug mote yt kat i aiwoꞌowese hap toineꞌen meiũpe. Waku poꞌog watunug aiwoꞌowese hap miꞌi hawyi aiwanetup hap ikahu kahato rakat topyhuꞌat waku ere. Iꞌewyte Iesui mohey haria sese watopyhuꞌat waku ereꞌe o itotiaria pe Timoteu. 
1TI.1.7	Iraniaꞌin ikyꞌesat kahato miitꞌin muꞌe hamo Tupana mienoi Muisei piat hap maꞌato yt taꞌatukuap i kat e kat e hap pykai i. -Waku uruto yn eiꞌatumuꞌe hanuaria wo iꞌatuꞌe taꞌatuehay pirik wo yt taꞌatukuap i taꞌatuꞌe hap koꞌi pykai.
1TI.1.8	Tupana piat ainapin saꞌawyꞌi wuat hap waku kahato watiꞌatumuꞌe. Hãpyk kahato watiꞌatumuꞌe pote ti aipowyro kahato wakuap nug hamo. 
1TI.1.9	Wakuap nug haria tikyꞌesat kahato Tupana piat tonapin hap. Maꞌato iraniaꞌin saꞌag kyꞌesat hap nug haria yt ikyꞌesat hin i Tupana ehay wuat kat pote yt nakuaria i pote he kahato iꞌatuepe iꞌatuminug saꞌag koꞌi. Maꞌato ti miꞌiria pe Tupana tum iꞌatuewaĩ e hamuat. Maꞌato waku hap nug haria yt kat i raꞌyn Tupana miium waĩꞌe hap kat pote toikyꞌesat wakuap nug hap yn pote. Yt woꞌoꞌewaĩ kuap i haria napin hamo Tupana tum waĩ toꞌe hap. Morekuaria woꞌonapin hap pun haria napin hamo tutum waĩ toꞌe hap. Mekewat yt kat i Tupana e haria napin hamo tutum waĩ toꞌe hap. Yt naku i nug haria piatnuat tutum waĩ toꞌe hap iꞌewyte yt karãpe i Tupana kapiat wanetup teran haria tutum waĩ toꞌe hap. Toꞌywot toty auka haria woꞌopotꞌauka hat napin hamuat tutum waĩ toꞌe hap. 
1TI.1.10	Wuatꞌi haryporia wywuat wuatꞌi ihainia wywuat ieineꞌen haria napin hamuat tutum waĩ toꞌe hap. Iꞌewyte woꞌopiat woꞌopytyk piat ewaĩ hamuat ihainia toꞌope iꞌewyte haryporia toꞌope miꞌi e haria ewaĩ hanuat. Iꞌewyte miitꞌin eroꞌok haria piatnuat heso rakaria napin hanuat tutum. Woꞌokuasa i kuasa i haria napin hanuat tutum waĩ toꞌe hap. Toĩ poꞌog meimewat kai saꞌag nug hap koꞌi. Yt ahenoi kuap yne i. Miꞌi tupono miꞌi hap nug haria waĩꞌe hamo Tupana tum naꞌyn iꞌatunapin hap hãpyk kahato rakat. 
1TI.1.11	Tupana ewaku hap ewywuat yt kat i miꞌi rẽ watipuẽti. Yt uwe i ikahu hap ewy topyhuꞌat iꞌewyte yt kat i ikahu iwat ihay ewywuat. Miꞌi e hap yn ahytpok wuatꞌi puo. Iꞌe uhepiat hap yn ahenoi miitꞌin me paĩ.
1TI.1.12	Pyno uiwepiit kahato arehum kahato Aikaꞌiwat Iesui ete Wuatꞌi Porekuat ete katupono Miꞌi hum tesaika hap uhepe tehay moherep hamuat. Arehum kahato tuwete katupono uiꞌairo teꞌeropat hat miitꞌin muꞌe hamuat. 
1TI.1.13	Saꞌawyꞌi te yt atimohey i te turan ateremopusu kahato Iesui. Atiꞌatusatyꞌi satyꞌi kahato hemiitꞌin. Miꞌi turan ne uhehay saꞌag Iesui ete. Yt imohey i hap kaipyi areineꞌen saꞌag Iesui ete. Yt uiweꞌeg hin i haype maꞌato miꞌi pykai uikyꞌe hap wywo ihaꞌat uhowowi. Yt atikuap i kahato atunug saꞌag mekewat eꞌat piat. 
1TI.1.14	Sakpoꞌe hegyiꞌat kahato rat uhepe paĩ Uikaꞌiwat uheineꞌen ne wanikap nuat turan. Miꞌi hawyi tutum tomohey hamuat hap uhepe. Koitywy iwywo wẽtup piit hap ewy yn naꞌyn urutukupteꞌen. 
1TI.1.15	Timoteu ahenoi teran epe sehay pywuat sese rakat sakpo aimimohey wuat. Mio tã are Aikaꞌiwat Iesui tuwemoherep mesuwe yi tote yt nakuaria i atuehakyeraꞌat hamo tuwemoherep. Miꞌi atikuap kahato katupono uito poꞌog yt nakuat i wuatꞌi kawiat paĩ are. 
1TI.1.16	Maꞌato miꞌi pykai Tupana uikyꞌe kahato yt kat i uhewaku hap upi. Tuwekaipywiat tegyiꞌat hap moherep hamo uhehakyeraꞌat. Koitywy ti iraniaꞌin uiꞌewywuaria saꞌag nug haria tikuap taꞌyn Tupana tiꞌatuehakyeraꞌat kuap torannia yt naku i nug haria hap. Miꞌi tupono ti aru wuatꞌi miitꞌin saꞌag nug haria -Pyno uito uhehakyeraꞌat kuap wy iꞌatuꞌe. Uhehakyeraꞌat Tupana piat hap atikuap taꞌyn iꞌatuꞌe irane. 
1TI.1.17	Uruꞌywot Tupana uruimotypot aat kaꞌap En iꞌatuꞌe. Urupotypot koro wuatꞌi eꞌat piat En iꞌatuꞌe Tupana piat uhehakyeraꞌat hap upi. Yt karãpiat i weityk hat En iꞌatuꞌe. Miitꞌin yt teꞌeraꞌakasa kuap i ewowi rakat En. Wẽtup Tupana yn ereineꞌen. Miꞌi rẽ yt kat i hin i Tupana toineꞌen iꞌatuꞌe hap upi. Miꞌi urumimotypot kahato En. Wuatꞌi kawiat poꞌog ikahu rakat En. Iꞌewyte wuatꞌi eꞌat piat ieineꞌen hat En paĩ iꞌatuꞌe taꞌatukuap Tupana piat uhehakyeraꞌat hap hawyi.
1TI.1.18	Uhaꞌyru sese ewy kahato ereineꞌen Timoteu. Miꞌi tupono woronapin neran. Saꞌawyꞌi Tupana eꞌairo kahato Iesui mohey haria wẽ pyi. Itote toꞌe epe -En ni uimipoꞌoro uhehay moherep hanuat e Tupana Paꞌãu epe itote. Miꞌi hap o yt etiwaure teiꞌo. Waku etopytyk miꞌi e hap aikotã surara po pe moryꞌa wato hap ewywuat wanikap wywo wuꞌuka hamuat. Miꞌi e hap wywo o waku etuꞌuka ahiag e hap auka hamo woronapin uhaꞌyru. 
1TI.1.19	Uhaꞌyru atimoheg kahato o epiat Iesui mohey hap aikotã enapin hap kape erewanetup kahato. Miꞌi hawyi etunug ewanetup hap kaipyi wakuap erenapin hap oktan katupono tukupteꞌen epyꞌasetpe yt naku i nug haria. Saꞌawyꞌi miꞌiria Iesui mohey haria tukupteꞌen maꞌato taꞌatupun naꞌyn Iesui mohey hap taꞌatukawiat. Miꞌiria ti tukupteꞌen hoꞌowasat rakaria ewywuaria aikotã aheꞌyara apyꞌat hap yt watipuẽti i raꞌyn hap ewywuaria miꞌiria tukupteꞌen yt kat i poꞌog Iesui mohey hap mio iꞌatukai. 
1TI.1.20	Typy ok ti miꞌi haria set mehin Imeneu hawyi Arisãtere. Saꞌawyꞌi Iesui mohey haria tukupteꞌen miꞌiria maꞌato koitywy Tupana moweukaꞌi hanuaria wo raꞌyn tukupteꞌen -Pyno koitywy eipe ahiag eiporekuat no raꞌyn Satanai watnuaria eipe are iꞌatuepe.
1TI.2.1	Timoteu enapin sese hap ahenoi teran kahato epe. Pyno waku wahẽtup kahato Tupana pe wuatꞌi miitꞌin powyro hamuat hap -Tupana etum o ihakyꞌeꞌi rakaria pe iꞌatumiꞌu iꞌatuesokpe iꞌatuꞌyat waku watoꞌe motꞌi haty wo hum hap kape. Tutum hawyi -Waku kahato En Papai etum naꞌyn uimiẽtup ewy waku watoꞌe Tupana pe Timoteu. 
1TI.2.2	Iꞌewyte waku wahẽtup Tupana pe -Etiꞌatupowyro o uruporekuaria uruꞌakag koꞌi mesuwarotiaria. Urupowyro kahato urutukupteꞌen hap ete hamo meiũpe waku wahẽtup. Etiꞌatupowyro uruieineꞌen hap wẽtup ehay yn hamuat. Yt karãpe i saꞌag uruete hamuat yt wẽtup ok i urupyhyp pyhyp wakuat nug hap ete emikyꞌesat nug wuatꞌi puat hamo. Etiꞌatupowyro morekuaria tuꞌisaria waku kahato wahẽtup Tupana pe. 
1TI.2.3	Mio tã wahẽtup pote watimowepiit kahato Tupana ahehakyeraꞌat hat. 
1TI.2.4	Katupono toikyꞌesat kahato miitꞌin torannia tomiehakyeraꞌat nuaria tehay pywuat sese hap kuap hanuaria toikyꞌesat. 
1TI.2.5	Wẽtup yn Tupana maꞌato yt uwe i miit ihay kuap iwywo katupono saꞌag nug haria yn pote maꞌato wẽtup miit ihay kuap iwywo. Aikaꞌiwat Iesui ihay kuap iwywo katupono miit sese yt saꞌag nug hat i pote. Miꞌi ikuꞌuro woꞌowese nug Tupana wywo hap. Koitywy imohey hap upi ahehay kuap Tupana wywo. 
1TI.2.6	Putꞌok e raꞌyn ahehakyeraꞌat hap eꞌat hawyi Aikaꞌiwat ikuꞌuro raꞌyn aikawiatno hamo tuweium naꞌyn ahepe. Miꞌi kape wataꞌakasa raꞌyn hawyi watikuap kahato wuatꞌi ywania Tupana tiꞌatukyꞌesat kahato tomiehakyeraꞌat no hap watikuap taꞌyn. 
1TI.2.7	Yt uheso i ti pywo sese ti. Saꞌawyꞌi ti uimuꞌe Tupana mesuwat sehay wo Tosaꞌyru etiat -Etimoherep to mesuwat uhehay wuatꞌi yt Iuteuria i iraniaꞌin ywania pe e. Uwe mesuwat uhehay pywuat mohey haria ti aru uimiehakyeraꞌat no tukupteꞌen e uhepe saꞌawyꞌi Tupana.
1TI.2.8	Timoteu atikyꞌesat kahato miitꞌin torannia iꞌatuehay Tupana kapiat hap atikyꞌesat uito. Atikyꞌesat miꞌiria Tupana watnuaria wo yn hap. Atikyꞌesat miꞌiria tukupteꞌen yt woꞌoweukaꞌi hap mywo i maꞌato woꞌowese hap yn atikyꞌesat yt kat i saꞌag hap iꞌatuwywo. Iꞌatuehay toꞌoꞌewyꞌewy wẽtup ehay yn hap atikyꞌesat.
1TI.2.9	Haryporiaꞌin atikyꞌesat kahato eweikupteꞌen Iesui mohey haria kahato. Waku weꞌeg sese rakaria wo eweikupteꞌen. Waku eiwepainug hap ehesokpe hãpyk kahato rakatno Iesui motypot hap eiwanetup hawe. Waku eiꞌasap iꞌewyte ehewahi ehesokpe imotypot hap wywo yn ehete. Eiweꞌeg wo o mekewat -Uito poꞌog hekat rakat eiꞌe hap eiwepainug hap pupi. Maꞌato waku ikahu rakatno o eweikupteꞌen imotypot ehepiat hap oktan. 
1TI.2.10	Waku poꞌog maꞌato eiwepainug eiwanetup hawe eiwese sese hap wywo iꞌewyte waku eweiwepainug waku nug hap wywo -Uito Iesui mohey hat sese eiꞌe hap enoi hamuat. 
1TI.2.11	Karãpe ewaꞌatunug aiwoꞌomuꞌe hamo turan waku eweimuꞌe kahato yt kat i mekewat sehay hap wywo. Waku eiwewaure kaꞌa kahato woꞌomuꞌe hat kape. Eweikupteꞌen perupꞌi puo eiꞌatunik takaria wo eweikupteꞌen itote. 
1TI.2.12	Yt atikyꞌesat i eipe ihainiaꞌin akag wo eweikupteꞌen. Iꞌewyte yt naku i ihainiaꞌin muꞌe hat akag wo eweikupteꞌen. Poꞌog waku iꞌatumimuꞌeria wo hewaure kaꞌa kahato rakaria wo eweikupteꞌen. 
1TI.2.13	Katupono saꞌawyꞌi Tupana tunug ihainia ti irokirẽ haryporia. Eiꞌyian me mimi Atãu tutunug hawyi mana Ewa tutunug. 
1TI.2.14	Iꞌewyte saꞌawyꞌi mana Ewa ti ipun Tupana piat ainapin hap. Toiꞌaparap miꞌi saꞌawyꞌi ahiag ehay upi pote. 
1TI.2.15	Miꞌi pote toineꞌen mesup ehete mekewat Tupana eiꞌapiheg hap mekewat haty kahato hap eimepyt tuwemoherep hap turan. Koitywy Iesui tiꞌatuehakyeraꞌat teran yne eipe haryporiaꞌin. Toikyꞌesat eipe tomiehakyeraꞌat wuaria hawyi woꞌokyꞌe haria hawyi weꞌeg kahato haria eipe hap toikyꞌesat are.
1TI.3.1	Timoteu uwe uwe ipotpap kahato Iesui mohey haria apykok hamo miꞌi hat ti poꞌog wuatꞌi motpap kawiat kyꞌesat hat are. Aikotã hãpyk woꞌomuꞌe hat ipotpap. Miꞌi ti waku toꞌairo hawyi tutunug kuap hãpyk yn. 
1TI.3.2	Maꞌato eweꞌeg wo o miꞌi wuat airo hap ete Timoteu katupono yne miit mikuap hãpyk yn nakat waku etiꞌairo. Wẽtup ok wywo yn iharyꞌi rakat etiꞌairo. Yt naku i etiꞌairo kowoꞌi kowoꞌi wanetup haria. Waku -Yt uipo hep i Tupana potpap hap ete e hat etiꞌairo. Maꞌato waku wy emiꞌairoria paa e haria miitꞌin napin turanuat hanuaria teꞌeropyhuꞌat. Waku iraniaꞌin -Wakuat yn nug haria miꞌiria iꞌatuꞌe emiꞌairoria etiat. Iꞌewyte etikat o -Waku eweikupteꞌen uiꞌyat pe e hat waku etiꞌairo. 
1TI.3.3	Yt naku i mahy se kuap hat iꞌewyte marakꞌa yt naku i. Waku miitꞌin ete iperupꞌi kahato rakat woꞌowese hap etiꞌairo. Yt naku i kareꞌen kyꞌesat hap kape yn iwanetup hat. 
1TI.3.4	Waku watiꞌairo toꞌyat piaria poꞌoro perupꞌi tuwat hat. Waku imepytꞌin mimotypot imepytꞌin miehay mohey kahato. Miꞌi haria yn waku etiꞌairo eiꞌapykok hanuaria wo. 
1TI.3.5	Maꞌato yt toiꞌapykok kuap i tomepytꞌin miꞌi hap pote ti yt aikotã kuap i Tupana mepytꞌin apykok kuap hamo paĩ. 
1TI.3.6	Pyno iꞌewyte Iesui mohey pakup i haria neꞌi yt naku i aiꞌapykok hamo aiꞌakag wo katupono meremo i teꞌeruwemowato teran hap kaipyi teꞌeruwemaꞌat neꞌi aikotã saꞌawyꞌi wuat sese ahiag -Uito poꞌog e hat tuwemaꞌat neꞌi hap ewy ti Iesui mohey pakup i hat neꞌi aiꞌapykok hamo. 
1TI.3.7	Yt Iesui mohey haria yn i mimotypot maꞌato yne miitꞌin mimotypot etiꞌairo. Yne miitꞌin mimotypot etiꞌairo pote yt wẽtup ok pupi i tuwemoti. Miꞌi pote ahiag yt timaꞌat kuap i wy.
1TI.3.8	Timoteu waku etiꞌairo aipyꞌasetpiaria waku rakaria aipowyro hanuaria. Miitꞌin mimotypot kahato yn waku etiꞌairo. Mahy u poityꞌi rakaria neꞌi yt naku i etiꞌairo. Ahekat nuat kyꞌesat hap kape yn wanetup hat yt naku i maꞌato hegyiꞌat rakat yn waku. 
1TI.3.9	Waku etiꞌairo yt waureꞌe hin i Iesui ehay tomimoherep tepiat imohey hat mekewat tomikuap oktan wakuat nug hat waku etiꞌairo. 
1TI.3.10	Maꞌato watiꞌairo aheropat hanuaria hawyi waku wahãꞌãg waku sio yt hap kuap hamo. Waku kahato ipotpap hap hawyi waku topyhuꞌat aheropat hamo maꞌato yt naku i ipotpap hawyi yt naku i. 
1TI.3.11	Iharyꞌi waku rakat yn waku. Iꞌewyte yt naku i iharyꞌi marakꞌa poityꞌi rakat neꞌi. Waku iharyꞌi iweꞌeg kahato rakat sehay pywuat piat yn ihay rakat. 
1TI.3.12	Waku aheropat haria wẽtup kahato yn iharyꞌi. Iꞌewyte waku tosaꞌyruꞌin tosakiꞌytꞌin toꞌyat piaria poꞌoro kuap kahato perupꞌi puo hat. 
1TI.3.13	Uwe topyhuꞌat aipowyro wakuat motpap wuat miꞌi hat ti aru topyhuꞌat wuatꞌi mimotypot kahato rakatno. Miꞌi hawyi karãpe -Uito Aikaꞌiwat Iesui mohey kahato hat iꞌatuꞌe aimuꞌe turan yt teꞌeruwemoti hin i iraniaꞌin woꞌokyryꞌi hap pupi miitꞌin mimotypot koꞌi miꞌiria pote.
1TI.3.14	Timoteu mesuwat uimiwan atipoꞌoro ewowi uhehatꞌat kahato haype. Miꞌi tupono areto teran kahato ewowi uhehay ewywuat hamo. 
1TI.3.15	Maꞌato yt areto i pote yt uhewyry kuap i ewowi pote meikowat uimiwan atipoꞌoro ewowi aikotã waku etunug itote hap kuap hamo. Miꞌi uimiwan kaipyi waku etiꞌatunapin itotiaria aikotã waku aiwoꞌowese haria wo watukupteꞌen aito Iesui mohey haria. Taꞌi aito ti Tupana saꞌyruꞌin wo Tupana sakiꞌytꞌin wo aito watukupteꞌen wẽtup piit yn aito Tupana yat apyꞌyha iũtikag ewywuat aito katupono Tupana ehay mohey haria aito. 
1TI.3.16	Tupana mienoi Iesui etiat watikuap kahato maꞌato yt karãpe i watikuap yne yne. Tupana yn ikuap sese hat. Miꞌi hawyi ikuap hat sese tuwemoherep taꞌyn ahowawi. Mio tã toꞌe ahepe Iesui etiat -Meiũ ti pywuat sese e. Miꞌi Miit kape atipy piaria teꞌeraꞌakasa yne. Miꞌi ti imoherep taꞌyn kat ywania puo kat ywania puo miꞌi hap tuwemoherep taꞌyn tehay wo. Miꞌi hawyi ti iꞌatu kahato raꞌyn imohey haria mesuwat yi tote. Miꞌi hawyi Tupana tioto i raꞌyn atipy kape i are.
1TI.4.1	Pyno koitywy Tupana Paꞌãu toꞌe kahato ahepe -Meiũran ikahuro hamo ti aru wẽtup ok wẽtup ok waureꞌe imohey tepiat hap ete. Miꞌi hawyi ti aru maꞌãu saꞌag miat taꞌatumaꞌat hap upi i raꞌyn teꞌeropyhuꞌat. Iꞌewyte ahiag koꞌi ehay enoi hap upi i raꞌyn teꞌeropyhuꞌat e Tupana ahepe. 
1TI.4.2	Mekewat eꞌat pe ahiag koꞌi eso eso hap upi pywo iꞌatuꞌe ahiag eso hap ete. Miꞌi tã e haria heso heso rakaria aimaꞌatꞌi maꞌatꞌi hanuaria. Yt taꞌatuhenoi teran hin i sehay pywuat taꞌatukuap sehay pywuat pykai. Saꞌawyꞌi iꞌatuwanetup hawe sehay toineꞌen -Ehenoi ro pywo rat e hap toineꞌen maꞌato koitywy yt kat i raꞌyn iꞌatukai iꞌatuwewaĩ hap katupono ti taꞌatuhep taꞌyn mekewat iꞌe hap taꞌatuwenapin hap teꞌeruwanetup hawiat. Koitywy yt kat i iꞌatuwemoti hap taꞌatuꞌeso atuꞌeso hamo. 
1TI.4.3	-Yt naku i eharyꞌi eꞌaito iꞌatuꞌe saꞌag. Yt naku i miꞌu watuꞌu yne iꞌatuꞌe saꞌag. Yt taꞌatukuap i aikotã Tupana tunug yne miꞌu mesuwat yi tote aimiꞌu wo. Toikyꞌesat waku aiꞌe popuo iꞌu hap. Iminug koꞌi tomohey haria poi hap tutunug tehay pywuat mohey haria mowepiit hamo tutunug kat koꞌi kat koꞌi som. 
1TI.4.4	Yne Tupana minug miꞌu koꞌi wakuat no tukupteꞌen. -Eminug yt naku i yt watoꞌe kuap i Tupana pe. Wakuat yn tutunug miꞌi tupono -Waku kahato emiium Tupana. Urumowepiit kahato En waku watoꞌe iꞌu hap eꞌyian mete watuwehum. 
1TI.4.5	Katupono saꞌawyꞌi Tupana toꞌe -Waku yne emiꞌu wo e. Miꞌi tupono mesup ti aito waku aiꞌe Tupana pe rakirẽ watenuk. Miꞌi tupono yne waku watuꞌu Tupana miium aimiꞌu wuat.
1TI.4.6	Pyno mesuwat enapin hamo etiꞌatumuꞌe ro Iesui mohey haria Timoteu. Etiꞌatumuꞌe hãpyk kahato pote ti aru erepyhuꞌat Aipotypot Iesui eropat kahato hatno. Iꞌewyte etikuap kahato raꞌyn uhepiat imohey hap iꞌewyte sehay pywuat sese etiat etikuap taꞌyn. Miꞌi tupono atikyꞌesat poꞌog poꞌog eremuꞌe hap miꞌi etiatno. 
1TI.4.7	Ipoityꞌi kahato ti sehay yt Tupana mienoi kaipywiat i yt Tupana e hap ewywuat hin i. Miꞌi tupono waku waure wo miꞌi hap koꞌi kai. Yt kan hamo i watopotmuꞌe miꞌi hap koꞌi ete. Taꞌi poꞌog waku watoꞌomoesaika kahato Tupana e hamo Ipaꞌãu wo miitꞌin e hap koꞌi kai. 
1TI.4.8	Waku aiwesaika saika hap aipiit moheg hamo are maꞌato poꞌog waku wuatꞌi kai watuwesaika saika Tupana Paꞌãu e hap nug hamo. Katupono imikyꞌesat ewy watunug mote ipakup takatno watoineꞌen mesuwe. Iꞌewyte aikuꞌuro hap eꞌat pe wuatꞌi eꞌat pe aikai Tupana. 
1TI.4.9	Pyno Timoteu ahenoi teran epe sehay pywuat sese aimimohey aipyꞌa piat hap -Tupana ti wuatꞌi eꞌat piat ieineꞌen hat toineꞌen. Iꞌewyte wuatꞌi miitꞌin ehakyeraꞌat teran hat Tupana. 
1TI.4.10	Wuatꞌi tomohey haria Ehakyeraꞌat hat Miꞌi are ti epe paĩ. Miꞌi ti aimiekatup sese. Miꞌi kape yn watuwepotpap watuwesoꞌopot waku. 
1TI.4.11	Mio tã e hamo etiꞌatumuꞌe aat kaꞌap yne o miitꞌin. 
1TI.4.12	En ni kurum iwasu te. -Uruewatꞌyp neꞌi wyti en iꞌatuꞌe epe itote maꞌato o ereineꞌen iꞌatupyꞌasetpe waku kahato rakatno iꞌatuehamo ihay hãpyk kahato rakatno hãpyk kahato woꞌokyꞌe hatno ereineꞌen. Iesui mohey sese hatno ereineꞌen. Yt wẽtup i o saꞌag etunug iꞌatuwoꞌokyryꞌi hamo. Miꞌi tã ereineꞌen mote yt uwe i itotiaria emohit kuap nagnia emimuꞌeria iꞌatuewatꞌyp neꞌi en mytkai.
1TI.4.13	Meiũran ti aru areto ewowi Timoteu maꞌato putꞌok are itote hap kape waku yt ewẽpohep teiꞌo mekewat Tupana miwan miat mowẽpap waꞌatunug haria piat hap ete. Miꞌi hawyi kat e hap kat e hap o etimoherep iꞌatuepe mekewat Tupana miwan miat mowẽpap hap. Iꞌewyte waku Tupana ehay mohey hamo kahato ereineꞌen. 
1TI.4.14	Saꞌawyꞌi Tupana tum epe tesaika hap topotpap nug hamuat tutum epe saꞌawyꞌi. Miꞌi tupono yt waure wo teiꞌo mekewat miium kai maꞌato waku etimoherep kahato hesaika hap miitꞌin me. Saꞌawyꞌi Tupana ehay moherep haria teꞌeroꞌe epe -Tupana miꞌairo en iꞌatuꞌe. Iꞌewyte Iesui mohey haria akag koꞌi teꞌeruweponug eꞌakag ete -Tupana potpap nug hat en taꞌatuꞌe haype. Miꞌi tupono waku etimoherep kahato hesaika hap imiium epiat miitꞌin me. 
1TI.4.15	Timoteu waku mesup uiꞌe hap sepap kahato hatno ereineꞌen. Miꞌi pote ti aru wuatꞌi sehaꞌat haria -Pywo Timoteu tuwemotag kahato Tupana emiit no iꞌatuꞌe. 
1TI.4.16	Eweꞌeg wo o Timoteu koran tiꞌitu eremaꞌat neꞌi. Iꞌewyte eweꞌeg wo o emienoi Tupana ehay mienoi aparap hap pupi. Miꞌi tã etunug aat kaꞌap pote ti aru ehakyeraꞌat Tupana emimuꞌeria wywo are.
1TI.5.1	Karãpe wẽtup ok eꞌyian tiꞌaparap Tupana pe pote yt ehoiroꞌi hoiroꞌi teiꞌo miꞌi miit ete. Yt naku i watimohit aseꞌiꞌin koꞌi hary koꞌi e. Maꞌato waku perupꞌi puo watinapin aimimotypot koꞌi waku -Papai Mamai yt naku i miꞌi tã watunug aito waku watoꞌe perupꞌi puo iꞌatukyꞌe hap wywo iporo pote. 
1TI.5.2	Miꞌi hawyi karãpe eꞌyian haryporia kawiat tiꞌaparap Tupana pe pote waku etiꞌatunapin perupꞌi puo. -Mamai ereꞌe popuo imotypot haype. Maꞌato iraniaꞌin makuptiaria tiꞌaparap Tupana pe pote waku etiꞌatunapin perupꞌi puo Uheinyt ereꞌe popuo yt iꞌatukyꞌesat popuo i.
1TI.5.3	Waku hiwuria sese watipowyro heꞌaito kuꞌuro rakaria yt imepyt i te turanuat ikuꞌuro heꞌaito rakat yt hemiariru i te rakat. 
1TI.5.4	Waku hiwuria mepytꞌin me hemiariruꞌin me ereꞌe -Eweimoꞌẽ ro eityꞌin me eheharyꞌin me. Ewehaꞌup nug o eimotag hap Tupana mikyꞌesat ewy ereꞌe o hiwu mepytꞌin me hiwu emiariruꞌin me. 
1TI.5.5	Maꞌato tukupteꞌen hiwu sese koꞌi yt uwe i mipowyro koꞌi Tupana mohey haria taꞌatuhẽtup kahato Tupana kape ihatꞌok puo wãtym mo -Uruieineꞌen hap miꞌu sokpe etum o uruepe iꞌatuꞌe. 
1TI.5.6	Maꞌato hiwu tomikyꞌesat saꞌag nug hat ikuꞌuro rakat ewywuat toineꞌen Tupana wanetup hawe. Ipiit ihãite rakat wen maꞌato yt iweꞌeg i rakat pote. 
1TI.5.7	Timoteu etiꞌatunapin o hiwuria mepytꞌin hiwuria emiariruꞌin aikotã uimienoi ewy. Mesuwat ewy taꞌatunug mote yt uwe i teꞌeruwekyryꞌi kuap Iesui mohey haria ete. 
1TI.5.8	Maꞌato toineꞌen wẽtup ok eipyꞌaset pe -Yt atipowyro teran i uiꞌywot uity uimepytꞌin e hat miꞌi hat wyti ipun neꞌi raꞌyn Iesui mohey hap sese. Miꞌi hawyi topyhuꞌat poꞌog yt naku i Tupana ehay pun haria kai. 
1TI.5.9	Timoteu waku watipowyro hiwu iporo rakat 60 anu ieineꞌen hat heꞌaito wẽtup ok wywuat yn ieineꞌen hat miꞌi rakirẽ wuat heꞌaito kuꞌuro rakat. Miꞌiria etiꞌatuset pehik iꞌewywuaria wywo Iesui mohey haria miium Tupana piat kaipywiat iꞌatuieineꞌen hamo. 
1TI.5.10	-Wakuap yn nug hat meiẽ hiwu iꞌatuꞌe iraniaꞌin hap upi watikuap wakuat hiwu. -Saꞌawyꞌi tomepytꞌin erohik kahato hat iꞌatuꞌe. Meiẽ -Ereke ro uiꞌyat pe e hat wuatꞌi piat hat meiẽ iꞌatuꞌe hap upi watikuap wakuat hiwu. -Tupana emiit hoꞌopot haria powyro kahato hat meiũ iꞌatuꞌe ihakyꞌeꞌi rakaria eropat hat meiũ wuatꞌi eꞌat piat waku yn hap nug hat meiũ iꞌatuꞌe hap upi watikuap uwe wakuat hiwu. Miꞌi wahetpehik kuap Tupana mohey haria miium kaipywiat ieineꞌen hamo. 
1TI.5.11	Maꞌato yt etipehik teiꞌo hiwu ipakup te rakaria mekewat Tupana mohey haria miium kaipywiat gupteꞌen haria set kape katupono miꞌi meiũran ipakup te rakaria ti ikyꞌesat rẽ i iꞌatueꞌaito hap i raꞌyn. Taꞌatuwaure raꞌyn Aikaꞌiwat Iesui wẽtup taꞌatueꞌaito i raꞌyn kyꞌesat hap kyewi. Yt iweꞌeg i rakaria wo tukupteꞌen. 
1TI.5.12	-Uito ti aru yt karamuo i raꞌyn uheꞌaito an iꞌatuꞌe pykai. Iesui kape yn naꞌyn ti aru uipotpap taꞌatuꞌe pykai hiwu ipakup takaria meiũran taꞌatukyꞌesat i raꞌyn ihainia hawyi meremo taꞌatuwaure saꞌawyꞌi wuat taꞌatuehay. 
1TI.5.13	Miꞌi hawyi iraniaꞌin tuwemohapap kahato aiperup hap ete satꞌi satꞌi getap koꞌi upi neꞌi. Miꞌi hap kaipyi tuwemohapap woꞌokuasa kuasa i hap ete. Aiwuꞌuka hap neꞌi enoi enoi hap ete. Woꞌomaꞌatꞌi maꞌatꞌi hap ete yn ihay. Wemoti hap sehay saꞌag yt watikuap teran i rakat taꞌatuhuꞌat. 
1TI.5.14	Miꞌi tupono atikyꞌesat -Waku eꞌaito i ro watoꞌe ipakup te rakaria hiwu pe. Eꞌaito pakup i raꞌyn hawyi waku emepytꞌin hawyi mono etiꞌatueropat eꞌyat pe waku ereꞌe. Waku pe tukupteꞌen hiwuria Iesui mohey haria pote ti aru yt iꞌatuehay saꞌag kuap i ahewanikaptia imohey ahepiat hap ete. 
1TI.5.15	Iꞌewyte tukupteꞌen iraniaꞌin hiwuria saꞌawyꞌi te Iesui mohey haria miꞌiria wen maꞌato koitywy ahiagnia akag Satanai ehay upiat myhuꞌat haria miꞌiria. 
1TI.5.16	Ehenoi iraniaꞌin haryporiaꞌin me ihainiaꞌin me Iesui mohey haria pe -Toĩ wẽtup ok eꞌyat pe hiwu miꞌi pote waku eweipowyro eweipoi mekewat eꞌyat piat hiwu ereꞌe o. Yt eweweipoꞌoro teiꞌo eꞌyatypiat hiwu Iesui mohey haria miium wuat ipoi hamo katupono ti typyꞌi kahato hiwuria yt uwe i mipowyro koꞌi. Waku watiꞌatupowyro kahato hiwuria yt uwe i mipowyro koꞌi ereꞌe o Timoteu Iesui mohey haria pe.
1TI.5.17	Timoteu waku watiꞌatupowyro kahato Iesui mohey haria akag koꞌi saꞌup mo. Miꞌiria ti iꞌatupotpap kahato poꞌog iraniaꞌin kai aimuꞌe kahato Tupana ehay mohey hap ete pote waku watum poꞌog saꞌup miꞌiria pe. Typy ok miit potpap hap saꞌup ewy waku watum. 
1TI.5.18	Katupono saꞌawyꞌi Tupana toꞌe miwan me -Waĩ yt eweikytyt teiꞌo eihũ Wewato ahup ipotpap awati ehaꞌok hap etiat turan. Waku tenuk topotpap popuo e Tupana saꞌawyꞌi. Iꞌewyte ewetum o eheropat haria pe iꞌatuwepotpap hap ewy saꞌup atikyꞌesat e Tupana. Miꞌi hap ewy waku saꞌup watum ipotpap Tupana ehay etiat aimuꞌe haria pe. 
1TI.5.19	Timoteu waku wahenoi Iesui mohey haria pe -Yt eweiꞌatuehay mohey teiꞌo meremo aimuꞌe haria kuasa hap ete aiꞌakag kuasa hap koꞌi ete. Maꞌato waku hepama apo watoꞌe ikuap sese haria pe akasa sese haria pe typy ok myẽꞌym ok pe hap ewy. 
1TI.5.20	Maꞌato aiꞌakag tiꞌaparap pywo pote waku watinapin wahewaĩ wuatꞌi ehamo. Miꞌi hap watunug pote iraniaꞌin teꞌerokenꞌẽ iꞌewywuat saꞌag nug hap pupi. 
1TI.5.21	Timoteu etunug no haty wo yne yne enapin hap uhepiat hap ewy. Etiꞌatunapin uiꞌewy yne itotiaria toꞌewyꞌewy. Eꞌyian pupi o yt erekenꞌẽ teiꞌo eꞌywania pupi iꞌatunapin hamo. Ewy ok sese pupi iꞌewyte yt erekenꞌẽ teiꞌo inapin hamo maꞌato waku torannia etiꞌatunapin perupꞌi puo. Woronapin Tupana ehamo Iesui ehamo iꞌewyte atipy piaria wakuaria ehamo woronapin uhaꞌyru. 
1TI.5.22	Yt naku i aiꞌakag watnuaria watiꞌatuꞌairo meremo Timoteu aimuꞌe sese hanuaria are.
1TI.5.22	Karãpe iraniaꞌin ahãꞌãg saꞌag nug hamo waku -Waĩ yt atunug neran i watoꞌe. Iꞌewyte waku ereineꞌen pya saꞌag nug hap kai are. 
1TI.5.23	Timoteu yt naku i kahato ereineꞌen iꞌahuu kahato imeꞌen ete rakatno. Waku mohag Uwa hy etuꞌu emeꞌen mog hamo. Yt naku i yꞌy yn etuꞌu are.
1TI.5.24	Tukupteꞌen yt nakuat i nug haria yne piat heremo rakaria. Miꞌi haria pe -Yt nakuaria i sese watoꞌe. Tupana miꞌapiheg wuaria watoꞌe. Iꞌewyte iraniaꞌin minug saꞌag yt heremo i rakaria tukupteꞌen. Miꞌiria ti yt watikuap i sio waku sio yt watoꞌe kuap i maꞌato putꞌok e raꞌyn iꞌatuminug saꞌag moherep hap eꞌat pe Tupana tomoherep yne aru yt heremo i rakat aiminug saꞌag. 
1TI.5.25	Iꞌewyte tukupteꞌen waku nug haria yne piat heremo rakaria. Iꞌewyte tukupteꞌen migꞌi wuat wakuap nug haria maꞌato meiũran heremo yne iꞌatuminug wakuap koꞌi Tupana tomoherep miꞌi hap koꞌi are.
1TI.6.1	Timoteu mio tã ereꞌe ro Iesui mohey haria pe semiitꞌin me woꞌoꞌeropat haria pe -Uiwyriaꞌin waku watiꞌatumotypot kahato aipoꞌoro haria aikaꞌiwaria ere. Miꞌi tã watunug motꞌi pote ti aru ahehay wo aipotpap ete meiũran yt teꞌeruwekyryꞌi hin i aheTupana ete ihay aiwẽ piat hap ete paĩ ere o. 
1TI.6.2	Aipoꞌoro hat Aikaꞌiwat Iesui mohey hat pote waku watimotypot poꞌog aipotpap kahato hap upi katupono aheykeꞌet ewy topyhuꞌat Iesui mohey hap ete aimimohey ewywuat hat pote. Miꞌi pote ereꞌe i -Wẽtup yn aipotpap Aikaꞌiwat aito pote yt naku i watihaymoweukaꞌi aikaꞌiwat mesuwarotiat Iesui mohey hat pote. Waku watiꞌatukyꞌe aikotã aheykeꞌet ewy paĩ ere woꞌoꞌeropat haria Iesui mohey haria pe. Miꞌi e hap etiꞌatumuꞌe kahato o emimuꞌeria pe Timoteu.
1TI.6.3	Tukupteꞌen ti itote iraniaꞌin woꞌomuꞌe haria wẽtup sehay wuat haria yt Aikaꞌiwat Aipotypot Iesui etiat hin haria i yt uimienoi Iesui etiat yt ewywuat haria i. Taꞌi yt pywo pe hin i iꞌatumienoi. 
1TI.6.4	Miꞌiria ti -Uruto poꞌog uruikuap iraniaꞌin kai e haria yt taꞌatukuap i kahato pykai tuꞌuka yn sehay wo pykai. Kat e hap kat e hap sehay hit ete tuꞌuka teran toꞌope. Miꞌi hap kaipyi toꞌoehayꞌywyi yn toꞌope. Taꞌatupatꞌok patꞌok Iesui mohey haria tuꞌuka sehay wuat haype. Toꞌomohit mohit kahato toꞌope taꞌatuehay wo. -Yt naku i miꞌi miit iꞌatuꞌe yn toꞌope. Waku miꞌi haria yt eweiwesat i tuꞌuka teran eiwywo turan maꞌato yt ewetunug neiꞌo miꞌi haria ehewanikap mo maꞌato eweikyꞌe miꞌiria tuꞌuka teran pykai are. 
1TI.6.5	Iꞌatuwanetup hap yt toto kuap i. Sehay wakuat yt kat i iꞌatuwanetup hawe. Miꞌi pote tuꞌuka yn hap toineꞌen iꞌatuehay kaipyi iꞌatuwanetup hawyi. -Iesui atimohey hawyi hekat rakatno areineꞌen iꞌatuꞌe teꞌeruwepe yt miꞌi tã hin i pykai i. 
1TI.6.6	Uwe uwe iwepiit Tupana mikyꞌesat nug hap ete sio yt kat i tekat pykai miꞌi hat toineꞌen hekat kahato rakatno Tupana wanetup hawe. 
1TI.6.7	Pyno apo are kat koꞌi aiꞌywãꞌĩ turan waterut ahekareꞌen aipo hit pe. Pywo pe ti yt kat i waterut aipo pe. Iꞌewyte aikuꞌuro turan kat som apo watioto kuap. Yt kat kuap i wy. 
1TI.6.8	Toĩ aimiꞌu ahesokpe aikosap hamuat i wyti pote ti waku raꞌyn ahete waku watoꞌe aiwoꞌope. 
1TI.6.9	Maꞌato hekat kahato teran rakaria ti aru hewo hamuat ahiag ewamiri pe tominug saꞌag wywo ahiag esuki pe. Tominug saꞌag kaipyi iꞌatuewo kahato aria kape yt iweꞌeg i hap kaipyi taꞌatumikyꞌesat saꞌag upi. Miꞌi kape miitꞌin iꞌatuewo kahato aria kape hekat kahato teran rakaria. 
1TI.6.10	Timoteu aimaꞌat sese hap neꞌi ti uhekat iwato sese hap kyꞌe hap. Mio tã watuwanetup hap kaipyi ti tuut aikotã watunug saꞌag ahekat watipuẽti hamuat. Tukupteꞌen iraniaꞌin Iesui mohey haria saꞌawyꞌi wuat haria maꞌato mio miꞌi haria tiꞌatoiat raꞌyn imohey hap taꞌatuepiat hap taꞌatukat hap ete yn teꞌeruwemohey. Yt iꞌatuwepiit hin i raꞌyn miꞌiria. Koitywy iꞌatuꞌarot hap yn naꞌyn iꞌatuete. Yt teꞌeruwehum kuap i taꞌatuekat kahato pykai.
1TI.6.11	Maꞌato aito ti Tupana emiitꞌin sese aito miꞌi tupono waku yt watikyꞌesat i mekewat uhekat poꞌog hap -Atiꞌatukyꞌesat e hap. Poꞌog waku watikyꞌesat hãpyk kahato Tupana wywuat waku rakat. Tupana kyꞌe hap poꞌog waku imohey hap poꞌog waku aiwoꞌokyꞌe hap poꞌog waku. -Atimohey potꞌi Iesui aru ahoꞌopot kahato pykai aiꞌe hap yn waku aiwanetup hawe aiweperupꞌi hamuat hap kat hap yn aiwanetup hawe aito Tupana emiitꞌin hap ewy. 
1TI.6.12	Karãpe wateput yn hawyi meiũran watuwepokuap kahato miꞌi hap ete. Miꞌi hawyi putꞌok watoꞌe iraniaꞌin eꞌyian mete. Miꞌi hap ewy waku watoineꞌen Tupana mohey hap ete. Meiũran putꞌok watoꞌe Tupana ete wuatꞌi eꞌat piat aheineꞌen iwywuat hap tote. Miꞌi hamuat kape haꞌawytepyi te aikay kay karãpe -Woromohey En Iesui ere tope haty wo wuatꞌi Iesui mohey haria ehamo turan. 
1TI.6.13	Koitywy woropoꞌoro en Timoteu etunug yne ro epoꞌoro hap koꞌi Iesui mienoi koꞌi. 
1TI.6.14	Miꞌi hap upi ereineꞌen pote ti aru yt kat i saꞌag ekai topyhuꞌat Iesui e hap yn nug hamo ereineꞌen mote. Maꞌato iraniaꞌin woꞌomuꞌe miitꞌin kaipywiat hap etiwaure yne yt Iesui mienoi ewywuat i. Waku yne epoꞌoro hap koꞌi etunug yne Aikaꞌiwat aimiekatup putꞌok e hap kape. Miꞌi hap nug hamo woropoꞌoro Tupana ehamo iꞌewyte Aikaꞌiwat Aipotypot Iesui ehamo Wuatꞌi Miitꞌin Moieineꞌen hat ehamo. Saꞌawyꞌi Aikaꞌiwat Iesui yt tokenꞌẽ hin i morekuat Pũsiu Piratu pupi maꞌato tohenoi kahato pywuat sese sehay. Miꞌi hap ewy o ereineꞌen Timoteu. 
1TI.6.15	Meiũran ti aru Iesui Tupana tipoꞌoro i tepiat ikyꞌesat hap eꞌat pe toipoꞌoro i raꞌyn. Waku kahato Iesui miꞌi yn ni Wuatꞌi Miitꞌin Porekuat no. Miꞌi ti morekuaria Porekuat iꞌewyte wuatꞌi Kaꞌiwat. Waku kahato Iesui. 
1TI.6.16	Aito ti yne ikuꞌuro rakat nuaria aito maꞌato Iesui ti wuatꞌi eꞌat piat ieineꞌen sese hanuat raꞌyn teiam hẽtyhot kahato rakat pe. Yt uwe i tehaꞌat kuap howawi. Yt uwe i tokosap kuap heiam hẽtyhot rakat kape. Yt uwe i tehaꞌat kuap mesuwarotiat teha wo. Aheha yt putꞌok e i aiꞌakasa hamo. Pyno toꞌiro Iesui watimotypot katupono wuatꞌi kawiat hesaika rakat Miꞌi. Wuatꞌi eꞌat piat ieineꞌen hat miꞌi. Miꞌi tupono waku watimotypot Miꞌi.
1TI.6.17	Pyno tukupteꞌen Iesui mohey haria aipyꞌasetpe hekat rakaria. Waku miꞌiria pe ereꞌe -Eweiꞌatoiat ro -Uito poꞌog wakuat iraniaꞌin kai eiwanetup hap ereꞌe o. Iꞌewyte yt ehekareꞌen neꞌi teiꞌo eweimohey maꞌato Tupana yn o eweimohey ere katupono ehekat yt eheineꞌen motꞌi hamuat hin i maꞌato Tupana hegyiꞌat kahato tutum kahato ahepe wuatꞌi aimowepiit kahato hamuat ere o. 
1TI.6.18	Wakuap nug haria wo o eweikupteꞌen ereꞌe. Waku eipotpap kahato wakuap nug hap koꞌi ete yn. Hegyiꞌat rakaria wo o eweikupteꞌen ere. Yt hekat i rakaria tukupteꞌen eimikuap pote eweimoꞌẽ miꞌiria pe ehekat ere o hekat rakaria pe Iesui mohey haria pe. 
1TI.6.19	Taꞌatunug taꞌatunapin epiat hap pote ti aru hekat rakaria wo sese tukupteꞌen atipy pe.
1TI.6.20	Timoteu waku etopag yne mesuwat uiꞌe hap ewanetup hawe. Mesuwat uimiwan waku iheg me epyꞌa pe. Tukupteꞌen ti sehay wuat -Toꞌiro watuꞌuka e haria maꞌato yt etiꞌatuwesat reiꞌo miꞌiria. Tupana etiat iꞌatuehay saꞌag hap kape o yt ewaure kaꞌa teiꞌo. -Uruto poꞌog uruikuap uruwanetup hawe iꞌatuꞌe ahepe yt taꞌatuweꞌeg i haype. Pyno yt erewanetup motꞌi teiꞌo iꞌatuehay kape. 
1TI.6.21	Iꞌatuehay -Uito poꞌog iꞌatuꞌe hap iꞌatumaꞌat hamo topyhuꞌat. Tupana mohey hap taꞌatuꞌatoiat raꞌyn aikotã muap watiwaure hawyi ahoꞌowasat hap ewy. Pyno ahẽtup kahato Tupana pe -Tupana etiꞌatupoityro Timoteuꞌin torannia itotiaria gupteꞌen haria areꞌe ahẽtup.
2TI.1.1	Timoteu mesup uimiwan atipoꞌoro kuekatu uiꞌe hap. Uito eꞌywot Pauru mekewat Aipotypot miꞌairo tehay moherep wuatꞌi miitꞌin miatnuat hat. Karãpe etomohey Iesui hawyi pywo Aiporekuat sese ere o wuatꞌi pe. Miꞌi pote ti aru ereineꞌen wuatꞌi eꞌat pe Tupana wywo ere o katupono mio tã e hap ti saꞌawyꞌi te Tupana tomoherep uhepe. 
2TI.1.2	Taꞌi uhaꞌyru sese ewy ereineꞌen Timoteu. Worokyꞌe kahato en. Aiꞌywot sese ti Tupana iꞌewyte Aikaꞌiwat sese ti Iesui. Aat kaꞌap mio tã are Tupana pe -Waku etipowyro ro Timoteu egyiꞌat hap kaipyi. Waku erahaꞌat Timoteu kape ikyꞌe hap wywo are. Iwanetup hap wẽtup yn etum iwepiit hamuat are Tupana pe meiũpepyi eupi. 
2TI.1.3	Iꞌewyte -Waku kahato En uruꞌywot are. Taꞌi Tupana eheropat kahato hat uito Pauru. Emikyꞌesat ewy yn atunug neran. Aikotã saꞌawyꞌi aiꞌywania tunug emikyꞌesat ewy iꞌewyte uito atunug mesup are Tupana pe. Karãpe uiwatetup ewowi turan Timoteu -Waku kahato En Tupana are yn wãtym muo ihatꞌok ewy ewy are Tupana pe. 
2TI.1.4	Timoteu yt atiwaure kuap i aikotã eꞌyatypiat areineꞌen turanuat aikotã erewak uikyꞌe epiat haype hap. Uipap kahato ewowiat uiꞌakasa hamo hawyi atikuap uimowepiit kahato en hap. 
2TI.1.5	Uimowanetup kahato en Iesui mohey sese hap kape mekewat pywuat sese hap yt eso hin i Iesui mohey hap ete. Saꞌawyꞌi ti ehary Iroiti iꞌewyte ety Eunise tukupteꞌen imohey sese haria. Miꞌi hawyi koitywy en i raꞌyn iꞌatu ewywuat imohey sese hare en ereineꞌen.
2TI.1.6	Miꞌi tupono woronapin Timoteu. Saꞌawyꞌi woroꞌatoiat en itote Iesui mohey haria akag wo. Miꞌi hap eꞌat pe areponug eꞌakag ete hawyi Tupana tum tesaika hap topotpap nug epiat hamo. Pyno waku ewatetup o miꞌi hap kape. 
2TI.1.7	Tupana tum naꞌyn ahepe Topaꞌãu aimoesaika kahato hap yt uwe pupiat i aikenꞌẽ hamo. Koitywy Topaꞌãu wo aipytꞌat nug kahato raꞌyn woꞌokyꞌe hamo. Miꞌi kaipyi koitywy watuwenapin kuap taꞌyn saꞌag nug hap akit hamuat. 
2TI.1.8	Yt eremoti teiꞌo Aikaꞌiwat ehay moherep hamo. Iꞌewyte uito areineꞌen woꞌopyhik hawe Iesui mohey hap upi pykai yt eremoti teiꞌo -Uito Pauru mepyt e hamo. Maꞌato waku ere -Uito iꞌewyte ahoꞌopot hawe areineꞌen wy mesuwat sehay wakuat moherep hap upi waku ere o Tupana pe. Uimoesaika hap oktan aru atunug ere o Tupana pe Timoteu. 
2TI.1.9	Tupana ahehakyeraꞌat hawyi ainug temiitꞌin wo. Yt aiwanetup kahu hap upi i yt ahewaku hap upi i maꞌato tomikyꞌesat no tegyiꞌat hap oktan ahehakyeraꞌat wuatꞌi eꞌat piat aikotã Tupana toꞌe nimo saꞌawyꞌi tutunug yne wuatꞌi hap yian mete -Atiꞌatuehakyeraꞌat ti aru Uhaꞌyru mohey haria e Iesui etiat hap ewy. 
2TI.1.10	Pyno koitywy watikuap kahato hegyiꞌat ahepiat hap katupono Aikaꞌiwat Iesui uut hawyi tuwemoherep taꞌyn ahepe aikotã aikuꞌuro hap kaipywiat aimoherep hamo. Tehay wakuat toimoherep taꞌyn ahepe aheineꞌen wuatꞌi eꞌat piat hamuat hap.
2TI.1.11	Taꞌi Tupana uiꞌairo topotpoꞌoro sese wo wuatꞌi puat tehay moherep hamo miitꞌin atumuꞌe uhepiat hamo. 
2TI.1.12	Miꞌi hap upi ti ahoꞌopot aikotã aikotã hap koꞌi. Miitꞌin iꞌatumikyryꞌi kahato uhete maꞌato yt aremoti hin i Tupana ehay ete katupono atikuap kahato uiwy uimimohey Iesui. Miꞌi hap toikuap iꞌewyte uito atikuap are. Yne uimiium tepiat toiꞌatunug iheg me itote tuut hamuat kape. 
2TI.1.13	Timoteu epap kahato o uimienoi epiat pywuat sese sehay upi. Ewatetup miꞌi e hap koꞌi upi katupono aikotã aikotã ereineꞌen hamuat ahenoi epe. Miꞌi hap tote ereineꞌen wuatꞌi eꞌat pe. Etomohey Aikaꞌiwat Iesui. Etikyꞌe kahato Miꞌi. Miꞌi hawyi wẽtup piit ewy yn watoineꞌen Iesui wywo. 
2TI.1.14	Tupana Paꞌãu esaika hap topyhuꞌat kahato ahepe. Kat e hap kat e hap wakuap koꞌi tutum epe emohey haype. Miꞌi koꞌi o etat kahato etomoheg kahato ewanetup hawe uhaꞌyru.
2TI.1.15	Uhyt Wikeru iꞌewyte uhyt Emosene yi Asia piaria uiꞌatoiat raꞌyn iꞌewyte itotiaria iraniaꞌin yt iꞌatuwese i raꞌyn uhete. 
2TI.1.16	Maꞌato mehin Onesiwuru ti yt uiꞌatoiat hin i paĩ. Uipowyro kahato miꞌi. -Tupana are etum o wakuap yn aiwy Onesiwuru pe imepytꞌin me are torannia iꞌyatypiaria wywo karania wo etum o wakuap Tupana are. Taꞌi uimowepiit hat kahato miꞌi. Yt tokenꞌẽ hin i uipyhik hap pupi. Tuut tuereto uipyhik hap kape. Yt tuwemoti hin i -Uito Pauru ekatuwy toꞌe hamo. 
2TI.1.17	Putꞌok e Huma pe hawyi yt toikuap i aiũpe uipyhik hap tawa Huma piat hap maꞌato miꞌi pykai uikat kahato. Meremo putꞌok toꞌe itotiat hawyi miꞌi hawyi uipuẽti. 
2TI.1.18	Tupana ahẽtup aiwy Onesiwuru upi. Etum egyiꞌat kahato hap Onesiwuru pe are. Etiꞌatumoehãite iꞌyatypiaria wywo are yn. Pyno Iesui tuut turan atikyꞌesat Onesiwuru pe haꞌup ikahu rakat are Tupana pe. Pywo etikuap kahato raꞌyn Timoteu aikotã saꞌawyꞌi areineꞌen tawa Ewesu piat turanuat uipowyro kahato hat Onesiwuru topyhuꞌat itote. Miꞌi hawyi ipoityro hap ahẽtup kahato Tupana kaipyi uito Pauru.
2TI.2.1	Timoteu Aipotypot Iesui hegyiꞌat kahato tesaika hap ium ahepiat hamo. Miꞌi hap kaipyi ereineꞌen hemiit hesaika kahato rakatno hap wẽtup piit ieineꞌen hap ewy raꞌyn ereineꞌen iwywo. 
2TI.2.2	Uimienoi kuap kahato hat en uhaꞌyru katupono uiwywo yn ereineꞌen uipotmuꞌe turan. Yt etiwaure teiꞌo uiꞌe hap maꞌato etomoherep yne o Iesui mohey kahato haria pe -Imohey hap yt atoiat hin i haria pe. Ahaipepiaria piat uimienoi moherep hanuat ereineꞌen.
2TI.2.3	Aikotã surara tuwemosoꞌopotꞌi hap ewy eremosoꞌopot uhaꞌyru. Surara sese ewy o ereineꞌen Iesui emiit wakuatno. 
2TI.2.4	Katupono ti topotpap hawe ti surara tikyꞌesat topoꞌoro hat mowepiit hap yn toikyꞌesat. Miꞌi pote toto topoꞌoro hat mikyꞌesat nug hamuat. Saꞌawyꞌi wuat tekat koꞌi kape yt tuwewanetup i raꞌyn maꞌato tuwanetup surara akag miat topoꞌoro hap kape yn. Miꞌi hap ewy ro ereineꞌen Aipotypot piat epoꞌoro hap ewy. 
2TI.2.5	Karãpe aheput hap ete watoꞌoiãꞌãg hap ewy uwe poꞌog ihyha hap kuap hamo waku hãpyk kahato rakat morekuat piat ainapin hap ewy waku watunug. Yt miꞌi hap ewy i pote yt uwe i miꞌi poꞌog iꞌatuꞌe ahepe aihyha pykai. Maꞌato iꞌe hap ewy wateput miꞌi pote miitꞌin mimotypot no watoineꞌen. Miꞌi hap ewy ti waku watoineꞌen hãpyk kahato imohey hap ete toꞌoꞌewywuat seput kahato haria ewy Timoteu. 
2TI.2.6	Karãpe -Aiwesoꞌopotꞌi popuo watikoi aiko watoꞌe miꞌi rakirẽ ti maꞌato karãpe haat hawyi aiwatno topyhuꞌat saꞌawyꞌi te wuat haat. Miꞌi hap ewy ti Iesui ehay upi waku watuwesoꞌopotꞌi popuo watuwepotpap. 
2TI.2.7	Erewanetup to uimienoi kape Timoteu. Miꞌi pote ti aru Aikaꞌiwat tum epiat wuatꞌi etiat kuap hamo.
2TI.2.8	Timoteu ewatetup o Aikaꞌiwat Iesui kape. Taꞌi miꞌi ti morekuat Tawi emiariru Emiariru sese. Miꞌi Miit Tupana mimoieineꞌen pakup i raꞌyn hat ahenoi wuatꞌi puo. 
2TI.2.9	Miꞌi mienoi upi ti ahoꞌopot te. Uipoꞌi poꞌi raꞌyn haity wo woꞌoꞌauka hat ewy. Uito uipyhik kuap maꞌato Tupana ehay ti yt uwe i ipyhik kuap yt uwe i iꞌakit kuap. 
2TI.2.10	Maꞌato yt uiwẽpohep hin i Iesui mohey hap ete waĩꞌiꞌatuꞌe pykai. Uiꞌauka pote uiꞌauka maꞌato yt uipohep hin i te. Katupono Tupana tiꞌatuehakyeraꞌat teran kahato tomiꞌairoria ahoꞌopot kahato Iesui mohey iꞌatuepiat hamuat pykai. Miꞌi hap kaipyi Tupana tiꞌatuehakyeraꞌat miꞌiria. Miꞌi hawyi Iesui kahu hap ewywuaria raꞌyn tukupteꞌen iwywo wuatꞌi eꞌat pe raꞌyn. 
2TI.2.11	-Uikuꞌuro pote uikuꞌuro maꞌato yt woroꞌatoiat Tupana watoꞌe pote watoineꞌen iwywo wuatꞌi eꞌat pe waku watoꞌe. Hãpyk kahato sehay miꞌi. 
2TI.2.12	-Iwywo wahoꞌopot pote iwywo morekuat no watoineꞌen waku watoꞌe maꞌato -Atoiat Iesui mohey hap watoꞌe pote iꞌewyte -Yt uimohey hat i meiẽ e ahepe e. 
2TI.2.13	Watoiat pykai yt aiꞌatoiat hin i. Yt aiꞌatoiat i kat pote yt heso i. -Yt karãpe i ti aru worohoꞌoꞌatoiat e. Miꞌi e hap koꞌi ti aimimohey wuat watoꞌe waku kahato.
2TI.2.14	Timoteu etiꞌatunapin no haty wo epotmuꞌeria -Tupana yt tikyꞌesat i wyti aiwoꞌoewanikap hap neꞌi watunug tehay enoi turanuat hap. Yt kan hamo i watuꞌuka sehay hit kuap hap ete e maꞌato aiwuꞌuka i pote ti yt kat i aiwoꞌowehik hap itote ere o. Eweꞌeg wo o miꞌi hap pupi katupono Tupana toineꞌen aipyꞌasetpe aiwaꞌatunug turan. 
2TI.2.15	Eremuꞌe kahato aat kaꞌap Tupana ehay enoi hãpyk hamuat hap ete. Yt epohep hin i o Tupana mikyꞌesat nug hamuat. Miꞌi hawyi -Waku kahato epotpap uhepiat hap e Tupana epe. Miꞌi hawyi yt eremoti hin i Tupana pupi hãpyk kahato epotmuꞌe tehay sese wuat pote. 
2TI.2.16	Waku watoiat kahato yt aiweꞌeg i hap aiwoꞌoꞌehay wuat wuꞌuka hap aiwoꞌomuꞌe turanuat hap katupono miꞌi hap yt kan hamo i maꞌato watunug miꞌi neꞌi pote Tupana tuwemoti aipupi iꞌewyte watiꞌatuputsit neꞌi iraniaꞌin Tupana kuap teran hap kaipyi. 
2TI.2.17	Uhyt Imeneu uhyt Wiretu miꞌiria tuꞌuka kahato sehay wo aiwoꞌomuꞌe turan. Yt ikahu hin i iwuꞌuka hap. Haty kahato aiwoꞌokyꞌe hap ete. Topyhuꞌat aikotã ahepihi haty kahato hap ewy. Sehay wuat iwuꞌuka hap miitꞌin woꞌoꞌatoiat hap ewy. Yt kan hamo i watuꞌuka sehay wo. 
2TI.2.18	Haꞌawyte aimuꞌe haria uhyt Imeneu uhyt Wiretu pywo sehay upiat haria tukupteꞌen wen maꞌato mio ti taꞌatuꞌatoiat raꞌyn. Miꞌi hawyi wẽtup sehay kape -Tupana tiꞌatuhymut kahu raꞌyn map haria iꞌatuꞌe. Mio tuwat raꞌyn yne raꞌyn Iesui upi iꞌatuꞌe. Mio tã iꞌatuꞌe pote aimogyt kahato ahepiat imohey hap etiat waure watoꞌe pote. Iꞌatuepiat aimuꞌe hap toineꞌen aikotã hepihi wato yt uwe i imog kuap hap ewywuat are. Satꞌe raꞌyn iraniaꞌin ete hap ewy. 
2TI.2.19	Maꞌato aito yt watoiat hin i te pywuat sehay mohey hap katupono Tupana saꞌyruꞌin sakiꞌytꞌin aito. Watunug iꞌyat iheg nakatno pote yt taꞌat i. Miꞌi hap ewy watomohey kahato. Pywo kahato pote yt watoiat i. Aikotã Tupana toꞌe saꞌawyꞌi hap ewy -Worohoꞌokuap ti eipe uimepytꞌin e. Iꞌewyte uwe uwe toꞌe -Uito Tupana watno e miꞌi hat pe -Pyno eminug saꞌag etoiat yne e Tupana.
2TI.2.20	Hekat rakat yat koro pe tukupteꞌen kahato seiam koꞌi yt toꞌoꞌewywuat ewywuat rakaria i. Iraniaꞌin wuatꞌi eꞌat piat ahenuk hap maꞌato iraniaꞌin aiwyriaꞌin sese poi hap ewy tukupteꞌen. Miꞌi koꞌi yt wẽtup kawiat yn i irania kuiꞌa kawiat irania yi kawiat irania hekat rakat kawiat imehit rakat. Miꞌi koꞌi heiam watipuẽti getap wato pe. 
2TI.2.21	Watoiat yne saꞌag nug hap pote hekat rakat kuiꞌa ewy watoineꞌen ekuiꞌa wo iꞌyat koro pe ikahu kahato imowepiit kahato hamo. Miꞌi hawyi -Waku ti rat uimikyꞌesat nug hamo en e ahepe Tupana. Miꞌi hawyi Tupana emiit sese wo watoineꞌen. Miꞌi hawyi kat koꞌi kat koꞌi imikyꞌesat yn naꞌyn watunug. 
2TI.2.22	Timoteu yt erewanetup teiꞌo emotag hap turan epiit mikyꞌesat saꞌag nug hamuat kape maꞌato meremo o etoiat. Erepik meremo o miꞌi hap kaipyi hãpyk nug hap kape Tupana mohey hap kape woꞌokyꞌe hap kape woꞌowese nug hap kape iraniaꞌin Iesui mohey haria upi urupowyro Tupana e haria upi wanetup kahu haria upi. 
2TI.2.23	Uhaꞌyru tukupteꞌen kahato ti sehay wuat wuꞌuka teran haria yt kan nuat i ihay rakaria. Miꞌiria pe waku u paĩ u an watoꞌe yn naꞌyn iꞌatuehay pe. Yt watiꞌatuwesat i raꞌyn iwuꞌuka hap sehay enoi pote. 
2TI.2.24	Katupono yt uwe i Aikaꞌiwat eropat hat wakuat wuꞌuka hatno toineꞌen. Maꞌato hemiit sese ti iwese yne miitꞌin ete. Woꞌomuꞌe kuap kahato hat yt ipyꞌahak hin i maꞌato hepama ikuap haria ete Tupana eropat hat. 
2TI.2.25	Hepama towese popuo toiꞌatunapin kuap kahato ipyꞌahak teran tetiat rakaria. Etiꞌatumuꞌe mio tã iraniaꞌin mote meiũran Tupana tum kuap iꞌatuepe paa iꞌatuꞌe hamuat taꞌatuꞌatoiat mono taꞌatuminug saꞌag -Pywo raꞌyn taꞌatuꞌe haype. 
2TI.2.26	Miꞌi hap kaipyi ti aru teꞌeraꞌaipok taꞌyn taꞌatumoweꞌeg hap kape. Miꞌi hawyi ti aru toiꞌatuehakyeraꞌat raꞌyn ahiag ewamiri pyi aikope ahiag mikyꞌesat yn taꞌatunug. Miꞌi hap kaipyi watiꞌatumuꞌe wanikaptia aiwese kahato hap wywo watiꞌatumuꞌe. Miꞌi hap ewy waku watunug Timoteu are uito eꞌywot Pauru.
2TI.3.1	Timoteu niatpo ti aru watoineꞌen wuatꞌi saꞌag nug haria eꞌat putꞌok e turan katupono imohey haria piat hoꞌopot hap eꞌat mekewat eꞌat pe. 
2TI.3.2	Katupono mekewat eꞌat pe yt hegyiꞌat i rakaria tukupteꞌen kahato -Ewat uiatno yne iꞌatuꞌe. Uito poꞌog ekai e haria. Uito poꞌog atikuap ekai iꞌatuꞌe. Toꞌokyryꞌi kahato Tupana ete. Iꞌatuehay taꞌatuꞌywot taꞌatuty piat yt taꞌatumohey hin i. Etum neꞌen neꞌi ikahu rakat iꞌatuepiat hawyi -Waku yt iꞌatuꞌe hin i egyiꞌat hawe. -Yt kat i Tupana iꞌatuꞌe i. 
2TI.3.3	Yt uwe etiat i iwese rakaria miꞌiria. Ehakyꞌeꞌi hap yt kuap i haria. Taꞌatumoweukaꞌi yn miitꞌin. Meremo wuꞌuka teran haria haiwot rakaria wakuap nug hat etiat ipyꞌahak takaria. 
2TI.3.4	Taꞌatuwyriaꞌin maꞌatꞌi maꞌatꞌi hanuaria wo i tukupteꞌen. Iꞌatuhuhaiꞌi yn tukupteꞌen. -Uito poꞌog e hap yn iꞌatuwanetup hawe. Taꞌatuwepiit hap kape yn teꞌeruwanetup. Yt Tupana mowepiit hap yt kape i teꞌeruwanetup. 
2TI.3.5	Teꞌeruwaꞌatunug Tupana motypot hamo maꞌato yt pywo pe i. Yt taꞌatukyꞌesat hin i Tupana esaika hap taꞌatumopakup i hamuat. Miꞌi ewywuaria ti aru pywo tukupteꞌen kahato. Miꞌi tupono o eroꞌoksep yn naꞌyn miꞌi haria pupi. Eiweꞌeg wo o miꞌi haria ewamiri pupi. 
2TI.3.6	Haryporia yat pe yt weꞌeg i hat yat pe tuwehytꞌok yt uwe mikuap mo i wẽtup sehay wuat imuꞌe hamo imaꞌat hamuat haype. Taꞌatumaꞌat kuap kahato katupono mekewat haryporiaꞌin yt iꞌatoiat teran hin i taꞌatuminug yt taꞌatuweꞌeg i hap koꞌi. Miꞌi haryporia ikyꞌesat kahato tehakyeraꞌat Tupana piat hap maꞌato yt totiat teran hin i tominug yt naku i yt iweꞌeg i hap koꞌi pykai. 
2TI.3.7	Pywuat sehay atikuap teran iꞌatuꞌe wen maꞌato yt taꞌatukuap i taꞌatumuꞌe kahato pykai. 
2TI.3.8	Aikotã saꞌawyꞌi pywuat sehay pun haria mehin Iane iꞌewyte mehin Iãpere ewywuat gupteꞌen haria miꞌiria. Saꞌawyꞌi miꞌiria Muisei ehay pywuat yt taꞌatusat i. Miꞌi haria ewywuaria ti aru mesuwe tukupteꞌen aru. Yt teꞌeruwanetup kuap i pywuat sese sehay kape katupono taꞌatuepiat imohey saꞌawyꞌi wuat hap taꞌatupun neꞌi. 
2TI.3.9	Aimaꞌatꞌi maꞌatꞌi hap kaipyi wuatꞌi miitꞌin tiꞌatukuap taꞌyn woꞌomaꞌat haria wo miꞌiria. Aikotã saꞌawyꞌi Iane Iãpere ewywuaria miꞌiria.
2TI.3.10	Maꞌato en yt miꞌiria ewywuat hin i Timoteu katupono en uhaipepiat kahato emuꞌe uhepiat hap ewy kahato nug hat en. Uiminug wakuat e hamuat ewy kahato nug hat en. Uipyꞌãtap upiat ewyry raꞌyn. Iesui mohey uhepiat hap upi hewyry motꞌi kahato rakat raꞌyn en. Yt uihyha i hap upi hin i ewyry en. Uhepiat miitꞌin kyꞌe hap upi uhepiat hoꞌopot hap kuap hamo ewyry raꞌyn. 
2TI.3.11	Iꞌewyte etikuap kahato iꞌatumikyryꞌi uhatyꞌi hatyꞌi hap koꞌi. Saꞌawyꞌi karãpe areineꞌen tawa Atiokia pe tawa Ikuniu pe tawa Irita pe taꞌatumikyryꞌi saꞌag kahato uhete. Uhatyꞌi hatyꞌi uimosoꞌopot uimohakyꞌeꞌi maꞌato uiporerokosap neꞌi Uikaꞌiwat Iesui. 
2TI.3.12	Uwe uwe topyhuꞌat teran Aikaꞌiwat Iesui ewy hewaku hap ewy miꞌi hat wyti miitꞌin mikyryꞌi hamo topyhuꞌat miitꞌin misatyꞌi satyꞌi wo topyhuꞌat. 
2TI.3.13	Maꞌato miitꞌin saꞌag nug haria woꞌomaꞌatꞌi maꞌatꞌi haria ti aru poꞌog poꞌog tuwemoherep. Iꞌatuminug saꞌag kaipyi meiũran poꞌog saꞌag teꞌeropyhuꞌat. Miꞌi hawyi wuatꞌi maꞌat hamo teꞌeropyhuꞌat. Iꞌewyte miꞌi hawyi wuatꞌi miitꞌin maꞌat hatno teꞌeropyhuꞌat.
2TI.3.14	Maꞌato Timoteu yt atikyꞌesat i en miꞌi tã ereineꞌen. Maꞌato uhepiat emuꞌe hap ete aat kaꞌap ereineꞌen poꞌog poꞌog katupono saꞌawyꞌi te miꞌi hap ete pywo haty wo eremuꞌe. Miꞌi hap ewy te mesup etimohey te Timoteu katupono etikuap sese raꞌyn uiwẽ pywiat emuꞌe hap. 
2TI.3.15	Katupono ehire pyi te etikuap Tupana ehay miwan miat hap ete pywuat sese hap kaipyi etipuẽti Ekaꞌiwat Iesui etiat kuap hamuat. Katupono yian mete taꞌatuhenoi Aikaꞌiwat Iesui etiat. Miꞌi hap kaipyi ti watipuẽti aiweꞌeg hap Iesui mohey hamuat. Miꞌi hawyi watomohey hawyi ahehakyeraꞌat hap topyhuꞌat. 
2TI.3.16	Wuatꞌi yianmiat Tupana ehay miwan miat tuwẽtem hemiitꞌin wẽ pyi Tupana Paꞌãu ihay. Waku kahato aimuꞌe pywuat sehay wo. Ainapin kahato kat som waku watunug iꞌewyte aimuꞌe kahato saꞌag kaipyi aiporerokosap hamo wakuap yn nug hamo aimuꞌe. 
2TI.3.17	Aimohãpyk kahato hamuat Tupana ainapin tehay wo. Toꞌe hap kaipyi Tupana tiꞌatumoesaika kahato teropat haria wuatꞌi sepap hap kuap yne hamo wuatꞌi wakuap nug hamo are epe eꞌywot uito Pauru.
2TI.4.1	Pyno Timoteu woronapin kahato haty wo Tupana ehamo Aipotypot Iesui ehamo -Etimohey kahato o Tupana ehay ereꞌe o epotmuꞌeria pe. Yt ewẽpohep hin i neiꞌo miꞌi hap ete. Yt epohepap pykai i yt epohep teiꞌo iꞌatumuꞌe hap ete. Katupono tuut irane Aikaꞌiwat uwe waku uwe yt naku i rakaria hap enoi hamo ihãite rakaria kape iꞌewyte map haria kape. 
2TI.4.2	Yt etoiat reiꞌo ihay moherep hap. Waĩ ere o miitꞌin minug saꞌag koꞌi ete. Yt eweipun neiꞌo ehepiat imohey hap ere o wuatꞌi pe. Eiwepiit ro ere o epotmuꞌeria pe. Yt kat i iꞌatumopyꞌahak hap wywo maꞌato hepama perupꞌi wo etiꞌatuekyi kahato ro emienoi wo Tupana kape katupono tuut irane wuatꞌi Porekuat no emienoi wo. 
2TI.4.3	Pywo ti aru meiũran aimimuꞌeria yt tikyꞌesat i kahato taꞌatumuꞌe hãpyk takatnuat hap. Miꞌi haype ti aru -Waĩꞌiꞌatuꞌe yt he i iꞌatuꞌe yt watuwanetup teran i mio tã e hap kape iꞌatuꞌe aimuꞌe ihãite rakat etiat hap ete. Miꞌi hawyi ti aru taꞌatumikyꞌesat ewywuat taꞌatumuꞌe haria taꞌatukat. 
2TI.4.4	Iꞌatuewaure kaꞌa yt kat i raꞌyn sehay pywuat kape. Taꞌatukyꞌesat yt taꞌatuweꞌeg i hap haype. 
2TI.4.5	Maꞌato en Timoteu eweꞌeg wo o mio tã iꞌatuꞌe hap kai. Yt eremoehamanaꞌi teiꞌo maꞌato Tupana ehay pywuat sese po pe ereineꞌen o. Epiat hoꞌopot pykai yt ewẽpohep teiꞌo. Maꞌato en worokyꞌesat wuatꞌi puat Tupana ehay wakuat sytpok hamo. Etimoehãite yne o epotpap Tupana miium epiat uhaꞌyru.
2TI.4.6	Aikotã aihũ watiꞌauka Tupana motypot hamo hap ewy uito porap putꞌok e raꞌyn uikuꞌuro hap Tupana motypot hamuat hap paĩ. 
2TI.4.7	Surara wakuat ewy uipotpap uiꞌakag Iesui mikyꞌesat ete. Seput hap etiat poꞌog ihyha rakat ewy areineꞌen. Iraniaꞌin taꞌatukuꞌuro hap pupi teꞌerokenꞌẽ kahato i maꞌato uito yt miꞌi hat i. Iraniaꞌin aipok haria neꞌi maꞌato uito putꞌok are aheput hap ete. Miꞌi hap ewy areineꞌen imohey hap mywo. 
2TI.4.8	Karãpe wateput turan seput hat akag toꞌe -En poꞌog ihyha rakat e wuatꞌi ehamo. Miꞌi hap ewy ti meiũran Aiꞌakag Iesui toꞌe irane uhepe -En ni wakuat kahato Tupana wanetup hawe e irane uhepe maꞌato yt uhepe yn i maꞌato iꞌewyte uwe uwe tokyꞌe haria pe torannia -Atiꞌatukyꞌesat Iesui taꞌaipok i e haria pe. 
2TI.4.9	Timoteu atikyꞌesat kahato eriot uhowowi. Miꞌi tupono yne esaika hap mywo eriot meikowo uhaꞌyru. 
2TI.4.10	Katupono aiwy Tema uiꞌatoiat raꞌyn. Kat pote tekat poꞌog kyꞌesat Tupana kawiat haype. Miꞌi pote tawa Tesaronika kape toto. Aiwy Kesente toto yi Karasia kape. Titu ti toto raꞌyn tawa Taumasia kape miꞌi tupono waku eriot meikowo. 
2TI.4.11	Maꞌato aiwy Iruka yn ti topyhuꞌat uiwywo. Timoteu atikyꞌesat etikat o aiwy Maku miꞌi hawyi eterut ewywo eꞌuut turan katupono miꞌi waku raꞌyn aipowyro aipotpap etiat hamo. 
2TI.4.12	Uhyt Tikiku ti atipoꞌoro tawa Ewesu kape. 
2TI.4.13	Timoteu atoiat uhekamisa wato uipysop uhyt Kapu yat pe tawa Turate piat. Miꞌi atikyꞌesat eterut hap eꞌuut tuwywo. Iꞌewyte miwan koꞌi itote tukupteꞌen. Miꞌi iꞌewyte eterut o wy. Atikyꞌesat poꞌog ipe totiat miwan.
2TI.4.14	Uhyt Aresãtere yne imehit rakat tupanaria iãꞌãkap koꞌi nug hat etiat uimaꞌat kahato hat. Uimosoꞌopot kahato miꞌi. Taꞌi haiwot kahato aipotmuꞌe hap ete. Toimoma teran uipotmuꞌe hap. 
2TI.4.15	Pyno eweꞌeg wo o ipupi. Waku wahẽtup Tupana kape -Etipoepyk to Aresãtere iminug saꞌag oktan urumaꞌat hap oktan haꞌup iminug saꞌag waku watoꞌe Tupana pe. 
2TI.4.16	Miꞌi hap eꞌat pe yt iꞌatuwese hin i uhemiitꞌin ran koꞌi. Yt uipowyro i haype. Yt naku i atipuẽti sehay wuat haria uhemiitꞌin uiꞌatoiat yne. Miꞌi hawyi uiꞌatoiat uiwyriaꞌin wanikaptia pyꞌasetpe uito waku sio yt e hamo. -Tupana waure wo ereineꞌen uiwyriaꞌin uiꞌatoiat haria kai are Tupana pe. 
2TI.4.17	Uiꞌatoiat maꞌato Aikaꞌiwat yt uiꞌatoiat hin i. Tutum uhepe tesaika hap tehay wakuat enoi hamuat. Taꞌi Tupana uhehakyeraꞌat uiꞌauka tet pupi aikotã aihũ watikawiatno awyato pupi hap ewy. 
2TI.4.18	Taꞌi Aikaꞌiwat uheroꞌok kuap kahato uiꞌauka teran haria po pyi uimaꞌat teran haria tok pyi. Miꞌi hawyi uiꞌãuka iꞌatu pupi. Tetama atipy piat pe uhereto. -Arehum aat kaꞌap ewowi Tupana. Ekahu kahato En are aru wuatꞌi eꞌat pe. Taꞌi miꞌi tã wyti pyno.
2TI.4.19	Uhekuekatu atipoꞌoro mehin Akira kape iharyꞌi Pisira kape. Iꞌewyte kuekatu mehin Onesiwuru pe torannia iꞌyatypiaria kape. 
2TI.4.20	Uhyt Eratu topyhuꞌat tawa Kurintiu pe. Aiwy Towimu atimopyhuꞌat tawa Miretu pe kat pote iꞌahuu pote. 
2TI.4.21	Atikyꞌesat eriot mesup uhowowi Timoteu iꞌaman mot ewakai te. Eꞌykeꞌetꞌin Iesui mohey haria Eupuru Putenti Irinu iꞌewyte mana Kautia iꞌewyte torannia meiũpiaria Iesui mohey haria kuekatu iꞌatuꞌe ewowi.
2TI.4.22	Atikyꞌesat ihãite kahato ehepiat imohey hap. Miꞌi hap ahẽtup Tupana pe -Etum o Timoteu pe egyiꞌat hap are ti Tupana pe.
TIT.1.1	Mesup ti Pauru miwan atipoꞌoro ewowi uiwy Titu. Uito ti meiũ Tupana eropat hat iꞌewyte wuatꞌi Porekuat Iesui ehay moherep hat uito. Saꞌawyꞌi ti Tupana uiꞌairo tehay moherep hamo tomiꞌairoria piat hamo uipoꞌoro. Mio tã e uhepe -Atikyꞌesat en uhehay pywuat moheg miitꞌin miat hamo e. Uhaꞌyru mohey hap moheg hamo uimiꞌairoria muꞌe hamo woroꞌairo en e Tupana uhepe. 
TIT.1.2	Katupono saꞌawyꞌi te aat yt kat i te turan toꞌe Tupana ahepe -Atum aru ehepe eheineꞌen wuatꞌi eꞌat piat hamuat e ti Tupana. Yt heso i ahete Tosaꞌyru mohey haria pe. Miꞌi hap yn wahekatup aito mesup. 
TIT.1.3	Heꞌat putꞌok e raꞌyn hawyi Tupana timoherep taꞌyn uhepe tehay -Atum aru wuatꞌi eꞌat piat eheineꞌen hap Uhaꞌyru mohey haria pe e Tupana ahepe. -Koitywy woropoꞌoro en Pauru uhaꞌyru etiat sehay moherep hamo katupono woromohey en inug hamo e uhepe. Miꞌi tupono ti atimoherep Haꞌyru wuatꞌi ywania pe Tupana e hap ewywuat. Ahehakyeraꞌat Tupana piat hap Iesui mikyiꞌat moherep hat areineꞌen mesup uito. Uito ti Pauru. 
TIT.1.4	En ni Titu uhaꞌyru sese Iesui mohey hap kaipywiat katupono aimimohey ti wẽtup ok yn toineꞌen mote i pote wẽtup ok yn aito. -Etum no egyiꞌat hap uhaꞌyru Titu pe areꞌe mesup mesuwe Aiꞌywot Tupana pe. Iꞌewyte imowepiit kahato hap etum o uhaꞌyru Titu pe areꞌe mesup mesuwe Tupana pe Iesui Uhehakyeraꞌat hat pe wuatꞌi Porekuat pe.
TIT.1.5	Saꞌawyꞌi woromopyhuꞌat en yꞌy toꞌoraniat yi Kereta pe yt uiminug yne reꞌym moma hamo. Pyno waku etiꞌairo torannia yne tawa puat Iesui mohey haria apykok hanuaria areꞌe saꞌawyꞌi epe uhaꞌyru. 
TIT.1.6	Waku etiꞌairo yt iꞌaparap i hat wẽtup ok yn iharyꞌi rakat are. Iꞌewyte imepytꞌin Iesui mohey haria ewywuat etiꞌairo. Yt etiꞌairo teiꞌo imepytꞌin ipyꞌahak poityꞌi rakat neꞌi areꞌe. Yt toꞌywot ehay upiat i haria. Miꞌi yt naku i aiꞌapykok hatno. 
TIT.1.7	Tupana potpap nug haria pote waku yn nug hat waku etiꞌairo. Maꞌato -Uito poꞌog waku iraniaꞌin kai e hat yt etiꞌairo teiꞌo. Iꞌewyte marakꞌa yt etiꞌairo teiꞌo. Mahy u hat pote yt naku Iesui mohey haria apykok hat wo topyhuꞌat areꞌe. Yt etiꞌairo teiꞌo miꞌi hat ewywuat. Wuꞌuka teran hat iꞌewyte yt naku i -Uiwatno yn naꞌyn e hat. Miꞌiria ewywuaria yt putꞌok e Iesui mohey haria apykok hanuaria wo. Miꞌi pote waku yn nug hat etiꞌairo. 
TIT.1.8	Waku hegyiꞌat miitꞌin miat -Ereke ro e hat iꞌatuꞌakag wo waku etiꞌairo. Wakuap yn nug neran hat waku etiꞌairo. Iweꞌeg kahato hat waku hãpyk kahato rakat waku Tupana ewywuat wakuat rakat etiꞌairo waku. Wewaĩkuap hat waku etiꞌairo iꞌatuꞌakag nuat. 
TIT.1.9	Etiꞌairo aimimohey wuatꞌi eꞌat piat moherep hat Iesui mimuꞌe ewywuat etiꞌairo. Miꞌi hat ewywuat etiꞌairo pote hesaika rakaria watukupteꞌen ipotmuꞌeria pywo piat taꞌatumuꞌe pote.
TIT.1.10	Miꞌi hat etiꞌairo pote meremo taꞌatumoperupꞌi tehay pywuat no yt iꞌewy i rat e haria. Taꞌi tukupteꞌen aipyꞌasetpiaria aimimuꞌeria wẽtup ehay upiat myhuꞌat haria. Miꞌiria tuꞌuka teran kahato sehay pywuat ete aimaꞌat teran haype. -Uruto Iesui mohey haria iꞌatuꞌe wen maꞌato wẽtup sehay ete aimuꞌe. Sehay potꞌi Iuteu ywania eko enoi haria miꞌiria. 
TIT.1.11	-Waĩꞌere o iꞌatuepe yt naku i miꞌi tã ehenoi katupono urumoꞌakagꞌaia kahato yne aimepytꞌin nywo ereꞌe ro miꞌiria pe. Pyno ti yt naku i watuwanetup miꞌi haria ehay kape katupono miꞌiria ti ahekat kyewi aimuꞌe. Pyno waku teꞌeruwemoti mekewat ahekareꞌen kyewiat hap ete. 
TIT.1.12	Saꞌawyꞌi yi Kereta pe toineꞌen wẽtup ok woꞌonapin hat. Miꞌi hat toꞌe -Pywo ti rat aiꞌywania yi Kereta piaria ti heso heso rakaria e. Haiwot rakaria wo tukupteꞌen e. Ienuk yn neran haria. Yt ipotpap teran i rakaria e ti saꞌawyꞌi yi Kereta piaria muꞌe hat toꞌywania etiat pe. 
TIT.1.13	Pywo kahato toꞌe miꞌi miit katupono miꞌi tã ti tukupteꞌen yi Kereta piaria. Miꞌi tupono o etiꞌatunapin o Iesui mohey haria -Ewetoiat ro eiꞌywania yi Kereta eko saꞌag hawyi eweiꞌaipok to Iesui mohey hap kape ereꞌe o yi Kereta piaria pe. -Pywo ti iꞌatuꞌe hawyi mono iꞌatuhãite raꞌyn imohey hap ete. 
TIT.1.14	-Yt eweimuꞌe teiꞌo poꞌog mekewat eimuꞌe saꞌawyꞌi wuat heso rakat ete ereꞌe ro iperup takaria pe. Iꞌewyte eweitoiat ro Iuteuria eko koꞌi aimuꞌe hap koꞌi yt Tupana ehay kaipywiat i koꞌi ereꞌe o epotmuꞌeria pe are.
TIT.1.15	Waku hap etiat wanetup haria pe -Waku yne Tupana minug koꞌi mesuwat yi totiat koꞌi iꞌatuꞌe. Teꞌeruwehum yn Tupana minug ete maꞌato iraniaꞌin yt imohey i haria yt wẽtup i waku Tupana minug koꞌi. Yt naku i iꞌatuꞌe yn Tupana miium ete katupono iꞌatuwanetup hawe yt naku i hap yn topyhuꞌat. Teꞌeruwemoti kahato teꞌeruwanetup hawe yt taꞌatunug i iꞌatueko ewy pote. 
TIT.1.16	Miꞌiria -Uruikuap Tupana iꞌatuꞌe wen maꞌato iꞌatuminug koꞌi yt Tupana mohey haria minug ewy hin i katupono hemarakꞌa poityꞌi iraniaꞌin ete. Yt uwe ehay upi i miꞌiria teꞌeropyhuꞌat teran. Iꞌewyte yt kat i iꞌatuminug wakuap heremo. Yt taꞌatuhepapꞌi wakuap nug hap paĩ -Uruikuap kahato Tupana iꞌatuꞌe pykai. Miꞌi tã hap ewy miꞌiria.
TIT.2.1	Maꞌato en Titu ehenoi ro Iesui mohey haria pe yi Kereta piaria pe Tupana ehay hãpyk kahato rakat yn pywuat rakat Tupana e hap ewywuat yn. 
TIT.2.2	Pyno mio tã ereꞌe o iꞌatuepe. Etiꞌatunapin ihainiaꞌin nagnia pe -Waku etunug waku miitꞌin me hawyi miitꞌin mimotypot no eweikupteꞌen ereꞌe o. Ehehay hãpyk yn haria wo o eweikupteꞌen ereꞌe o. Eiwewaĩ o eiminug saꞌag ete hawyi Iesui mohey haria kahato wo o eweikupteꞌen ereꞌe o. Woꞌokyꞌe hap yn o ewetunug ereꞌe o. Imohey potꞌi haria wo o eweipyhuꞌat ereꞌe o nagnia pe Titu.
TIT.2.3	Iꞌewyte Titu haryporiaꞌin nagnia pe kotan ereꞌe o -Eweꞌeg wo o manaꞌin eiminug saꞌag pupi ereꞌe o. Haryporia wakuat ewy eweikupteꞌen aikotã Tupana ewaku hap ewy o eweikupteꞌen ereꞌe o. Yt naku i ehehay miitꞌin mohit hap ete eiwẽ pyi ereꞌe o. Yt naku i mahy u haria wo eweikupteꞌen. 
TIT.2.4	Waku eweikupteꞌen haryporiaꞌin heꞌaito pakup takaria napin haria wo ereꞌe o nagnia pe. Manaꞌin waku mio tã eweiꞌe heꞌaito pakup takaria pe -Waku eweikyꞌe eꞌaito iꞌewyte waku eweiꞌatukyꞌe eimepytꞌin ereꞌe o haryporia nagnia heꞌaito pakup takaria napin hamo. 
TIT.2.5	-Iꞌewyte waĩꞌeweiꞌe o eiminug saꞌag nug hap pupi. Eweiꞌatupowyro kahato o eheꞌaito eimepytꞌin iꞌewyte eiꞌyat piaria waku iꞌatuꞌe manaꞌin nagnia heꞌaito pakup takaria pe. Eheꞌaito mikyꞌesat ewy o eweikupteꞌen eweiꞌe o heꞌaito pakup i rakaria pe ereꞌe o haryꞌin me are. Pyno Titu eꞌe hap ewy taꞌatunug pote ti aru ahewanikaptia -Taꞌi Iesui mohey haria haryporiaꞌin iweꞌeg kahato haria iꞌatuꞌe. Miꞌi pote yt teꞌeruwekyryꞌi kuap i Tupana ehay ete ereꞌe o manaꞌin nagnia pe.
TIT.2.6	Miꞌi hawyi ti kurum iwasu koꞌi pe ereꞌe o -Pyno iweꞌeg haria ewywuaria wo o eweipyhuꞌat ereꞌe o. Wakuat yn nug haria wo eweikupteꞌen Tupana mikyꞌesat nug haria ereꞌe o kurum iwasuria pe. 
TIT.2.7	Iꞌewyte en Titu poꞌog wakuap nug hamo ereineꞌen itotiaria kurum iwasuria kai hawyi ti aru -Pyno waku watunug Titu ewy iꞌatuꞌe kurum iwasuria. Tupana ewy ereineꞌen iꞌatumuꞌe haype yt kat i eso hap wywo. Epyꞌa hãpyk wywo etiꞌatumuꞌe Titu. 
TIT.2.8	Iꞌewyte ahewanikaptia etiꞌatuwesat ehay hãpyk kahato eweꞌeg hap kaipyi etiꞌatuwesat perupꞌi puo. Miꞌi tã etiꞌatuwesat pote ti aru yt kat i iꞌatuꞌe kuap i raꞌyn Tupana ehay mohit hamuat ete. Teꞌeruwemoti raꞌyn katupono yt kat i taꞌatupuẽti ehay kaipyi saꞌag hap neꞌi. Yi kape yn naꞌyn iꞌatueha paĩ. 
TIT.2.9	Pyno miꞌi tã ereꞌe o Iesui mohey haria miitꞌin eropat haria pe -Ewetunug o eikaꞌiwaria piat Ehetuꞌisaria piat eiꞌatupoꞌoro hap ewy iꞌatumikyꞌesat ewy ereꞌe o. Yt naku i morekuaria eweiꞌatuehay moweukaꞌi eipoꞌoro hap pote. Waku eweikupteꞌen eiꞌapykok haria mowepiit kahato haria wo ereꞌe o epotmuꞌeria pe Titu. 
TIT.2.10	-Iꞌewyte yt eweteroꞌok teiꞌo eikaꞌiwat ekareꞌen koꞌi ereꞌe o. Iꞌewyte eipotpap kahato o wakuap koꞌi eiminug koꞌi ete. Eikaꞌiwaria emiitꞌin no kahato o eweikupteꞌen ereꞌe o. Miꞌi tã ewetunug mote ti aru eikaꞌiwat Tupana ehay motypot hap kahato ewetunug eikaꞌiwaria wanetup hawe Ahehakyeraꞌat hat Tupana ehay motypot hamo eweikupteꞌen ereꞌe o Iesui mohey haria miitꞌin eropat haria pe Titu.
TIT.2.11	Pyno koitywy Tupana mio tã e ahepe iꞌewyte wuatꞌi miitꞌin me -Worohoꞌokyꞌe kahato eipe e raꞌyn. Pyno worohoꞌoehakyeraꞌat reran eipe e wyti Tupana wuatꞌi ywania pe. Atum hamuat uhegyiꞌat kahato pote teꞌen neꞌi yne ehepe e ti Tupana ahepe. 
TIT.2.12	Miꞌi hawyi aikyꞌe hap watikuap kahato raꞌyn. Iꞌewyte aikotã waku watukupteꞌen mesuwarotiat hap watikuap katupono Tupana aimuꞌe raꞌyn -Saꞌawyꞌi te ti eimikyꞌesat ewy yn ewetunug e. Mekewat eꞌat pe saꞌag kahato rakaria wo eweikupteꞌen e. Maꞌato uhegyiꞌat hap putꞌok e ehete pote waku eweitoiat raꞌyn eiminug saꞌag hap koꞌi uimikyꞌesat ewy yn nug hamuat e. Wakuaria wo uhewaku hap ewy atikyꞌesat e. Uimotypot haria eipe atikyꞌesat e Tupana ahepe. 
TIT.2.13	Miꞌi hawyi Iesui putꞌok e hap eꞌat yn naꞌyn wahekatup Tupana motypot eꞌat sese raꞌyn. Taꞌi Uhetupana iꞌewyte Iesui Ahehakyeraꞌat hat poꞌog wuatꞌi kai putꞌok e irane. Putꞌok e hawyi ikahu hap sese watikuap taꞌyn. Mekewat eꞌat pe ti wahekatup kahato turan tuut. 
TIT.2.14	Ahehakyeraꞌat hat Iesui ikuꞌuro raꞌyn ariaꞌyp posak ete aikawiatno. Yne yt nakuap i nug saꞌag po pyi aihep hamo ikuꞌuro. Tupana watnuaria wo ainug neran pote wakuaria wo aito hap toikyꞌesat. Miꞌi pote aihep taꞌyn saꞌag nug hap po pyi aimowaku hamo raꞌyn. Koitywy Ahehakyeraꞌat hat iwepiit kahato raꞌyn.
TIT.2.15	Pyno uhaꞌyru Titu uimienoi mesuwat uimiwan miat ehenoi yne Iesui mohey haria epotmuꞌeria pe are. Aikotã woꞌomuꞌe hat sese ewy etiꞌatunapin Iesui ainapin hap ewy. Iꞌaparap hap etikuap hawyi waĩꞌere o iꞌatuepe yt iꞌatumohit wywo teiꞌo maꞌato waĩꞌere iꞌatuepe. -Taꞌi Tupana wyti uipoꞌoro meikowo ehepiat sehay wakuat Iesui etiat moherep hamo ereꞌe o iꞌatuepe. Uito ti ehehaytuwy sese ereꞌe o epotmuꞌeria pe Titu.
TIT.3.1	Etiꞌatumuꞌe epotmuꞌeria mio tã ereꞌe o Titu -Eweiꞌatuehay upi ehetuꞌisaria eiꞌakagnia iꞌewyte ehesuraraꞌin eweiꞌatuehay upi eweikupteꞌen ereꞌe o. Miꞌi hap etiat iꞌatumuꞌe hap ete yt waure wo eweikupteꞌen ereꞌe o. Karapeĩ eiꞌakagnia eipoꞌoro motpap wakuap nug hap miꞌi pote -Hẽ eweiꞌe kahato ereꞌe o epotmuꞌeria pe. 
TIT.3.2	Iꞌewyte yt uwe teiꞌo eweiꞌatuehay moweukaꞌi ereꞌe o. Iꞌewyte miitꞌin wuatꞌi wywo o eiwese eweikupteꞌen ereꞌe o Titu. Iꞌewyte waku eweikat ewy ewese hap wywo. Iꞌewyte eiperupꞌi kahato yn o yne miitꞌin ete eweikupteꞌen ereꞌe o Iesui mohey haria pe. 
TIT.3.3	Kat pote ti aito nimo te yt hãpyk i sese rakaria watoineꞌen. Woꞌoehay upi haria wo i ti aito katupono mekewat eꞌat pe aito aiminug saꞌag atoiat reran aiꞌe pykai yt watoiat kuap i. Miꞌi hawyi ti mekewat aiminug saꞌag kape neꞌi watoineꞌen. Miꞌi hap kaipyi ti aiwoꞌoweukaꞌi aiwoꞌopiat hap yn naꞌyn tuwekuap ahete. Miꞌi haype ti -Atikyꞌesat ewat uiwatno aiꞌe hap aiwanetup hawe. Iꞌewyte -Atikyꞌesat ti uito poꞌog ekai iraniaꞌin kai aiꞌe hap yn. Miꞌi hap kaipyi ti ipyꞌahak takaria wo aito yne miitꞌin ete. Iꞌewyte iraniaꞌin torannia ipyꞌahak takaria wo ahete tukupteꞌen. 
TIT.3.4	Yt naku i kahato ahete mekewat eꞌat pe maꞌato miꞌi pykai Tupana tuwemoherep taꞌyn ahepe aikyꞌe kahato hap. Miꞌi kaipyi ahehakyeraꞌat hamuat. Iwese kahato ti ahete. Tuwepyi aikyꞌe teꞌen neꞌi haype. 
TIT.3.5	Taꞌi Tupana yn ti Ahehakyeraꞌat kuap hat. Aito ti yt watiꞌatuehakyeraꞌat kuap hin i aiwewi. Iꞌewyte aiminug wakuap koꞌi ti yt putꞌok e i ahehakyeraꞌat hamuat kyiꞌat hamo. Tepiat ahehakyꞌeꞌi hap kaipyi yn ti Tupana ahehakyeraꞌat kuap. Iꞌewyte aiminug saꞌag ipit pit kahato hap koꞌi Tupana yn ikoho kuap. Iꞌewyte ti tutum ahepe Topaꞌãu Wakuat Sese raꞌyn. Miꞌi hawyi ti tosaꞌyruꞌin no tosakiꞌytꞌin no ainug Topaꞌãu wo. Miꞌi hawyi ti koitywy ipakup i rakaria wo raꞌyn watoineꞌen. Tupana tunug ni tuweran miꞌi tã hap ahetiat tuwepyi. 
TIT.3.6	Miꞌi hawyi ti aipiit wyti Topaꞌãu Wakuat eiam mo raꞌyn tutunug. Tutum kahato Topaꞌãu wakuat poꞌog naꞌyn ahepe aimiẽtup kai katupono ti Aikaꞌiwat Iesui tikyiꞌat tuwekaipyi raꞌyn ahehakyeraꞌat hamuat. 
TIT.3.7	Koitywy ti Iesui tum naꞌyn ahepe Topaꞌãu aikyꞌe haype. Yt aiwaku hap upi i tutum neꞌen neꞌi. Miꞌi pote Tupana toꞌe ahepe watimohey Haꞌyru hawyi -Koitywy waku rakaria wo eweikupteꞌen uipyꞌa pe e Tupana ahepe e. Eipo pe raꞌyn ti atum yne uipowatꞌyp e. Uhekat yne atum ehepe e ahepe. Miꞌi tupono wuatꞌi eꞌat piat ieineꞌen hap kape yn naꞌyn aiwatetup.
TIT.3.8	Pywo kahato ti mesuwat uimienoi paĩ. Miꞌi tupono Titu etiꞌatunapin kahato epotmuꞌeria -Waku watuwanetup kahato aikotã aru watunug waku hap ete ereꞌe o iꞌatuepe katupono waku nug haria wo watoineꞌen mote Tupana mowepiit kahato haria wo watopyhuꞌat. Iꞌewyte waku miitꞌin powyro kahato rakaria wo watopyhuꞌat ereꞌe o Iesui mohey haria pe Titu. 
TIT.3.9	-Maꞌato mekewat wuꞌuka hap ehay wuat yt kat hamuat i. Miꞌi hap koꞌi waku watoiat yne ereꞌe o. Yt eiwuꞌuka teiꞌo -Uruwat uruꞌywania ni waku poꞌog iraniaꞌin ywania kai eiꞌe hap ete. Uruꞌywania set poꞌog poꞌog eiꞌywania pe kai eiꞌe hap ete yt eiwuꞌuka teiꞌo. Iꞌewyte yt eiwuꞌuka teiꞌo miitꞌin waĩꞌe hap hit koꞌi ete miitꞌin seko hit ete kat miꞌu waku watuꞌu kat som waku kat som yt aipainug hap ete. Yt kan hamo i aheko urueko hap ete watuꞌuka. Yt aipowyro hin i watuꞌuka sokpe ete yt Tupana ehay kaipyi i pote. Pyno mekewat nagnia ehay seko etiatno yt naku i watuꞌuka ereꞌe o are. 
TIT.3.10	Maꞌato toĩ wẽtup ok aipyꞌasetpe Iesui mohey hat wuꞌuka teran hat eipatꞌok patꞌok teran hat miꞌi pote waku eweikay kay miꞌi ehewowi hawyi eweinapin miꞌi. Uhyt mana etoiat ro mekewat meruwatno sehay eweiꞌe tope. Miꞌi hawyi tutunug i raꞌyn miꞌi pote waku eweikay kay i raꞌyn waĩꞌeiꞌe hamo. Maꞌato yt toikuap i tonapin hap miꞌi hawyi o yt eiwanetup i raꞌyn ihay kat e hap kat e hap koꞌi kape. 
TIT.3.11	Katupono tuꞌuka teran haype yt naku i tutunug. Tuwepyi raꞌyn tutunug waĩꞌaiꞌe pykai raꞌyn. Mekewat wuꞌuka hap nug hap kaipyi ti yne miitꞌin tikuap taꞌyn yt nakuat inug hat miꞌi. Miꞌi pote waku raꞌyn aipohep taꞌyn mekewat ihay ete.
TIT.3.12	Titu atipoꞌoro teran wẽtup ok esaipe piatno aimimuꞌeria apykok hamuat maꞌato yt atikuap i te uwe waku atipoꞌoro hap. Koitypuo maꞌato atipoꞌoro mehin Atema sio mehin Tikiku are. Pyno putꞌok e esaipepiat hawyi etikat kahato epuꞌap uhowawiat eꞌuut hamuat Titu. Areineꞌen wyti aru mekewat tawa Nikopuri tote are. Miꞌi kape eriot meremo uhaꞌyru. Miꞌi hawyi mekewat iꞌaman mot naꞌak hap eꞌat koꞌi pe tawa Nikopuri pe watukupteꞌen. 
TIT.3.13	Pyno Titu etipowyro mekewat mehin Sena mekewat wuꞌuka haria atunapin hat muap saꞌup ete. Iꞌewyte mekewat mehin Apauru puꞌap saꞌup ete etipowyro. Etum o mekewat mieroto wo imiꞌu hesokpe aikotã aikotã waku hap ewy. 
TIT.3.14	Pyno Titu koitywy waku watoꞌe aipotmuꞌeria pe Iesui mohey haria pe -Eweiꞌatumuꞌe ro hoꞌopot haria powyro hamuat ete. Iꞌewyte aikotã waku hatek sese rakaria powyro hamo eweikupteꞌen hap ete waku watoꞌe aipotmuꞌeria pe katupono yt naku i kahato ti watoineꞌen neꞌen neꞌi ahowawi yn wanetup hatno neꞌi. Waku watiꞌatunapin Iesui mohey haria. 
TIT.3.15	Pyno koitywy torannia meiũpiaria uiwywuaria gupteꞌen haria tipoꞌoro taꞌatuekuekatu ewowi Titu. Iꞌewyte kuekatu raꞌyn ti aru aiwyriaꞌin itotiaria Iesui mohey haria pe urutoꞌe.
TIT.3.15	Pyno -Tupana etum no uhaꞌyru Titu pe imowepiit kahato hap egyiꞌat hap oktan iꞌewyte torannia itotiaria Esaꞌyru mohey haria pe ahẽtup epe Tupana waku. Toran naꞌyn uimiwan ewowi uiwy Titu.
PHM.1.1	Waku kahato en Wiremu. Uiwywuat Tupana kapiat ipotpap takat kahato en Wiremu. Meiũ ti areineꞌen morekuat pot pyhik hawe Iesui ehay moherep hap poꞌypyi. Koitywy ti atipoꞌoro uimiwan ewowi Wiremu. Uito ti Pauru iꞌewyte aiwy Timoteu tipoꞌoro tehay ewowi. 
PHM.1.2	Atikuap kahato ti Iesui mohey haria aikotã teꞌeruwaꞌatunug kahato ti eꞌyat kape. Miꞌiria kape ti iꞌewyte kuekatu uiꞌe hap atipoꞌoro. Iꞌewyte uhekuekatu atipoꞌoro uheinyt Apia pe iꞌewyte aiwy ok Akipu e hap het rakat kape aiꞌewywuat Iesui esurara yt naku i moma hamuat rakat kape. 
PHM.1.3	Koitywy ahẽtup kahato Aiꞌywot Tupana kape iꞌewyte Aipotypot Iesui kape -Etum neꞌen neꞌi o Wiremuꞌin me egyiꞌat hap iꞌewyte etiꞌatumowepiit miꞌiria are Tupana pe. 
PHM.1.4	Taꞌi uhehay kahato ti Tupana kape mesuwe epowyro hamuat ahẽtup kahato uiwy Wiremu. Miꞌi atunug neran ne. Arehum kahato Tupana kape eupi are.
PHM.1.5	Koitywy ti ehay putꞌok e raꞌyn uhete aikotã ikahu kahato ereineꞌen hap ete aikotã Tupana emiitꞌin kyꞌe kahato hat en Aipotypot Iesui mohey hat sese raꞌyn erepyhuꞌat hap. Miꞌi hap atikuap taꞌyn mesuwe hawyi uimowepiit kahato. 
PHM.1.6	-Tupana atikyꞌesat kahato Wiremuꞌin wẽtup ehay yn Iesui mohey haria teꞌeropyhuꞌat are Tupana kape. Atikyꞌesat kahato Wiremuꞌin wẽtup piit ewy yn tukupteꞌen hamuat. Tupana urupowyro kahato En poꞌog poꞌog eminug ikahu kahato rakat kuap hamo Esaꞌyru urupotypot Iesui emiwan neꞌen neꞌi iꞌewywuat haria pe urunug Tupana are. 
PHM.1.7	Uiwy Wiremu en urukyꞌe hap iꞌewyte uikyꞌe hap poꞌog uimowepiit kahato hap topyhuꞌat. Uimowepiit kahato meiũpe arewanetup ewowiat hawyi are. Yt uito yn i maꞌato yne Tupana emiitꞌin mowepiit kahato hat en.
PHM.1.8	Pyno ahẽtup teran epe uimikyꞌesat iwatoꞌin nakat Wiremu maꞌato eꞌykeꞌet ewy ahẽtup perupꞌi puo epe Iesui mohey haria aito pote. Yt atiꞌakit teran i uikyꞌe epiat hap uimiẽtup mo. Yt woromopyꞌahak teran i egyiꞌat hap ete. Miꞌi pote etunug o epyꞌa pyi uikyꞌe hap wywo uimiẽtup hap atikyꞌesat. 
PHM.1.9	Uito ti meiũ Iesui mohey haria apykok hanuaria akag wuat Tupana miꞌairo kahato. Miꞌi pykai yt woropoꞌoro i haty wo maꞌato perupꞌi puo yn ahẽtup epe uimikyꞌesat ekyꞌe popuo Iesui poꞌypywiat uipyhik pyi ahẽtup epe perupꞌi puo. 
PHM.1.10	Areineꞌen meiũpiat woꞌopyhik hawiat turan ni putꞌok e uhete saꞌawyꞌi wuat emiit emikyiꞌat wuatꞌi miitꞌin eropat reꞌen neꞌi hat Unesimu e hap eꞌatoiat hat putꞌok e uhete. Miꞌi hawyi ti ahenoi tope Aipotypot Iesui etiat miꞌi hawyi ti totomohey raꞌyn Iesui uhehay upi. Mio koitywy topyhuꞌat uhaꞌyru ewy raꞌyn paĩ meiũpe are. Mio Iesui mohey hatno raꞌyn topyhuꞌat. Miꞌi pote iꞌywot ewy areineꞌen katupono uimienoi kaipyi raꞌyn tuwemoherep pakup i. 
PHM.1.11	Atikuap ti saꞌawyꞌi ti emiit no teꞌen neꞌi yt tuweꞌeg hin i rakat Unesimu toineꞌen maꞌato koitywy wakuat semiit no i raꞌyn topyhuꞌat. Uipowyro kahato hat wo raꞌyn ti mio topyhuꞌat. Ahemiit pakup mo raꞌyn ni toineꞌen. 
PHM.1.12	Pyno koitywy atiporeraꞌaipok i raꞌyn ewowi maꞌato uiwak popuo atipoꞌoro ewowi katupono atikyꞌe kahato Unesimu. 
PHM.1.13	Yt atipoꞌoro teran hin i wen maꞌato atikyꞌesat kahato uipo pe topyhuꞌat katupono waku kahato uheropat uipyhik hawiat turan Iesui poꞌypywiat uipyhik turan. En yt uwe i meiũpe pote uheropat emiit Unesimu. 
PHM.1.14	Maꞌato atikyꞌesat emikyꞌesat yn atunug mehin. Yt kat i uhepiat epoꞌoro haty wo hap mywo ahẽtup. Waku topyhuꞌat uipowyro hatno meiũpe wen maꞌato eꞌe hap yn atikyꞌesat. 
PHM.1.15	Atikuap aikotã saꞌawyꞌi Unesimu eꞌatoiat rakatno toineꞌen. Yt iweꞌeg hin i turan topopy eꞌyatypepyi maꞌato mesup atiporeraꞌaipok ewowi emiit pakup mo raꞌyn. Unesimu taꞌaipok taꞌyn Tupana piat toto mopakup i hamo uiwanetup hawe are arewanetup. Miꞌi hawyi wuatꞌi eꞌat piat emiit nuat raꞌyn topyhuꞌat Unesimu. 
PHM.1.16	Saꞌawyꞌi te ti ewat emiit sese toineꞌen maꞌato mio wyti poꞌog naꞌyn emiit no topyhuꞌat saꞌawyꞌi wuat kai. Aikotã eꞌywyt ewy sese raꞌyn topyhuꞌat katupono Aikaꞌiwat mohey hap kaipyi raꞌyn aheywyt no Tupana tunug. Uimikyꞌe kahato miꞌi kurum Unesimu. Meiũran ti aru poꞌog saꞌawyꞌi wuat emiit nuat hap kai topyhuꞌat katupono koitywy eꞌywyt no raꞌyn topyhuꞌat Iesui mohey hap kaipyi raꞌyn. 
PHM.1.17	Wiremu uikyꞌe apo en. Taꞌi atikuap uikyꞌe hap. Uhekatuwy apo en. Hẽ ere pote waku -Ereke ro ere kurum Unesimu pe are aikotã -Ereke ro ere uhepe hap ewy o ere o miꞌi pe. Pyno etikyꞌe ro aru Unesimu uikyꞌe hap ewy mehin are. 
PHM.1.18	Toineꞌen emaꞌat hap Unesimu minug mote waure wo ereineꞌen miꞌi hap ete emaꞌat hap kai. Toĩ epiat iweteweru hap pote uito ahaꞌup nug iweteweru hap oktan ahaꞌup nug yne iweteweru hap are. 
PHM.1.19	Pyno ti uipo wo atunug uimiwan mesuwe uimipoꞌoro ewowiat Unesimu weteweru hap ahaꞌup nug yne uiꞌe hap. Uito ti Pauru uipo wo atiwan mesuwe uhet -Atum Unesimu weteweru hap etiatno Wiremu kape are. Uipo wo atopytyk uimiwan nuat mesuwe Pauru. Yt etiwaure teiꞌo maꞌato uhepiat eweterut iwato hap katupono saꞌawyꞌi uiwẽ kaipyi etikuap mesuwat wuatꞌi eꞌat piat ieineꞌen hap uhehay pyi mehin. Miꞌi tupono iwato kahato eweterut hap te yt kat saꞌup i etum pykai. 
PHM.1.20	Miꞌi tupono ahẽtup ewowi uipyꞌa pyi etunug no Aikaꞌiwat Iesui motypot hamuat. Uipowyro o mesuwat uimiẽtup ete. Miꞌi etunug mote uimowepiit kahato katupono eheykeꞌet sese areineꞌen uito. Uheꞌywyt en Aikaꞌiwat Iesui mohey hap kaipyi. 
PHM.1.21	Pyno woromohey kahato en Wiremu. Taꞌi arewanetup turan ti etunug aru mesuwat uimiẽtup ewy uimiwan miat ewy. Arewanetup etunug poꞌog aru uimiẽtup kai uikyꞌe epiat pote.
PHM.1.22	Uiwy Wiremu pyno etunug kahu o eꞌokipy uiwat i te uheiam mo itote katupono areto irane ewowi maꞌato mesup yt areto kuap i te. Atikuap taꞌyn aikotã eweikyꞌesat kahato uhewyry ehowawiat hap. Atikuap aikotã eiwehẽtup uhepiat uut hap Tupana kapiat -Etum o Pauru pe muap kahu uruewawiat Tupana eiꞌe hap atikuap. Atikyꞌesat kahato Tupana tum eimiẽtup ewy are.
PHM.1.23	Iꞌewyte ti toineꞌen meiũpe mipyhik aiwy Epawai e hap Iesui poꞌypywiat mipyhik. Epawai tuwekuekatu ipoꞌoro ewowi. 
PHM.1.24	Iꞌewyte ahekatuwy Tupana potpap nug hat Maku tipoꞌoro teran ewowi kuekatu e hap. Mehin Aritaku iꞌewyte ewy uhyt Tema iꞌewyte ewy Iruka iꞌewyte kuekatu ehewowi ipoꞌoro. Miꞌiria meiũpe uipowyro kahato Tupana motpap nug hap ete. 
PHM.1.25	Mio tã are ahẽtup Aikaꞌiwat Iesui pe -Ereineꞌen no aiwy Wiremuꞌin powyro kahato hamo are. Etum neꞌen neꞌi ro egyiꞌat hap oktan iꞌatuepe are Aipotypot pe. Mesup toran naꞌyn uimiwan ewowiat uiwy Wiremu.
HEB.1.1	Nimo te ti Tupana ihay kahato aiꞌywania Epereu ywania Iuteu ywania pe tomimoherep i moherep i ahepe nimo tehay. Aikotã aikotã toimoherep tehay moherep haria wẽ pyi. Tohoꞌoium iꞌatuepe tehay tomimoherep koꞌi. Yt toꞌoꞌewy hin i tuwemoherep aiꞌywania saꞌawyꞌi wuat pe tehay e. 
HEB.1.2	Maꞌato mesup te Tupana aimuꞌe Tosaꞌyru wẽ pyi. Koitywy tuwemoherep ahepe Tosaꞌyru ieineꞌen hap upi Tosaꞌyru minug upi Tosaꞌyru ehay hap upi tuwemoherep mesup. Yt nimo te wuat aimuꞌe hap ewy hin i raꞌyn tutunug mesup katupono Tosaꞌyru po wo Tupana tunug wuatꞌi mesuwarotiaria. Atipy totiat aat waty waikiru koꞌi Tosaꞌyru po wuat iminug koꞌi. Miꞌi tupono ti tutum yne meimewat koꞌi torannia Tosaꞌyru pe. Mesuwat torannia yne meimewat -Ewatno e. Pyno ereineꞌen no Mesuwat Yne Kaꞌiwat no e. 
HEB.1.3	Tupana Iãꞌãkap Sese Haꞌyru yn iꞌewy sese rakat. Wẽtup Miit ewy yn iꞌatueko wẽtup yn iꞌatumikyꞌesat koꞌi wẽtup yn iꞌatumotypot hap toꞌokupitu. Tosaꞌyru esaika hap wo toimopyhuꞌat yne atipy koꞌi mesuwarotiaria iꞌewyte atipy piaria Haꞌyru inug koꞌi yne yne. Toꞌywot ehay upi toimoesaika yne yi aat waikiru koꞌi waty Haꞌyru esaika hap mo inug iheg me. Iꞌewyte Tosaꞌyru suu wo aipit pit hap aiminug saꞌag toikoho yne. Iesui tipuruk yne aiminug saꞌag hawyi -Waku eraꞌapyk mesuwe uipo sese kai uiꞌyatype atipy pe e. Waku eraꞌapyk mesuwe uhepiat emotypot hap tote e katupono woronug En Wuatꞌi Wuatꞌi Porekuatno poꞌog poꞌog wuatꞌi kawiat hesaika rakatno e Tupana Tosaꞌyru pe. 
HEB.1.4	Miꞌi tupono yt uwe i atipy piaria poꞌog hesaika Haꞌyru kai. Yt uwe i putꞌok e kuap tuwete atipy piaria Iesui esaika sakpo hap ete katupono miꞌi raꞌyn Wuatꞌi Akag Koro topyhuꞌat. Iꞌewyte het poꞌog iꞌatuset kai iwato katupono Tupana tuwesetpehik -Uhaꞌyru sese ti En e Iesui pe.
HEB.1.5	Miꞌi rakirẽ yt karãpe i atipy piaria pe -Uhaꞌyru sese En wuatꞌi eꞌat pe Eꞌywot sese wo areineꞌen Uito e Tupana Tosaꞌyru pe yn. Maꞌato yt karãpe i atipy piaria pe -Uhaꞌyru sese ti En e Tupana morekuat Tawi wepy miwan 2.7 pe. 
HEB.1.6	Maꞌato Tosaꞌyru sese tomimotypot wuatꞌi eꞌyian mete wuat pe mio tã e -Meiũran aru woromoherep En wuatꞌi miitꞌin me e. Miꞌi tupono uipotpoꞌororia pe areꞌe -Eweimotypot ro Uhaꞌyru sese areꞌe yn atipy piaria pe e Tupana. 
HEB.1.7	Maꞌato atipy piaria pe mio tã e Tupana miwan me -Eipe ti uheropat haria meremo rakaria wasere hyha hap ewywuaria eipe e. Merep merepꞌe hap ẽty ewywuaria eipe worohoꞌonug e. Uhehay ereto merep hanuaria eipe e Tupana topotpoꞌororia atipy piaria pe mekewat Tawi wepy 104 piat pe. 
HEB.1.8	Maꞌato Tosaꞌyru pe mio tã wẽtup e -Wuatꞌi Porekuat Eporekuat no ti erepyhuꞌat e. Wuatꞌi akag Porekuat no En e. Yt karamuo i ikahuro Miitꞌin Porekuat Koro wo En e. Toineꞌen epo pe puretig ewywuat hap esaika moherep hamuat e. Taꞌi En ni wuatꞌi miitꞌin powyro teran hanuat katupono wakuat yn nug hat En e Tupana Tosaꞌyru pe. 
HEB.1.9	Morekuat Koro wo ieineꞌen hat Uhaꞌyru katupono En hãpyk yn hat Wakuat Sese Kyꞌe Hat En mote e. En ni yne yt naku i etiat haiwot rakatno e. Miꞌi pote woroꞌairo En Uhaꞌyru Wuatꞌi Porekuat no e. Koitywy atopag eꞌakag me ikap takat mohag ewywuat e. Miꞌi ti wuatꞌi kawiat Morekuat poꞌog poꞌog ekatuwyriaꞌin kai e hap e. En ni Uimimowato Uimimowepiit En e Tupana morekuat Tawi miwan 45.67 piat pe.
HEB.1.10	Miꞌi hawyi toꞌe Tosaꞌyru piat pe saꞌawyꞌi wuat miwan me -Wuatꞌi nug hat En Uhaꞌyru e. Yi gaꞌapy mikoi nug hat aat waty waikiru koꞌi nug hat En e. Torannia saꞌawyꞌi wuat nug hat En e. Epo esaika hamo atunug yne yne e. 
HEB.1.11	Maꞌato miꞌiria aru meiũran teꞌeruwewuk yne taꞌatuporo hawyi ikahuro raꞌyn maꞌato En ni aru ereineꞌen ihãite wuatꞌi eꞌat piat rakatno e. En ni ereineꞌen yne yne weityk pykai e. Maꞌato aat atipy waikiru yi gaꞌapy yꞌy waty ti aru tuwemoweityk yne sokpe potꞌi ewy maꞌato En yt karãpe i e. 
HEB.1.12	Miꞌiria aikotã sokpe potꞌi ewywuat tukupteꞌen. Topugha hawyi sokpe potꞌi tuweityk hap ewy aru miꞌi hawyi ipakup takat toimoherep e. Maꞌato En Uhaꞌyru yt karãpe i epotꞌi aru katupono ereineꞌen aru wuatꞌi eꞌat pe epakup yn e Tupana Iesui pe saꞌawyꞌi pyi te nimo te morekuat Tawi wepy 102.25 pe. 
HEB.1.13	Miꞌi hawyi Tosaꞌyru pe mio tã e iwan me -Eraꞌapyk to Uhaꞌyru mesuwe uipo sese kai uimimotypot no e. Meiũran aru ewanikaptia okpe tote epy topyhuꞌat aikotã morekuaria tunug -Uito poꞌog e hap moherep hamo. Wuatꞌi eꞌat pe ewanikaptia akit hatno areineꞌen e miwan me. Maꞌato iraniaꞌin atipy piaria pe yt karãpe i mio tã e. 
HEB.1.14	Pyno ahenoi ehepe mio tã e Tupana atipy piaria pe. Taꞌi mio tã e teropat haria pe -Eipe uheropat haria e. Maꞌãu kawiat eipe e. Eipe ti uimiehakyeraꞌat haria yi totiaria powyro hanuaria e. Miꞌi nug hamo worohoꞌopoꞌoro e. Uhaꞌyruꞌin uhakiꞌytꞌin uimohey haria powyro hanuaria wo worohoꞌonug eipe e. Iꞌewyte yt uimohey i te haria powyro imohey hap etiat haria wo worohoꞌonug eipe e Tupana saꞌawyꞌi te miwan me atipy piaria pe. Pyno koitywy watikuap taꞌyn poꞌog Haꞌyru atipy piaria teropat haria kawiat hap.
HEB.2.1	Pyno waku Tupana ehay moherep haria aimuꞌe turan watuwewaure kaꞌa kahato. Yt naku i watoket neꞌi Tupana piat aimuꞌe hap ete. Yt naku i watiwaure mekewat saꞌawyꞌi wuat aimikuap Tupana etiat. Pyno waku aiweꞌeg wo o miꞌi hap pupi uiwyriaꞌin uiꞌywania. 
HEB.2.2	Saꞌawyꞌi Tupana tipoꞌoro topotpoꞌororia atipy piaria yi kape tehay sese moherep hamo mesuwarotiaria aiꞌywania kape. Taꞌatumoherep kahato ihay pywo kahato rakat Tupana e hap ewy taꞌatumoherep. Maꞌato yt taꞌatumohey i Tupana ehay pywuat koꞌi pote toiꞌatuꞌapiheg saꞌawyꞌi aiꞌywania. Iꞌatuminug saꞌag saꞌup tutum iꞌatuepe toꞌe hap ewy. 
HEB.2.3	Miꞌi tupono waku aiweꞌeg wo kahato toꞌe hap ete katupono koitywy Tosaꞌyru wẽ pyi aimuꞌe raꞌyn Tupana. Haꞌyru piat aimuꞌe hap ti poꞌog atipy piaria wẽ pywiat kai. Miꞌi tupono yt naku i kahato watoꞌokyryꞌi ahehakyeraꞌat hat ete. Maꞌato yt watat i Haꞌyru e hap hawyi watipun neꞌi ahehakyeraꞌat hap hawyi aikotã aru. -Yt atikyꞌesat i emiium Iesui aiꞌe hawyi aikotã aru. Taꞌi yt kat i hin i aru watipuẽti muap Tupana kapiat mio tã aiꞌe hawyi. Maꞌato aiꞌapiheg hap yn naꞌyn topyhuꞌat yt watat i imiium hawyi. Saꞌawyꞌi ahehakyeraꞌat hap ete aimuꞌe kahato Aikaꞌiwat Iesui. Iꞌewyte tosaipepiaria topotmuꞌeria kaipyi aimuꞌe kahato wy. Taꞌatumoheg kahato iꞌe hap torannia ahowawi. 
HEB.2.4	Katupono Aikaꞌiwat Iesui tiꞌatupowyro kahato tosaipepiaria tehay enoi hanuaria hawyi tutum tesaika hap iꞌatuepe. Topaꞌãu tutum tomisepap koꞌi ewywuat nug hamuat. Toipywo kahato tehay iꞌatuwẽ piat katupono taꞌatunug imisepap yt miitꞌin misepap ewy hin i ipaꞌãu esaika hap wywo. Miꞌi hawyi iꞌatupiit pyi tuwẽtem hesaika hap miitꞌin moehãite hamuat. Iꞌatupo iꞌatupiit pyi taꞌatunug kahato miitꞌin yt ewy hin i miitꞌin mowanetup hamo miitꞌin waꞌakasa hamo. Miꞌi hap kape teꞌerahaꞌat iꞌatuesaika hap kape hawyi pywo iꞌatuꞌe. Tutum Topaꞌãu iꞌatuepe topotpap nug waku kahato hamo. Tomikyꞌesat ewy toimoꞌẽ yne tesaika hap iꞌatuepe.
HEB.2.5	Uiꞌywania pywo ti rat yt karãpe i Tupana tunug temiitꞌin atipy piaria. -Worohoꞌonug eipe Miitꞌin Porekuat no yt e i atipy piaria pe Tupana. Meimewat yi totiaria porekuat no worohoꞌonug yt e i. Maꞌato Tosaꞌyru Iesui pe mio tã e -Woronug ni En Wuatꞌi Miitꞌin Porekuat no e. Miꞌi hap etiat wyti mesup ahenoi hamuat ehepe. 
HEB.2.6	Saꞌawyꞌi wẽtup ok toꞌe miwan me -Tupana kat poteĩ miitꞌin ewowi uruewawi erahaꞌat kahato urukyꞌe kahato hap wywo e. Kat kawiatno pyno urupaꞌãu katupono uruto emikyꞌe kahato koꞌi iꞌewyte uwe sese Aheykeꞌet koro e. Kat poteĩ uruepiok kahato aat kaꞌap urukyꞌe hap wywo e. Iꞌewyte kat poteĩ ewyry teran kahato uruwywo. Kat poteĩ ehay teran kahato uruwyro Tupana e. 
HEB.2.7	Tupana koitywy urumotypot hap iwato kahato aikotã atipy piaria ewy urumotypot En e. Kat poteĩ urukyꞌe miꞌi kupitu e. Koitywy urueykeꞌet etunug Yne Yne Eminug Koꞌi Apykok Hatno e. Taꞌi imotypot kahato hat En. Urueykeꞌet Painug Kahato Hat En Tupana e miwan me. 
HEB.2.8	-Miꞌi hawyi yne atopag Miꞌi py ywytꞌokpype ereꞌe Tupana. Miꞌi Uimimotypot kahato topyhuꞌat e. Miꞌi aru atunug Wuatꞌi Porekuatno e miwan me. Pyno Miꞌi uruykeꞌet Wuatꞌi Porekuatnuat e. Miꞌi pote ipo pe tutum torannia hawyi yt kat i raꞌyn yt ipo pe i reꞌym e. Yne raꞌyn ipo pe e. Maꞌato mesup te yt i te maꞌato meiũran ti aru pywo sese topyhuꞌat yne yne ipo pe toꞌe hap ewy e Tawi wepy hawe 8.4 piat pe. 
HEB.2.9	Pyno koran aheha Iesui kape iꞌewyte koitywy howawi aiwanetup hap. Miꞌi raꞌyn topyhuꞌat hap kape aheha. Mekewat poꞌog iwato atipy piaria kawiat hat kape aiwanetup hap. Maꞌato mesuwarotiat toineꞌen turan tuwemohit kahato. Atipy piaria eꞌyi kai te topyhuꞌat. Yt atipy piat ewy hin i toineꞌen Aheykeꞌet mesuwarote tuwepuꞌi nug hap eꞌat pe. Maꞌato hoꞌopot kahato aikawiatno hamo yi tote toineꞌen turan. Ikuꞌuro miitꞌin ehakyeraꞌat hamo. Koitywy Tupana tunug naꞌyn Wuatꞌi Porekuat no. Miꞌi Miit tuwepainug naꞌyn. Miꞌi hawyi Tupana tunug Tosaꞌyru Wuatꞌi Epaꞌi Koro wo raꞌyn e. Mio koitywy Ahepaꞌi Koro wo Iesui raꞌyn katupono Miꞌi Miit ipitpitꞌok yne aiminug saꞌag koꞌi. -Koitywy waku raꞌyn uiwanetup hawe eipe e Tupana ahepe. Koitywy wẽtup miit ewywuat watopyhuꞌat Tupana Aiꞌywot ahepe. Wẽtup mepytꞌin sok yn aito Aheykeꞌet mohey haria e. Taꞌi yt watuwemoti hin i mesup te aiminug saꞌag saꞌawyꞌi wuat ete katupono watomohey Tupana Saꞌyru hawyi wẽtup miit ewy watopyhuꞌat iꞌywot wywo. Eipe uheꞌywytꞌin uheinytꞌin e Iesui ahepe.
HEB.2.10	Tupana tiꞌatumoherep yne yne mesuwat yi tote atipy tote aat yi waikiru koꞌi toiꞌatuꞌatunug wuatꞌi toran naꞌyn toiꞌatumoherep yi yꞌy gaꞌapy miat aimikoi koꞌi toiꞌatunug wuatꞌi meimuẽwaria e. Toiꞌatuꞌatunug yne yne hawyi toiꞌatuꞌapykok kahato yne tominug koꞌi e. Taꞌi toiꞌatumoewyry yne tominug koꞌi e. Waku pe tutunug aat kaꞌap yne tominug koꞌi e. Miꞌi pykai toipoꞌoro Tosaꞌyru Iesui hoꞌopot kahato mesuwat yi hawywiat ahehakyeraꞌat hamo. Miꞌi hawyi tohoꞌopot kahato poꞌog aikai mesuwat yi tote hawyi yt totiat hin i maꞌato Toꞌywot mikyꞌesat koꞌi tutunug yne. Tohoꞌopot kahato toineꞌen hawe tokuꞌuro hawe hawyi waku watoꞌe aiꞌiãꞌãg hap upi Aikaꞌiwat ewywuat -Mesup wahoꞌopot maꞌato Iesui poꞌog hoꞌopot aikai waku watoꞌe. Ahehakyeraꞌat hat hoꞌopot kahato aikawiatno hamo aikyꞌe pote waku watoꞌe. Aikyꞌe kahato hawyi ahereto atipy kape Ahehakyeraꞌat hat waku watoꞌe aiwoꞌope are.
HEB.2.11	Iesui ti aikoho kuap kahato. Pywo ti rat aipyꞌa piat aiminug saꞌag koꞌi aiwanetup hap koꞌi toimoweityk kuap. Miꞌi hawyi ainug Toꞌywot saꞌyruꞌin sakiꞌytꞌin no. Tupana mepytꞌin no ainug hawyi Iesui Aheykeꞌet Aikywyt toineꞌen. Waku pe kahato hawyi watopyhuꞌat. Aikoho tosuu wo hawyi yt tuwemoti i toꞌe hamo ahepiat -Miꞌiria ti uheꞌywytꞌin koꞌi uheinytꞌin koꞌi e hap pupi yt tuwemoti hin i toꞌe hamo. Aheykeꞌet Aikywyt Iesui watimohey hawyi aikoho tosuu wo hawyi waku kahato e. 
HEB.2.12	Saꞌawyꞌi mio tã e Haꞌyru Tupana pe -Woromoherep En Papai wuat uheꞌywytꞌin uheinytꞌin me e aikope aikope teꞌeruwaꞌatunug ehay kuap hamo hap upi e. Miꞌi pote -Areineꞌen iꞌatupyꞌasetpe emotypot hamo Papai uhehay wo uiwepy hamo iraniaꞌin wywo emotypot haria yatype emotypot haype Papai e morekuat Tawi miwan 22.22 pe. 
HEB.2.13	Iꞌewyte mio tã e Haꞌyru Tupana pe -Emohey uhepiat hap koitywy tuwehik kahato raꞌyn uhete e. Erahaꞌat ro uhowowi Papai e. Koitywy emohey haria ahyt raꞌyn tukupteꞌen naꞌyn uiwywo emiium koꞌi esaꞌyruꞌin koꞌi esakiꞌytꞌin koꞌi e saꞌawyꞌi Tupana ehay moherep hat Isaia miwan 8.18 pe.
HEB.2.14	Pyno aito miit kawiat maꞌato -Uhaꞌyruꞌin uhakiꞌytꞌin eipe e Tupana ahepe Tosaꞌyru mohey haria pe mesup. Miit puꞌi kawiat kahato Iesui piit maꞌato yt karãpe i tutunug yt naku i. Ikuꞌuro aikawiatno hare pote tuwenug miit no iꞌewyte wẽtup piit ewy iwywo watopyhuꞌat watimohey hawyi e. Wẽtup suu ewy kahato iwywo aito iꞌewyte aihep taꞌyn ahiag po pyi tutuꞌu yne aikuꞌuro hap hawyi. Saꞌawyꞌi ahiag aimokenꞌẽ kahato aikuꞌuro hamo maꞌato mesup Iesui tihep taꞌyn mekewat aimokenꞌẽ hap. 
HEB.2.15	Nimo te turan ni aikuꞌuro hap pupi watokenꞌẽ kahato. Saꞌawyꞌi te wuat aheineꞌen hap ti aikenꞌẽ aikuꞌuro pupiat hap yn ni toineꞌen ahete maꞌato mesup yt kat i raꞌyn katupono Aheykeꞌet Aikywyt ikuꞌuro aheiam me pote.
HEB.2.16	Iesui topyhuꞌat miit piit aiꞌewywuat pote. Yt tuwepuꞌinug hin i atipy piat topuꞌi ewy maꞌato mesuwiat muꞌi ewy yn tuwepuꞌinug hawyi aipiit wo topyhuꞌat. Ahaꞌaseꞌi Aparãu Saipepiat hemiariru Emiariru kaipywiat tuwepuꞌinug yne miitꞌin mesuwarotiat powyro hamuat. 
HEB.2.17	Miꞌi hawyi tuweꞌywãꞌĩ miit no tuwemoherep. Miit kahato no raꞌyn topyhuꞌat. Miꞌi tupono waku kahato Miit Miꞌi hat. Tuwemoehakyꞌeꞌi tuwewi aikawiatno hatno Ahepaꞌi Koro topyhuꞌat pote tohaꞌup nug naꞌyn aiminug saꞌag Tupana pe. Tutuꞌu yne aiꞌapiheg hap koꞌi hawyi aiwywo topyhuꞌat. Iꞌywot Tupana waure wo topyhuꞌat aiminug saꞌag koꞌi kai koitywy. Yt karãpe i aimaꞌat hatno topyhuꞌat iꞌewyte yt karãpe i Toꞌywot maꞌat hatno topyhuꞌat. Miꞌi pote Ahepaꞌi sese Miꞌi. 
HEB.2.18	Ahepaꞌi Iesui tikuap kahato ahepiat hoꞌopot hap iꞌewyte ahiag kaipywiat ahãꞌãg hap tohãꞌãg yne. Miꞌi tupono ihakyꞌeꞌi kahato ahepiat hoꞌopot turan. Aikawiatno hat kahato topyhuꞌat Miꞌi Iesui. Toikuap kahato ahãꞌãg piat ahãꞌãg hap pote koitywy aipowyro kuap kahato ahiag miat aimaꞌat turan. Aipowyro kuap kahato ahepiat hoꞌopot hap eꞌat pe katupono toikuap kahato ahiag piat toiãꞌãg hap. Saꞌawyꞌi mesuwarote tohoꞌopot kahato miitꞌin mikyryꞌi hap ete miꞌi pote aipowyro kuap kahato ahepiat hoꞌopot hap ahete turan. Taꞌi Iesui tikuap kahato ahatek hap saty hap mesup watikuap.
HEB.3.1	Pyno Iesui poꞌog atipy piaria kai iꞌewyte mesuwiaria kai. Waku watuwanetup kahato aimimohey kape. Tupana mimowaku koꞌi aito uiwyriaꞌin. Aito wẽtup ok ywytꞌin koꞌi wo yn Tupana ainug Aheykeꞌet Iesui pote. Aito wẽtup sok yn wuatꞌi atipy kapiat wat hanuaria aito. Koitywy Tupana aikay kay atipy kape. Miꞌi pote waku watuwanetup kahato Ahepaꞌi Koro Iesui kape hawyi -Iesui Ahepaꞌi Koro watoꞌe iraniaꞌin me miꞌi pote wẽtup yn miit ewywuat watopyhuꞌat wẽtup ehay ewy yn watoꞌe. 
HEB.3.2	Saꞌawyꞌi ahaꞌaseꞌi Muisei tiꞌatuꞌapykok Tupana emiitꞌin Tupana piat topoꞌoro hap ewy. Toꞌyatypiaria ewy tutunug. Yt ipohep hin i iꞌatukyꞌe hap ete. Miꞌi pote Muisei Tupana mimotypot kahato wo topyhuꞌat. Maꞌato Haꞌyru Iesui poꞌog Muisei kai -Miꞌi Miit Uimimotypot Poꞌog e Tupana. Yt uwe i miꞌi rẽ miꞌi kai uimikyꞌesat yn nug hat e. Miꞌi Miit poꞌog uiwanetup hawe uimikyꞌesat nug yne hat e Tupana Iesui etiat. 
HEB.3.3	Pyno Muisei Tupana mohey haria apykok kahato hat Tupana emiitꞌin powyro kahato hat. Miꞌi hawyi Iesui poꞌog Muisei kai katupono poꞌog toiꞌatuꞌapykok Tupana yat piaria Muisei kai e. Pyno Tupana yat piaria Akag Iesui topyhuꞌat Tupana yat piaria Apykok hat sese. Tupana yat yne nug hat toineꞌen. 
HEB.3.4	Uiwyriaꞌin karãpe aiminug aiꞌyat ipakup ikahu rakat topyhuꞌat aimimotypot kahato hamo toineꞌen. -Taꞌi ehepap kahato yat nug hamuat e miitꞌin ahepe. Ikahu tig iꞌatuꞌe ahepe aiꞌyat pakup hawyi ainug hap aimotypot hap topyhuꞌat. Maꞌato poꞌog poꞌog Tupana motypot hap watopyhuꞌat aiꞌyat kai katupono inug hat aito pote. 
HEB.3.5	Pyno Tupana mikyꞌesat ewy Muisei tunug Tupana yat piaria apykok hap ete. Ipotpap Tupana mohey haria apykok hap ete. -Atunug aru eꞌe hap ewy e Tupana pe. Miꞌi hawyi ihay kahato aikotã aikotã Tupana toꞌe hap ewy toꞌe. 
HEB.3.6	Maꞌato Aipotypot Iesui poꞌog Muisei kai kat pote Tupana Saꞌyru sese pote. Miꞌi pote poꞌog waku topyhuꞌat iꞌyat piaria apykok hamo Haꞌyru pote. Muisei Tupana eropat hat maꞌato Iesui Haꞌyru sese. Pyno aito imohey haria Tupana yat piaria ewywuaria watoineꞌen. Taꞌi miꞌi tã aito watomohey potꞌi pote -Uito imohey hat watoꞌe yt aiwemoti hin i pote. Pywo ti rat Iesui yn aimiekatup aiꞌe pote. Iesui yn ahehakyeraꞌat kuap hat watoꞌe pote. Yt kat i aiwemogyt hap aikuꞌuro hap mesup watoꞌe. Mio tã aiꞌe pote Tupana yat piaria wuat aito.
HEB.3.7	Koitywy Tupana Paꞌãu Wakuat aimuꞌe kahato mio tã e -Karãpe Tupana ihay ewywo turan o yt ehewãꞌãhik teiꞌo ehewaure kaꞌa e. 
HEB.3.8	Yt epyꞌa ran neiꞌo e. Yt ereꞌe saꞌag neiꞌo eipyꞌa pe -Yt atikyꞌesat i uipyꞌa pe Tupana ehay e hap ewy yt ereꞌe teiꞌo. Yt eweikupteꞌen neiꞌo aikotã aiꞌywania saꞌawyꞌi wuaria ipyꞌahak takaria yahig notiaria ewy e. Katupono miꞌiria tuꞌuka kahato Tupana ete. Taꞌatuhãꞌãg kahato Tupana taꞌatuminug saꞌag wo sio uruꞌapiheg sio yt hap kuap hamo. -Pyno yt naku i miꞌiria ewy ewetunug e Tupana Paꞌãu ahepe. 
HEB.3.9	Pyno mio tã e Tupana mesup ahepe. -Yahig notiaria eheꞌyian miaria uhãꞌãg kahato taꞌatuminug saꞌag wo sio atiꞌatuꞌapiheg sio yt hap kuap hamo e. Motꞌi uhãꞌãg e hawyi uimopyꞌahak teran 40 anu itote e. Teꞌeraꞌakasa yne uiminug wakuap taꞌatuepiat koꞌi pykai yt miitꞌin minug kuap i koꞌi atimoherep kahato iꞌatuepiat pykai yt uimohey i e. 
HEB.3.10	-Motꞌi hawyi uimopyꞌahak kahato eheꞌyian miaria ehaꞌaseꞌiꞌin e. Eiꞌywaniaria wanetup hap yt karãpe i waku atipuẽti e. Yt naku i hap kape yn iꞌatuwanetup hap. Atiꞌatumoꞌakasa kahato uipuꞌap uiwanetup waku rakat kapiat maꞌato -Yt uruikyꞌesat i iꞌatuꞌe uhepe e. 
HEB.3.11	Miꞌi pote uipyꞌahak iꞌatuete eiꞌywania saꞌawyꞌi wuaria ete e. Miꞌi hawyi mio tã areꞌe iꞌatuepe. -Uimopyꞌahak eipe e. Worohoꞌokuap taꞌyn eipe e. Yt naku i nug haria eipe e. Miꞌi pote aru worohoꞌoꞌapiheg uiꞌe hap ewy e. Eweipap yne mesuwat yahig wato tote e. Yt eweipuẽti i eimowepiit hap yi wakuat rote aikope ewemohy hap tote e saꞌawyꞌi Tupana aiꞌywania Epereu ywania pe.
HEB.3.12	Uiwyriaꞌin uheinytꞌin wẽtup yn Iꞌywot rakaria aito pote worohoꞌonapin -Waku aiweꞌeg wo aheTupana mohey hap pun hap pupi katupono yt naku i kahato aipyꞌahak Tupana ete hap areꞌe. Yt naku i watoiat Tupana yt kat i imohey hap aikawiat haype. Yt naku i watopyhuꞌat wuatꞌi eꞌat piat ieineꞌen hat ewanikap mo aheTupana atoiat haria wo. 
HEB.3.13	Uiꞌywania waku watopyhuꞌat aito woꞌokyꞌe haria wo katupono mesup taꞌyn watoꞌopowyro kuap. Waku mesup taꞌyn watoꞌopowyro aipyꞌa heg Tupana kapiat hap monik hamo. Waku watoꞌokyꞌe mesup taꞌyn mesup te katupono yt watikuap i sio toineꞌen mukiꞌite aiwatnuat sio yt hap. Saꞌag nug hap aheko aimaꞌat kahato hap topyhuꞌat wuatꞌi eꞌat pe e. Waku woꞌokyꞌe haria wo watopyhuꞌat. Mukiꞌite putꞌok e pote waku yn miꞌi tã hap nug haria wo watukupteꞌen hawyi mukiꞌite eꞌihatꞌok waku woꞌokyꞌe haria wo teꞌen teꞌen watopyhuꞌat wuatꞌi eꞌat pe mesuwat ewy. Yt pote woꞌomaꞌatꞌi haria wo watopyhuꞌat. 
HEB.3.14	Pyno waku uiwyriaꞌin watomohey aheineꞌen hap oktan aikotã saꞌawyꞌi watomohey hap ewy te teꞌen teꞌen waku watomohey Iesui hawyi yt naku i wẽtup mohey hap kape i kowoꞌi kowoꞌi neꞌi watiꞌywyk ywyk imohey hap. Waku watomohey Iesui akasa hap kape. Waku iheg me imohey hap ete aikuꞌuro hap kape. Miꞌi tã watunug mote Aikaꞌiwat ekatuwyria wo watopyhuꞌat torannia aitoria wuatꞌi eꞌat pe. 
HEB.3.15	Tupana piat aiꞌywania napin hap ewy worohoꞌonapin. Mio tã e Tupana saꞌawyꞌi miwan me -Koitywy eweikuap uhehay pote yt eweikupteꞌen neiꞌo ipyꞌahak takaria wo uhehay ete e. Yt eweikupteꞌen neiꞌo saꞌawyꞌi wuat uhehay pun haria wo aikotã ehaꞌaseꞌiꞌin yahig notiaria ewy e. Uiwyriaꞌin yt naku i watopyhuꞌat ipyꞌahak Tupana etiat rakaria ahaꞌaseꞌiꞌin saꞌawyꞌi wuat ewy.
HEB.3.16	Uwe apo ipyꞌahak saꞌawyꞌi wuaria Tupana piat taꞌatunapin hap ete. Taꞌi aiꞌywania ahaꞌaseꞌiꞌin Muisei mihep wanikaptiaria po pywiaria koꞌi iꞌatupyꞌahak kahato Tupana napin hap ete. 
HEB.3.17	Uwe apo meimuẽwaria 40 anu turanuat yahig wato tote saꞌag yn nug haria Tupana mopyꞌahak hanuaria. Taꞌi ahaꞌaseꞌiꞌin aiꞌywaniaria Iuteu ywania. Taꞌi aiꞌywotꞌin aityꞌin topap yne iꞌatuminug saꞌag tiꞌatuꞌuka. 
HEB.3.18	Uwe wywo Tupana toꞌe saꞌawyꞌi -Pywo ti rat yt wẽtup ok i atipuẽti eiperia waku rakaria pote yt uwe i teke kuap eiperia uheꞌyi pakup we aikope aiwoꞌomowepiit hap kape aiwemohey hap kape e ipyꞌahak takaria pe aheꞌyian miaria pe Tupana. 
HEB.3.19	Pyno aharyꞌiꞌin ahaꞌaseꞌiꞌin yt tipuẽti i taꞌatueꞌyi wakuat yi Kanaꞌã Tupana -Atum aru e pykai. Taꞌi yt taꞌatumohey i -Atum aru e hap pote yt taꞌatupuẽti i. Yt naku i yt watomohey i miꞌiria ewy are.
HEB.4.1	Pyno mio tã e Tupana saꞌawyꞌi -Eweihytꞌok yi pakup we yi Kanaꞌã pe pote eiwemohy aru itote uiwywo uiꞌe hap ewy e. Pyno toꞌiro watuwehytꞌok Tupana eꞌyi pakup we iwywuat aiwoꞌomowepiit hap kape. Waku watokenꞌẽ kahato yt wateke i hap pupi. 
HEB.4.2	Pyno koitywy watikuap mekewat sehay aikotã saꞌawyꞌi ahaꞌaseꞌiꞌin tikuap hap ewy maꞌato taꞌatukuap pykai yt kat hamo i topyhuꞌat yt taꞌatumohey i pote. 
HEB.4.3	Mio tã e aiꞌywaniaria nimo te wuaria pe -Uimopyꞌahak haria eipe e miꞌi pote pywo ti rat yt karãpe i aru eiwehytꞌok aikope aiwemohey hap kape yi wakuat pe yt uimohey i eipe pote e. Maꞌato aito imohey haria pote aiwemohey Tupana piat hap toineꞌen iꞌe hap ewy katupono karãpe Tupana tunug yne hawyi -Waku raꞌyn toran naꞌyn e miꞌi hawyi tuwemohy. Miꞌi hap ewy waku watuwemohy iwywo e morekuat Tawi wepy 95.11 pe. 
HEB.4.4	Iꞌewyte Tupana henoi aikotã saꞌawyꞌi te tuwemohy hap etiat miwan me -Tutunug yne mesuwat mytyyp aat waty waikiru koꞌi hawyi tuwemohy e miwan me. 6 eꞌat tuwepotpap hawyi ipohep waku yne raꞌyn tominug hawyi tuwemohy 7 eꞌat piat hawyi e miwan me. 
HEB.4.5	Miꞌi hawyi toꞌe tominug koꞌi miitꞌin me -Eweikupteꞌen no mesuwe hawyi worohoꞌopoityro mono mesuwat uimikoi yi wakuat pe e. Eiwemowepiit kahato hap atum teran ehepe mesuwe e aiꞌywania pe saꞌawyꞌi maꞌato -Yt rat iꞌatuꞌe Tupana pe. Miꞌi pote -Yt karãpe i eiwehytꞌok aru mesuwe aiwemohey hamuat uhetama pakup we e Tupana haty wo morekuat Tawi miwan 95.11 pe. 
HEB.4.6	Yt taꞌatumohey i pote yt tuwehytꞌok kuap i tawa wakuat Kanaꞌã pe. Miꞌi pote mesup Tupana toꞌe iraniaꞌin me wuatꞌi ywania pe -Waku eiwemohy mesuwe uhetama pe uiwywo e ahepe. Aiꞌywania saꞌawyꞌi wuaria yt imohey i Tupana toiꞌatunapin kahato pykai. Yt tuwehytꞌok i Tupana wemohy hawe yi Kanaꞌã pe. Pyno waku aiweꞌeg wo hap wywo wateke Tupana wemohy hawe atipy pe iꞌewyte mesuwe toikyꞌesat. 
HEB.4.7	Tupana tiꞌairo aiwemohey hap eꞌat yt saꞌawyꞌi wuat yi Kanaꞌã piat yt ewywuat i. Mio tã e Tupana mesup ahepe -Koitywy eheꞌat sese eiwemowepiit hamuat e. Miꞌi pote meiũran Tupana ihay i raꞌyn morekuat Tawi wẽ pyi aiwemohey sese hap eꞌat ete ihay -Mesup eꞌat eweiwemohy teran wuatꞌi eꞌat pe pote eweĩꞌẽ ro uhowowi mesup e. Eweikuap uhehay pote yt eweimopun neiꞌo eipyꞌa pe eikay kay hap kape e Tupana ahepe morekuat Tawi wepy 95.7 pe. 
HEB.4.8	Pyno ahaꞌaseꞌi Muisei yt teke i yi Kanaꞌã pe maꞌato haipepiat Iusue hupi aiꞌywania Epereu pusu kuap haria nimuat tuwehytꞌok yi Kanaꞌã pe e. Maꞌato itote yt teꞌeruwemohy hin i yi Kanaꞌã pe. Tuꞌuka hap yn taꞌatunug itote iraniaꞌin ywania wywo. Maꞌato miꞌi pykai -Atum aru meiũran eheꞌat sese eiwemohy hap e Tupana aheꞌyian miaria pe. 
HEB.4.9	-Maꞌato tuut aru eiwemohy hap e morekuat Tawi. Maꞌato saꞌawyꞌi yt kat i itote morekuat Iusue eꞌat pe. Mio ti watikyꞌesat pote toineꞌen naꞌyn aiwemohey Tupana kaipywiat hap aiwepiit hap aito Tupana emiitꞌin wuat pote. 
HEB.4.10	Ahehakyeraꞌat raꞌyn hawyi waku yne raꞌyn hawyi aiwemohey hap ewy toineꞌen. Yt kat i aipotpap poꞌog aiwehakyeraꞌat hamuat katupono Iesui potpap upi ahehakyeraꞌat hap toineꞌen. Ariaꞌyp posok tote toikyiꞌat aiwepiit hap. Tuwemohy raꞌyn mesup Iesui. Apyk pe raꞌyn toineꞌen. Waku raꞌyn watuwemohy iwywo. Miꞌi pote yt naku i watuwepotpap ahehakyeraꞌat hap kyiꞌat hamo neꞌi katupono ahehakyeraꞌat hap kyiꞌat hap toineꞌen naꞌyn Aikaꞌiwat tunug.
HEB.4.11	Saꞌawyꞌi -Eweiwehytꞌok o eheꞌyi Kanaꞌã pe e Tupana aheꞌyian miaria pe. Waku itote eiwemohy e maꞌato -Yt iꞌatuꞌe. Miꞌi hawyi howasat rakaria wo tukupteꞌen yahig note. Yt naku i mio tã watoꞌe Tupana pe. Waku watoꞌe -Taꞌi urupap kahato eupi waku watoꞌe. Urutuwemohy teran kahato ewywo waku watoꞌe. Yt naku i ahoꞌowasat hap topyhuꞌat nagnia ewy uiwyriaꞌin. 
HEB.4.12	Tupana aikuap kahato. Tehay hãi hyk kahato aikotã kyseꞌyp hãihyk toꞌowa piat rakat suraraꞌin ekyseꞌyp ewywuat Tupana e hap. Hãihyk hesaika mekewat kyseꞌyp ewywuat Tupana ehay teke kuap kahato aipiit pe aiwanetup hawe. Toitek tek kuap kahato aiminug saꞌag koꞌi. Tupana ehay aimoieineꞌen kuap kahato. Yt heremo i aipiit piat rakat yt naku i hap toipuruk kuap kahato aiwanetup hap kaipyi aipiit pyi. Hesaika kahato Tupana ehay aimoehãite hap nug hamuat aiwanetup hawe. Tupana ehay tikuap kahato aipaꞌãu. Toikuap kahato kat e hap kat e hap aipiit pe toineꞌen hap sio watomohey teran sio watimotypot teran sio watuwemotypot teran sio miitꞌin aimotypot hap yn watikyꞌesat sio Tupana motypot hap watikyꞌesat hap. Kyseꞌyp hãihyk takat ewy Tupana ehay tipoꞌoro kuap kahato yt naku i aiwanetup hap pya pyi aikai. Toipatꞌok kuap kahato yt naku i sio waku hap. Toikuap yne aipiit piat yt heremo i rakat. Toikuap kahato aipyꞌa piat aimikyꞌesat kyꞌesat hap toineꞌen hap ihay teke teke kahato aiwanetup hawe pote. Iꞌewyte kan hamoĩ watunug wakuap hap toikuap. Toikuap aiwanetup waku sio yt hap. Kat pote mekewat sio Tupana kyꞌe hap aikai sio yt miꞌi i hap toikuap. Sio aiwemotypot hap sio Tupana motypot hap toikuap. Yt heremo i rakat wen aiwanetup hap toikuap yne aipyꞌa piat aimikyꞌesat koꞌi kyseꞌyp hãi hyk toꞌowa piat rakat ewywuat tehay wo. 
HEB.4.13	Iꞌewyte Tupana tikuap yne yne miitꞌin waku hap sio yt naku i hap wuatꞌi ywania wat aikope aikope gupteꞌen hap tote katupono yne aiminug koꞌi miitꞌin miꞌiria pote. Yt watuwemig kuap i Tupana pupi aiwanetup hap waku sio yt hap toikuap yne pote. Aiminug koꞌi iꞌewyte heremo yne Tupana pe sio waku pe sio yt naku i pe hap toikuap. Pyno waku aiweꞌeg wo katupono meiũran tuwemoherep yne kuap aiminug koꞌi wuatꞌi ehamo. -Kat poteĩ miꞌi tã neꞌi ewetunug e aru ahepe. Kat poteĩ mio tã neꞌi erewanetup e aru Tupana ahepe. Uiwesat ro e aru. Araꞌakasa yne tig eminug koꞌi e aru ahepe haty wo.
HEB.4.14	Maꞌato toineꞌen wẽtup aikawiatno hat ihay Tupana wywo rakat Miꞌi Miit ri Ahepaꞌi sese Iesui. Haꞌawytepyi tutunug yne Toꞌywot mikyꞌesat oktan hawyi ti taꞌam atipy kape. Teke raꞌyn Toꞌywot wywuat pe Ahepaꞌi Koro sese. Miꞌi tupono waku watomohey Miꞌi Miit aikuꞌuro hap kape. Miꞌi tupono waku watoꞌe yne eꞌat pe howawi -Woromohey En Iesui watoꞌe waku. 
HEB.4.15	Katupono Ahepaꞌi Tupana wywuat ihay aikawiatno hat yt mesuwarotiaria yt ewy hin i. Karãpe ahete ahatek hap putꞌok e hap haty hap topyhuꞌat hawyi toikuap kahato katupono Miꞌi Paꞌi hatyꞌu kahato satek hap saꞌawyꞌi tuwete. Iꞌewyte yt ahesaika i hap toikuap kahato katupono saꞌawyꞌi mesuwe aiꞌewy tohãꞌãg tosero hap mesuwat yi tote. Saꞌawyꞌi hãꞌãg ahiag kaipywiat hap toikuap kahato yt naku i nug hamuat hap katupono ahiag hãꞌãg kahato Iesui yne yt naku i nug hamuat katupono Iesui aipiit puꞌi ewywuat kawiat sese Ahepaꞌi Koro hawyi yne toiãꞌãg ahiag miat hap toikuap maꞌato yt taꞌat i tomaꞌat hap upi. Taꞌi Aikaꞌiwat no kahato ti Ahepaꞌi toineꞌen. Karãpe yt naku i hap ahete pote aikawiatno hamo topyhuꞌat aipowyro kahato ahiag sopo hamo. 
HEB.4.16	Miꞌi pote waku watuwat Tupana kape yt aikenꞌẽ wywo hin i yt kat i aiwemoti hap wywo katupono toineꞌen aiwywo Ahepaꞌi Koro. Miꞌi pote ti hegyiꞌat kahato Tupana ahepe Ahepaꞌi Koro kyꞌe haype Ahepaꞌi Koro emiit no watoineꞌen mote. Wahenoi yne aiminug saꞌag tope pote meremo topyhuꞌat waure wo. Watikyꞌesat aipowyro hap hoꞌopot hap eꞌat piat pote waku merep wahenoi tope. Wahẽtup hawyi meremo tutum neꞌen neꞌi aipowyro hap. Iꞌewyte satek hap saty monik hamo wahẽtup pote meremo tutum ahepe tehakyꞌeꞌi hap. Taꞌi hegyiꞌat kahato ahepe katupono Haꞌyru Ahepaꞌi wo toineꞌen pote. Toineꞌen atipy pe ahehay moherep Toꞌywot piat hatno Ahepaꞌi. Miꞌi hawyi Iꞌywot aimoesaika kahato kat e hap kat e hap niatpo kahato rakat ahete hap turan aimoesaika kuap kahato e.
HEB.5.1	Nimo te pyi Tupana tiꞌairo wẽtup miit aiꞌywania paꞌi koro wo -Atikyꞌesat en paꞌi wo miitꞌin ehay moherep uhepiat hamo e iꞌewyte iꞌatuminug moherep uhepiat hamo e. Woroꞌairo en wẽtup ok yn paꞌi akag wo e. Karapeĩ miit tunug saꞌag hawyi waku etiꞌauka iꞌatumiium wo ehũ iꞌatuminug saꞌag hep hamo e. Miꞌi etunug mote waure wo areineꞌen iꞌatuminug saꞌag kai e Tupana tomiꞌairo paꞌi koro pe saꞌawyꞌi aiꞌywania pe. 
HEB.5.2	-Woroꞌairo en miitꞌin atukyꞌe hamuat e. Karapeĩ miitꞌin uiꞌatoiat hawyi waku paa ere o epyꞌa pe miitꞌin satek hawyi e. Miꞌi hawyi etimoherep iꞌatuepe muap uhowawiat e. -En miit kawiat ereineꞌen e iꞌewyte etikuap miitꞌin miat iꞌaparap taꞌyn hap yt iꞌatuweꞌeg i hap koꞌi yt ikuap kahato i hap koꞌi hawyi waku etiꞌauka taꞌatuehũria taꞌatuekawiatno iꞌewyte ekawiatno e saꞌawyꞌi Tupana tomiꞌairo paꞌi koro pe. 
HEB.5.3	-En ni tapyiꞌa ewy kahato iꞌaparap hat pote waku etiꞌauka ehũ emiꞌaparap moweityk hamo iꞌewyte emiitꞌin minug saꞌag koꞌi hep hamuat e. Miꞌi nug hamo woroꞌairo e Tupana. 
HEB.5.4	-Woroꞌairo paꞌi akag wo e. Yt miitꞌin miꞌairo hap kaipyi i ereineꞌen paꞌi koro wo maꞌato uimiꞌairo en e. Yt naku i ereꞌe miitꞌin me -Uiꞌairo no eipaꞌi wo katupono uito yn waku paꞌi akag airo hamo e. Yt eꞌe hap kaipyi paꞌi koro wo ereineꞌen. Maꞌato uiꞌe hap kaipyi yn waku e. Nimo areꞌe Muisei ywyt Arãu me -Woroꞌairo en miitꞌin epaꞌi akag wo e. Ereineꞌen no miitꞌin pyꞌasetpe paꞌi koro wo areꞌe Muisei ywyt Arãu me saꞌawyꞌi e. Arãu yt tuwenug hin i paꞌi koro wo maꞌato uimiꞌairo uimikyꞌesat ewywuat neꞌi Arãu e Tupana. 
HEB.5.5	Tupana tunug Aikaꞌiwat Iesui Arãu ewywuat kahato maꞌato poꞌog miꞌi kai. Yt tuwenug hin i Ahepaꞌi Koro wo Iesui. Yt tuwemotypot i paꞌi wo maꞌato Tupana mimotypot no Miꞌi Miit toineꞌen. Aikotã Tupana toꞌe saꞌawyꞌi miwan me hap ewy -Eꞌywot sese ti Uito Uhaꞌyru e. Wuatꞌi eꞌat piat Uhaꞌyru En e katupono wuatꞌi eꞌat piat Eꞌywot sese wo areineꞌen e. Mesup eꞌat woromoherep En wuatꞌi miitꞌin me Uhaꞌyru hap e. En yn Uhaꞌyru mesuwe miit kaipywiat e wepy hawe 2.7 miwan me. 
HEB.5.6	Miꞌi hawyi toꞌe Tupana wẽtup miwan me -Uhaꞌyru e woronug en wuatꞌi eꞌat piat wuatꞌi ywania Paꞌi Koro wuat woronug En mekewat aikotã saꞌawyꞌi te wuat paꞌi koro Mekeseteki hap het rakat ewywuat sese Uhaꞌyru e saꞌawyꞌi morekuat Tawi Tosaipepiat Iesui etiat 110.4 miwan me. 
HEB.5.7	Miꞌi hawyi mesuwat yi totiat toineꞌen turan Iesui ihay Tupana kape tuwak popuo tepiat hatyꞌu hap wywo tohẽtup hẽtup tehay wo -Papai Papai e uihep En guꞌuro po pyi e uikuꞌuro hap kaipyi uihep o En guꞌuro po pyi e haty wo. Miꞌi hawyi Tupana tiwesat -Pywo Uhaꞌyru atunug aru eꞌe hap ewy e. Worohep En guꞌuro pyi e Uimotypot kahato hat En mote e uimikyꞌesat ewy neꞌi ekuꞌuro pote e. Eremohit kahato miꞌi pote woromotypot Uhaꞌyru e. Emiẽtup oktan worohep En guꞌuro pyi e. 
HEB.5.8	Tupana Saꞌyru sese Iesui maꞌato tohoꞌopot popuo tuwemuꞌe Tupana mikyꞌesat nug hap ete paa e hat ewy. Miꞌi kaipyi aimohãpyk hamuat tutuꞌu yne tepiat hoꞌopot hap hawyi toikuap Tupana mikyꞌesat nug hap. Yt ikuꞌuro teran i pykai ikuꞌuro aikawiatno Tupana mikyꞌesat toikyꞌesat pote. 
HEB.5.9	Aikaꞌiwat yt karãpe hin i iꞌaparap Toꞌywot mikyꞌesat nug hap ete pote -En yn miitꞌin ehakyeraꞌat hatno e Tupana. Iesui watomohey hawyi tutum aheineꞌen wuatꞌi eꞌat piat hamuat ahepe tomikyꞌesat nug haria wo watoineꞌen mote. 
HEB.5.10	Tohoꞌopot kahu hawyi. -Pywo sese hãpyk takat miit En e Tupana tope. Ewaku hap uiat ewy pote waku En yne miitꞌin Epaꞌi wo e. En ni mekewat paꞌi wakuat saꞌawyꞌi wuat Mekeseteki ewywuat e. Paꞌi Mekeseteki Saipepiatno Sese woronug En e Tosaꞌyru pe.
HEB.5.11	Uiwyriaꞌin worohoꞌomuꞌe teran Paꞌi Mekeseteki Saipepiat ete. Ahenoi teran poꞌog Iesui ete wen maꞌato ehewaure kaꞌa iperup kahato Tupana ehay etiat kuap hamo. Taꞌi eweiket kahato eiwanetup hawe Tupana etiat eimuꞌe turan miꞌi pote yt worohoꞌomuꞌe kuap i yne Ahepaꞌi Akag etiatno. 
HEB.5.12	Motꞌi eweikupteꞌen Iesui mohey haria pykai -Urumuꞌe i ro eweiꞌe yn yt uruikuap i te ti urumuꞌe hap Tupana eha etiat eweiꞌe aat kaꞌap haria eipe. Are paĩ koitywy ti waku raꞌyn miitꞌin muꞌe haria wo eweikupteꞌen maꞌato ti yt itag i te Tupana ehay kuap hap etiaria eiperia are. Miꞌi hawyi ikuap perup i haria eweikupteꞌen. Miꞌi pote miitꞌin mimuꞌe wo te neꞌi eweikupteꞌen. Miꞌi pote -Uruiwaure raꞌyn saꞌawyꞌi te wuat urumuꞌe hap e haria wo eipe. Miꞌi pote urumuꞌe i ro mehin mana mekewat saꞌawyꞌi wuat sehay Tupana etiat ehenoi i ro uruepe eweiꞌe. Aikotã hirokat ihire te rakat ewy eweikupteꞌen Tupana ehay kuap hap ete. Aikotã aimepyt hit yt tenuk kuap i iheg kahato rakat ete hap ewywuat kahato eweikupteꞌen Tupana ehay u hap ete. Aikotã aimepytꞌin mi hy yn ikyꞌesat hap ewy eweikupteꞌen. Tupana ehay miꞌu puꞌi ewywuat u hap ete yt eweikuap kuap i. 
HEB.5.13	Niatpo rakat saꞌawyꞌi wuat Tupana ehay etiat kurin kurin eweikuap. Aimepyt ihup te rakat ewy mi hy yn toisym kuap ewywuat eipe katupono yt eweikuap i te kat koꞌi kat koꞌi som sio pywuat sio yt pywuat i hap. Sio waku watunug sio yt naku i watunug e hap katupono Tupana pywuat hap yt eweikuap i te sio waku sio yt Tupana e hap yt eweikuap i te pote. 
HEB.5.14	Maꞌato nagnia hãi rakaria ihãite rakaria tutuꞌu kuap kahato ipuꞌi kãꞌã iheg nakat ihainiaꞌin haryporiaꞌin. -Toꞌiro watenuk iꞌatuꞌe aimiꞌu raꞌyn iꞌatuꞌe. Miꞌi hap ewy Tupana ehay miwan miat kuap haria ihãite rakaria Iesui mohey haria Tupana ehay kuap kahato rakaria tikuap kahato kat som waku watunug kat som yt naku i watunug hap koꞌi Tupana e hap miwan miat pyi. Miꞌi haria Tupana nug haria teꞌeropyhuꞌat taꞌatuehãite imohey hap etiatno. Miꞌiria miꞌu puꞌi u haria ewy are.
HEB.6.1	Saꞌawyꞌi kurin kurin watikuap Aipotypot Iesui etiat. Kurin kurin watikuap ihay etiat. Iꞌewyte saꞌawyꞌi aipotmuꞌeria Iuteuria aimuꞌe kurin kurin Tupana Mipoꞌoro Aiporekuat nuat ete. Miꞌi koꞌi toineꞌen ne aiwanetup hawe. Waku miꞌi koꞌi wen maꞌato poꞌog waku watikuap yne yne Iesui e hap yne yne iminug koꞌi e. Waku watuwemotag ikuap hap ete. Yt naku i watopyhuꞌat mekewat aimikuap hit hap ewy yn. Saꞌawyꞌi -Ewetoiat ro eiminug saꞌag koꞌi hawyi ewetomohey ro Tupana iꞌatuꞌe ahepe hawyi iꞌatuehay upi watuwat. 
HEB.6.2	Pyno aiꞌywania Iuteuria teꞌeruwepiitsei teꞌeruweposei teꞌeruwepysei kahato aheko ewy. Miꞌi hap yn saꞌawyꞌi watuwemuꞌe. Miꞌi watunug aiwemopokuap hamo pote -Waku pe watopyhuꞌat Tupana pe saꞌawyꞌi watoꞌe. Saꞌawyꞌi watuweponug aimiꞌauka aihũ tote hawyi tuweityk aiminug saꞌag watoꞌe saꞌawyꞌi. Waku watoiat miꞌi koꞌi katupono mesup Aikaꞌiwat yn ahehakyeraꞌat kuap waku watoꞌe yn. Saꞌawyꞌi aikotã aru ikuꞌuro rakaria tukupteꞌen hap kape yn watuwanetup aikotã teꞌeruwehymut hap kape yn watuwanetup aikotã aru Tupana tiꞌatuhymut miꞌiria guꞌuro pyi hap ete yn watuwanetup. 
HEB.6.3	Saꞌawyꞌi miꞌi hap kape yn watuwanetup Iuteuria ywania aito pote. Mesup koitywy waku watuwanetup aheko kape maꞌato aikotã aimuꞌe hit hap kape hap ewy. Waku poꞌog watuwanetup Iesui eko kape katupono aimuꞌe Iesui etiat poꞌog aheko saꞌawyꞌi wuat kai pote.
HEB.6.4	Iesui toineꞌen aipyꞌasetpe turan aiꞌywania tuwat kahato Aikaꞌiwat ehay upi -Pywo iꞌatuꞌe saꞌawyꞌi Iesui e hap ete hawyi paa iꞌatuꞌe taꞌatuminug saꞌag ete hawyi iꞌatuwepiit kahato mekewat kuap pakup hap ete. Tupana Miium Iesui taꞌatuiãꞌãg sio waku sio yt hap ete sio Tupana ehay ihay sio yt hap kuap hamo taꞌatuiãꞌãg. Miꞌi turan Tupana Paꞌãu wakuat iꞌatumuꞌe kahato aiꞌywania Iuteuria. Miꞌi hawyi teꞌeropyhuꞌat Tupana Wakuat Paꞌãu eiam wo. 
HEB.6.5	Miꞌi hawyi Tupana ehay wakuat ete iwẽ pywiat kurin kurin taꞌatukuap hawyi -Waku kahato iꞌatuꞌe. He kahato Tupana ehay iꞌatuꞌe aiꞌywania. Waku kahato aru karãpe putꞌok e raꞌyn ti Tupana mesuwe Aiporekuat no iꞌatuꞌe iraniaꞌin aiꞌywania. 
HEB.6.6	Miꞌi taꞌatukuap yne hap kaipyi taꞌatuꞌatoiat saꞌag Iesui. Taꞌatupun yne imohey hap itote hawyi -Yt uruimohey i Miꞌi Miit iꞌatuꞌe -Eweiꞌauka ro eweiꞌauka ro e haria tukupteꞌen aiꞌywania. Eweiꞌauka ariaꞌyp posak ete yt watikyꞌesat i Tupana Saꞌyru Aiporekuat no e haria miꞌiria. Yt kan hamo i Mesuwat Miit iꞌatuꞌe haty wo taꞌatuehay pirik wo. Miꞌi hap kaipyi Tupana tiꞌatukuap miꞌiria topyꞌa pe. -Iꞌatuehay kaipyi Uhaꞌyru auka hap kaipyi atiꞌatuꞌapiheg aru iraniaꞌin aiꞌywania tuwat Iesui mohey hap upi pykai. Taꞌatumohey rakirẽ raꞌyn taꞌatupun Iesui mohey hap. Miꞌiria ewywuaria koitywy yt watimorem kuap i raꞌyn Tupana kape katupono Tupana Saꞌyru pun haria raꞌyn miꞌiria. 
HEB.6.7	Maꞌato aito Tupana Saꞌyru mohey haria aikotã aiko wakuat rakat ewywuaria watopyhuꞌat yi wakuat iꞌaman sym hat ewy aito Tupana mikoi wakuat ewywuaria mikoi Tupana mipoityro kahato ewywuat koꞌi. Tupana tum iꞌaman hawyi ihãite kahato hap ewy watopyhuꞌat watat ahehakyeraꞌat hap hawyi. 
HEB.6.8	Maꞌato aiko aimikoi yi yt kan hamo i ewy Tupana Saꞌyru pun haria tukupteꞌen. Hu ypia ewy hyri hyp ewy yt uwe i mikyꞌesat ewywuaria tukupteꞌen yt imohey i haria. Miꞌi hawyi meipepe ro ekahuro epyyp eꞌu aria watoꞌe. Miꞌi hap ewy topyhuꞌat miꞌiria. Aiꞌywania Tupana Saꞌyru pun haria aria wo tukupteꞌen aru aiko piat hyri hyp ewy.
HEB.6.9	Maꞌato eipe uiwyriaꞌin uimikyꞌe koꞌi yt miꞌiria ewywuaria hin i eipe. Yt aiko aimikoi wẽkiꞌã eꞌyi ewy hin i eipe are. Maꞌato aiko aipoi kahato hap ewywuaria eipe are. Worohoꞌomohey kahato eipe uhekatuwyria. Ahehakyeraꞌat hat mohey sese haria eipe. Ahehakyeraꞌat hat moherep haria kahato eipe. Wuatꞌi miitꞌin eikuap Ahehakyeraꞌat hat mohey haria eipe hap. Maꞌato eipe aimikoi hẽꞌẽ kahato rakat ewywuat hap kaipyi eikuap miitꞌin. 
HEB.6.10	Taꞌi Tupana hãpyk kahato. Yt karãpe i toiwaure tokyꞌe hap eipotpap tomotypot ehepiat hap etiat e. Yt toiwaure kuap i eiminug wakuat tomotypot etiat hap Tupana pote. Yt karãpe i toiwaure temiitꞌin powyro hap tomotypot tokyꞌe ehepiat hap kaipywiat koꞌi. 
HEB.6.11	Pyno poꞌog waku miꞌi hap ewywuat no watukupteꞌen. Waku Tupana motypot hap kahato wywo watoineꞌen. Imohey potꞌi kahato aikuꞌuro hap eꞌat kape yn waku imohey hap watoꞌe. 
HEB.6.12	Pyno yt naku i watoineꞌen iperup woꞌomuꞌe hap etiat rakatno neꞌi are. Yt naku i iperup neꞌi imohey hap ete. Yt naku i watopyhuꞌat yt ikuap teran i haria wo e. Yt naku i aiwanetup hap watimokenꞌẽ neꞌi Tupana Paꞌãu miat aimuꞌe turan. Waku watukupteꞌen aikotã saꞌawyꞌi wuat Tupana ehay moherep haria ewywuat imohey iwatoꞌin rakaria ewywuat meimuẽwat saꞌawyꞌi wuaria Tupana ehay moherep haria ewy. Katupono miꞌiria tukupteꞌen wuatꞌi eꞌat pe Tupana mohey motꞌi haria. Yt teꞌeruwemoti hin i -Atimohey taꞌatuꞌe hap ete. Yt taꞌatupun hin i taꞌatumimohey Tupana piat -Atunug aru e hap mohey hap. Waku miꞌiria ewywuaria watukupteꞌen. Yt naku i pya kahato neꞌi aiwanetup hap Tupana kapiat hap.
HEB.6.13	Waku watopyhuꞌat ahaꞌaseꞌi Aparãu ewywuaria. Saꞌawyꞌi Tupana toꞌe Aparãu me -Pywo ti rat woropoityro en e. Uhet wyti Tupana e. Yt kat i miit miꞌi rẽ poꞌog uhet kawiat e. Atunug aru emiariruꞌin waikiru iꞌatu kahato hap ewy e. Miꞌi pote aresetpehik atunug aru uiꞌe hap ete e Tupana Aparãu me. 
HEB.6.14	-Woropoityro poityro e. Pywo ti rat atunug aru uiꞌe hap ewy e. Atimotypyꞌi esaꞌyruꞌin e. Iꞌatu sakpo typyꞌi esaipepiaria yi kyt ewy iꞌatu hap ewy emiariruꞌin e Tupana Aparãu me. 
HEB.6.15	Maꞌato Tupana yt meremo hin i hum toꞌe hap ewy. Miꞌi pykai toimohey potꞌi Aparãu. Yt ipun hin i -Atunug aru e Tupana piat hap. Miꞌi hawyi tuwemoherep taꞌyn haꞌyru Isaki Tupana e hap ewy. 
HEB.6.16	Karapeĩ miitꞌin toꞌe ahepe -Atunug aru uiꞌe hap ewy toꞌe hawyi maꞌato yt watomohey i pote taꞌatukay kay raꞌyn taꞌatuetuꞌisa taꞌatuꞌe hamuat -Yt atunug i uiꞌe hap ewy pote heso rakat areineꞌen wuatꞌi ehamo iꞌewyte Tupana ehamo e hamuat. Mio tã toꞌe hawyi watomohey poꞌog wuatꞌi ehamo toꞌe pote. 
HEB.6.17	Maꞌato Tupana toꞌe tuwehamo yn -Atunug aru emepytꞌin iꞌatu waikiru ewy e Aparãu me. -Areineꞌen hegyiꞌat kahato rakatno aru emiariruꞌin koꞌi pe e. Yt uheso hin i e. Atunug aru uiꞌe hap oktan e. Meiũran aru atiꞌatupoityro esaipepiaria e. Yt atiwaure hin i kat uiꞌe hap e. Maꞌato atunug aru uiꞌe hap ewy e. Uito Tupana pote atunug uiꞌe hap ewy e Aparãu me haty wo. Yt karãpe i kue wẽtup sehay atunug aru maꞌato atipytꞌatnug uhehay Uito Tupana pote e nimo te Aparãu me. Iꞌewyte yne esaipepiaria pe pywuat uiꞌe hap kuap hanuaria tukupteꞌen aru e. 
HEB.6.18	Pyno atipytꞌatnug uhehay Tupana Uito pote e. Pywo yt uwe i imonik kuap uiꞌe hap -Atunug aru Tupana e hap Tupana iꞌe pote. Tupana yt heso kuap i miꞌi pote waku watomohey kahato miꞌi tã -Atunug aru e hap koꞌi. -Urumowepiit hat kahato En Tupana watoꞌe. Ewowi uruteput wanikaptia pupi. Urutopytyk kahato ehay -Atunug aru eꞌe hap. Pyno typy toꞌe -Atunug aru e hap koꞌi. Typy tohenoi tehay ahepe. 
HEB.6.19	Tupana e hap wẽtup -Worohoꞌopoityro aru wuatꞌi eꞌat pe e hap aimowepiit kahato. Miꞌi hawyi iꞌe hap typy -Atunug aru e hap. Pyno pywo ti aru uruehakyeraꞌat watoꞌe tope. Uruhekatup kahato urupyꞌa pe watoꞌe. Miꞌi hawyi uruehakyeraꞌat aru toꞌe hap ewy watoꞌe.
HEB.6.19	Aimimohey aikytyt kahato iheg me aikotã haity Tupana eiam sese kaipyi tuut aipiit kape hap ewy. Taꞌi imohey hap haity ewy. Yt karãpe i uruiwaure eꞌe hap Tupana watoꞌe. 
HEB.6.20	Katupono mekewat Aimimohey Iesui teke Tupana eiam koro sese pe raꞌyn. Saꞌawyꞌi Ahepaꞌi Iesui teke Tupana eiam sese pe. Hewatꞌypmo ti aito. Ahepaꞌi mekewat Mekeseteki ewywuat poꞌog nakat Ahepaꞌi Koro wuatꞌi eꞌat piat. Yianme teke aikotã aheꞌyara tuwemoheg iꞌasaity ete. Miꞌi hap ewy watomohey Tupana e hap -Atunug aru e hap watomohey kahato miꞌi e hap hawyi aimoheg kahato Tupana ete wuatꞌi eꞌat pe saity iheg nakat ewy.
HEB.7.1	Pyno ahenoi teran saꞌawyꞌi wuat paꞌi wato Mekeseteki etiat. Miꞌi ti morekuat no topyhuꞌat mekewat Ierusarẽi notiat maꞌato mekewat eꞌat pe tawa Sareĩ iꞌatuꞌe taꞌatupusu puo maꞌato aipusu puo tawa woꞌowese e hap watoꞌe. Saꞌawyꞌi ti Tupana tiꞌairo temiit Mekeseteki paꞌi koro wuat miitꞌin ehay enoi tepiat hamuat. Tupana poꞌog ywaiti wuatꞌi kawiat miꞌairo Mekeseteki. Saꞌawyꞌi Aparãu taꞌaipok woꞌoꞌauka hap wato kaipyi wanikaptiaria atuuka hap kaipyi. Iꞌatuekat yne topo piat wywo tuut. Miꞌi hap tote muap upi paꞌi wato Mekeseteki tipuẽti. Miꞌi hawyi toipoityro ahaꞌaseꞌi Aparãu. 
HEB.7.2	Miꞌi hawyi Aparãu hoꞌoium tope wanikaptia pohari hap koꞌi ipatꞌok. 10 rakat kaipyi tutum wẽtup iwat. Iwato tutum paꞌi akag Mekeseteki pe. Mekeseteki set aipusu puo woꞌoewaku nug hat akag e. Miꞌi ti morekuat tawa Sareĩ totiat. Sareĩ aipusu puo woꞌowese hap. Miꞌi pote Mekeseteki topyhuꞌat woꞌowese hap nug hat akag aipusu puo e. Aipotypot Iesui ewywuat topyhuꞌat morekuat Mekeseteki. 
HEB.7.3	Maꞌato Mekeseteki uwe iꞌywot kuap hat yt toꞌe i miwan miat pote. Uwe ity kuap hat yt toꞌe i iwan miat pote. Iꞌewyte uwe imepytꞌin kat ywania hap yt uwe i ikuap yt toꞌe i iwan me pote. Sio iꞌywaĩꞌĩ hap toĩ sio yt hap yt watikuap i yt toꞌe i pote. Sio ikuꞌuro sio yt hap yt toꞌe i pote yt watikuap i. Yt uwe i ikuap miꞌi pote wuatꞌi eꞌat piat miit ewy topyhuꞌat morekuat Mekeseteki. Miꞌi pote wuatꞌi eꞌat piat miitꞌin epaꞌi koro ewywuat topyhuꞌat. Miꞌi pote Tupana Saꞌyru ewywuat kahato topyhuꞌat. Miꞌi Ahepaꞌi wuatꞌi eꞌat piat iãꞌãkap kahato.
HEB.7.4	Uiꞌywania waku watuwanetup morekuat Mekeseteki kape katupono Iesui eꞌyian miat iãꞌãkap kahato topyhuꞌat miꞌi. Miitꞌin mimowato kahato miꞌi. Ahaꞌaseꞌi koro Aparãu mimotypot miꞌi. Taꞌi tohoꞌopatꞌok kahato tewanikap pohari hap kaipyi tohoꞌoium wẽtup 10 rakat kaipyi morekuat Mekeseteki pe. Miꞌi ti poꞌog Aparãu kai topyhuꞌat katupono tohoꞌoium tope. 
HEB.7.5	Saꞌawyꞌi aseꞌi Aparãu emiariru Irewi e hap het rakat toineꞌen ahepaꞌi koro wo. Miꞌi hawyi yne Irewi saipepiaria tukupteꞌen ahepaꞌi wo. Miꞌiria pe mesup watum aimiium koꞌi Irewi saipepiaria pe paꞌi kororia pote Irewi saipepiaria pote. Aikotã Tupana toꞌe hap ewy -Ehoꞌoium o uhepe eimikoi hat koꞌi wẽtup 10 rakat kaipyi paꞌi koro Irewi saipepiaria pe e hap ewy. Kat e hap kat e hap eimipuẽti kaipyi ehoꞌoium o uhepe wẽtup 10 piat e Tupana. Pyno mesup te aito Aparãu emiariruꞌin koꞌi wahoꞌoium ahekat paꞌi koro Irewi saipepiaria pe. Maꞌato saꞌawyꞌi Irewi tum tekat Paꞌi Koro Mekeseteki pe katupono Irewi eꞌaseꞌi Aparãu tum tekat Paꞌi Koro Mekeseteki pe pote Irewi tum wy tekat Paꞌi Koro Mekeseteki pe teꞌaseꞌi Aparãu po wo tutum hap ewy. Miꞌi pote Paꞌi Mekeseteki Saipepiat Iesui topyhuꞌat poꞌog Ahepaꞌi Koro wo ahepaꞌi koro Irewi saipepiaria kai katupono Irewi iꞌewyte hum haꞌup Paꞌi Koro Iesui Mekeseteki Saipepiat pe. 
HEB.7.6	Maꞌato paꞌi koro Mekeseteki yt Irewi ywania hin i. Yt Aparãu kaipywiat i maꞌato yt uwe i ikuap kat ywania morekuat Mekeseteki toineꞌen. Miꞌi kape ahaꞌaseꞌi sese hum wuatꞌi kat koꞌi kat koꞌi. Toipatꞌok hawyi tohoꞌoium paꞌi Mekeseteki pe. Miꞌi hawyi paꞌi Mekeseteki tipoityro raꞌyn ahaꞌaseꞌi Aparãu e -Tupana emowato e Aparãu me. Tupana mipoityro toipoityro te.
HEB.7.7	Pywo ti rat poꞌog Aparãu kawiat iwato Mekeseteki kat pote yt poꞌog i miꞌi pote yt toipoityro kuap i. 
HEB.7.8	Miꞌi tupono koitywy aito aiꞌywania miium koꞌi watum Irewi ywania pe maꞌato Irewi ywania ikuꞌuro rakaria wo tukupteꞌen torannia maꞌato Ahepaꞌi Koro pakup Iesui yt miꞌi tã i mesup. Aikotã toꞌe saꞌawyꞌi wuat miwan me hap ewy -Miꞌi Miit toineꞌen wuatꞌi eꞌat piat Paꞌi wuat e. En ni Paꞌi wato Mekeseteki ewywuat e miwan me morekuat Tawi wepy hawe. 
HEB.7.9	Pyno saꞌawyꞌi wuat ahaꞌaseꞌi koro Aparãu tum naꞌyn paꞌi koro Mekeseteki pe tomiium koꞌi. Pyno Aparãu topyhuꞌat paꞌi Irewi eꞌaseꞌi. Miꞌi tupono saꞌawyꞌi paꞌi Irewi topyhuꞌat teꞌaseꞌi Aparãu piit pe. Miꞌi hawyi Aparãu tum tomiium Mekeseteki pe turan paꞌi Irewi iꞌewyte hum tomiium koꞌi Mekeseteki pe Irewi eꞌaseꞌi Aparãu po wo yt tuwemoherep i te turan. Katupono paꞌi Irewi eꞌyian mete haꞌaseꞌi Aparãu tum imiium Mekeseteki pe. Miꞌi turan Irewi toineꞌen ne iãꞌỹi wo Aparãu piit pe imiariru Irewi pote. Miꞌi tã ahaꞌaseꞌi iꞌewyte torannia aito Aparãu emiariruꞌin watum yne aimiium Tupana piat Mekeseteki pe Aparãu saipepiaria iãꞌỹi koꞌi Iesui pote. 
HEB.7.10	Saꞌawyꞌi toꞌopuẽti muap tote morekuat Mekeseteki wywo ahaꞌaseꞌi Aparãu. Miꞌi turan ahaꞌaseꞌi paꞌi koro Irewiꞌin ahaꞌaseꞌi Aparãu piit te tukupteꞌen hãꞌỹi ewy yt hẽtyt i te rakat ewy. Miꞌi hawyi taꞌatuium itote ahaꞌaseꞌi Aparãu po wo.
HEB.7.11	Pywo ti rat paꞌi kororia koꞌi Irewiꞌin kaipyi yt tuut i aimohãpyk hap Tupana wywuat hap. Yt kat i rat ahehakyeraꞌat hap miꞌiria kaipyi. Aiꞌywania ewaĩ hap yn tuwemoherep ainapin Tupana kaipywiat hap Tupana ehay kat som waku watunug hap watikuap Muisei eꞌaseꞌi Irewi wẽ pyi. Irewi ywania kaipyi Muisei tuwemoherep maꞌato Tupana toꞌe saꞌawyꞌi -Tuut aru wẽtup ok Ehepaꞌi Koro pakup e. Miꞌi Miit ti Paꞌi Koro Mekeseteki ewywuat toineꞌen e Tupana saꞌawyꞌi morekuat Tawi pe. Pyno Ahepaꞌi Koro sese yt tuut i Muisei ywotꞌin Irewi ywania kaipyi iꞌewyte yt Muisei ywania kaipyi i te wy. Miꞌi pote paꞌi Muisei ehay yt aimohãpyk kuap i Tupana wywo. Maꞌato aimohãpyk hamuat Tupana tipoꞌoro wẽtup ok i Aiporekuat no Ahepaꞌi Koro wo mekewat Mekeseteki Ewywuat Ahehakyeraꞌat Hat Iesui. 
HEB.7.12	Pyno Ahepaꞌi Koro ipakup takat yt Irewi ywania ewywuat i maꞌato wẽtup kaipyi raꞌyn ipakup takat toineꞌen. Ahepaꞌi Pakup Iesui kaipyi ainapin Irewi piat yt hap ewy i. Iꞌewyte Irewi emiariru Muisei yt ewywuat i. Iꞌewyte Muisei ywyt Arãu yt kaipyi i Iesui maꞌato Ahepaꞌi Pakup Iesui kaipyi raꞌyn ainapin hap tuut aimohãpyk kuap Tupana wywuat hap sese. Muisei piat ainapin hap yt ewywuat i. 
HEB.7.13	Ahaꞌaseꞌi Muisei yt kaipyi hin i Ahepaꞌi Koro Iesui. Yt Muisei suu yt ewywuat i katupono Ahaꞌaseꞌi Iuta emiariru Emiariru ti Iesui. Yt karãpe i ahaꞌaseꞌi Iuta emiariruꞌin tukupteꞌen ahepaꞌi koro wo. Yt karãpe i Iuta ywania tum aihũria Tupana pe aria pe mekewat yparakai aihũ wuk hap nu kawiat tote. Maꞌato miꞌi pykai mesup topyhuꞌat Ahepaꞌi Akag wo Iesui mekewat Mekeseteki ewywuat. 
HEB.7.14	Iꞌewyte watikuap kahato ahaꞌaseꞌi Iuta emiariru emiariru kaipywiat tuut Ahehakyeraꞌat hat Tupana Mipoꞌoro Aiporekuat nuat hap. Maꞌato Tupana yt toꞌe i -Iuta ywania kaipyi tuwẽtem ahepaꞌi koro yt e i. Maꞌato watikuap Iesui topyhuꞌat Ahepaꞌi Koro wo hap maꞌato wẽtup kaipyi Mekeseteki paꞌi koro ewywuat. Yt Irewi ywania i maꞌato Mekeseteki ewywuat e hap kaipyi watikuap. 
HEB.7.15	Iesui topyhuꞌat Paꞌi Koro wuat miitꞌin yt eko ewy hin i. Heremo kahato miꞌi mesup watikuap taꞌyn Iesui tuwemoherep mekewat Mekeseteki ewywuat sese. Aikotã aikotã Tupana toꞌe hap ewy. Miꞌi ewywuat topyhuꞌat Ahepaꞌi Koro wo. 
HEB.7.16	Tupana miꞌairo Iesui Ahepaꞌi Koro wuat maꞌato yt aheko upi hin i toiꞌairo. Aikotã iraniaꞌin aimiꞌairo ahepaꞌi yt ewywuat hin i. Yt ahaꞌaseꞌi Irewi saꞌyruꞌin hin i Miꞌi maꞌato miꞌi pykai Tupana tiꞌairo katupono wuatꞌi eꞌat piat ieineꞌen hat Iesui pote mekewat Mekeseteki ewywuat toiꞌairo Ahepaꞌi Koro wuat sese Miꞌi. 
HEB.7.17	Pyno ti mekewat miwan me mio tã e saꞌawyꞌi te Tupana toꞌe -Uhaꞌyru mesup woroꞌairo En miitꞌin Epaꞌi Koro wo maꞌato yt karãpe i raꞌyn ekahuro En Paꞌi Porekuat no hap e. Paꞌi Mekeseteki ewy En e saꞌawyꞌi Tupana Tawi wepy 110.4 hap we.
HEB.7.18	Mekewat saꞌawyꞌi wuat paꞌiria aimuꞌe hap koꞌi ainapin hap koꞌi aiꞌywania wat yt putꞌok e i ahehay moherep Tupana kapiat hamo. Yt hesaika i miitꞌin mohãpyk Tupana wywuat hamo. Miꞌi pote Tupana toꞌe -Yt kan hamo i iꞌatueko e katupono yt putꞌok e i miitꞌin ekyi uhowawiat hamo miitꞌin mohãpyk hamo e Tupana. 
HEB.7.19	Saꞌawyꞌi wuat ahepaꞌi aimotag teran tehay wo saꞌawyꞌi wuat ainapin hap koꞌi ete. Toimopakup teran yne maꞌato mekewat saꞌawyꞌi wuat waku wen maꞌato yt hesaika i aimowaku hamo. Yt aimoperupꞌi kuap i mekewat Muisei piat ainapin hap. Yt aimohãpyk kuap i yt watunug i pote. Watiꞌaparap yne miꞌi hap koꞌi ete pote. Paꞌi Muisei waĩꞌe hap upi yt kat i muap Tupana kapiat hap katupono yt watunug kuap i yne Muisei piat ainapin hap koꞌi pote. Maꞌato watomohey Paꞌi Koro wo Iesui hawyi meremo watikuap Tupana. 
HEB.7.20	Pyno saꞌawyꞌi Tupana kapiat ihay rakat tukupteꞌen paꞌi koro wo miitꞌin miꞌairo koꞌi. Maꞌato Iesui Ahepaꞌi Sese wuat Tupana Miꞌairo toineꞌen. Tupana ehay kaipyi topyhuꞌat Ahepaꞌi Wato wo. -Pywo ti rat woronug En Wuatꞌi Miitꞌin Epaꞌi Wato wo e Tupana. Ewẽ pyi yn atikyꞌesat miitꞌin ehay enoi hap e. Karãpe ehay turan meremo emiẽtup atum epe e Tupana Iesui pe. Emiit miẽtup ewẽ pywiat atum yne e. Karãpe uhehay teran miitꞌin kape miꞌi hawyi ewẽ pyi yn uhehay e. Miitꞌin Epaꞌi Wato wo woronug En e Tupana Iesui pe Wuatꞌi Eꞌat Piat Ieineꞌen Hanuat En mote e. 
HEB.7.21	Miꞌi pote woroꞌairo En Paꞌi Wato wuat mekewat paꞌi wato Mekeseteki Saipepiat En e Tupana miwan me Iesui piat pe. Yt karãpe i Tupana toꞌe iraniaꞌin paꞌiria pe mio wat toꞌe hap ewy. Iꞌewyte Muisei pe iꞌewyte hãipe piaria pe Tupana yt toꞌe i mekewat toꞌe hap ewy maꞌato Tosaꞌyru pe yn toꞌe -En ni Uimiꞌairo Miitꞌin Epaꞌi wuat wuatꞌi eꞌat piat ieineꞌen hanuat e. Yt uheso i rat e Tupana saꞌawyꞌi Iesui piat morekuat Tawi wepy 110.4 piat pe. 
HEB.7.22	Taꞌi waku sakpo Iesui Ahepaꞌi Akag wo watipuẽti poꞌog poꞌog iraniaꞌin paꞌi koꞌi kai. Katupono Tupana toꞌe hap ewy -En ni Uimiꞌairo Paꞌi wato wo e maꞌato yt karãpe i toꞌe Tupana iraniaꞌin paꞌiria pe miꞌi tã e hap.
HEB.7.23	Saꞌawyꞌi wuaria iꞌatu kahato paꞌiria tukupteꞌen map haria neꞌi pote yt ieineꞌen motꞌi paꞌi wo itote. Wẽtup ikuꞌuro hawyi toineꞌen wẽtup i raꞌyn haipepiatno. Maꞌato Wẽtup Ok yn waku Iꞌatuꞌakag Sese Miꞌi ti Iesui wẽtup ok takat. 
HEB.7.24	Maꞌato koran paꞌi wato sese mesuwarotiat yt ewy hin i katupono Miꞌi ieineꞌen wuatꞌi eꞌat piat hamuat Paꞌi Pakup mo. Mesuwarotiat paꞌi koꞌi ikuꞌuro yne pykai toineꞌen ne wẽtup teiam me atipy pe. 
HEB.7.25	Ahepaꞌi Wato Pakup Iesui ahehakyeraꞌat kuap yne mesuwarotiaria torannia ywania e. Pywo ti rat torannia Tupana kapiaria toiꞌatuehakyeraꞌat kuap taꞌatukyꞌesat imohey hawyi katupono Miꞌi Miit ti muap Tupana kapiat. Koitywy uwe uwe miꞌi muap upi toto Tupana kape Miꞌi Miit tuwat hupi haria putꞌok iꞌatuꞌe Tupana kuap hap kape e. Kat emiit kat emiit putꞌok e kuap Tupana kape Miꞌi Paꞌi sehay upi. Ahehay enoi oktan tohenoi Tupana pe. Yt toimaꞌat hin i Toꞌywot ahehay wo iꞌewyte tohẽtup kahato aikawiatno Tupana pe Ahepaꞌi Wato Iesui.
HEB.7.26	Miꞌi miit ti waku kahato Ahepaꞌi Wato wo katupono aikawiatno hat aiwy kahato topyhuꞌat. Aimikyꞌesat toikuap kahato. Poꞌog poꞌog waku iraniaꞌin paꞌi koꞌi kai. Yt uwe i poꞌog Miꞌi Miit kai. Tupana ewywuat wanetup hat Miꞌi Miit. Tupana ewywuat wakuat nug hat Miꞌi Miit Iesui. Miꞌi pote Ahepaꞌi wo waku kahato. Yt aimaꞌat kuap i. Yt aiꞌaparap kuap i. Iꞌewyte yt uwe i iꞌaparap kuap teko saꞌag wo. Waku kahato Ahepaꞌi Wato wo. Yt karãpe i toiꞌaparap iraniaꞌin miitꞌin ewy aiꞌewy. Pywo ti rat poꞌog poꞌog waku wuatꞌi paꞌi koꞌi kai Ahepaꞌi wo Iesui iraniaꞌin iꞌaparap aparap haria neꞌi pote. Tupana Mimotypot sese Ahepaꞌi pakup. Yt uwe i atipy pe poꞌog miꞌi rẽ Tupana Mimotypot kai -En poꞌog poꞌog atipy piaria kai e Tosaꞌyru pe yn. En poꞌog poꞌog rakat torannia kawiat e Iesui pe. 
HEB.7.27	Ahepaꞌiria mesuwarotiat iꞌaparap aparap kahato Tupana piat taꞌatupotpap nug hap ete. Aiꞌywania paꞌi koꞌi tiꞌauka taꞌatuhũria taꞌatuꞌatuwuk wuk mohag wo taꞌatuminug saꞌag moweityk hamo -Uruiꞌaparap taꞌyn ewowi Tupana iꞌatuꞌe hamuat. Ereineꞌen waure wo uruminug saꞌag kai iꞌatuꞌe. Iꞌewyte saꞌawyꞌi taꞌatuꞌauka aihũria aiminug saꞌag pohag wo. Aihũria suu wywo taꞌatumoweityk teran ahepiat iꞌaparap hap. Taꞌatuhãꞌãg kahato miꞌi hap ete. Maꞌato mio Iesui ikuꞌuro aihũria ewy aikawiatno aipohag wo aiminug saꞌag moweityk hamo Ahepaꞌi Wato pote. Yt kat i tominug saꞌag pykai ikuꞌuro aiminug saꞌag upi tohoꞌopot aiꞌapiheg hap tutuꞌu hamo. Wẽtup mo yn ikuꞌuro hawyi tuweium Tupana pe aiꞌapiheg hap saꞌup mo yt kat i tominug saꞌag pykai. Ikuꞌuro aikuꞌuro hap u hamo. Wẽtup mo yn ikuꞌuro miꞌi hap yn imoma raꞌyn aiminug saꞌag. Maꞌato iraniaꞌin paꞌi akag koꞌi aihũria atuuka kahato iꞌewyte taꞌatuhũria aat kaꞌap. Maꞌato Iesui ti wẽtup mo yn ikuꞌuro hawyi waku raꞌyn koitywy e Tupana. -Waku raꞌyn e. 
HEB.7.28	Iraniaꞌin paꞌi koꞌi aimiꞌairo koꞌi Irewi eko ewywuaria miꞌiria miit aipuꞌi ewywuat taꞌatuꞌaparap aparap kahato aiꞌaparap hap ewy yne yt naku i nug hawiat. Ikuꞌuro rakaria aiꞌewy ahepaꞌi akag koꞌi mesuwarotiaria. Miꞌiria yt naku i nug haria aiꞌewy mesuwiaria paꞌi koꞌi. Maꞌato Ahepaꞌi Akag Sese Iesui pakup we Tupana toꞌe haty wo -Woronug En Wuatꞌi Miitꞌin Epaꞌi Koro wo aru saꞌawyꞌi wuat mekewat paꞌi Mekeseteki ewywuat woroꞌairo En e haty wo saꞌawyꞌi Iesui pe. Iꞌatu kahato paꞌi mesuwe tukupteꞌen e maꞌato miꞌi turan woroꞌairo En wuatꞌi miitꞌin Epaꞌi Wato wo e Tupana miwan me. Miꞌi hawyi ti aru ereineꞌen naꞌyn wuatꞌi eꞌat piat miitꞌin Epaꞌi wo e Tosaꞌyru pe. Waku En Paꞌi wo Uhaꞌyru e katupono En yn uiꞌewy Uhaꞌyru e Tupana Tosaꞌyru pe.
HEB.8.1	Pyno ahenoi i ehepe toꞌe Ahehay Enoi Toꞌywot piat hat ete. Miꞌi taꞌapyk Toꞌywot po sese kai aikope Tupana taꞌapyk Morekuat Akag wo hap tote Tupana po sese kai taꞌapyk wuatꞌi mimotypot rote Tupana motypot eiam sese tote. 
HEB.8.2	Miꞌi tote tohẽtup hẽtup ahupi ahepaꞌi koro wo toineꞌen pote ipotpap mekewat atipy piat Tupana eiam sese pe. Saꞌawyꞌi paꞌi akag Muisei tunug yahig note Tupana motypot yat piat pe kawiat ipe hup ipe herypꞌi kawiat tutunug iꞌewyte sokpe kawiat. Ikahu rakat tutunug. Miꞌi hap tote Muisei topyhuꞌat paꞌi wo. Maꞌato Ahepaꞌi sese Iesui topyhuꞌat atipy pe Tupana motypot eiam sese tote ikahu rakat rote yt miitꞌin minug hin i hap tote toineꞌen. Ipotpap Paꞌi wo poꞌog poꞌog Muisei minug kawiat rote katupono Tupana minug note ipotpap. 
HEB.8.3	Karapeĩ ahepaꞌi koꞌi mesuwarotiaria aimiꞌairo koꞌi iꞌatupotpap aimiium Tupana piat hap ete taꞌatuium aimiium tope hawyi taꞌatuꞌauka aihũria Tupana piat taꞌatumiium mo. Maꞌato Iesui Tupana miꞌairo Ahepaꞌi Wato Iesui wo hawyi tutum Toꞌywot Tupana pe Toꞌywot mowehum hap kahato koꞌi. Aikawiatno hamuat ipotpap hap. Iwat imiium Toꞌywot piat koꞌi poꞌog waku aihũria kai katupono tosuu aikawiatno hamo. 
HEB.8.4	Ahepaꞌi Sese Iesui ti yt paꞌi Irewi ywania saipepiat hin i. Miꞌi pote poꞌog Paꞌi wo paꞌi Irewi kai poꞌog mekewat Muisei minug sokpe kawiat Tupana motypot yat epaꞌi wato kai katupono toineꞌen kuap Ahepaꞌi atipy piat iꞌewyte mesuwe Ahepaꞌi wo toineꞌen wuatꞌi eꞌat piat. 
HEB.8.5	Pyno mesuwarotiat Tupana eiam Muisei minug yahig notiat aikotã Tupana eiam sese atipy piat iãꞌãkap ewy kahato. Ahepaꞌiria mekewat sokpe kawiat piat motpap nug haria tukupteꞌen atipy pe Tupana eiam notiat motpap ewywuat Ahepaꞌi Wato Iesui iãꞌãkap ewywuat. Aikotã Tupana toꞌe Muisei pe haꞌawyte mio tã e -Eweꞌeg o Muisei e. Waku etunug o uimotypot yat uiꞌe hap ewy e. Atikyꞌesat hãpyk kahato uiꞌe hap ewywuat hap e. Aikotã atomoherep epe saꞌawyꞌi yityꞌok tote hap ewy etunug o atipy pe e. Kat kupitu kat kupitu areꞌe yityꞌok tote hap ewy etunug o e Tupana Muisei pe tutunug inug hap eꞌyian mete. 
HEB.8.6	Pyno Tupana tunug naꞌyn wẽtup ok Ahepaꞌi Ipakup takat raꞌyn Tosaꞌyru kawiat. Miꞌi poꞌog heropat kuap torannia paꞌiria mesuwarotiaria kai. Miꞌi ti ahehay Tupana kapiat enoi kuap kahato Toꞌywot Tupana piat hat. Iꞌewyte ti Tupana Ehay Moherep Ahepiat Hat sese Miꞌi. Aiwoꞌowese hap toꞌywot wywuat nug hat sese Miꞌi Miit Akag. Koitywy poꞌog aiwesat kuap Tupana katupono ahehay enoi kuap hat toineꞌen naꞌyn miꞌi pote poꞌog waku iraniaꞌin saꞌawyꞌi wuaria paꞌiria kai. Miꞌi pote mio tã toꞌe Tupana tope -Atunug aru uiꞌe hap ewy Uhaꞌyru e. Woronug En wuatꞌi epaꞌi koro wo wuatꞌi eꞌat piatno e Tupana. Yt karãpe i Tupana toꞌe miꞌi tã iraniaꞌin paꞌi pe. Yt Muisei pe te wy maꞌato mio tã Muisei pe -Eipe mesuwarotiaria paꞌi koꞌi wo worohoꞌonug e yn. 
HEB.8.7	Saꞌawyꞌi Tupana toꞌe Muisei pe -Atikyꞌesat en miitꞌin woꞌowese nug uiwywuat hap e. Miꞌi hap ete Muisei ipotpap kahato waku kahato maꞌato meiũran Tupana toꞌe tope -Atunug aru wẽtup ok Paꞌi wo Esaipepiat e. Wẽtup ok atiꞌairo En ewywuat woꞌowese hap nug miitꞌin wywuat hat e. Miꞌi uhemiit sese e katupono Muisei yt putꞌok e i woꞌowese hap nug sese hamo. Miꞌi pote Tupana tunug wẽtup ok i Muisei ewywuat Paꞌi Sese wo. 
HEB.8.8	Saꞌawyꞌi Tupana toꞌe ahaꞌaseꞌiꞌin me -Yt putꞌok e i Muisei uiwywuat woꞌowese nug hamuat e. Miꞌi pote aru meiũran woꞌowese hap nug hat ipakup takat atunug e aiꞌywania saꞌawyꞌi wuaria pe mekewat Isareu ywania pe. Yt ewetunug hin i uiꞌe hap ewy pote e aseꞌi Iuta ywania pe. Miꞌi pote wẽtup woꞌowese hap atunug aru wẽtup ok kawiat e. 
HEB.8.9	Saꞌawyꞌi atiꞌatuehakyeraꞌat eiꞌywania wanikaptia po pyi iꞌewyte atiꞌatuꞌykesat yi Esitu kaipyi e. Miꞌiria yahig note atiꞌatunapin uhehay wo -Ewetunug o uhepiat einapin hap pote ti aru eiꞌykesat hatno areineꞌen e. Miꞌi hawyi -Pyno urutunug eꞌe hap ewy iꞌatuꞌe uhepe maꞌato taꞌatunapin uhepiat hap taꞌatupun neꞌi. Yt teꞌeruwanetup i poꞌog uhehay kape pote yt atiꞌatuwesat kuap poꞌog miꞌiria e Tupana miwan me. 
HEB.8.10	-Pyno woꞌowese hap ipakup aru atunug i uhehay moheg hamuat e Tupana aiꞌywania pe. Ikahu rakat aru atunug mesup e. Saꞌawyꞌi atiwan nu ete uhehay maꞌato mesup eipyꞌa pe eiwanetup hawe atiwan uimikyꞌesat ewetunug hamuat uhehay einapin hap. Aikotã saꞌawyꞌi nu ete atiwan iheg me miꞌi hap ewy mesup iheg me eipyꞌa pe uhehay atiwan e. Ehetupana wo sese areineꞌen mote uimowepiit haria aru eweikupteꞌen uhaꞌyruꞌin uhakiꞌytꞌin areꞌe aru ehepe. Mekewat eꞌat pe areineꞌen Ehetupana wo sese e. Waku watukupteꞌen mekewat eꞌat pe woꞌowese haria wo e. 
HEB.8.11	Mekewat eꞌat pe uheiam mo eweikupteꞌen e. Uhehay kuap haria wo yne eweikupteꞌen eipe. Ahowapy raꞌyn yne eiperia Uipaꞌãu wo e. Mekewat eꞌat pe uimepytꞌin haryporiaꞌin ihainiaꞌin torannia eipe eweikupteꞌen e. Uikuap haria eweikupteꞌen yne eiperia tuꞌisaria wo morekuaria wo miit eropat haria wo uheiam mo eweikupteꞌen e. Mekewat eꞌat pe yt uwe i eiperia -Urumuꞌe ro urumuꞌe ro eweiꞌe iraniaꞌin me Tupana kuap hamo katupono mekewat eꞌat pe uikuap haria yne eipe eweikupteꞌen e. Uikuap sese haria sok eweikupteꞌen eipe e Tupana. Iꞌewyte uhemiitꞌin uikuap haria wo eweikupteꞌen e. Iꞌewyte iwatoꞌin nakaria uikuap takaria yne eipe uikuap sese haria wo eweikupteꞌen mekewat eꞌat pe e. 
HEB.8.12	Waku kahato mekewat eꞌat pe katupono mekewat eꞌat uimaꞌat ehepiat hap atiwaure yne e. Atoiat aru eiꞌapiheg hap mekewat eꞌat pe e. Yt atunug i maꞌato ihakyꞌeꞌi rakatno areineꞌen e. Worohoꞌokyꞌe pote uipohep eiꞌapiheg hap ete yt hãpyk hin i eipe saꞌawyꞌi pykai yt naku i nug haria eipe saꞌawyꞌi pykai e. Uimaꞌat ehepiat hap iꞌatu kahato pykai waure wo areineꞌen eimiꞌaparap uhepiat saꞌawyꞌi wuat koꞌi ete. Miꞌi hawyi ipakup we watopyhuꞌat e. Wẽtup miit ewywuat yn ahehay topyhuꞌat mekewat eꞌat pe aru e. Mekewat eꞌat einapin uhepiat hap nug haria wo eweikupteꞌen iꞌewyte atunug uiꞌe hap ewy e. Waku pe kahato watoineꞌen e. Miꞌi hawyi saꞌawyꞌi wuat yt naku i hap yt ewy hin i eweikupteꞌen e. Taꞌi mekewat eꞌat ipakup we eweikupteꞌen e. Pyno mekewat saꞌawyꞌi wuat Muisei kaipywiat aiwoꞌowese hap nug hap yt putꞌok e hin i woꞌowese hap nug hamuat e. Mekewat eꞌat pe aru yt uwe i tuwanetup kape ipakup poꞌog poꞌog waku pote e. 
HEB.8.13	Aikotã nem nakat ewy aiwoꞌowese saꞌawyꞌi wuat hap topyhuꞌat aikotã ikuꞌuro rakat ewy ipotꞌi rakat tuweityk hap ewy raꞌyn. Miꞌi hawyi ipakup aiwoꞌowese hap topyhuꞌat mekewat eꞌat pe waku kahato rakatno e Tupana saꞌawyꞌi miwan me aipytꞌatnug Topaꞌãu wuat hap ete Iesui Paꞌãu aipiit piat hap ete.
HEB.9.1	Pyno nimo Tupana tunug aiꞌywania wywo woꞌowese hap maꞌato mesumuat towese hap yt ewywuat i. Mekewat woꞌowese saꞌawyꞌi wuat hap niatpo kahato aikotã hãpyk tomotypot hap aikotã toikyꞌesat tomotypot yat hãpyk sese hap tohenoi ahepe. Niatpo kahato toꞌe -Ewetunug yne uiꞌe hap ewy pote waku pe eweikupteꞌen yt pote yt e tohenoi nimo. 
HEB.9.2	Aikotã toikyꞌesat tomotypot yat typy akipy rakat. Aikotã toikyꞌesat wẽtup kai ariãty hekat rakat nu mehit kawiat iꞌewyte mekewat yparakai man eiam toikyꞌesat wẽtup kai hawyi toikyꞌesat taꞌatusetꞌok wakuat eꞌokipy e hap. 
HEB.9.3	Tupana eꞌokipy toineꞌen okenhyp towat i te itote ekuekai. Miꞌi ti toikyꞌesat taꞌatusetꞌok wakuat eꞌokipy e hap Tupana Paꞌãu eiam mote. -Waku ewetunug sokpe iꞌanam nakat mo topyhyp we Tupana Paꞌãu eiam ete e. Tupana Paꞌãu eiam sese poꞌog poꞌog wakuat torannia kai e hap tohenoi. Wẽtup kai Tupana motypot hap sese topyhuꞌat maꞌato wẽtup kai Tupana Paꞌãu eiam topyhuꞌat e. 
HEB.9.4	Itote toineꞌen ikamhig se rakat wuk hap eiam Tupana motypot yat mokamhig se hamuat hap. Miꞌi eiam imehit kahato iheg nakat hekat rakat nu uru kawiat e. Mekewat akipy tote toineꞌen amyap ewywuat ariaꞌyp kawiat e. Tupana Paꞌãu toineꞌen mesuwe iꞌatuꞌe hap. Mekewat amyap pe imehit rakat kawiat nu uru kawiat ikahu kahato Tupana Paꞌãu amyap iꞌatuꞌe hap. Miꞌi pe waku Tupana ihay aiwywo iꞌatuꞌe teiam me pyi iꞌatuꞌe saꞌawyꞌi. Miꞌi heiam amyap ikaꞌa rakat toineꞌen hawyi ipuo kamuti hekat rakat iꞌewyte toineꞌen man atipy kaipywiat Tupana saꞌawyꞌi wuat mekewat iꞌaman ewywuat aat hat. Saꞌawyꞌi wuaria pusu puo man a iꞌatuꞌe mekewat pe. Mekewat Tupana amyap kaꞌa pe toineꞌen wy mekewat paꞌi Arãu poꞌyha saꞌawyꞌi wuat hẽtyt rakat haat rakat. Iꞌewyte toineꞌen mekewat puretig ewywuat maꞌato nu kawiat ipuo. Miꞌi tote toineꞌen Tupana wat miwan topo wuat puretig aikotã waku watunug aikotã yt naku i watunug hap. Miꞌi aiwoꞌowese hap aikotã waku watunug Tupana mowepiit hamuat enoi hap. Miꞌi ti puretig nu etiat iheg nakat etiat. 
HEB.9.5	Itote toineꞌen ikahu kahato rakat amyap eꞌog atipy piaria mopy kuap haria ewywuaria imehit rakaria nu uru kawiat iꞌatupope topyhuꞌat heꞌog wo Tupana Paꞌãu amyap tote wẽtup kuekai wẽtup kuekai. Taꞌatuꞌãuka taꞌatupope wo Tupana Paꞌãu amyap. Miꞌiria iãꞌãkap koꞌi Kerupĩ Tupana ieineꞌen hap totiat. Niatpo kahato ahenoi yne mesuwat etiat uimiwan me aikotã Tupana motypot hap saꞌawyꞌi toineꞌen hap etiat. Miꞌi tã saꞌawyꞌi heiam mesuwarote iꞌyat sokpe kawiat miat pe kawiat.
HEB.9.6	Saꞌawyꞌi paꞌiria tuwehytꞌok wehytꞌok Tupana motypot yat pe aat kaꞌap maꞌato heiam sese pe yt tuwehytꞌok i. Miꞌi tote paꞌiria iꞌatupotpap kahato Tupana eropat hap ete. Paꞌiria wẽtup kai akipy kawiat pe yn iꞌatupotpap Tupana motypot hap ete paꞌi eꞌokipy tote maꞌato yt tuwehytꞌok kuap i Tupana eꞌokipy sese pe. Miꞌi tã paꞌiria saꞌawyꞌi wuaria aiꞌywania tunug mekewat sokpe kawiat miat pe kawiat Tupana motypot yat pe. 
HEB.9.7	Maꞌato mekewat aiꞌywania paꞌi akag sese yn teke kuap aikope Tupana eiam toineꞌen hap tote. Mekewat sokpe iꞌanam nakat kawiat okenꞌypy pyhyp hap sakpo. -Paꞌi koro yn waku tuut mesuwe uhowowi e Tupana. Maꞌato yt yne eꞌat i waku e teke. Wẽtup anu wẽtup anu hap ewy yn Tupana Paꞌãu eiam sese kape toto saꞌawyꞌi paꞌi akag. Maꞌato yt teke kuap i yt aihũ suu yt kat i topo piat wywo. Topo piat aihũ suu wywo pote yn waku teke aimiꞌauka aihũ suu wywo miꞌi aiminug saꞌag weityk hamo. Miꞌi pote totioto mohag wo aihũria suu -Heno urumiꞌaparap saꞌup e. Heno emiitꞌin piaria aparap saꞌup e Tupana pe. 
HEB.9.8	Aikotã Tupana toꞌe miwan me saꞌawyꞌi hap ewy -Yt uwe i teke kuap uhowowi e. Katupono uhowawiat eꞌakasa hap uhẽtyhot hap eiꞌauka hap topyhuꞌat katupono areineꞌen wakuat kahato pote e. Uimotypot eiam iꞌewyte waku kahato e Tupana Paꞌãu saꞌawyꞌi ahepe. Saꞌawyꞌi yt kat i muap Tupana kapiat wakuat sese pote. Mekewat Muisei minug sokpe kawiat miat pe kawiat Tupana motypot yat yt muap hin i Tupana kapiat. Miꞌi sokpe kawiat okenꞌypy hyp hap sokpe iꞌanam sakpo yt uwe i teke kuap Tupana kape. 
HEB.9.9	Iesui auka hap moherep hamo taꞌatuꞌauka taꞌatuhũria saꞌawyꞌi. Taꞌi watikuap kahato iꞌatuhũria iꞌatumiium kaipywiat ahehakyeraꞌat Tupana piat hap ete Tupana hũ miium Tosaꞌyru ete aimowaku hap ete. Hãꞌãkap wo saꞌawyꞌi wuaria tunug aimuꞌe hamo. Saꞌawyꞌi wuaria iꞌatuwuk kahato taꞌatuhũria maꞌato yt putꞌok e hin i iꞌatuminug saꞌag hep hamo. Watunug kahato saꞌawyꞌi maꞌato haty kahato te aiwanetup hawe topyhuꞌat. Yt kat i -Mesup waku pe raꞌyn ereineꞌen Tupana e hap ahepiat hap aipyꞌa piat hap. Yt kat i -Mesup ti waure wo raꞌyn Tupana toineꞌen uiminug saꞌag ete e hap aiwanetup hawe. Saꞌawyꞌi Mesup te iꞌatuminug saꞌag iꞌatuwanetup hawe topyhuꞌat kahato te haty te iꞌatuwanetup hawe. 
HEB.9.10	Yt putꞌok e hin i Muisei e hap watunug yne pykai. Watunug yne aipe aipiit aimiꞌu aheko Muisei ainapin hap ewy wen maꞌato miꞌi kaipyi yt kat i muap watipuẽti Tupana kape. Haty te aipyꞌa pe. Aiminug saꞌag moweityk hap yt kat i watipuẽti pote haty te aiwanetup hawe. Miꞌi turan putꞌok e muap aimohãpyk sese Tupana wywuat hamuat. Haꞌyru suu mohag kahato aimowepiit hamo aiminug saꞌag moweityk hamo. Miꞌi hawyi muap toineꞌen Tupana kape Tosaꞌyru minug kaipyi. Mesup -Waku kahato eipe e raꞌyn Tupana ahepe watomohey hawyi. Mekewat haty monik hap topyhuꞌat raꞌyn ahete watomohey Iesui pote.
HEB.9.11	Miꞌi ti Ahepaꞌi Wato Pakup toineꞌen Ahehay Moherep Tupana kapiat hat. Wakuap yn tuut Aikaꞌiwat Iesui po pyi. Wakuap yn tutum ahepe wuatꞌi eꞌat piat nuat aheineꞌen pakup poꞌog saꞌawyꞌi wuat kawiat hap erut hamo tuut. Iꞌewyte muap pakup Tupana kapiat hap. Koitywy yt pya hin i Tupana aikai. Watoineꞌen heiam wakuat sese pe. Imotypot hap we watoineꞌen iwywo mesup mukiꞌite wuatꞌi eꞌat pe. Aheiam Tupana motypot yat pakup poꞌog wakuat mekewat yahig notiat kawiat aiꞌywania saꞌawyꞌi wuat sokpe kawiat kai poꞌog waku rakat. Koitywy Tupana motypot yat yt mesuwiat Tupana motypot yat ewy hin i katupono koitywy Tupana motypot yat yt miitꞌin po wuat minug i -Atunug Tupana motypot yat pakup e. 
HEB.9.12	Ahepaꞌi Koro Iesui teke raꞌyn Tupana yat wato pe. Mekewat imotypot eiam atipy piat pe teke raꞌyn okenꞌypy pyhyp hap sakpo. Towat tosuu wywo teke. Tutum naꞌyn tosuu Tupana pe. Yt tutum i Wewato ahup suu. Yt tutum i aihũria Kaneiru suu maꞌato towat tosuu tutum hekat rakat Tupana pe. Ahehakyeraꞌat hap sese saꞌup tutum hawyi -Waku raꞌyn e Tupana tope. Putꞌok e raꞌyn esuu saꞌup mo wuatꞌi miitꞌin kyiꞌat hap sakpo e Tupana Tosaꞌyru pe.
HEB.9.13	Saꞌawyꞌi wuaria ahepaꞌi koꞌi aiꞌatusapei sapei kahato aihũria suu wo. Aipiit ete Wewato ahup suu wo aipehom pehom. Taꞌatuwuk kahato Wewato ahup mepyt iwary koꞌi. Aihũ taꞌatuwuk hawyi aria kuꞌi tup mo aipen aipiit ete Tupana motypot yat pe wateke hap mohag wo saꞌawyꞌi. Maꞌato aipe ete yn aipen mote aiminug topyhuꞌat rẽ aiwanetup hawe aipyꞌa pe. 
HEB.9.14	Maꞌato Aikaꞌiwat Iesui suu poꞌog hesaika yn suu kai mohag wo. Saꞌawyꞌi Aikaꞌiwat tum yne topiit Tupana pe ahaꞌup mo. Saꞌawyꞌi ikahu rakat aihũ yn waku aimiium mo yt kat i hatek takat yt kat i iꞌahuu hap rakat. Ipe kyt hap ihãite sese rakat yn ni waku e. Miꞌi hap ewy Iesui poꞌog waku mohag wo katupono yt kat i saꞌag tuete Tupana tipuẽti. Ihãite putꞌok e kahato turan tutum topiit. Pyno koitywy watomohey Iesui hawyi Aihũ Aimiium Tupana piat hap ewy topyhuꞌat. Miꞌi watum Tupana pe hawyi yt kat i hin i aheha yi kape hap. Yt kat i aiwemoti hap aiminug saꞌag kapiat hap ete. Aihũ Aimiium Ikahu Rakat Iesui pote. 
HEB.9.15	Koran Tupana Wywuat Woꞌowese Nug Hat raꞌyn toineꞌen Iesui. Koitywy Muap toineꞌen Tupana kapiat. Katupono mesup ahepe Tosaꞌyru mohey haria pe -Eweĩꞌẽ ro uhowowi e. Koitywy wuatꞌi eꞌat piat ieineꞌen hap atum neran ehepe yt ikahuro rakat i e Tupana. Katupono Uhaꞌyru suu topyhuꞌat ehaꞌup mo e. Uhaꞌyru ikuꞌuro eiꞌapiheg hap saꞌup mo e. Miꞌi pote mesup waku pe raꞌyn eweikupteꞌen e. Waku ahehay aiwoꞌope aiwoꞌope aiwoꞌowese hap e Tupana ahepe watimohey Haꞌyru hawyi. Ipakup we raꞌyn watukupteꞌen mesup Tupana wywo -Koitywy Uhaꞌyru mikyiꞌat koꞌi eipe pote eweĩꞌẽ ro uhowowi uhaꞌyruꞌin uhakiꞌytꞌin e Tupana ahepe. 
HEB.9.16	Miꞌi hawyi mesup Tupana toꞌe ahepe -Uhaꞌyru Sese Miit Kawiat ikuꞌuro ehetiatno pote waku eweĩꞌẽ ro uhowowi e. Atum yne teran ehepe Uhaꞌyru miꞌatoiat tokuꞌuro turanuat ipowatꞌyp koꞌi e. Saꞌawyꞌi yt atum kuap i te ehepe Uhaꞌyru yt ikuꞌuro i te pote e. Maꞌato koitywy atum kuap yne ipowatꞌyp koꞌi eiwatno raꞌyn e. Toieineꞌen hap tutum naꞌyn ehepe e ahepe.
HEB.9.17	Uiwyriaꞌin karãpe watoineꞌen ne turan aipowatꞌyp koꞌi yt watum kuap i te ahaipe piaria pe. Maꞌato aikuꞌuro hawyi taꞌatumoꞌẽ aipowatꞌyp koꞌi ahaipepiaria pe aimikyꞌesat miwan etiat hap ewy. Aikotã iwan watoiat ahekareꞌen kyewi hap ete. Aikotã aimikyꞌesat miwan miat e hap ewy yn taꞌatumoꞌẽ waku hap ewywuat. Yt taꞌatumoꞌẽ hin i aheineꞌen ne turan maꞌato aikuꞌuro hawyi taꞌatumoꞌẽ aipowatꞌyp aiꞌe hap toineꞌen iwan hap ewy. 
HEB.9.18	Saꞌawyꞌi mio tã e Tupana nagnia pe -Eihũria suu sat yne hap kaipyi putꞌok e aiwoꞌowese hap nug hamo e. Eihũria suu taꞌat yne yne yi toꞌe hawyi waku raꞌyn aiwoꞌoehay pywuat hamuat e Tupana saꞌawyꞌi nagnia pe. Miꞌi hawyi koitywy Tosaꞌyru suu taꞌat yne yi tote hawyi aiwoꞌoehay sat hap topyhuꞌat wuatꞌi eꞌat piat Tupana wywo. 
HEB.9.19	Saꞌawyꞌi aimuꞌe kahu yne hawyi ahepaꞌi Muisei tat raꞌyn tekuiꞌa hawyi toiꞌauka mekewat Wewato ahup mepyt hit koꞌi aihũria hit koꞌi hawyi huu toipag kuiꞌa pe. Miꞌi hawyi totat aihũ Kaneiru sap amukiusu ap ewywuat ihup takat hawyi toipoꞌi mekewat ariaꞌyp ãpo ete hawyi toipuka suu yꞌy puat pe. Miꞌi suu wo sapei sapeiꞌe miitꞌin ete. Iꞌewyte suu wo sapei sapeiꞌe mekewat Tupana miwan ete. Miꞌi hawyi yne tomimuꞌeria toiꞌatusapei sapei raꞌyn. 
HEB.9.20	Tupana motypot ekareꞌen koꞌi ete iꞌewyte toiꞌatusapei sapei yne raꞌyn suu wo hawyi toꞌe topotmuꞌeria pe -Eweikuap apo meikotã worohoꞌosapei sapei suu wo hap e. Taꞌi eipehik Tupana etiat hap ti miꞌi e katupono suu yn waku ahehay Tupana kapiat hap saꞌup mo e. -Miꞌi tã e hap ewetunug no e Tupana ahepe. Suu yn ahehay wesat kuap uiwywo hap e ahepe Muisei saꞌawyꞌi. Yt taꞌat i yne suu yi tote pote yt kat i eiminug saꞌag moweityk hap e Tupana ahepe saꞌawyꞌi. 
HEB.9.21	Miꞌi hawyi Muisei tat mekewat kuiꞌa piat suu hawyi topopag hawyi toiꞌatusapei sapei yne miitꞌin Tupana motypot yat piaria hawyi toꞌe. Mio tã e Tupana ahepe -Suu aat hat yne waku ehehakyeraꞌat mo e. 
HEB.9.22	Miꞌi yn imoweityk kuap eiminug saꞌag e Tupana ahepe e. Eiweꞌeg wo o katupono yt ehei i suu aat hat wo pote eipit pit rakat ewy eweikupteꞌen ne uiwanetup hawe e Tupana ahepe miwan me e.
HEB.9.23	Hãꞌãkap wuo Tosaꞌyru suu aat hat ete mekewat atipy kaipywiat suut hat ete ihay. Aihũ aimiꞌauka koꞌi saꞌawyꞌi wuat Iesui auka hap ete ihay yian mete. Iesui suu yn waku yne koho hamo yi tote iꞌewyte atipy pe e. Poꞌog waku Iesui suu aihũria suu aat hap kai katupono -Eihũ Sese Uhaꞌyru moherep hap eihũria toineꞌen e. Miꞌi ti ikuꞌuro eikawiatno e Tupana ahepe. 
HEB.9.24	Miꞌi suu aat hawyi toineꞌen muap uimotypot yat atipy piat teke hamo. Miꞌi hawyi uiwywo topyhuꞌat eipaꞌi wato wo. Mesuwarotiat miitꞌin minug taꞌatupo wuat uimotypot yat pe i teke kuap maꞌato mesuwe atipy pe teke tosuu topo etiat wywo e Tupana ahepe. 
HEB.9.25	Saꞌawyꞌi wuat paꞌi akag koꞌi yne 12 waty pe teke tuereto uimotypot yat pe miitꞌin hũria suu wywo aikope Uito yn waku areineꞌen hap tote e. 
HEB.9.26	Maꞌato Uhaꞌyru Ehepaꞌi Wato toineꞌen wuatꞌi eꞌat pe uiwywo wẽtup muat tosuu aat hawyi. Koitywy yt kat i raꞌyn typuat i epiat hoꞌopot hamuat areꞌe Uhaꞌyru pe e. 
HEB.9.27	Miꞌi hawyi mio tã e Tupana yne miitꞌin me -Miꞌi hap ewy eipe wẽtup mo yn eikuꞌuro hap e. Miꞌi hap ewy Uimipoꞌoro Eiporekuat nuat Iesui wẽtup mo yn ikuꞌuro eikawiatno yne eiminug saꞌag moweityk hamo e. Miꞌi hawyi worohoꞌomoherep wuatꞌi miitꞌin ehamo sio Uhaꞌyru mohey haria eipe sio yt hap kuap hamo e. 
HEB.9.28	Miꞌi hawyi yt karamuo i ikuꞌuro i raꞌyn Uhaꞌyru katupono wẽtup mo yn miitꞌin ikuꞌuro e. Miꞌi pote Miꞌi Miit Uhaꞌyru wẽtup mo yn ikuꞌuro hawyi mesup huut hap yn naꞌyn toineꞌen aru emiekatup e. Saꞌawyꞌi tokuꞌuro hamo tuut miitꞌin kape e. Maꞌato meiũran aru yt tokuꞌuro hamo i tuut tohekatup haria kape. Katupono Uhaꞌyru yt typuat ikuꞌuro rakat i e. Uhaꞌyru tuut wyti aru tomiehakyeraꞌat koꞌi moherep hamo e Tupana ahepe Tosaꞌyru Iesui ete.
HEB.10.1	Waku kahato saꞌawyꞌi wuat Muisei miwan aiꞌywaniaria Epereu pusu kuap haria moweꞌeg hamo katupono tohenoi tomiwan me -Tuut aru Ahehakyeraꞌat hat e. Yne Muisei miwan ete aimuꞌe -Waku aru waku aru tuut wyti aru Tupana Mipoꞌoro uito ewywuat maꞌato poꞌog waku rakat e kahato maꞌato hãꞌãkap ewy ihay ahehakyeraꞌat hamuat ete. Aikotã aipaꞌãu aiꞌewy toineꞌen yi tote miꞌi hap ewy toimoherep Iesui aiꞌakag Muisei. Yianmiat miwan me tohenoi yne Iesui etiat aikotã wẽtup ok paꞌãu aat kape tuut heremo yt heremo kahato i wen maꞌato toꞌewy ipaꞌãu wywo hap ewy toimoherep Iesui yian mete ahaꞌaseꞌi Muisei miwan yt heremo kahato i rakat pe. Hãꞌãkap wuat Muisei henoi yne Iesui ieineꞌen hap ete ikuꞌuro hap ete iꞌewyte toineꞌen i guꞌuro pywiat hamuat hap ete. Saꞌawyꞌi ahaꞌaseꞌi Muisei tiꞌatuꞌuka kahato aihũria aikawiatno Iesui auka hap moherep hamo. Miꞌi ti imoherep kahato poꞌog wakuat uut hamuat ete. Katupono yne 12 ewaty pe taꞌatuꞌatuꞌuka taꞌatuehũria Tupana piat taꞌatumoewaku hap puẽti hamo wen maꞌato yt taꞌatupuẽti hin i. Maꞌato miꞌi hap nug hap kaipyi teꞌeruwanetup Tupana hũ sese kape taꞌatuehakyeraꞌat sese hamuat kape yian mete ipaꞌãu ewy tukupteꞌen taꞌatuhũria. 
HEB.10.2	Aihũria Wewato ahup auka hap kaipyi yt putꞌok e i aipyꞌa piat aiwanetup hawiat saꞌag nakat monik hamo. Saꞌawyꞌi wahãꞌãg kahato putꞌok e hap ete maꞌato yt putꞌok e i Tupana piat aimohãpyk hamo. Saꞌawyꞌi tõꞌẽ tõꞌẽ miitꞌin Tupana motypot hamo -Heno aihũria iꞌatuꞌe paꞌi pe. Etiꞌauka ro aiminug saꞌag hep hamo iꞌatuꞌe. Katupono haty kahato aipyꞌa pe aiwanetup hawe aiminug saꞌag iꞌatuꞌe. Aiwemoti miꞌi hap koꞌi yt watiwaure kuap i miꞌi hap koꞌi iꞌatuꞌe paꞌi pe. Taꞌatuꞌauka wuatꞌi 12 ewaty pe. Taꞌatunug yne hãpyk taꞌatuhũ auka hap ete maꞌato yt naku i hap te topyhuꞌat rẽ iꞌatupyꞌa pe katupono aihũria suu yt putꞌok e i aipyꞌa piat aiwanetup hap koho hamo. Taꞌatunug kahato pykai haty te ahete. Miꞌi pote watunug anu i anu i ewy yt putꞌok e kuap i mohag wo sese pote. Putꞌok e pote yt taꞌatunug i raꞌyn. Maꞌato taꞌatunug anu i anu i pote tohenoi raꞌyn yt putꞌok e i hap. 
HEB.10.3	Saꞌawyꞌi watunug yne 12 ewaty pe miꞌi hap ete watikuap taꞌyn yt naku i te aipyꞌa pe aiminug saꞌag hap Tupana pe watiꞌaparap toineꞌen ne. Miꞌi pote toineꞌen ne aiminug saꞌag aiwanetup hawe hawyi watuwemoti watunug naꞌyn yne anu hawyi. 
HEB.10.4	Katupono aihũ Wewato ahup suu yt putꞌok e i aiminug saꞌag hep hamo. Topyhuꞌat rẽ aiminug saꞌag hep hamuat. Aihũria suu watum kahato pykai yt putꞌok e i Tupana wywuat waku hamo. Aihũ suu yt tomoweityk kuap i ahepiat iꞌaparap hap koꞌi. 
HEB.10.5	Karãpe Aipotypot putꞌok e mesuwat yi tote turan -Uhetupana e yt etikyꞌesat i poꞌog miitꞌin tiꞌauka taꞌatuhũria e. Pyno koitywy waku raꞌyn atum uipiit Papai e. Uhuu yn waku mohag wo emowepiit hamo Papai e. 
HEB.10.6	Worokuap kahato En Papai e. Iꞌatumiium koꞌi yt emowepiit hin i iꞌatuhũ wuk heiam notiat hap e. Katupono mekewat iꞌatuhũria suu iꞌatuminug saꞌag hep hamuat yt putꞌok e i emowepiit hamo e. Miꞌi pote uipiit atum epe Papai e. 
HEB.10.7	Pyno koitywy ariot miitꞌin ehakyeraꞌat hamo eimikyꞌesat ewy Papai emikyꞌesat ewywuat nug hamo e. Aikotã Muisei toꞌe hap ewywuat atunug yne yne Papai e. Taꞌi Muisei ihay kahato yianme uhetiat tohenoi e. Iꞌewyte yne saꞌawyꞌi wuaria ehay moherep haria iꞌatuehay kahato uheineꞌen hap ete uhehay ete uimoherep haria saꞌawyꞌi wuaria e. Uheineꞌen hamuat hap ete yn iꞌatuehay uiꞌywãꞌĩ hap eꞌyian mete iꞌatuehay uhetiat Papai e. Miꞌi iꞌatuehay ewy yne yne atunug naꞌyn Papai emikyꞌesat ewy miitꞌin ehakyeraꞌat hamo Papai e Iesui saꞌawyꞌi te morekuat Tawi wepy hap miwan 40.6 pe. 
HEB.10.8	Aikotã ereꞌe hap ewy areꞌe i raꞌyn Papai. -Yt atikyꞌesat i poꞌog eihũria eimiium koꞌi ereꞌe miitꞌin me saꞌawyꞌi e hap ewy Papai. Eimiꞌauka eimiwuk koꞌi yt atikyꞌesat i poꞌog yt uimowepiit kuap i pote ereꞌe Papai e. Eihũria suu eimiium koꞌi yt putꞌok e i uimowepiit hamo ereꞌe hap ewy. Eihũria suu yt putꞌok e i eiminug saꞌag hep hamo uiwanetup hawe ereꞌe. Hãpyk kahato eimiwuk pykai einapin uhepiat hap miwan miat ewy kahato pykai miwan me toꞌe hap ewy ewetunug pykai maꞌato yt atikyꞌesat i poꞌog eimiwuk koꞌi ereꞌe miitꞌin me e hap ewy saꞌawyꞌi Papai e. Waku wen maꞌato yt putꞌok e i eiminug saꞌag hap koꞌi hep hamo ereꞌe e. 
HEB.10.9	Miꞌi eꞌe hap atikuap hawyi pyno areto Papai areꞌe epe saꞌawyꞌi. Uiꞌywot atum aru uipiit emowepiit hamo e. Areto are yi kape emikyꞌesat nug hamo e. Areto emowepiit hap nug hamo aru e Haꞌyru Tupana pe saꞌawyꞌi miwan me. Miꞌi pote mesup Tupana yt tikyꞌesat i aihũria suu katupono wẽtup suu yn waku mesup Haꞌyru suu yn waku e. 
HEB.10.10	Miꞌi pote koitywy waku pe raꞌyn watoineꞌen Tupana ehamo. Imiewaku sese wo raꞌyn watopyhuꞌat aito katupono mekewat Tosaꞌyru piit ium hap kaipyi aimohãpyk hap toineꞌen. Tupana towaku hap ewy ainug. Aikaꞌiwat Aipotypot suu aat yi totiat hap kaipyi aimohãpyk hap toineꞌen mesup. Tupana tewaku hap ewy tutum ahepe. Haꞌyru haꞌup nug tosuu wo wẽtup mo yn. Yt kat i miꞌi rẽ katupono -Waku raꞌyn eipe e Tupana toran naꞌyn e.
HEB.10.11	Maꞌato nagnia hepaꞌi koꞌi yne iꞌatupotpap aihũria koꞌi wuk hap ete te. Yne eꞌat pe miꞌi tã taꞌatunug. Taꞌatuwuk tuereto aihũria wen maꞌato ahepiat iꞌaparap hap topyhuꞌat kahato te. Taꞌatunug hãpyk kahato Tupana e hap saꞌawyꞌi wuat ewy pykai yne eꞌat pykai yt putꞌok e i aimowaku hamo Tupana wanetup hawe. 
HEB.10.12	Maꞌato Ahepaꞌi Akag Iesui wẽtup mo yn haꞌup nug yne raꞌyn wuatꞌi eꞌat piat ahepiat iꞌaparap hap hawyi -Miꞌi Miit Eihũ wo waku e Tupana. Ikuꞌuro miitꞌin apiheg hap u yne hamo ariaꞌyp posak ete e. Wẽtup mo topiit tutum Tupana pe ariaꞌyp posak ete hawyi taꞌaipok guꞌuro pyi hawyi -Woromotypot teran mesuwe Uhaꞌyru e. Eraꞌapyk to mesuwe uipo sese kai e Tupana. Uhũ sese En e Tosaꞌyru pe. Miꞌi Miit yn wyti waku mohag wo e Tupana ahepe mesup. 
HEB.10.13	-Eraꞌapyk to mesuwe Uhaꞌyru uipo sese kai katupono woromotypot teran En aikope ereineꞌen Morekuat no hap e. Uhaꞌyru woronug aru En Wuatꞌi Ywania Porekuat no e yne yne ewanikaptia atiꞌatumohit kahato e. Pywo ti rat ewanikaptia okpe tote aru ereineꞌen Morekuat no wuatꞌi eꞌat pe Uhaꞌyru e. Epy ywytꞌokpype aru torannia ewanikaptia ahytmoi e. Pyno waku mesuwe eraꞌapyk Uhaꞌyru e. Waku ehekatup mesuwe katupono atunug yne aru uiꞌe hap ok eꞌe hap oktan e Tupana Iesui pe saꞌawyꞌi.
HEB.10.14	Saꞌawyꞌi watomohey hawyi aimohãpyk kahato Iesui suu wo iꞌewyte mesup te aimohãpyk yne eꞌat Tupana Saꞌyru suu wo yne eꞌat poꞌog saꞌawyꞌi wuat kai. Waku wahẽtup yne eꞌat huu wywo aikoho hap aimowaku hamuat. Miꞌi watunug mote meiũran itag nakaria wo watoineꞌen imohey hap ete. Tupana miewaku koꞌi wo watopyhuꞌat mesuwarote. Tupana Saꞌyru ewywuat watopyhuꞌat hawyi yt kat i saꞌag aikai. Miꞌi hawyi tosuu wo aimotag kuap kahato. 
HEB.10.15	Aikotã Tupana Paꞌãu toꞌe aipyꞌa pe hap ewy -Uhaꞌyru suu yn eimohãpyk kuap mehin mana e kahato ahepuo. Aikotã saꞌawyꞌi toꞌe hap ewy mio tã te toꞌe mesup Tupana Paꞌãu aipyꞌa pyi raꞌyn -Waku pe ereineꞌen uiwywo e ahepe. 
HEB.10.16	Aikotã Tupana Paꞌãu toꞌe saꞌawyꞌi miwan me hap ewy -Meiũran aru uhehay atimoheg kahato Uhaꞌyru mohey haria pya pe e. Miꞌi pote waku eweĩꞌẽ uhowowi atunug aru uiꞌe hap ewy e. Mekewat eꞌat pe aru eweikyꞌesat uiꞌe hap pote uhehay eiam koꞌi kahato eweikupteꞌen eipe e. Pywo ti rat uiꞌe hap atiwan aru eiwanetup hawe e. Uiꞌe hap ewy atiwan yne eiwanetup hap ete e. Eweikyꞌesat uiꞌe hap pote atipytꞌatnug eipyꞌa uiꞌe hamo hawyi yt pya hin i einapin uhepiat hap eikai e. Miꞌi hawyi eweikuap yne eipyꞌa pyi uhehay e. Uhehay eiam mo eweipyhuꞌat e. Waku eweĩꞌẽ pote ahytmoi eipyꞌa pe uiwanetup hap ewywuat e Tupana Paꞌãu ahepe miwan me saꞌawyꞌi e hap ewy mesup te toꞌe pakup i ahepe. 
HEB.10.17	Miꞌi hawyi ehepiat iꞌaparap hap atiwaure yne e Tupana Paꞌãu ahepe mekewat Ieremia miwan 31.33 pe. 
HEB.10.18	Pywo ti rat eiminug saꞌag uhetiat yt kat i raꞌyn Uhaꞌyru mohey haria eipe pote e ahepe mesup. Yt kat i raꞌyn topyhuꞌat uiwanetup hawe eiminug yt naku i koꞌi e. Atiwaure yne yne raꞌyn e Tupana Paꞌãu ahepe. Miꞌi tupono koran yt kat hamo i raꞌyn eihũria eweiꞌauka eiꞌaparap hap saꞌup mo katupono waku raꞌyn uiwanetup hawe eipe e Tupana ahepe tosuu hum hat mohey haria pe.
HEB.10.19	Miꞌi tupono koitywy yt watokenꞌẽ i Tupana kapiat ahehatꞌat hamo ahehay hamo. Taꞌi uiwyriaꞌin koitywy yt watokenꞌẽ hin i raꞌyn Tupana eiam kapiat ahehatꞌat hamo. Iesui suu aipo pe raꞌyn pote aipit pitꞌok yne hamo aipyꞌa koho yne hamo pote -Waku raꞌyn meiẽwat teke ahowawi Papai e Iesui ahepiat pe Toꞌywot pe. Miꞌi pote waku wateke Tupana eiam sese pe yt kat i aimokenꞌẽ hap wywo. 
HEB.10.20	Koitywy toineꞌen muap Tupana kapiat wuatꞌi eꞌat piat aheineꞌen sese hamuat. Koitywy ereke ro meiũpe e yn naꞌyn ahepe. Waku raꞌyn koitywy eiwehytꞌok uhaꞌyruꞌin eipe uhakiꞌytꞌin eipe pote e ahepe mesup. Saꞌawyꞌi sokpe iꞌanam nakat kawiat eipyhyp uhowowi maꞌato mesup hiotꞌe raꞌyn okenꞌypy e Tupana. Miꞌi pote waku yne raꞌyn eiperia eiwehytꞌok uhowowi Uhaꞌyru mohey haria eipe pote e. Mekewat sokpe iꞌanam hiotꞌe hap Uhaꞌyru puꞌi hiotꞌe hap iãꞌãkap kahato e. Miꞌi puo toĩ muap uhowowi mesup e Tupana ahepe. 
HEB.10.21	Koitywy waku raꞌyn eiwehytꞌok uhowowi katupono Uhaꞌyru Ehepaꞌi Koro wo raꞌyn toineꞌen uimotypot hap yat sese pe e Tupana ahepe.
HEB.10.22	Pyno toꞌiro Tupana kape uiwyriaꞌin. Waku watipun ahehay aheso hap koꞌi wateke Tupana wywuat piat hamo. Waku yt kat i aipyꞌa piat aheso hap. Miꞌi hawyi yt kat i aimowemoti hap wywo wateke. Toꞌiro pyno Tupana ewowi. Waku watipen aiwanetup hap aipyꞌa piat Iesui suu wo. Waku Iesui aipyꞌa sei hap Tupana tunug suu wo wateke. Waku yt kat i aiwanetup hap saꞌag aimoti hap wywo i waku wateke. Waku watuwei kahato mekewat yꞌy wakuat sese wuatꞌi eꞌat piat wat pe. Miꞌi hawyi waku wateke aipyꞌa sei hap wywo aikoho hap mywo aipiit toran koho hap mywo yn waku wateke Tupana ewowi uiwyriaꞌin.
HEB.10.23	-Uhaꞌyru eweimohey pote worohoꞌoehakyeraꞌat e Tupana. Pyno Tupana tunug toꞌe hap ewy yt heso kuap i Tupana pote. Koitywy waku watoꞌe -Woromohey kahato ti rat En Iesui watoꞌe waku haty wo. Waku miꞌi wahenoi wuatꞌi miitꞌin muo -Iesui Uimimohey kahato watoꞌe. Yt naku i watokenꞌẽ neꞌi -Iesui yn muap atipy kapiat aiꞌe iraniaꞌin tok piat hamo. Katupono saꞌawyꞌi toꞌe Tupana -Eweimoherep iraniaꞌin ne Uhaꞌyru mohey hap hawyi worohoꞌoehakyeraꞌat eipe e. Mio tã e hap watoꞌe pote yt aimaꞌat kuap i iraniaꞌin. Miꞌi pote waku watopyhuꞌat iꞌewywuatno. Waku watunug aiꞌe hap ewy tope wy. 
HEB.10.24	Iꞌewyte waku watikyꞌe iraniaꞌin Iesui mohey haria. Waku watiꞌatupowyro aiwyriaꞌin imohey haria. Waku watoꞌopowyro wẽtup yat piaria ewy. Waku watoꞌonapin aiwyriaꞌin -Toꞌiro watoꞌokyꞌe watoꞌe aiminug wakuap mywo. Waku ahegyiꞌat hap kaipyi watiꞌatuekyi iraniaꞌin Iesui mohey haria wo. 
HEB.10.25	Yt naku i watoꞌoꞌatoiat atoiat neꞌi aiwaꞌatunug hap totepyi karãpe watuwaꞌatunug turan. Yt naku i watoꞌe -Yt uipap i mesup Tupana ehay etiat uiwemuꞌe hamo watoꞌe aiwoꞌope. Karãpe Aipotypot mohey haria teꞌeruwaꞌatunug miꞌi pote waku watiꞌatuwyꞌinug waku watuwat iꞌatuupi. Toineꞌen aipyꞌasetpe wẽtup ok wẽtup ok aiwaꞌatunug hap kape -U paĩ U an e haria yt uipap i kahato aiwaꞌatunug hap kape e hat pote pyno waku miꞌi e haria watiꞌatunapin -Tupana tikyꞌesat kahato ereto hap uhyt mana katupono Aikaꞌiwat tuut irane hawyi waku ereineꞌen uruwywo huut turan waku watoꞌe yt ipap i e haria pe. Miꞌi watunug aiwoꞌomuꞌe hap tote pote poꞌog watomoesaika moesaika imohey hap ete. Waku watuwaꞌatunug poꞌog poꞌog Iesui uut hap watikuap yt pya i raꞌyn hawyi.
HEB.10.26	Maꞌato karãpe iraniaꞌin yt Iesui mohey i hat watoineꞌen hawyi watikuap pywuat sehay yne Iesui etiat neꞌi hawyi -Yt atikyꞌesat i watoꞌe aipyꞌa pe miꞌi pote yt kat i muap ahepe atipy kapiat maꞌato aiꞌapiheg hap kapiat muap upi yn watuwat. Miꞌi hawyi heremo kahato aiminug saꞌag Tupana pe yt kat i Iesui suu ahepiat aipiit aipiit iꞌaparap hap koho hap pote. Yt kat i aiꞌaparap hap moweityk hamuat. Watipun naꞌyn Iesui muap sese raꞌyn watipun hawyi yne eꞌat pe raꞌyn aimoma hap topyhuꞌat mesuwe aimoma neꞌi. Aimoꞌakagꞌaia hap yn naꞌyn topyhuꞌat. Aria kape areto uiminug saꞌag upi aiꞌe hap yn naꞌyn aiwanetup hawe. -Tupana ewanikaptia wuk hap kape yn naꞌyn aru areto aiꞌe hap yn naꞌyn aiwanetup hawe pote. Kat pote yt kat i watipuẽti wẽtup muap Tupana kape watipun naꞌyn Iesui hawyi. 
HEB.10.27	Maꞌato watikat aihũ suu upi neꞌi Tupana kapiat muap pote yt putꞌok watoꞌe i atipy kape yt naku i ahei hamo katupono -Uhaꞌyru suu yn putꞌok e eikoho hamo e Tupana. Maꞌato -Yt atikyꞌesat i epuꞌap watoꞌe Tupana pe hawyi yt naku i ti Esaꞌyru suu watoꞌe hap ewy watoꞌe Tupana pe. Miꞌi hawyi yt kat i ahehakyeraꞌat hap mio tã watoꞌe neꞌi pote. Miꞌi hawyi yt kat i topyhuꞌat muap Tupana kape watikat pykai. 
HEB.10.28	Saꞌawyꞌi ahepaꞌi koro Muisei ainapin kahato kat som waku kat som yt naku i watunug hap ete. Ainapin haty wo niatpo rakat ainapin kahato saꞌawyꞌi. Miꞌi ainapin hap yt watunug i hawyi aiꞌauka hap topyhuꞌat saꞌawyꞌi. Typy ok miit taꞌakasa aiminug saꞌag yt ainapin Muisei piat hap ewy i hawyi miꞌiria henoi morekuaria pe hawyi aiꞌauka hap topyhuꞌat yt ahehakyꞌeꞌi hin i aiꞌauka hap eꞌat pe. 
HEB.10.29	Maꞌato Tosaꞌyru auka haria poꞌog Tupana tiꞌatumosoꞌopot mekewat Muisei waĩꞌe hap pun haria kai -Yt atikyꞌesat i Esaꞌyru suu uimoewaku hamo e haria yt atikyꞌesat i Esaꞌyru suu uhekyeraꞌat e haria yt kat hamo i Esaꞌyru suu e haria. Miꞌiria ewywuaria Tupana tiꞌatuꞌapiheg typy sakpo kahato Tosaꞌyru pun haria Tosaꞌyru akit neꞌi teran haria. Karãpe Tupana Paꞌãu -Pywo ti Iesui Uhaꞌyru Sese e ahepe maꞌato -Heso watoꞌe Tupana Paꞌãu pe miꞌi hawyi poꞌog aiꞌapiheg hap topyhuꞌat Muisei piat aiꞌapiheg hap kai. Karãpe -Yt egyiꞌat i kahato watoꞌe Tupana Paꞌãu pywo rakat pe. Eso En watoꞌe Tupana Paꞌãu pe hawyi -Yt atikyꞌesat i egyiꞌat hap e haria wo watopyhuꞌat. Tupana eremopusu kahato hewaku hap etiat haria wo watopyhuꞌat. Miꞌi tã haria aito pote Tupana aiꞌapiheg wuaria wo watukupteꞌen poꞌog poꞌog Muisei piat aiꞌapiheg hap kai.
HEB.10.30	Saꞌawyꞌi mio tã e Tupana -Ateruwepyk ti aru Uhaꞌyru etiat mikyryꞌi haria yne yne e. Iꞌatuminug saꞌag upi atiꞌatuꞌapiheg aru e. Meiũran aru ahenoi uwe waku uwe yt naku i hap Uhaꞌyru etiat haria wuatꞌi ehamo e. Uwe hemiit sese uwe yt hap ahenoi e Tupana mesup ahepe. Tupana yt heso kuap hin i pote pywo yn tohenoi sio pywo watomohey sio yt e hap. 
HEB.10.31	Pyno waku watokenꞌẽ kahato Tupana piat aiꞌapiheg hap pupi katupono yt naku i kahato watopyhuꞌat Tupana ewanikap wuatꞌi eꞌat piatno. Yt naku i watopyhuꞌat Tupana miꞌapiheg wo neꞌi. Waku watokenꞌẽ aiꞌapiheg hap pupi. 
HEB.10.32	Watomohey saꞌawyꞌi Iesui hawyi ahehakyeraꞌat hap topyhuꞌat kahato ahete. Miꞌi hap eꞌat pe ahewyry waku pe kahato heremo yne Tupana aiwanetup hawe. Aiwepiit hap yn ahete. Miꞌi hawyi miitꞌin teꞌeruwekyryꞌi kahato ahete e. Miꞌi hawyi ahatyꞌi hatyꞌi kahato miꞌiria. Miꞌi hap wahoꞌopot kahato. 
HEB.10.33	Miꞌi hawyi aimohit wuatꞌi ehamo teꞌerahaꞌat kahato ahowawi. Iraniaꞌin yt aiwesat i. Iraniaꞌin yt teꞌeruwehum i poꞌog ahowawi Iesui waku watoꞌe pote. Aimoꞌarot kahato taꞌatuminug saꞌag kaipyi aimaꞌat hamo. Karãpe iraniaꞌin Iesui mohey haria hoꞌopot miitꞌin mikyryꞌi hap ete mekewat eꞌat pe watuwat iꞌatuwywo hoꞌopot iꞌatuwywuat hamo. Miꞌi hawyi wahoꞌopot aiwoꞌoꞌewy ewy itote ahatek hap eꞌat pe. Yt naku i taꞌatunug ahete hap eꞌat pe. 
HEB.10.34	Miꞌi pote mekewat eꞌat pe aipyhyp woꞌopyhyp hawe wanikaptia po pe watoineꞌen. Miꞌi tote aiꞌahyk ahyk saꞌag neꞌi Iesui mohey haria aito pote. Maꞌato waĩꞌiꞌatuꞌe pykai yt watoiat hin i Iesui. Iesui mohey haria iraniaꞌin yt aiꞌatoiat hin i hoꞌopot hap eꞌat pe maꞌato -Waku urumosatyꞌi satyꞌi wy watoꞌe morekuaria pe katupono waku uruhoꞌopot wy uruwyriaꞌin nywo uruto Iesui mohey haria wy pote waku watoꞌe suraraꞌin me. Miꞌi hawyi wẽtup miit ewy wahoꞌopot hap topyhuꞌat katupono aiwoꞌokyꞌe kahato hap itote pote. -Pyno waku watuwat aito wy iꞌatuwywo wahoꞌopot hamo waku watoꞌe aiwanikaptia pe. Miꞌi hawyi suraraꞌin tiꞌatupohari yne yne ahekat koꞌi ete Iesui mohey haria aito pote wen maꞌato miꞌi turan yt kat watoꞌe hin i maꞌato Tupana kape watuwehum kahato imimowepiit koꞌi wuatꞌi eꞌat piaria aito pote. -Pywo ti rat ahekareꞌen sese atipy pe yn toineꞌen mio watoꞌe aiwoꞌope mekewat eꞌat saꞌag me ahekat yne taꞌatupohari turan hap eꞌat pe. Itote ti wakuat poꞌog ahekareꞌen watoꞌe aiwoꞌope aipohari yne ete pykai. 
HEB.10.35	Taꞌi mekewat eꞌat pe wahoꞌopot kahato watomohey Iesui hawyi. Iꞌatumikyryꞌi hamo watukupteꞌen. Mesup eꞌat pe poꞌog waku saꞌawyꞌi wuat kai toineꞌen ahete pote waku watuweꞌeg wo watukupteꞌen uiwyriaꞌin katupono yt naku i mekewat ahatek hap eꞌat pe watoiat neꞌi Aimimohey Iesui. Waku watimoheg kahato Iesui mohey hap aikuꞌuro hap kape. Miꞌi watunug mote saꞌup iwato kahato aiwatnuat topyhuꞌat wuatꞌi eꞌat pe aru maꞌato watoiat neꞌi imohey hap pote yt kat i watipuẽti mekewat wahoꞌopot i hoꞌopot saꞌawyꞌi wuat hap saꞌup e. 
HEB.10.36	Waku typy sakpo watomohey motꞌi Iesui aiwepiit hap eꞌat iꞌewyte aiꞌarot hap eꞌat. Yt naku i aipohep imohey hap ete. Yt naku i watunug tunug waure neꞌi. Waku potꞌi watomohey hawyi -Atum aru uiꞌe hap ewy e Tupana ahepe. Mio tã e hap yn waku wahekatup. Yt naku i wahekatup hawyi yt hum i te turan watoiat neꞌi raꞌyn -Atum aru e hap e. Maꞌato wahekatup poꞌog poꞌog hawyi putꞌok e Aikaꞌiwat atipy kaipyi haꞌup mywo hawyi yt watuwemoti hin i. Pywo pywo yn watoꞌe aimimotypot hap eꞌat pe. Waku kahato watoineꞌen itote.
HEB.10.37	Pyno kurin wahoꞌopot poꞌog naꞌyn hawyi merep tuut Ahehakyeraꞌat hat Iesui tomimoewaku koꞌi moehãite hamo wuatꞌi eꞌat pe. 
HEB.10.38	Imohey haria sese imohey hap ete ti raꞌyn Tupana timopokuap. Maꞌato Tupana toꞌe saꞌawyꞌi -Uwe uwe ipohep neꞌi uimohey hap ete pyi miꞌi hat yt uimowepiit hatno i topyhuꞌat e Tupana tehay moherep hat Apakuki miwan 2.34 pe. 
HEB.10.39	Maꞌato aito yt miꞌi haria yt ewywuat i katupono yt wataꞌaipok hin i Iesui mohey hap kaipyi. Tupana kapiat wat imohey wywuat haria wo aito. Yt wataꞌaipok teran i ahowasat aria kapiatnuat aiꞌapiheg hap kape. Aito ti mekewat Iesui mohey aikuꞌuro hap kapiat haria. Miꞌi tã imohey haria aito ahehakyeraꞌat wuatꞌi eꞌat piat hap kapiat haria yn aito paĩ an uhytꞌiꞌin manaꞌin areꞌe.
HEB.11.1	Karãpe watomohey sese Tupana hawyi tuut kahato aimiẽtup Tupana kaipyi. -Atikuap kahato uipyꞌa pe tuut wyti aru uimiẽtup Tupana po pyi watoꞌe imohey hap wywo aiwanetup hawe yt toineꞌen i te aipo pe pykai yt heremo i te maꞌato watomohey kahato toineꞌen naꞌyn hap hawyi heremo rakatno topyhuꞌat aipyꞌa pe hap ewy. Watomohey te yt heremo i te pykai aimimohey. -Toineꞌen naꞌyn mesup watoꞌe yt heremo i te pykai hawyi tuwemoherep ahepiat imohey hap oktan Tupana po pyi hawyi heremo aimimohey oktan. 
HEB.11.2	Saꞌawyꞌi wuat tomohey haria sese pe yn Tupana toꞌe -Uimowepiit kahato haria eipe katupono uimohey haria sese eipe e. 
HEB.11.3	Saꞌawyꞌi Tupana tuwanetup -Atunug aru waikiru waty aat e topyꞌa pe. Miꞌi hawyi tutunug toꞌe hap ewy tomohey ewy. Toiꞌatumoewyry aat waikiru waty yi tomohey hamo hawyi ikahu kahato tukupteꞌen toꞌe hap ewy. Mekewat eꞌat pe yt kat i aito yt wataꞌakasa hin i inug hap pykai watomohey Tupana tunug yne yne hap. Watomohey hawyi watikuap Wuatꞌi Saꞌawyꞌi wuat Nug Hat Tupana. Watikuap Tupana ehay kawiat yne yne topyhuꞌat mesuwe atipy pe.
HEB.11.4	Saꞌawyꞌi wuat sese Atãu saꞌyru Apeu tum tomiium imohey wywo Tupana pe -Woromohey kahato En Tupana e hamo. Iꞌewyte ieykeꞌet Kaĩ tum Tupana pe tomiium wen maꞌato Tupana yt tuwehum kahato i Kaĩ miium ete katupono Kaĩ yt timohey kahato -Atikyꞌesat ehũ suu emiium e hap hawyi tutum tomiium tomikoi koꞌi Tupana pe pote. Maꞌato iꞌywyt pe -En ni uimimoewaku ereineꞌen e Tupana Apeu pe. Ehũ emiwuk poꞌog waku Kaĩ wat kai katupono uimohey en mote e. Mesup te -Waku kahato Apeu miium e uimohey kahato hat Apeu pote e ahepe. Ikuꞌuro raꞌyn pykai Apeu ihay aimuꞌe te Tupana mohey hap yn aimohãpyk hap e ahepe. Apeu suu ihay te hap ewy ahowawi yi pyi ihay te. 
HEB.11.5	Saꞌawyꞌi ahaꞌaseꞌi Inoki yt ikuꞌuro hin i te turan Tupana tioto atipy kape tomohey hap ikawiat iwato pote. Ipiit mesuwiat wywo te Tupana tiꞌykesat raꞌyn atipy kape. Tupana tioto raꞌyn yt uwe i ipuẽti Tupana tipohari raꞌyn mesuwat ete tomohey kahato hawyi. Yt ikuꞌuro hin i mesuwarote maꞌato toto yian mete miꞌi tã e miwan me -Uimowepiit kahato hat ti mehin Inoki e Tupana. 
HEB.11.6	Maꞌato watikuap taꞌyn yt watomohey i Tupana pote yt karãpe i watimowepiit kuap. Maꞌato watikat Tupana imohey hap mywo miꞌi hawyi watipuẽti Tupana maꞌato yt watomohey i hawyi yt karamuo i putꞌok watoꞌe ipuẽti hamo. Miꞌi hawyi yt toꞌe kuap i ahepe -Eriot ro uhowowi e hap yt toꞌe kuap i yt tomohey i rakat pe. 
HEB.11.7	Nimo Tupana toꞌe ahaꞌaseꞌi Nuꞌe pe -Tuut aru yꞌy wato mesuwat yi wuatꞌi moma hamo e. Miꞌi pote ahenoi epe yian mete iꞌaman kahato aat kaꞌap hap etiat e. Waku pe etunug eheꞌyara wato yꞌy wato owakai uiꞌe ewy e. Waku etunug yara iwatoꞌin nakat ehehakyeraꞌat hamuat e Tupana Nuꞌe pe. Pyno yt kat i te iꞌaman pykai tutunug yara wato. Nuꞌe timohey Tupana e hap hawyi tutunug iꞌe hap ewy toꞌe pote. Yt heremo i te yꞌy wato pykai tutunug yara wato aat kaꞌap hap ewy. Miꞌi hawyi tokenꞌẽ kahato mekewat iꞌaman wato uut hap pupi pote Tupana e hap ewy tutunug yara wato kahato. Toꞌyat piaria teharyꞌi tosaꞌyruꞌin tomimoehapyꞌaptia ehakyeraꞌat hamo tutunug. Maꞌato iraniaꞌin yi totiaria yt imohey hin i -Tuut irane yꞌy wato aiꞌakit hamo e Nuꞌe hap maꞌato teꞌeruwekyryꞌi kyryꞌi aat kaꞌap iminug ete imohey ete. Maꞌato Nuꞌe timohey kahato te Tupana -Atunug aru e hap. Miꞌi pote tutunug yara wato. Tepiat imohey hap mywo toimoherep mesuwarotiaria yt imohey i haria pe. Miꞌi hawyi Tupana toꞌe -Uimohey hap kaipywiat uimimohãpyk ti Nuꞌe e miꞌi pote uipyꞌa pe hãpyk kahato Nuꞌe topyhuꞌat e Tupana mesup te ahepe.
HEB.11.8	Iꞌewyte nimo te Tupana toꞌe ahaꞌaseꞌi pot Aparãu me -Atikyꞌesat ereto wẽtup yi kape uimimoherep eꞌyi kape yt emikuap i yi kape e uimiium epiat wuat eꞌyi kape e iꞌewyte yne yne emepytꞌin emiariruꞌin watnuat e yi kape e. Miꞌi hawyi Aparãu timohey Tupana e hap hawyi toto iꞌe hap ewy yt taꞌakasa i aikope toto hap kapiat pykai. 
HEB.11.9	Miꞌi hawyi ikohyewyry kahato mekewat -Yi atum aru e Tupana piat hap tote. -Mesuwat yi aru Tupana tum uhepe e Aparãu topyꞌa pe Tupana yt tum i te turan. Sewyry aat haype maꞌato toꞌyat aparap koꞌi te toineꞌen sokpe kawiat pe. Miꞌi tote ikohyewyry tosaꞌyru Isaki wywo iꞌewyte temiariruꞌin wywo. -Mesuwat yi aru yne eiwatno e Aparãu iꞌatuepe tomepytꞌin me katupono Tupana tum aru mesuwat yi yne ahepe e Aparãu imohey hap wywo. Uhaꞌyruꞌin e atikat kahato ahetawa sese yt mesuwarotiat tawa ewywuat hin i e. Iheg kahato rakat tawa atikat e. Yt miitꞌin minug ewywuat i maꞌato Tupana minug tomikuap ewywuat atikat e temiariruꞌin me. Atimohey kahato Tupana tum aru ahepe mesuwat yi yt araꞌakasa i te pykai e. 
HEB.11.10	-Tupana atikyꞌesat kahato ahetawa yt karãpe i ikahuro rakat e. Atikyꞌesat ahetawa iheg sese rakat yt karãpe i ipotꞌi rakat e. Miꞌi pote toikat kahato mesuwarotiat tetawa sese Tupana minug yt karãpe i ikahuro rakat toikat. -Atikyꞌesat kahato ahetama uheꞌyi wuatꞌi eꞌat piat ieineꞌen hanuat eminug araꞌakasa hap e Tupana pe aseꞌi Aparãu Tupana mohey kahato hap wywo. 
HEB.11.11	Saꞌawyꞌi iharyꞌi mana Sara yt imepyt nug i toineꞌen ipotꞌi kahato rakat. Tuwei wuatꞌi eꞌat piat ewy toineꞌen hawyi yt imepyt i rakat sese topyhuꞌat. Miꞌi turan Tupana toꞌe Sara pe -9 ewaty hawyi aru emepyt raꞌyn Mana e. Miꞌi pote -Pywo ti aru an woromohey En e. Toimohey pote ti Tupana tum tesaika hap Mana Sara pe hawyi hupiꞌa rakatno topyhuꞌat Aparãu eharyꞌi. Miꞌi hawyi Tupana tum naꞌyn tesaika hap Sara pe hawyi tuwemoherep Aparãu saꞌyru Isaki. Miꞌi hawyi Sara toꞌe -Are an Tupana tunug naꞌyn koitywy ahepe toꞌe saꞌawyꞌi wuat hap ewy e. Yt heso hin i ahepe e. 
HEB.11.12	Aparãu iporo sese kahato rakat yt imepytꞌi kahato rakat i maꞌato tomohey hap kaipyi Aparãu tuwesaꞌyru nug naꞌyn. Koitywy Aparãu emiariruꞌin typyꞌi tukupteꞌen. Haipepiaria iꞌatu kahato waikiru koꞌi iꞌatu hap ewy aikotã yꞌy wato hyẽpe etiat yi kyt iꞌatu hap ewy Aparãu emiariru sem. Yt uwe i imorania kuap Aparãu emiariruꞌin toimohey yn mote.
HEB.11.13	Taꞌi saꞌawyꞌi wuaria Aseꞌi Apeu Nuꞌe Aparãu Inoki hary Sara ti Tupana mohey potꞌi kahato haria. Taꞌatumohey kahato taꞌatukuꞌuro hap kape. Yt heremo i te -Atunug aru e Tupana piat hap turan pykai taꞌatumohey te. Taꞌatukuꞌuro hap turan teꞌeraꞌakasa hap ewy taꞌatuwanetup hawe Tupana tunug aru e hap. Yt tutunug i te toꞌe hap ewywuat pykai taꞌatumohey kahato taꞌatupyꞌa pe. Taꞌi uruto yt mesuwarotiaria imohey haria ewy hin i iꞌatuꞌe. Wẽtup ywania ewywuaria aito iꞌatuꞌe. Ihamanaꞌi rakaria ewywuaria uruto mesuwe iꞌatuꞌe. Wẽtup yi kat haria ewywuaria uruto iꞌatuꞌe. 
HEB.11.14	Miꞌi tã haria imoherep kahato mesuwe ahepe taꞌatuehay wo -Uruikat kahato wẽtup setama taꞌatumoherep taꞌatuehay wo. Uruetawa sese yt kat i mesuwe iꞌatuꞌe ahepe. 
HEB.11.15	Yt teꞌeraꞌaipok teran hin i teꞌeruwanetup hawe saꞌawyꞌi wuat taꞌatueꞌyi kape neꞌi yt iꞌatuehatꞌat hin i saꞌawyꞌi wuat taꞌatueꞌyi kyewi. Maꞌato taꞌatukyꞌesat saꞌawyꞌi wuat taꞌatueꞌyi pote meiũran teꞌeraꞌaipok maꞌato yt hin i. 
HEB.11.16	Miꞌiria tikat kahato wẽtup tawa poꞌog poꞌog waku saꞌawyꞌi wuat mesuwiat kawiat rakat katupono atipy piat e tawa taꞌatukat. Koitywy Tupana yt tuwemoti hin i toꞌe -Uito ti rat Aparãu Etupana toꞌe hamo. Miꞌi pote iꞌatuetawa atipy piat waku piat raꞌyn toineꞌen Tupana minug pakup yn naꞌyn itote. Ikahu pe raꞌyn tutunug iꞌatuewa kai taꞌatumohey pote.
HEB.11.17	Saꞌawyꞌi Aparãu Tupana hãꞌãg kahato sio toimohey sio yt hap kuap hamo -Atikyꞌesat etiꞌauka esaꞌyru wẽtup ok takat Isaki uimotypot hamo e Tupana Aparãu pe. Maꞌato yian mete Aparãu me -Esaꞌyru Isaki kawiat ti aru atunug yne esaipepiaria e. Miꞌi pykai Aparãu toto tosaꞌyru wẽtup ok takat auka hamo Tupana e hap ewy. 
HEB.11.18	Nimo Tupana toꞌe Aparãu me -Esaꞌyru Isaki kaipyi aru esaipepiaria ahyt tuwẽtem yne e. Miꞌi e hap Aparãu tikuap pykai totioto Isaki iꞌauka hamo Tupana e hap ewy. 
HEB.11.19	Pyno atiꞌauka rakirẽ Tupana timoieineꞌen i guꞌuro pyi toꞌe hap mywo toto. Maꞌato iꞌauka irane turan Tupana toꞌe -Aparãu yt etiꞌauka teiꞌo Isaki. Waku raꞌyn koitywy worokuap sese hap atikuap taꞌyn mesup uimohey kahato epiat hap e. Miꞌi hawyi tutum Aparãu me Isaki i raꞌyn Tupana tum. Miꞌi hawyi Isaki topyhuꞌat Iesui iãꞌãkap ewy katupono Isaki aikotã tuwẽtem i guꞌuro pywiat hap ewy topyhuꞌat. Koitywy atikuap uimohey hap e Aparãu me Tupana. 
HEB.11.20	Saꞌawyꞌi Isaki tiꞌatupoityro tosaꞌyruꞌin tokuꞌuro hap eꞌyian mete. Mio tã e Iako Esaꞌu pe -Tupana timotypyꞌi kahato aru eimiariru emiariruꞌin aikotã Tupana toꞌe uhepe hap ewy tutunug aru e hap kaipyi watikuap taꞌyn Isaki tomohey kahato te Tupana e hap tokuꞌuro hap ewywuat eꞌat pe. 
HEB.11.21	Saꞌawyꞌi ahaꞌaseꞌi Isaki saꞌyru Iako tiꞌatupoityro te temiariruꞌin tokuꞌuro turan -Atimohey kahato Tupana e hap uhepiat -Atunug aru esaꞌyruꞌin saipepiaria waikiru sem koꞌi iꞌatu miꞌi pote eterut ro uhowowi uhemiariruꞌin e Iako tosaꞌyru Iuse pe katupono atiꞌatupoityro teran miꞌiria e. Miꞌi hawyi -Tupana e waku etunug no uhemiariru koꞌi typyꞌi kahato rakaria wo eꞌe hap ewy e Iako tuwemopoꞌog myi ariaꞌyp topoꞌyha etiat pyi tokuꞌuro sese hamo. Miꞌi tehay wywo toimoherep tepiat Tupana mohey kahato hap. 
HEB.11.22	Miꞌi hawyi ahaꞌaseꞌi Iuse ikuꞌuro hap owakai toꞌe toꞌywania Isareu ywania pe -Meiũran Tupana tunug aru toꞌe hap ewy e. Meiũran aru mesuwat yi Esitu pyi eiwenoꞌẽ Tupana e hap ewy e. Tupana tiporeraꞌat aru eipe wanikaptia po pyi hawyi mekewat tawa Tupana piat -Atum aru e hap kape eweiwat e. Uikuꞌuro raꞌyn mesup maꞌato atikyꞌesat karãpe eweiwat turan ewetioto eiwywo uikag koꞌi eweiwat Tupana piat -Atum aru e hap kapiat turan e. Miꞌi toꞌe hap kaipyi watikuap Iuse tomohey kahato Tupana atunug aru e hap tomohey hap.
HEB.11.23	Saꞌawyꞌi ahaꞌaseꞌi Muisei iꞌewyte Tupana mohey kahato hat. Muisei ywãꞌĩ ikahu kahato tuwemoherep hawyi -Ikahu kahato aimepyt iꞌatuꞌe iꞌywotꞌin. Miꞌi turan wanikaptia morekuat Warãu tama Esitu piat toꞌe Tupana ywania pe -Eweiꞌatuꞌuka ro yne eimepyt ihainia iꞌatuꞌywaĩꞌĩ hap eꞌat pe e. Yt naku i kahato eipe typyꞌi kahato poꞌog iꞌatu aru eiperia uruꞌywania kai pote e. Maꞌato Muisei ty iꞌywot yt tiꞌauka hin i yt teꞌerokenꞌẽ hin i morekuat Esitu piat pupi hawyi taꞌatuerewyi Muisei ywãꞌĩ -Tupana iꞌatuꞌe etiehakyeraꞌat urumepyt morekuat suraraꞌin po pyi hawyi meiũran iꞌatu kahato aiꞌywania iꞌatuꞌe hap pyi watikuap Tupana e hap -Atunug aru emepytꞌin iꞌatu yi kyt ẽpe etiat iꞌatu hap ewy e hap mohey haria Muisei ywotꞌin hap. 
HEB.11.24	Miꞌi hawyi meiũran Muisei moto hap turan hawyi morekuat sakiꞌyt tipuẽti hawyi totat tomepyt no. Itag hawyi waku ereineꞌen uimepyt no sese e uruꞌywania wo e Muisei pe morekuat sakiꞌyt. 
HEB.11.25	Maꞌato Muisei toꞌe -Mamai e yt atikyꞌesat i uiꞌywania sese atoiat e katupono miꞌiria Tupana miꞌairo ywania e. Taꞌi Uiꞌywania hoꞌopot kahato haria mesuwe tukupteꞌen e. Miꞌi pote areꞌairo ahoꞌopot iꞌatuwywo hamo e. Yne eheko yt Tupana mowepiit hap hin i e. Miꞌi atoiat yne e. Aimowepiit kahato porap i aheko Mamai maꞌato poꞌog waku ahoꞌopot Tupana emiitꞌin nywo mesuwarote hawyi watoineꞌen Tupana wywo wuatꞌi eꞌat pe e. Aimowepiit mesuwiat yt naku i nug hap etiat eiꞌewywuat yt atikyꞌesat mamai e Muisei Morekuat Akag sakiꞌyt pe -Woronug en morekuat no uhaipepiat e hat pe. 
HEB.11.26	Atikuap taꞌyn ehekat uiatno yne aru hap ikahu rakat iꞌewyte yne Esituꞌin ekat emepyt no pote uiatno yne epowatꞌyp hap atikuap taꞌyn pykai atikyꞌesat poꞌog areineꞌen Tupana ywania wo katupono atimohey miꞌiria ywania kaipyi aru Tupana Miꞌairo tuwemoherep Wuatꞌi Ywania Porekuat Nuat mamai e Muisei morekuat koro Warãu sakiꞌyt toty hit pe. Miꞌi hap mohey hap upi uiꞌywania hoꞌopot mamai e. Iꞌewyte uito ahoꞌopot aru iꞌatuwywuat hamo atiꞌairo e. Meiũran aru Tupana mipoityro areineꞌen e. Miꞌi eꞌat pe Tupana tum iwato kahato poꞌog iwato yne yne mesuwat yi Esitu ekat hap kai tutum uhepe Mamai e. Miꞌi pote miꞌi Tupana miium atikyꞌesat poꞌog e. 
HEB.11.27	Taꞌi mamai atimohey kahato areto meiũpepyi hawyi araꞌakasa aru Tupana sese mekewat yt heremo rakat i e. Atikuap eꞌywot uhaꞌaseꞌi Warãu Esitu piat morekuat aru ipyꞌahak kahato uhete yt uiꞌoksatꞌi i hin i maꞌato yt arekenꞌẽ i Warãu pupi e. Uiꞌauka pote uiꞌauka maꞌato areto raꞌyn Tupana mohey haria upi katupono araꞌakasa teran Tupana sese yt heremo rakat i e Muisei toty Esitu piat pe. Miꞌi hawyi totiat yne yi Esitu ekat iwato kahato hawyi tomimohey upi toto. 
HEB.11.28	Saꞌawyꞌi Tupana toꞌe Muisei pe -Atipoꞌoro aru uhesurara atipy kaipyi Esituꞌin apiheg hamo e. Miꞌi eꞌat pe atiꞌatumoma Esituꞌin eꞌykeꞌetꞌin torannia e. Miꞌi pote waku eihũria suu wo etiꞌatusapei sapei eiꞌyat okenꞌypy ete e. Miꞌi ewetunug mote aru yt atimoma i eheykeꞌetꞌin e. Miꞌi hawyi Muisei tunug Tupana e hap ewy toimohey kahato pote. Toimohey kahato Tupana e hap hawyi toꞌe toꞌywania pe -Tuut aru ykeꞌet yne moma hanuat e. Miꞌi pote waku watopyhuꞌat aihũ suu aiꞌyat ete Tupana mohey haria aito hap kuap hamo e. Miꞌi watunug mote tokosap aheykeꞌetꞌin sakpo hawyi yt toiꞌatumoma aheykeꞌetꞌin surara akag atipy kaipywiat e Muisei tomohey hap wywo. Miꞌi hawyi taꞌatunug suu yne yat okenꞌypy ete hawyi yt wẽtup ok i ikuꞌuro Tupana mohey piaria eꞌykeꞌetꞌin maꞌato yi Esitu eꞌykeꞌetꞌin topap yne itote. 
HEB.11.29	Miꞌi rẽ tuwat toꞌywania wywo ihyemyiꞌa wato kape yꞌy hup e hap kape. Miꞌi hawyi Tupana toꞌe iꞌatuepe -Atunug ni aru ehepe muap wato yꞌy wato sakpo e yꞌy toꞌoran muo yi heg upi ehewyry hamo e. Miꞌi hawyi taꞌatumohey hawyi yꞌy wato sakpuat muap upi raꞌyn tuwat yi Esitu esuraraꞌin koꞌi pupi yꞌy hy teke muap upi. Miꞌi hawyi wanikaptia tiꞌatumohan naꞌyn ysakpo. Miꞌi hawyi wanikaptia hãꞌãg naꞌyn maꞌato miꞌiria topap yne yꞌy pe yꞌy wato miꞌakit koꞌi wo tukupteꞌen.
HEB.11.30	Meiũran Tupana ywania putꞌok iꞌatuꞌe tawa Ieriko tote. Mekewat tawa wato apypueri wo ipyhyp hap toineꞌen iꞌanam nakat ywaiti kahato rakat wanikaptia pupiat. Miꞌi tawa eweiꞌapypueri 7 wo hawyi aru taꞌat raꞌyn ipyhyp hap e Tupana. Yne nu wato koꞌi hewo hewo e. Miꞌi hawyi Tupana e hap taꞌatumohey hawyi taꞌatunug iꞌe hap ewy. Miꞌi hawyi hewo hewo ipyhyp hap imohey hap kaipyi pote. 
HEB.11.31	Maꞌato wẽtup haryporia weweneru hat yt ikuꞌuro itote mana Hape e hap katupono yian mete miꞌi imohey Tupana e hap -Atimoma hamuat meiũwat tawa Ieriko e hap katupono yian mete typy ok tuwat suraraꞌin Iuteuria wat iꞌatuetawa epiok hamo. Miꞌiria pe -Eiwehytꞌok to mimiꞌin e iꞌatuepe mekewat haryporia. Miꞌi hawyi toiꞌatuerowyi toꞌyat pe iꞌatuꞌuka teran haria pupi. Toimohey pote toimoherep muap tetawa pyi. Mekewat haryporia yn imohey. Miꞌi pote iraniaꞌin topap maꞌato Mana Hape yt ikuꞌuro hin i toimohey iꞌatuꞌe hap pote. Yt naku i nug hat Hape pykai toimohey hawyi Tupana miehakyeraꞌat topyhuꞌat.
HEB.11.32	Taꞌi ahenoi teran mekewat saꞌawyꞌi wuaria imohey haria etiat maꞌato iꞌatu kahato miꞌiria pote yt ahenoi kuap i. Iwan hamo yt uipotputꞌokꞌe i typyꞌi kahato tupono. Ahenoi teran mekewat surara Kiteãu piat Tupana mohey hap etiat iꞌewyte mekewat surara akag Parake piat imohey hap etiat ahenoi teran iꞌewyte mekewat hesaika rakat Sãsau piat imohey hap etiat ahenoi teran wy. Iꞌewyte mekewat surara akag Iete piat Tupana mohey hap ahenoi teran iꞌewyte ahenoi teran aiporekuat saꞌawyꞌi wuat Tawi piat Tupana imohey hap maꞌato yt uipohepap i neꞌi are. Iꞌewyte Tupana tunug aru e hap moherep hat Samueu piat imohey hap ahenoi teran iꞌewyte yne saꞌawyꞌi wuaria aiꞌywaniaria piat Tupana ehay moherep haria etiat ahenoi teran maꞌato yt uipotputꞌokꞌe i henoi yne hamo mesuwat uimiwan me. 
HEB.11.33	Tupana mohey hap kaipyi teꞌeropyhuꞌat iꞌatuesaika kahato wanikap ywania moma hamo iraniaꞌin moperupꞌi hamo. Taꞌatuwanikaptia porekuat no tukupteꞌen Tupana mohey hap wywo. Yt naku i nug hap taꞌatumoma kahato hawyi wakuap nug haria raꞌyn tukupteꞌen taꞌatumohey hawyi. Morekuaria yt nakuaria i taꞌatusopo neꞌi Tupana mohey hap wywo. Taꞌatumohey Tupana e hap hawyi topyhuꞌat iꞌatupo pe iꞌe hap oktan. Karãpe wanikaptia hytmoĩ Tupana ehay moherep hat Tanieu awyato tok pe iꞌu hamo miꞌi hap eꞌat pe Tupana tiꞌatuwẽhik awyatoria hawyi yt taꞌatuꞌauka kuap i Tupana mohey hat. 
HEB.11.34	Iꞌewyte taꞌatuwuk teran aria pe imohey haria maꞌato yt satꞌe i aria iꞌatuete katupono Tupana tiꞌatuehakyeraꞌat aria pe tukupteꞌen motꞌi pykai tomohey hap upi. Iꞌewyte Iraniaꞌin tuꞌuka suraraꞌin ete turan wanikaptia ekyseꞌyp yt tiꞌauka kuap i Tupana mohey haria pote. Tupana tiꞌatuekawiatno kahato tomohey haria yt iꞌatuesaika hin i turan taꞌatumohey hawyi Tupana tiꞌatumoesaika kahato. Karãpe tuꞌuka surara wanikaptia wywo turan toiꞌatumoesaika kahato tomohey haria suraraꞌin koꞌi. Miꞌi hawyi teꞌeropyhuꞌat surara saꞌag wuꞌuka sepap haria ewy. Miꞌi hawyi wanikaptia ikohyeput neꞌi topap tet pupi. 
HEB.11.35	Saꞌawyꞌi wuat haryporia wẽtup ok wẽtup mepyt Tupana tihep guꞌuro pyi manaꞌin tomohey hap upi. Saꞌawyꞌi mekewat yt Tupana mohey i haria teꞌeroꞌe imohey haria pe -Ewetoiat Tupana mohey hap pote yt uruiꞌatuꞌuka i eipe yt uruiꞌatumosoꞌopot i eipe iꞌatuꞌe wen maꞌato -Yt rat iꞌatuꞌe yt uruiꞌatoiat i yt sake i raꞌyn Tupana iꞌatuꞌe. Miꞌi hawyi taꞌatuꞌatuꞌuka turan maꞌato teꞌeroꞌe -Pywo ti rat Tupana urumoieineꞌen aru iꞌatuꞌe. Mesuwat eꞌat pe Tupana mimotypot koꞌi watopyhuꞌat iꞌatuꞌe. 
HEB.11.36	Iraniaꞌin Tupana mohey haria miitꞌin mikyryꞌi kahato haria wo teꞌeropyhuꞌat Tupana mohey hap yt pun haria i pote. Wuatꞌi ehamo taꞌatuꞌahyk ahyk -Eweipun no Tupana mohey hap iꞌatuꞌe maꞌato -Yt karãpe i uruipun imohey hap iꞌatuꞌe. Taꞌatuhãꞌãg kahato raꞌyn mekewat imohey hap moma hamuat maꞌato -Yt iꞌatuꞌe. Iraniaꞌin Tupana mohey haria miitꞌin mipak pak wo teꞌeropyhuꞌat. Iraniaꞌin imohey haria miitꞌin miꞌahyk ahyk wo miitꞌin mituk tuk wo miitꞌin miꞌauka wo teꞌeropyhuꞌat. Iraniaꞌin ituktuk iꞌatupiit ete iraniaꞌin ikohyewyry haity iheg nakat ete iraniaꞌin taꞌatupyhik iheg me iꞌypyryp we kahato maꞌato yt taꞌatuꞌatoiat hin i imohey hap. 
HEB.11.37	Iraniaꞌin kape nu wo mak mak iꞌatuꞌe imohey haria kape hawyi topap taꞌyn. Iraniaꞌin topap hepama taꞌatuꞌoktek kyse hãi kurup takat wywo imohey hap atoiat hap kyewi maꞌato -Yt iꞌatuꞌe. Iraniaꞌin wyti -Etoiat imohey hap pote ti aru urutum iwato kareꞌen ehepe iꞌatuꞌe maꞌato -Yt iꞌatuꞌe hawyi iraniaꞌin taꞌatuꞌuka kyseꞌyp mo. Iraniaꞌin imohey haria kyseꞌyp mo taꞌatuꞌokpak maꞌato miꞌi pykai -Yt uruoꞌatoiat i aheTupana iꞌatuꞌe. Iraniaꞌin imohey haria yt iꞌatuꞌyat hin i. Iraniaꞌin imohey haria yt kat i iꞌatuꞌyat ikohyewyry kowoꞌi kowoꞌi iꞌatuesokpe saꞌag miat pe kawiat hesyꞌat rakaria tukupteꞌen. Miitꞌin mimosoꞌopot kahato koꞌi miitꞌin mikyryꞌi hap koꞌi. Miitꞌin tiꞌatumosoꞌopot kahato wo tukupteꞌen mesuwarote pykai yt taꞌatuwaure hin i taꞌatuepiat Tupana mohey hap. 
HEB.11.38	Iꞌatuehamanaꞌi neꞌi yahig note tukupteꞌen. Gaꞌapy puo tukupteꞌen. Yihot pe iꞌatuꞌyat ariaꞌyp kaꞌa pe tukupteꞌen. Iꞌatuꞌyat piat kaꞌa koꞌi yi kaꞌa koꞌi. -Miꞌiria uimohey haria kahato e Tupana poꞌog waku miꞌiria eikai e mesuwarotiaria pe. Pyno atiporenoꞌẽ miꞌiria eipyꞌasetpyi e. Ehewaku hap yt putꞌok e i miꞌiria uimohey haria kupteꞌen eipyꞌasetpiat hamo e mesuwarotiaria pe. Waku kahato uimohey haria e. Yt atikyꞌesat miꞌiria poꞌog eipyꞌasetpe pote atiꞌatumoꞌẽ eipo pyi e yt imohey i haria pe.
HEB.11.39	-Uimohey kahato haria miꞌiria e Tupana typyꞌi sok miitꞌin sem ehamo. Maꞌato miꞌi pykai yt taꞌatupuẽti hin i mesuwarote taꞌatupoityro Tupana kaipywiat taꞌatumowepiit hap maꞌato taꞌatumohey te -Yt heremo i te wen maꞌato Tupana mipoityro wo urutopyhuꞌat wuatꞌi eꞌat piat Tupana e hap ewy iꞌatuꞌe. Taꞌatukuꞌuro hap turan taꞌatumohey i te hap wywo topap -Meiũran aru tukupteꞌen iꞌatu kahato Aparãu mimohey saipepiaria Tupana e hap ewy iꞌatuꞌe. Maꞌato yt teꞌeraꞌakasa hin i te Tupana ehay miꞌiria maꞌato taꞌatumohey kahato te miitꞌin miat taꞌatuꞌauka hap kape. Yt teꞌeraꞌakasa i te Iesui putꞌok e hap iꞌewyte yt teꞌeraꞌakasa i te aito aheineꞌen hap pykai. Yt teꞌeraꞌakasa i te aito imohey haria sem pykai maꞌato taꞌatumohey te topap hap kape yt heremo i pykai. 
HEB.11.40	-Pyno iꞌatu kahato uimohey haria aru ehaipepiaria e Tupana tomohey yianmiaria pe. Pyno mesup watopyhuꞌat miꞌiria mimuꞌeria katupono miꞌiria ewywuat watomohey. Pyno watomohey yne hawyi wẽtup piit ewy watopyhuꞌat hawyi -Waku raꞌyn e aru Tupana. Toran naꞌyn. Atunug yne raꞌyn uiꞌe hap ewywuat pote mesup waku raꞌyn miitꞌin sem naꞌyn waikiru koꞌi ewywuat yi kyt koꞌi ewywuat uimohey haria sok iꞌatu kahato hap ewywuat tukupteꞌen uimiehakyeraꞌat koꞌi wuatꞌi ywania hap ewywuat mesup uimohey haria tukupteꞌen mesup e aru. Miꞌi pote atunug naꞌyn yne uiꞌe hap ewywuat e aru Tupana hawyi waku maꞌato yt uwe i aito Iesui mohey haria pote yt tutunug yne i te toꞌe hap ewywuat e.
HEB.12.1	Aikotã watehaꞌat seput haria kape hap ewy aheꞌyian miaria Tupana mohey haria teꞌerahaꞌat ahowawi atipy kaipyi aikotã som watopyhuꞌat Tupana mohey hap ete hap kape teꞌerahaꞌat. Iꞌatu kahato miꞌiria ahowawiat sehaꞌat haria. Atipy kape tuwat raꞌyn aheꞌyian miaria saꞌawyꞌi wuaria Tupana mohey sese haria sehaꞌat ahowawiat haria. Taꞌi ipotyi rakat yrysakag aiꞌakag etiat wywo pote yt aihyha hin i aikohyeput turan. Aiminug saꞌag yrysakag howapy kahato aiꞌok pe tote hap ewy aiwanetup saꞌag hap ipotyi hap ewy. Aiꞌakit hamuat wateput turanuat hap ewy maꞌato yt kat i ipotyi hap pote wateput kuap aihyha kahato aiminug saꞌag watipun hawyi. Miꞌi pote waku watiꞌokhytpun aiminug yt naku i nug hap koꞌi. Miꞌi rẽ waku watomohey Tupana haty wo yne aipyꞌa pe. Miꞌi watunug mote seput haria ikohyeput haty wo rakaria ewy watopyhuꞌat. Maꞌato ahepiat aiꞌaparap kahato imohey hap etiat pote aikotã ipotyi hap aiꞌaparap hap ewy. Aikotã seput hat teput hap ete yt waure i hatek pykai ipy sero pykai hap ewy waku watomohey -Putꞌok are aru paĩ an waku watoꞌe hap yn aiwanetup hap. Waku watomohey potꞌi yt kat i iwaure wo wuat neꞌi hap wywo aiwanetup hawiat hap wywo. 
HEB.12.2	Aikotã seput haria teꞌerahaꞌat popuo taꞌatueput hap etiat -Putꞌok are iꞌatuꞌe hamuat hap kape yn hap ewy waku watehaꞌat aiwanetup hawe -Putꞌok are aru Iesui yatype aiꞌe hap kape yn katupono Iesui topyhuꞌat seput haria akag ewy katupono toimohey Tupana poꞌog torannia kai. Uiwyriaꞌin waku Iesui piat Tupana mohey hap ewy waku watomohey Tupana are. Iesui ti aimoehãite kuap kahato Tupana mohey hap ete. Haꞌawytepyi watomohey Iesui hawyi aiwanetup hap Iesui yn topyhuꞌat miꞌi hap ewy waku watomohey te Iesui putꞌok watoꞌe iꞌyatypiat hap eꞌat kape. Aikotã seput haria taꞌatusaꞌawynug hawyi te ikahuro hap kape teꞌeruwanetup hap ewy Iesui toineꞌen mesuwiat turan seput hat ewy topyhuꞌat. Putꞌok e Tupana etiat hap kape yn iha ariaꞌyp posak kape yn iha Tupana mikyꞌesat nug hap kape yn iha. Miꞌi hap yn imowepiit hap. Miꞌi hawyi tutuꞌu aiꞌapiheg hap ariaꞌyp posak ete. Yt toikyꞌesat hin i miitꞌin mikyryꞌi hap pykai. Toikuap kahato tomohit hap maꞌato yt tuwemoti hin i ariaꞌyp posak totiat toineꞌen saꞌag hap miitꞌin ehaꞌat hap pupi. Tokuꞌuro hawyi taꞌapyk Tupana po sese kai aikope Tupana piat topainug hap tote. Tokuꞌuro hap no aikawiatno hap kape yn toto toineꞌen mesuwe turan. Tupana mikyꞌesat nug hap yn imowepiit hap mesuwarote topyhuꞌat tohoꞌopot hap eꞌat turan. Iesui seput hat akag ewy toineꞌen meiũpe turan. 
HEB.12.3	Waku watuwanetup kahato Iesui ieineꞌen hap kape. Waku watunug iꞌewy yne. Saꞌawyꞌi yt naku i nug haria mikyryꞌi hap tohoꞌopot kahato maꞌato yt ipohep hin i imohey hap ete Iesui. Waku iminug ewy wahãꞌãg. Karapeĩ yt naku i nug haria ahatyꞌi hatyꞌi kahato imohey pote miꞌi pote yt naku i watoiat neꞌi imohey hap aikotã watoiat aheput hap aipiit sero hawyi hap ewy. Yt naku i watihep imohey hap aipyꞌa piat.
HEB.12.4	Iesui tikuap kahato yt naku i nug hap. Yne tosuu toipun yt naku i hap moma hamo. Waku miꞌi ewy watopyhuꞌat aiꞌauka pote waku ahuu okpun pykai yt watoiat i imohey hap. Waku wahãꞌãg Iesui ewy hoꞌopot hap ete yt naku i hap koꞌi akit hamuat. 
HEB.12.5	Saꞌawyꞌi Tupana ainapin kahato wahoꞌopot hamuat hap ete miwan me -Uhaꞌyruꞌin uhakiꞌytꞌin e eipe uimepytꞌin pote worohoꞌoꞌapiheg tuereto eiminug saꞌag koꞌi poꞌypyi e. Pywo yt eweipoepyk neꞌi teiꞌo uhete Eiꞌywot uito pote e. Yt eweikupteꞌen neiꞌo eiperupꞌi rakaria e. -Pywo kahato uruꞌapiheg waku eweiꞌe worohoꞌoꞌapiheg hap eꞌat pe. Worohoꞌokyꞌe pote worohoꞌonapin eiꞌapiheg hap wywo. Yt atikyꞌesat i eheha yi kape worohoꞌoꞌapiheg hawyi katupono eimowepiit hamuat worohoꞌoꞌapiheg e Tupana saꞌawyꞌi miwan me. Yt naku i watiwaure mesuwat iꞌe ahepiat hap. 
HEB.12.6	-Uhaꞌyruꞌin uhakiꞌytꞌin e uimikyꞌeria kahato ti eipe uimohey haria ti eipe pote waĩ neiꞌo areꞌe tuereto ehepe e Tupana ahepe. Aikotã aikotã eiꞌywot ewy areineꞌen miꞌi tupono worohoꞌoꞌapiheg tuereto e. Uiatno eweikupteꞌen wuatꞌi eꞌat pe worohoꞌoꞌahyk eimoweꞌeg hamo e. Eiwehytꞌok uhaꞌyruꞌin uhakiꞌytꞌin are aru ehepe miꞌi pote worohoꞌoꞌapiheg tuereto eiminug saꞌag poꞌypyi Eiꞌywot Uito pote e Tupana saꞌawyꞌi. 
HEB.12.7	Pyno karãpe Tupana aiꞌapiheg sese hap waku watuꞌu yne surara ewy. Yt naku i watipoepyk katupono aiꞌapiheg hap kaipyi watikuap Tupana saꞌyruꞌin sakiꞌytꞌin sese wuaria wo aito hap. Katupono yne Tupana saꞌyruꞌin sakiꞌytꞌin iminapin koꞌi wo watukupteꞌen. Aikotã aiꞌywotꞌin ainapin aiꞌapiheg hap wywo hap ewy koitywy Tupana ainapin aiꞌapiheg hap wywo. 
HEB.12.8	Maꞌato aito Tupana saꞌyruꞌin sakiꞌytꞌin pote aiꞌapiheg aimoweꞌeg hamo. Miꞌi tã Aiꞌywot tunug yne imohey haria ete maꞌato yt karãpe i aiꞌapiheg hap topyhuꞌat Tupana kaipyi pote yt iꞌywot i rakaria ewy watukupteꞌen yt kat i aiꞌapiheg hap pote yt Tupana sakiꞌytꞌin Tupana saꞌyruꞌin i aito. 
HEB.12.9	Saꞌawyꞌi mesuwarotiaria aiꞌywotꞌin aipopetek aimoweꞌeg hamo. Miꞌi hawyi iꞌatumotypot haria wo watopyhuꞌat poꞌog saꞌawyꞌi wuat kai. Miꞌi pote karãpe Aiꞌywot Atipy piat aiꞌapiheg miꞌi hawyi waku imotypot haria wo watukupteꞌen. Waku imikyꞌesat nug haria wo watopyhuꞌat aiꞌapiheg hawyi. Katupono Tupana ainug tomepytꞌin no Topaꞌãu wo. 
HEB.12.10	Aiꞌywot aity mesuwarotiat aipopetek kahato aimotag hap eꞌat pe turan taꞌatumotypot hap kyewi taꞌatumikuap wakuap hap oktan aihire te yn. Maꞌato Tupana aiꞌapiheg wẽtup wanetup hap mywo toikyꞌesat ahehãite aimoewaku hap aimotag hamuat wuatꞌi eꞌat piat. Toikyꞌesat aito waku rakaria wo tewaku hap ewy ainug neran haype. Tewaku hap ewy ainug neran hãpyk wuatꞌi eꞌat piat teko hãpyk takat ewy ainug toikyꞌesat aito toꞌewy hap aikyꞌe haype aimowepiit teran haype. 
HEB.12.11	Karãpe Tupana ainapin hamo aiꞌapiheg turan yt he hin i maꞌato haty kahato yt aimowehum kuap i yt aimowepiit i aiꞌapiheg turan. Meiũran maꞌato aru tokosap haty hap hawyi ti satꞌe kahato ahete hewaku hap. Haꞌyruꞌin hakiꞌytꞌin hãpyk kahato rakaria wo watopyhuꞌat. Tupana tikyꞌesat aimoehãite tomohey hap etiat hap tomikyꞌesat etiat hap.
HEB.12.11	Uiwyriaꞌin yt naku i aiperup Tupana potpap nug hap ete. Waku aipo hesaika ipotpap nug hap ete. Waku aipy hesaika ipotpap ereto hamuat hap ete. Toikyꞌesat aito toꞌypia aikotã hewo kahato rakat ewywuat tomowepiit haria wo. 
HEB.12.12	Pyno waku watuwemoesaika Tupana esaika hap wywo ipotpap hap nug hamo are. Waku watuwemoesaika Tupana esaika hap wywo aipy ihay sytpok hamo ahewyry wuatꞌi tapyiꞌa muꞌe hamo. 
HEB.12.13	Saꞌawyꞌi yt hãpyk i ahewyry maꞌato mesup ti hãpyk taꞌyn. Aheko saꞌag yt naku i nug hap aipy pik hap ewy waku watunug aipuꞌap ikahu rakat ewy aipy powyro hamo. Muap ewy waku watuwanetup Tupana kape aipy pikꞌe hap mog hamo. Miꞌi hawyi waku ahewyry iwywo o. Waku aipuꞌap yt iꞌanam hin i rakat ewy miꞌi hawyi yt wataꞌat kuap i. Aipy haty rakat yt hewyry kuap i muap iꞌanam nakat upi. Ahewyry itote hawyi wataꞌat merep iꞌanam kahato pote. Ahewyry raꞌyn poꞌog hawyi merep aipy iꞌahuu kahato. Yt karãpe i aipy waku. Muap iherep upi yn waku ahewyry hãpyk takat muap upi pote. Miꞌi hawyi aipy ihãite kuap. Miꞌi hap ewy aito waku wahewyry Tupana puꞌap upi maꞌato yt pote yt karãpe i ahehãite maꞌato ipy pik rakaria ewy yn wahewyry. Waku watoiat muap saꞌag saꞌawyꞌi wuat aiminug yt naku i hap iꞌaparap aparap hap aiwanetup saꞌag koꞌi hap. 
HEB.12.14	Uiwyriaꞌin waku watikat aat kaꞌap aiwoꞌowese torannia wywuat hamuat. Iesui suu aimohãpyk kuap aikoho kahato hawyi ainug Tupana ewaku hap ewywuat hamo. Maꞌato yt kat i aimowaku hap Tupana wuat hap ahete pote yt karãpe i aru watopyhuꞌat Tupana akasa hamo. Pywo ti rat yt Tupana yt ewy i watoineꞌen pote yt Karamuo i Tupana kape wataꞌakasa aru e. 
HEB.12.15	Pyno waku aiweꞌeg wo kahato. Yt naku i watipun Tupana piat aikyꞌe hap aipoityro teran hap. Yt naku i watopyhuꞌat ipyꞌahak miitꞌin etiat rakaria wo iꞌewyte Tupana ete katupono ahaiwot hap uku hapo kahato rakat ewy toineꞌen. Pyno waku aiweꞌeg wo watoineꞌen katupono yt niatpo hin i watopyhuꞌat myꞌahak haria wo watoiat ainapin Tupana piat hap hawyi. Waku watihep hapo miitꞌin auka hap uku ewywuat aipyꞌa pyi yt pote myꞌahak rakaria wo yn watopyhuꞌat miitꞌin ete iꞌewyte Tupana ete. Miꞌi hawyi yt uwe i woꞌokyꞌe hat itote. Ahaiwot iraniaꞌin Iesui mohey haria ete hawyi torannia itote aiwoꞌoꞌewy hawyi yt uwe i iwese toꞌope itote.
HEB.12.16	Nimo te Iako eꞌykeꞌet Esaꞌu hewaire kahato iraniaꞌin haryporiaꞌin wywo iꞌewyte tuwekyryꞌi Tupana ehay ete. Uiwyriaꞌin Iesui mohey haria yt naku i Esaꞌu ewywuat watopyhuꞌat. Saꞌawyꞌi aseꞌi Isaki toꞌe toꞌyat piaria pe -Uikuꞌuro hawyi atikyꞌesat uhaꞌyru Esaꞌu uhaipe piatno uipowatꞌyp e. Esaꞌu ti topyhuꞌat aru Tupana Mipoꞌoro Yianmiat Ahehakyeraꞌat hanuat ahaꞌaseꞌi pono e. Wẽtup eꞌat pe Esaꞌu hesyꞌat kahato hawyi toꞌe toꞌywyt Iako pe -Uipoi ro en paĩ ipuꞌi apokik wo katupono uhesyꞌat kahato uhyt e. Miꞌi hawyi Iako tiwesat -Areineꞌen teran aiꞌywot saipepiatno uito e. Atikyꞌesat Tupana mipoityro wo aiꞌywot e hap ewy e. Miꞌi e hap etum uhepe pote woromoꞌok kahato meikowat ipuꞌi moĩ wo e. Miꞌi hawyi -Taꞌi ewatno raꞌyn katupono yt kan hamo i Tupana aipoityro hap e Esaꞌu e Iako pe. 
HEB.12.17	Miꞌi tuwemoꞌok kahato mekewat miꞌu puꞌimoĩ wo. Maꞌato meiũran Esaꞌu tikyꞌesat i raꞌyn Tupana piat topoityro hap. Toikyꞌesat kahato Tupana miꞌairo toꞌywot Isaki saipepiatno hap. Miꞌi hawyi toikat hãpyk kahato toꞌywot e hap -Papai etum i ro uhepe Tupana miium epowatꞌyp e towak popuo. Maꞌato iꞌywot Isaki -Yt rat e yt atum kuap i ewowi uhaꞌyru e -Papai papai etum i ro etum i ro uhepe epowatꞌyp e towak popuo wen maꞌato yt tutum kuap i tutum naꞌyn tosaꞌyru Iako pe Esaꞌu eꞌywyt pe pote. Yt naku i aito Esaꞌu ewywuaria watopyhuꞌat e.
HEB.12.18	Saꞌawyꞌi tuwat tuwat aiꞌywania Iuteuria ywania yityꞌok wato Sinai e hap kape Tupana piat ainapin hamuat kape mekewat aseꞌi Muisei upi. Saꞌawyꞌi watuwat mekewat yityꞌok kape turan watehaꞌat turan hẽty wato kahato toineꞌen heꞌyhig hun kahato itote. Heꞌyhig wepypueri kahato ywytu uato ewy. Iꞌypyryp yn itote yityꞌok tote. Aria ẽty hun hap aimoꞌarot hap ewy. 
HEB.12.19	Putꞌok e ahaꞌaseꞌiꞌin hawyi ihay pirik hap topyhuꞌat aikotã hu huꞌe hap ewywuat. Maꞌato mekewat hu huꞌe hap sehay ewy toineꞌen. Watikuap mekewat sehay haty kahato ahewaure kaꞌa pe iꞌewyte aiwanetup hawe aimokenꞌẽ kahato hap sio aikuꞌuro hap ewy watoꞌe. Miꞌi hawyi Muisei pe -Waĩ urutoꞌe yt uruikyꞌesat ewy hin i mekewat sehay watoꞌe saꞌawyꞌi. 
HEB.12.20	-Ehẽtup to Tupana pe ihay monik hamo watoꞌe katupono hu huꞌe hap ehay iwato kahato hap ewy topyhuꞌat ihay pirik. -Yt urutuwesepap i mekewat sehay wywo watoꞌe. Mekewat sehay yt uruikuap teran i poꞌog watoꞌe saꞌawyꞌi Muisei pe. Saꞌawyꞌi Tupana mekewat yityꞌok totepyi toꞌe -Yt naku i eihũria tukupteꞌen meiũpe yityꞌok tote e. Muisei yn waku meiũpe uiwywo toineꞌen yityꞌok tote e. Maꞌato eihũ taꞌam uhowowi yityꞌok kape pote meremo nu wo mak mak wo eweiꞌauka ro eihũ e Tupana Muiseiꞌin me. Mio tã e hawyi -Yt ihay se i Tupana iꞌatuꞌe. Yt atikuap teran poꞌog i Tupana e hap iꞌatuꞌe Muisei pe ahaꞌaseꞌiꞌin. 
HEB.12.21	Mekewat yityꞌok Sinai e hap kape yt watehaꞌat kuap i saꞌawyꞌi i katupono watehaꞌat pote ipoityꞌi neꞌi aiꞌauka kuap neꞌi. Miꞌi hap Muisei taꞌakasa hawyi -Uimogyt kahato uimotyry uimokenꞌẽ kahato hap e. 
HEB.12.22	-Yt naku i iꞌatuꞌe teꞌeraꞌakasa hawyi. Miꞌi yityꞌok Sinai pyi saꞌawyꞌi aiꞌywania Tupana tiꞌatunapin tehay pirik wo yt aimowepiit hin i hap ewy Tupana ihay yityꞌok Sinai totepyi. Maꞌato mesup Tupana ihay i raꞌyn atipy kaipyi ihay ahowawi mekewat atipy piat Ierusarẽi kaipyi yityꞌok Siãu e hap kaipyi ihay mesup ahowawi. Yt saꞌawyꞌi i wuat ewy mesup Tupana ihay ahowawi atipy kaipyi Tosaꞌyru mohey haria aito pote. Poꞌog wakuat saꞌawyꞌi wuat kai ihay ahowawi Tosaꞌyru wẽ pyi mekewat Nusaken pakup e hap kaipyi aikope tukupteꞌen atipy piaria sem poꞌog yt watimorania kuap i etawa kaipyi ihay mesup ahowawi. Mesup watuwat mekewat atipy kape tawa Ierusarẽi pakup kape Tupana sese eiam kape watuwat. Itote ti aru watuwaꞌatunug kahato aitoria Iesui mohey haria pote. 
HEB.12.23	Koitywy watuwaꞌatunug Aheykeꞌet Iesui Muisei saipepiat kape Aikywyt Iesui kape hap. Atipy pe toineꞌen miwan me ahet koꞌi yne yne aikotã wẽtup ok i raꞌyn herohik hap ewy aheywytꞌin aheykeꞌetꞌin aheinytꞌin aikypyꞌytꞌin koitywy wateꞌeruwaꞌatunug ienuk hamo hap ewy Aheykeꞌet Sese Aikywyt Sese Iesui wywo. Aikope atipy pe torannia iwan me Tupana miehakyeraꞌat wuaria koꞌi set toineꞌen hap kape. Wuatꞌi miitꞌin kuap hap sio waku sio yt hat Tupana kape watuwaꞌatunug aito. Aikope toꞌewywuat Tupana mimohãpyk koꞌi tukupteꞌen hap kape watuwaꞌatunug aito Aikope Tupana mimohãpyk yianmiaria imohãpyk sese towaku hap oktan hap kape watuwaꞌatunug aito. Aikope aipiit waku pe topyhuꞌat Tupana ewaku hap ewy hap kape watuwaꞌatunug atipy piat tawa kape watuwaꞌatunug aru. Tupana kape watuwat aito Iesui emiit aito Tupana Saꞌyru Paꞌãu Sese aipiit pe toineꞌen mote. 
HEB.12.24	Pyno koitywy yt saꞌawyꞌi i yityꞌok Sinai yt kape hin i aikope ainapin Muisei piat hap ewy watuwat. Watuwat mesup aito maꞌato poꞌog saꞌawyꞌi wuat kawiat kape aikope Iesui ainapin hap kape watuwat raꞌyn mesup mekewat yityꞌok atipy piat kape katupono Ahepaꞌi Koro Iesui tunug Tupana wywuat aiwoꞌowese hamuat hap atipy pe. Mesup ahehay toimoherep Tupana pe. Iesui ti aimowehik Tupana wywuat hat. Saꞌawyꞌi Atãu saꞌyru Apeu suu aat hat ihay Tupana kape yi pyi hap ewy e miwan me. Miꞌi hap ewy mesup Iesui suu ihay ahetiatno maꞌato poꞌog miꞌi sehay ikahu Apeu suu aat hat kai -Etiꞌauka ro uiꞌauka hat e Apeu suu maꞌato Iesui suu toꞌe Tupana pe -Waure wo o ereineꞌen uiꞌauka haria kai Papai e. Yt taꞌatukuap i rat kat som taꞌatunug e Iesui suu aat hat ihay yi pyi te. Iesui suu wo waku watuwepen yne aiminug saꞌag moweityk hamo. Waku Tupana ahapei hapei Tosaꞌyru suu wo. Miꞌi yn waku ahehakyeraꞌat kuap hamo.
HEB.12.25	Saꞌawyꞌi Tupana ihay yityꞌok totepyi aiꞌywania pe yityꞌok Sinai pyi maꞌato aiꞌywania saꞌawyꞌi wuaria itotiaria yt ikyꞌesat i Tupana ehay teꞌeruwewaurehik neꞌi. Miꞌi hawyi miꞌiria Tupana miꞌapiheg koꞌi wo teꞌeropyhuꞌat. Taꞌi miꞌi hawyi topap topap yahig note saꞌawyꞌi wuaria aiꞌywania Epereu pusu kuap haria. Taꞌatuhãꞌãg Tupana e hap nug hamuat maꞌato yt wẽtup ok i tuwenug kuap. Yt taꞌatunug i taꞌatunapin hap. Maꞌato koitywy Tupana ainapin Tosaꞌyru wẽ pyi atipy kaipyi. Waku watunug atipy kaipywiat ainapin hap. Waku aiweꞌeg wo ainapin hap nug hamuat hap ete. Maꞌato watuwewaurehik saꞌag Haꞌyru piat ainapin kape hawyi poꞌog naꞌyn saꞌag saꞌawyꞌi wuat kai. Yt watuwemig kuap aiꞌapiheg hap pupi watipun naꞌyn ainapin hap ipakup i Tupana piat hap pote. 
HEB.12.26	Mio tã e Tupana mesup miwan me -Saꞌawyꞌi atihuruk taꞌyn yityꞌok mesuwat Sinai e hap totiat maꞌato meiũran aru atihuruk taꞌyn mesuwat yi wato hap oktan e maꞌato yt mesuwat yi yn i atihuruk maꞌato iꞌewyte aat waikiru waty yne atihuruk e miwan me Tupana. 
HEB.12.27	Pyno Tupana toꞌe -Atihuruk i raꞌyn wẽtup mo yn e. Miꞌi atunug hawyi waku raꞌyn toran naꞌyn uimihuruk e. Yt typua i atihuruk aru e katupono yt kan hamo i typua e. Miꞌi huruk hap putꞌok e yne raꞌyn e. Mekewat eꞌat yne yt iheg nakat i taꞌat yne e. Maꞌato mekewat yt hurukꞌe i rakat iheg sese rakat aru topyhuꞌat wuatꞌi eꞌat pe e. Mesuwarotiat morekuaria minug koꞌi yne taꞌat e maꞌato Uimiꞌairo Eiporekuatnuat minug koꞌi aru topyhuꞌat rẽ atihuruk yne yne hawyi e Tupana. 
HEB.12.28	Pyno yt iheg nakat i aru taꞌat yne hawyi yt taꞌat kuap i rakat koꞌi aiwatno raꞌyn topyhuꞌat katupono watunug Aiporekuat nuat Haꞌyru pote. Miꞌi hap kape waku watuwehum kahato hawyi waku watunug Aipotypot Tupana mowepiit hamuat hap ete waku watimotypot Haꞌyru. 
HEB.12.29	Tupana aria ewywuat toineꞌen. Waku kahato aria aimowepiit hap aria maꞌato iꞌewyte waku aiweꞌeg wo ipupi katupono aria aiwuk kuap iꞌewyte e.
HEB.13.1	Pyno toꞌiro watoꞌokyꞌe motꞌi uiwyriaꞌin Iesui mohey haria aito pote. Waku watoꞌokyꞌe aikotã wẽtup ok yat piaria ewy. 
HEB.13.2	Karãpe putꞌok e aiꞌyat pe yt aimikuap i te wen miꞌi pykai waku -Ereke ro mehin mana waku watoꞌe. Eweikupteꞌen no meiũpe waku watoꞌe. Aimiꞌu raꞌyn waku watoꞌe iꞌatuepe yt aimikuap i pe katupono Tupana tipoꞌoro tuereto temiit ahowawi atipy piaria yt aimikuap i koꞌi aiwese hap kuap hamo. Saꞌawyꞌi Tupana tipoꞌoro temiitꞌin atipy piaria tehay moherep hamo. Miꞌi hawyi taꞌatupoityro kahato Aparãu saꞌawyꞌi. Miꞌi ewywuat waku watuwewyꞌinug yt eimikuap i te rakaria e Tupana ahepe mesup. 
HEB.13.3	Waku watikyꞌe kahato aiwyriaꞌin morekuaria mipyhyp koꞌi. Yt naku i waure wo watoineꞌen woꞌopyhyp haria kai. Waku wahatyꞌu aipyꞌa pe iꞌatupyhik hap koꞌi upi. Waku aikotã itote watoineꞌen mote haty ahete hap ewywuat kuap hap wywo. Waku watoꞌokyꞌe aiwoꞌoꞌewy watomohey haype. Toineꞌen wẽtup ok Iesui mohey hat iraniaꞌin mikyryꞌi hamo miꞌi hat waku watuwat miꞌi powyro hamo kat pote wẽtup yn hap ewy watopyhuꞌat imohey haria. Waku wahatyꞌu hatyꞌu haria wywo wẽtup aimimohey yn mote wẽtup miit yn aipiit pote. 
HEB.13.4	Uiwyriaꞌin Iesui mohey haria -Waku heꞌaito kahato rakatno ereineꞌen e. Waku iharyꞌi kahato rakatno ereineꞌen e. Waku eharyꞌi wywo yn ewaire e. Waku eꞌaito wywo yn ewaire e. Miꞌi etunug pote arehum ewowi e Tupana maꞌato iraniaꞌin wywuat eiwoꞌopytyk pote -Yt naku i en areꞌe e. Woroꞌapiheg aru e Tupana yt iweꞌeg i haria pe. Iꞌewyte wewiat weweneru wuatꞌi piat haria atiꞌatuꞌapiheg yne yne e ahepe. Iꞌewyte wewiat weweneru haria kyiꞌat haria atiꞌatuꞌapiheg e. Hewaire rakaria uimiꞌapiheg wuaria e Tupana. Eꞌaito wywo eharyꞌi wywo kahato hap uimowepiit hap e Tupana. 
HEB.13.5	Iꞌewyte yt naku i ti watehaꞌat iraniaꞌin ekareꞌen kape ikyꞌesat hap wywo aiwat no teran aiꞌe hap mywo. Waku watuwehum Tupana kape imiium ahekareꞌen sio iwato sio yt. -Waku kahato eimiium oktan Tupana watoꞌe waku. Katupono saꞌawyꞌi Tupana toꞌe -Yt karãpe i ti aru worohoꞌoꞌatoiat e. Yt karãpe i eikupteꞌen piku piku koꞌi sese wo e Tupana ahepe saꞌawyꞌi. Waku watikat Tupana miium koꞌi aimowepiit hap wywo maꞌato yt naku i watikyꞌesat iraniaꞌin ekareꞌen e Muisei tomiwan Teturonamia 3.5 pe. 
HEB.13.6	Waku watoꞌe -Pywo rat uipowyro kahato hat En Tupana miꞌi pote yt arekenꞌẽ hin i Uipowyro kahato hat En mote waku watoꞌe. Uiwywo ereineꞌen mote aikotã aikotã saꞌag miitꞌin tunug uhetiat pykai yt arekenꞌẽ hin i waku watoꞌe Tupana pe e morekuat Tawi towepy 118.67 hawe.
HEB.13.7	Waku watimotypot aiꞌapykok haria aimuꞌe haria mesuwarotiaria iꞌewyte saꞌawyꞌi wuaria Tupana ehay moherep haria. Yt naku i waure wo neꞌi miꞌiria kai watopyhuꞌat katupono miꞌiria aimotag Tupana mohey hap etiaria wo tukupteꞌen. Waku watukupteꞌen aiꞌapykok haria saipepiaria wo iꞌatuminug wakuap nug haria wo. Waku iꞌatuiãꞌãkap wo watoineꞌen iꞌatuminug wakuap koꞌi nug hap ete. Miꞌiria Tupana mimotypot wuatnuaria. Waku aito watunug miꞌiria minug wakuat ewywuat. Waku watomohey Tupana miꞌiria piat imohey hap oktan. 
HEB.13.8	Iesui ti Aiꞌakag Akag toineꞌen tuweꞌewy wuatꞌi eꞌat pe. Aikotã saꞌawyꞌi Iesui toineꞌen koitywy iꞌewyte toineꞌen tuweꞌewy te mukiꞌite tuweꞌewy te toineꞌen eꞌihatꞌok tuweꞌewy te wuatꞌi eꞌat pe tuweꞌewy te yn toineꞌen. Tewaku hap ewy yn topyhuꞌat wuatꞌi eꞌat pe. 
HEB.13.9	Waku watopyhuꞌat imohey hap ete Iesui kape yn watuwanetup wuatꞌi eꞌat. Yt naku i watuwat iraniaꞌin miat aimuꞌe hap upi yt Iesui yt etiat i raꞌyn hap upi. Katupono iꞌatu kahato aimuꞌe hap koꞌi yt pywuat i raꞌyn koꞌi. Iꞌewyte iꞌatu kahato aimuꞌe yt Iesui etiat i. Iꞌatu aimuꞌe Iesui etiat rakaria maꞌato yt hãpyk i rakaria. Yt naku i watuwat heso rakaria aimuꞌe wẽtup sehay yt Iesui etiat i hap upi. Waku watomohey Iesui hap yn sehay pywuat Iesui etiat. Miꞌi ti waku watunug. Waku watuwanetup aat kaꞌap aikotã Tupana aikyꞌe yt kat saꞌup i pykai aikyꞌe hap upi. Aikotã ahewaku hap yt putꞌok e i aikyꞌe hamuat saꞌup ete hap upi waku watuwanetup. Miꞌi watunug mote aipyꞌa iheg me Iesui mohey hap ete. Yt naku i watuwanetup aat kaꞌap miꞌu sio waku Tupana tikyꞌesat sio waku atuꞌu sio yt aiꞌe hap kape. Iraniaꞌin miꞌu waku sio yt aheko ewy hap kape yn teꞌeruwanetup haria tukupteꞌen. Teꞌeruwanetup miꞌu waku sio yt hap kape yn maꞌato miꞌi haria yt iꞌatuehãite i kahato Iesui mohey hap ete. Hãpyk kahato aheko miꞌu u hap etiat iꞌatuꞌe wen maꞌato Tupana mohey hap kape yt teꞌeruwanetup hin i miꞌi pote yt iꞌatuesaika i te Tupana ehay moherep hamo. 
HEB.13.10	Saꞌawyꞌi paꞌiria teꞌerenuk kahato aihũria aimiium Tupana piat ete. Taꞌatuwuk Tupana kape turan taꞌatuhep ipuꞌi kãꞌã taꞌatumiꞌu wo. Maꞌato aito Iesui mohey haria wẽtup auka hap kaipyi watenuk. Yt mesuwarotiat aiꞌywania Tupana yat sokpe kawiat piat ewy hin i aimiꞌu maꞌato poꞌog poꞌog wakuat Aihũ Aimiium saꞌawyꞌi wuaria kai katupono Aihũ Pakup Aimiium ti Iesui piit. 
HEB.13.11	Saꞌawyꞌi aitoria waterut kahato aihũria Tupana motypot yat kape imotypot hamo. Itote ahepaꞌi akag tiꞌauka aimierut Tupana motypot yat sokpe kawiat okenꞌypyke hawyi totereke aihũria suu Tupana yat sokpe kawiat pe aiminug saꞌag moweityk hamo aiꞌapiheg hap monik hamo. Miꞌi hawyi mekewat aihũ piit taꞌatuereto pya aiꞌyat kai iwuk hamo paꞌi tioto. 
HEB.13.12	Miꞌi hap ewy kahato Iesui ikuꞌuro pya tawa wato Ierusarẽi pyi tohoꞌopot mekewat tawa Ierusarẽi ekuekai aikawiatno ikuꞌuro Aihũ ewy. Huu taꞌat itote aimowaku hamuat. Iesui tum tosuu itote temiitꞌin moewaku hamo. 
HEB.13.13	Yt ikahu hin i taꞌatunug Ahehakyeraꞌat hat ete. Taꞌatuꞌauka turan mekewat tawa Ierusarẽi ekuekai taꞌatunug. Waku watuwat tawa pyi iꞌewywuat hamo wy iꞌatumikyryꞌi hamo ahete hemiitꞌin aito pote. Waku wẽtup miit ewy wẽtup piit ewy wohoꞌopot iwywo wẽtup ok piat hoꞌopot hap ewy yn waku. 
HEB.13.14	Katupono ahetawa sese yt mesuwat tawa Ierusarẽi i maꞌato aiwat ahetawa iheg nakat yt karãpiat i ikahuro rakat. Mesuwat yi tote yt karãpe i watipuẽti aru ahetawa yt ikuꞌuro rakat i. Ahetawa sese tuut aru yi kape atipy kaipyi watoꞌe. 
HEB.13.15	Atipy kaipywiat yn wahekatup ahetawa sese uut hap watoꞌe. Uiwyriaꞌin waku kahato watomotypot Tupana. Waku aiwẽ pyi ahẽku pe Tupana kapiat yn aiwehum hap -Eset Tupana poꞌog ikahu torannia kai waku watoꞌe. Yt watuwehum teran i pykai waku watuwehum ahehay wo Tupana pe -Waku kahato Ahehakyeraꞌat Hat Aikaꞌiwat waku watoꞌe aat kaꞌap howawi aikotã aimiium iwato kahato hap ewy Tupana mowepiit kahato hap topyhuꞌat. 
HEB.13.16	Waku hegyiꞌat rakaria wo watoineꞌen. Ihakyꞌeꞌi rakaria pe waku watimoꞌẽ ahekat. Waku watipowyro hatek takaria ahekat kaipyi ahesokpe kaipyi aheꞌuꞌi kaipyi e. Yt naku i waure wo watoineꞌen ihakyꞌeꞌi rakaria kai. Watimoꞌẽ pote Tupana mowepiit haria wo watopyhuꞌat. Haty pykai waku watum. Ahegyiꞌat hap kape Tupana taꞌakasa hawyi tuwehum kahato ahowawi. 
HEB.13.17	Waku watuwat Iesui mohey haria akagnia ehay upi aiꞌapykok haria upi. Katupono miꞌiria tikyꞌesat kahato ahehãite kahato Iesui mohey hap etiat hap. Waku watunug iꞌatumikyꞌesat ewy katupono miꞌiria hẽtup kahato Tupana kape ahupi. Miꞌi watunug mote iꞌatumowepiit hap topyhuꞌat aiwoꞌowese hap wywo. Maꞌato yt pote haty iꞌatuete hap wywo teꞌeropyhuꞌat. Miꞌi hawyi yt aiweꞌeg i hap taꞌatuhenoi raꞌyn Tupana pe hawyi aiꞌapiheg hap topyhuꞌat Tupana kaipyi. Eiweꞌeg wo o. Miꞌi hawyi aheineꞌen hap mesuwe poꞌog saꞌag topyhuꞌat yt watunug i raꞌyn iꞌatuehay upiat hawyi. Maꞌato watunug iꞌatuehay upi pote poꞌog ihãite rakaria wo watopyhuꞌat. Miꞌi hawyi iꞌewyte aiweꞌeg hap taꞌatuhenoi raꞌyn Tupana pe hawyi aipoityro aimowepiit hamo watopyhuꞌat.
HEB.13.18	Pyno ewehẽtup i hẽtup i urupowyro hamuat uruwyriaꞌin Tupana kape. Urutunug neran wakuap yn wuatꞌi eꞌat pe. Yt kat i uruminug saꞌag upi urutuwemoti Tupana ehamuat hap uruikyꞌesat. Iꞌewyte yt kat i uruminug saꞌag upi urutuwemoti miitꞌin ehamuat hap uruikyꞌesat. Urutoineꞌen neran hãpyk kahato miitꞌin pyꞌasetpe yt uwe pupiat i uruwemoti hap mywo. Miꞌi pote ewehẽtup uruupi Tupana pe uruieineꞌen hap ikahu rakat nug hamo. 
HEB.13.19	Uimimuꞌeria waku ewehẽtup uhupi uikaꞌiwiatno haty wo uiꞌaipok ehowawiat hamuat. Ewehẽtup wote meremo araꞌaipok ehewowi.
HEB.13.20	Mio tã areꞌe Tupana pe eikawiatno -Tupana are atikyꞌesat kahato aimimuꞌeria waku nug haria wo En ewy are. Waku kahato En Wuatꞌi Woꞌowese Hap Nug Hat are. En ni urukaꞌiwat Iesui Moieineꞌen Ikuꞌuro Hap Kaipywiat Hat are. En ni Ehũria Emohey Haria Apykok Hat Moieineꞌen Hat are. En ni urupyhik ehay wakuat wuatꞌi eꞌat pe hamo are. Esaꞌyru suu wo urumosat epyꞌa pe Tupana are. 
HEB.13.21	-Tupana etiꞌatumohãpyk aiwyriaꞌin wakuap nug haria are. Etunug miꞌiria Esaꞌyru mikyꞌesat ewy waku nug haria wo are. Etunug miꞌiria Esaꞌyru mohey hap etiat itag nakaria wo are. Atikyꞌesat etum iꞌatuepe esaika hap wakuap nug hamuat are. Atikyꞌesat iꞌatuminug emowepiit hap yne hawyi eha mowepiit hap topyhuꞌat are. Tupana uito ti emipoꞌoro Esaꞌyru mohey kahato hat. Esaꞌyru wywo ahẽtup mesup ewowi are. Atikyꞌesat Esaꞌyru mowato mesuwat yi totiat wuatꞌi eꞌat piat hap atikyꞌesat Tupana. Tupana waku kahato En aat kaꞌap are. Etiꞌatukawiatno meiũpepyi uiwyriaꞌin Iuteu ywania are. Iesui set upi ahẽtup Toran naꞌyn uiꞌe hap are.
HEB.13.22	Pyno uiwyriaꞌin uheinytꞌin Iesui mohey haria atikyꞌesat eiwanetup kahato mesuwat uimiwan einapin hap kape. Ewetum no ehewaure kaꞌa poꞌog poꞌog uimienoi kape. Uikyꞌe ehepiat pote eiwemuꞌe ro mesuwat uimiwan kurin kat ete. Yt iꞌywop hin i mesuwat uimiwan. Eweiꞌatumuꞌe yne iraniaꞌin uimiwan mo are. Uimiwan mesuwarote yt iꞌywop hin i are katupono atimohit kahato uhehay mesuwe. 
HEB.13.23	Aheywyt Timoteu tuwẽtem naꞌyn morekuat woꞌopyhyp hawyi. Koitywy -Waku ewyry emikyꞌesat ewy e morekuat tope. Pywo ti rat waku kahato. Karãpe tuut uhowowi Timoteu hawyi uimowepiit kahato. Miꞌi hawyi atioto teran uhaꞌyru Timoteu ehewowi eiꞌakasa hamo.
HEB.13.24	Kuekatu atipoꞌoro ehewowi iꞌewyte eiꞌapykok haria kape iꞌewyte kuekatu atipoꞌoro yne Tupana mimoewaku koꞌi kape. Yne Iesui mohey haria meiũpiaria yi Itaria piaria tipoꞌoro kuekatu ehewowi.
HEB.13.25	Tupana etiꞌatukyꞌe ro yne uruꞌywania Esaꞌyru mohey haria Iuteuria ywania are. Yt iꞌatuwaku hap upi i maꞌato egyiꞌat hap kaipyi etiꞌatupoityro uruꞌywania are Tupana pe eikawiatno. Ikahuro raꞌyn uimiwan ehowawiat uiꞌywania Iuteu ywania ewowi mekewat aseꞌi Aparãu emiariru emiariru koꞌi ewowi mekewat Iesui ywania Iuteuria ewowi mekewat Epereu pusu kuap haria kape.
JAS.1.1	Uito Iesui ywyt sese Tiaku. Iesui ti uheꞌykeꞌet sese are. Pyno meiũ uito Tiaku uimiwan atipoꞌoro ehewowi. Uito ti Tiaku Tupana eropat hat iꞌewyte Aikaꞌiwat Aipotypot Iesui eropat hat uito are. Koitywy atipoꞌoro uiꞌe hap torannia kape Tupana mepytꞌin aimepuo aimepuo yi wato hap oktan tukupteꞌen hap kape. 
JAS.1.2	Uiwyriaꞌin karãpe putꞌok e ahete aikotã aikotã mikyryꞌi hap hoꞌopot hap ahãꞌãg hap miꞌi pote waku watuwehum kahato Tupana kape. 
JAS.1.3	Miꞌi hap watunug mote poꞌog ihãite ahepiat imohey hap. Miꞌi hawyi wahaty sepap neꞌi raꞌyn karãpe wẽtup ok kaipyi raꞌyn ahãꞌãg hap putꞌok e turan. 
JAS.1.4	Waku yt watuwemig i ahãꞌãg hap pupi. -Waku arakosap aru hoꞌopot hap sakpo watoꞌe yn waku yn aipyꞌa pe. Miꞌi hap watunug motꞌi pote Iesui mohey haria wo kahato watoineꞌen hãpyk sese rakat hap ete. Wahupit kuap wahoꞌopot hap ahãꞌãg hap pote ti hekat kahato rakaria ewy watoineꞌen Tupana wanetup hawe.
JAS.1.5	Karãpe yt watikuap i kat som waku watunug hãpyk takat ahãꞌãg hap putꞌok e turan miꞌi hap eꞌat pe waku wahẽtup kahato wuatꞌi kuap sese hat Tupana kape. Miꞌi hawyi aikotã waku hamuat tohenoi kahato ahepe towese popuo aimuꞌe yt ahatyꞌi hatyꞌi popuo hin i ainapin Tupana. 
JAS.1.6	Imohey kahato hap wywo yn waku wahẽtup aimoweꞌeg hamuat wahẽtup Tupana pe. Yt naku i wahẽtup Tupana pe imohey ran hap wywo. Maꞌato karãpe wahẽtup imohey ran hap wywo neꞌi pote ahehay yt aiwesat i wyti aru imohey ran nywo neꞌi wahẽtup wote. Yt naku i imohey hap kowoꞌi kowoꞌi aiwanetup hap mywo wahẽtup. Maꞌato miꞌi hap wywo wahẽtup pote watopyhuꞌat aikotã yꞌy hyemyi piat ewy neꞌi aiwanetup hap. Aikowo aikowo wasere wato upi hap ewywuat watoineꞌen aiwanetup hawe imohey hap upi. Yt naku i are. 
JAS.1.7	Aikowo aikowo neꞌi imohey hap aiwanetup hawe pote yt naku i kahato watopyhuꞌat katupono atimohey kahato Tupana watoꞌe iraniaꞌin me maꞌato yt pywo pe i katupono typy ihay rakat ewy watoineꞌen aiwanetup hawe. 
JAS.1.8	Karãpe wahẽtup Tupana kaipyi aimikyꞌesat koꞌi maꞌato yt watomohey kahato i hap wywo pote typy ehay rakat ewy watoineꞌen. Yt naku i watoꞌe Tupana pe -Woromohey En Tupana wen maꞌato yt atikuap i sio etum aru uimiẽtup sio yt watoꞌe pote kowoꞌi kowoꞌi watomohey typy wanetup haria watopyhuꞌat. Miꞌi hap ewy wahẽtup pote aimiẽtup yt heremo hin i Tupana wanetup hawe. Miꞌi pote yt tutum kuap i aimiẽtup Tupana tuwekaipyi.
JAS.1.9	Karãpe watomohey Iesui hawyi hoꞌopot kahato hap topyhuꞌat ahete katupono iraniaꞌin yt imohey i haria yt iꞌatuwese hin i ahete -Yt naku i kahato eipe iꞌatuꞌe ahepe. Miꞌi hawyi ahehakyꞌeꞌi kahato hap toineꞌen ahete. Miꞌi pote yt naku i aiwanetup hap yi kape are. Yt naku i watuwemoti imohey hap ete katupono Tupana wanetup hawe waku pe watoineꞌen. 
JAS.1.10	Hekat rakaria miitꞌin mimotypot koꞌi tukupteꞌen mesuwarote iꞌatuꞌe maꞌato Tupana wanetup hawe imohey haria hekat rakaria ewy tukupteꞌen katupono yne Tupana watnuat toineꞌen imohey haria po pe. Miꞌi tupono waku hekat rakaria mesuwarote aito pote waku watuwehum Tupana kape are maꞌato yt naku i watuwehum ahekat ete -Uito poꞌog uhekat watoꞌe aiwanetup hawe. Waku paa e haria wo watopyhuꞌat ahekareꞌen koꞌi ete katupono ikuꞌuro irane miꞌiria hekat rakaria pykai. Miꞌi hawyi aikuꞌuro hawyi yt kat i ahekat mesuwarote. Taꞌi aheineꞌen hap mesuwarote ipohyt koꞌi ewy kahato. Aat hakup kahato hawyi igag ipohyt hawyi iteneg naꞌyn hawyi ikuꞌuro. 
JAS.1.11	Pywo ipohyt ewy kahato hekat rakaria tukupteꞌen. Mesup hekat kahato rakaria tukupteꞌen miꞌi hawyi mukiꞌite satek hap eꞌat pe hawyi ihakyꞌeꞌi kahato rakaria wo tukupteꞌen ipohyt teneg ewy. Karãpe Tupana ainug hekat rakatno miꞌi pote waku watuwehum kahato ahekat nug hat Tupana ete. Iꞌewyte karãpe yt ahekareꞌen kahato i hap putꞌok e ahete waku watuwehum kahato wy Aimowepiit hat Tupana ete are katupono watikuap yt ahekat kaipyi i aimowepiit sese hap tuut. Waku watoꞌe -Taꞌi ahekat mesuwarotiat ipohyt ewy waku watoꞌe mesup. Ikahu kahato tig wen maꞌato mukiꞌite toto raꞌyn. Miꞌi hap ewy ahekat yt toineꞌen motꞌi hin i waku watoꞌe ahatek hap eꞌat pe mesuwe.
JAS.1.12	Maꞌato uwe uwe tepiat hoꞌopot turan te hakyꞌeꞌi turan yt iwaure i imohey hap miꞌi hat ti Tupana mimowaku wo toineꞌen iꞌewyte Tupana mimowepiit kahato wo topyhuꞌat wuatꞌi eꞌat pe katupono hoꞌopot hap sakpo gosap hat toineꞌen imohey hat. Miꞌi hat pe Tupana toꞌe aru -Uikyꞌe hat sese en e. Miꞌi pote woromoieineꞌen kahato wuatꞌi eꞌat pe e yt tewaure i haria pe. 
JAS.1.13	Karãpe ahãꞌãg hap toineꞌen ahete yt naku i nug hamuat miꞌi pote yt naku i watoꞌe aipyꞌa pe -Tupana ti uhãꞌãg kahato yt naku i nug hamo yt naku i watoꞌe katupono Tupana yt ahãꞌãg kuap i saꞌag nug hamo i. Iꞌewyte yt wahãꞌãg kuap i Tupana saꞌag nug hap ete aito. 
JAS.1.14	Aiwanetup hap mikyꞌesat saꞌag kaipyi ti tuwẽtem ahãꞌãg saꞌag nug hamuat hap. Aimikyꞌesat saꞌag aipyꞌa piat aimaꞌat hamuat topyhuꞌat aikotã ewamiri miat hãꞌãg hap ewy. Aimikyꞌesat ahãꞌãg kahato yt naku i nug hamuat. Wahãꞌãg hawyi watopyhuꞌat aimaꞌat hawe aikotã hapiri topyhuꞌat ewamiri pe hap ewywuat. 
JAS.1.15	Aimikyꞌesat saꞌag koꞌi ahepiat iꞌaparap hap toineꞌen. Aiwanetup saꞌag hap aikotã aikotã waku watunug aru aiminug saꞌag ainug yt naku i nug haria sese katupono meremo watuwat aiwanetup saꞌag hap koꞌi upi. Watunug aimikyꞌesat saꞌag koꞌi hawyi saꞌag nug haria wo raꞌyn watopyhuꞌat Tupana wanetup hawe. Miꞌi hawyi Tupana uiꞌapiheg hap yn topyhuꞌat aiwanetup hawe. 
JAS.1.16	Yt naku i watuwemaꞌat uiwyriaꞌin are. Yt naku i watunug aimikyꞌesat saꞌag. Waku watoiat aimikyꞌesat koꞌi yt naku i nug neran hap koꞌi.
JAS.1.17	Tupana ti hẽtyhot kahato rakat ewy toineꞌen. Tupana ti aat nug hat waty nug hat iꞌewyte wuatꞌi waikiru nug hat wyti Miꞌi. Tupana yne wakuap nug hat. Yt kat hin i saꞌag Tupana tunug. Yne imienoi koꞌi hãpyk yn naꞌyn. Ewaty aat yt hẽtyhot motꞌi i ahowawi. Hẽtyhot rakirẽ yt raꞌyn tuereto aat waty waikiru koꞌi wen maꞌato Tupana sese yt miꞌiria tominug koꞌi yt ewywuat hin i toineꞌen. Tupana ti poꞌog poꞌog aipowyro hat tominug aat waty waikiru koꞌi kai. Miꞌi ti poꞌog poꞌog ipotpap aat kaꞌap wyti aipoityro hamuat. Yt kat saꞌup i watum pykai tutum yne yne ahepe tekat koꞌi aimowepiit hamuat koꞌi. Hẽtyhot aat kaꞌap Tupana. 
JAS.1.18	Tehay pywuat sese wo ainug tomepytꞌin koꞌi. Miꞌi hawyi aito watopyhuꞌat Tupana mowepiit kahato haria aikotã aimikoi pakup haat rakat aimowepiit hap topyhuꞌat. Miꞌi hap ewy aito Iesui mohey haria watopyhuꞌat Tupana mowepiit hanuaria wo sese katupono -Poꞌog poꞌog uimikyꞌeria eipe torannia uiminug koꞌi kai e Tupana ahepe tosaꞌyruꞌin me tosakiꞌytꞌin me.
JAS.1.19	Uiwyriaꞌin waku wyti watuwewaure kaꞌa kahato aimuꞌe haria mienoi kape. Waku watuwanetup kahato hawyi waku aiweꞌeg ahehay. Yt naku i iũteꞌen hap wywo. Yt naku i aipyꞌahak hap wywo neꞌi watiwesat aiwy are. Yt etiwaure teiꞌo miꞌi hap nug hamuat. Uiwyriaꞌin waku ehewaure kaꞌa kahato aimuꞌe haria ehay kape. Waku watuwanetup kahato. Waku aiweꞌeg hap wywo ahehay yt kat i iũteꞌen hap wywo. Yt naku i aipyꞌahak hap wywo watiwesat iũteꞌen. Yt etiwaure teiꞌo miꞌi hap nug hamuat. Uiwyriaꞌin waku ehewaure kaꞌa kahato aimuꞌe haria ehay kape. Waku watuwanetup -Uimuꞌe o uiwy e hap yn aiwanetup hawe waku watoꞌe. 
JAS.1.20	Tupana tikyꞌesat kahato wyti hãpyk takat yn miꞌi tupono ti aiwoꞌopyꞌahak hap kaipyi neꞌi yt watunug kuap i Tupana mikyꞌesat ewywuat koꞌi. 
JAS.1.21	Waku ti watoiat yne yne aiminug yt naku i hap koꞌi iꞌewyte yne aheko saꞌag nug hap koꞌi. Miꞌi hawyi ti waku watuwewaure kaꞌa kahato Tupana ehay kape paa aiꞌe hap wywo yn katupono Tupana yn ahehakyeraꞌat kuap tehay wo. Miꞌi pote -Uimuꞌe kahato ro ehay nug hamo waku watoꞌe Tupana pe. Tupana etikoi kahato o ehay uiwanetup hawe waku watoꞌe. Yt naku i aheko saꞌawyꞌi wuat ewywuat ahewaire waire nug hap. 
JAS.1.22	Yt naku i ti ahewaure kaꞌa wo yn watuwewanetup Tupana ehay kape. Ahewaure pe yn Tupana ehay toineꞌen mote ti aiwemaꞌat hap yn toineꞌen katupono ihay watunug hap kaipyi Tupana mikyꞌesat wy. Toikyꞌesat kahato aheko towat ewy hap toikyꞌesat. Toikyꞌesat tehay hẽtyt rakat ewy hap aimikoi ewy hap toikyꞌesat. Tomikyꞌesat nug hepiat hap wyti toikyꞌesat. 
JAS.1.23	Yꞌy kape watehaꞌat aipaꞌãu kape watuwepiok kahato aipaꞌãu kape. Aikotã aipiit aikotã aipainug hap aikotã aikahu hap watehaꞌat aipaꞌãu yꞌy piat kape. Maꞌato watehaꞌat kahu hawyi wato i raꞌyn hawyi meremo watiwaure raꞌyn aikotã ahowapy aikotã hap. 
JAS.1.24	Miꞌi hap ewy ti Tupana ehay watikuap saꞌag hawyi wato hawyi watiwaure raꞌyn watikuap saꞌawyꞌi rakirẽ wuat pykai. 
JAS.1.25	Maꞌato ahewaure kaꞌa kahato Tupana ehay kape -Atikuap teran kahato ehay watoꞌe Tupana pe hawyi watuwewaure kaꞌa kahato Tupana piat ainapin hãpyk takat kapiat hawyi watuwemuꞌe kahato hawyi watikuap kahato inug hamuat hap. Watunug Tupana mikyꞌesat ewy hawyi Tupana aimowepiit kahato aiminug upi katupono watunug iꞌe hap ewy kahato hawyi aipoityro kahato yne aiminug ete.
JAS.1.26	Karãpe yt waĩ watoꞌe i ahehay saꞌag hap miitꞌin ete miꞌi pote yt kan hamo i -Tupana mohey kahato hat uito watoꞌe katupono wemaꞌat haria wo i watoineꞌen. Yt kan hamo i ahehay miitꞌin muꞌe hap ete katupono taꞌatukuap typy ihay rakaria aito hawyi ahehay Tupana ete ihay se wen maꞌato ahehay iraniaꞌin ete yt naku i katupono sehay iꞌewyte saꞌag tuwẽtem aiwẽ pyi wy. 
JAS.1.27	Uwe uwe yt ity i yt iꞌywot i rakat powyro hap kaipyi Aiꞌywot atipy piat Tupana tikuap kahato tomohey hat sese pywo sio yt hap. Uwe uwe hiwuria powyro hap koꞌi toikuap aito tomohey hat sese pywo sio yt hap e. Uwe uwe hatek takaria powyro hap koꞌi toikuap tomohey hat sese pywo sio yt hap e. Karãpe iraniaꞌin ahãꞌãg yt naku i nug hamo maꞌato yt watuwat i iꞌatuꞌe hap upi -Uito Iesui mohey hat pote yt atunug neran i te watoꞌe. Mio tã watoꞌe hawyi Aiꞌywot atipy piat tikuap kahato aito tomohey sese haria wo raꞌyn aikuap are.
JAS.2.1	Uiwyriaꞌin aipotypot koro Iesui ti wuatꞌi mimotypot nuat topyhuꞌat. Miꞌi tupono ti waku watiꞌatumotypot iraniaꞌin. Yt naku i uimiꞌairoria yn i miitꞌin watiꞌatukyꞌe. Maꞌato Aikaꞌiwat tiꞌatukyꞌe yne miitꞌin torannia hap ewy waku watiꞌatukyꞌe yne. Yt naku i watiꞌairo aiwyriaꞌin iꞌatuekat hap upi iꞌatuwepainug hap upi neꞌi are. Yt naku i watiꞌatukyꞌe aiꞌywania koꞌi yn. 
JAS.2.2	Karãpe aiwoꞌomuꞌe hawe tuut wẽtup ok miit hekat rakat wuatꞌi iwat toĩ tuwepainug hesokpe ikahu ipuꞌiãpiat imehit. Iꞌewyte tuut wy wẽtup ok yt hekat i rakat hesokpe saꞌag wywo tuut. 
JAS.2.3	Miꞌi hawyi watoꞌe hekat rakat pe -Uiwy kahato en. Waku eraꞌapyk mesuwe eꞌamyap ikahu rakat rote maꞌato miꞌi hawyi yt hekat i rakat pe -Pyno waku en itote yꞌam me ro ereineꞌen sio yi tote ro eraꞌapyk watoꞌe hap kaipyi Aiꞌywot Tupana aikuap. 
JAS.2.4	Uiwyriaꞌin yt naku i watimohit hatek takaria yt hekat i rakaria. Maꞌato watimohit miitꞌin yt hekat rakaria i yt uwe wat i mimotypot koꞌi yt hekat i rakaria pote meremo Tupana tikuap aiminug yt naku i hap. Tupana tiꞌatukyꞌe yne aito sio aipiit ikahu sio yt. Sio ahesokpe ikahu sio yt kat i ahesokpe toiꞌatukyꞌe torannia aitoria topyꞌa pe. Waku Tupana ewy watiꞌatukyꞌe torannia miitꞌin sio hekat rakat sio yt. Waku watiꞌatukyꞌe iraniaꞌin Tupana aikyꞌe hap ewy. Miitꞌin ekat kyewi hap neꞌi watiꞌairo aiwyriaꞌin mote -Uito poꞌog e hat ewy watoineꞌen Tupana wanetup hawe katupono watikyꞌe miitꞌin iꞌatukat kyewi hap wywo neꞌi. Wẽtup kyꞌe hamo yn waku watiꞌatukyꞌe miitꞌin sio morekuaria sio miit emiit koꞌi. 
JAS.2.5	Pyno ewetum no ehewaure kaꞌa uhepe uimikyꞌe koꞌi. Yt eweikuap i te apo aikotã Tupana tiꞌairo kahato yt hekat i rakaria Iesui mohey kahato hanuaria wo hap. Poꞌog toiꞌairo ihakyꞌeꞌi rakaria temiit no tetama piatnuaria wo iraniaꞌin kai katupono saꞌawyꞌi toꞌe -Uhemiit sese wyti aru tukupteꞌen miit emiit haria wo karãpe arepyhuꞌat Wuatꞌi Miitꞌin Morekuat Koro mesuwarote e Tupana miwan me saꞌawyꞌi. Mio tã toꞌe hap ewy raꞌyn ti mesup te toiꞌairo temiitꞌin no miit yt uwe mikuap ewywuat koꞌi i yt uwe mikyꞌe ewywuat koꞌi i e. Miꞌiria pe ti -Worohoꞌoꞌairo eipe miitꞌin porekuaria wo uimohey sese haria eiperia pote e. Worohoꞌonug eipe morekuat no yne mesuwat yi tote e hatek takaria pe tokyꞌe sese haria pe. Worohoꞌomoesaika uimohey kahato hap wywo wuatꞌi nug hamo e Tupana tomohey haria pe. 
JAS.2.6	Eiperia yt hekat i rakaria pote hekat rakaria eimohit reran neꞌi. Yt naku i taꞌatunug hekat rakaria. Taꞌatuꞌatukyꞌesat wyti eiweteweru taꞌatuepiat hap yn taꞌatukyꞌesat. Miꞌi hawyi yt ewehaꞌup nug i raꞌyn eiweteweru hap hawyi ti ehereto raꞌyn suraraꞌin kape eiꞌapiheg hamo. Yt ewenug neiꞌo miꞌiria ewy neꞌi are. 
JAS.2.7	Aipotypot Iesui set mohit kahato haria wyti hekat rakaria. Yt iꞌatuweꞌeg hin i miꞌiria katupono Tupana ahetꞌok Iesui set upi. Yt kat set i poꞌog Iesui set kai ikahu rakat ahepe. Iesui ti Aikaꞌiwat koro maꞌato yt taꞌatumotypot hin i Aikaꞌiwat.
JAS.2.8	Saꞌawyꞌi Aipotypot Iesui aimuꞌe tehay pywuat sese wo. Mio tã e -Waku watiꞌatukyꞌe kahato iraniaꞌin aiwekyꞌe kahato hap ewy e ahepe ainapin hap sese. 
JAS.2.9	Pyno waku watunug Aikaꞌiwat koro ainapin hap ewy yn waku watunug. Waku watiꞌatukyꞌe torannia miitꞌin aiwekyꞌe hap ewy. Maꞌato wahoꞌokyꞌe miitꞌin hekat hap upi ikahu hap upi miꞌi pote Aimuꞌe hat ainapin hat ehay pun haria wo watopyhuꞌat. Miꞌi hawyi yt nakuaria i wo watopyhuꞌat Tupana wanetup hawe. Waku watiꞌatukyꞌe torannia miitꞌin watuwekyꞌe kahato hap ewy e ahepe.
JAS.2.10	Tupana tikyꞌesat kahato watunug wuatꞌi tepiat ainapin hap maꞌato watiꞌaparap wẽtup ainapin hap miꞌi hawyi yt naku i nug haria wo raꞌyn watoineꞌen. Wẽtup yn aimiꞌaparap hawyi yt naku i watopyhuꞌat Tupana wanetup hawe katupono wẽtup ainapin hap pe toineꞌen yne Tupana piat ainapin hap wẽtup sehay pe -Aikotã eweiꞌatukyꞌe iraniaꞌin eiwekyꞌe hap ewy e hap. Miꞌi hap yt watunug i mote watiꞌaparap yne Tupana piat ainapin hap koꞌi. 
JAS.2.11	Katupono saꞌawyꞌi te Tupana ainapin miwan me -Yt eweipohari teiꞌo wẽtup ok iharyꞌi ete heꞌaito ete e. Iꞌewyte toꞌe -Yt eweiꞌauka teiꞌo miit e tomiwan nu kawiat puretig etiat. Miꞌi hawyi yt watipohari i wẽtup ok iharyꞌi ete heꞌaito ete maꞌato watiꞌauka wẽtup ok hawyi Tupana woꞌonapin hap watiꞌaparap kahato katupono miit auka hatno raꞌyn watopyhuꞌat raꞌyn.
JAS.2.12	Maꞌato ahowawi Tupana ihaꞌat kahato sio watunug imikyꞌesat ewy sio yt hap kape yn. Tupana ihaꞌat ahowawi sio watiꞌatukyꞌe iraniaꞌin aiwekyꞌe hap ewy. Miꞌi tupono waku watiꞌatukyꞌe miitꞌin Iesui ewy. Waku aiweꞌeg wo aiminug koꞌi kai ahehay koꞌi kai sio miitꞌin kyꞌe hap toineꞌen aikai Iesui mikyꞌesat ewy sio yt Iesui mikyꞌesat ewy i watunug hap koꞌi. 
JAS.2.13	Tupana piat miitꞌin apiheg hap eꞌat putꞌok e raꞌyn turan miꞌi hap eꞌat pe wyti yt kat i raꞌyn Tupana kai iꞌatuehakyꞌeꞌi hap meimuẽ waria miitꞌin yt ehakyꞌeꞌi kuap i haria ete. Maꞌato iraniaꞌin woꞌohakyꞌeꞌi kuap haria kape yt kat i hin i aru iꞌatuꞌapiheg hap topyhuꞌat katupono Tupana tuwehum woꞌohakyꞌeꞌi kuap haria ete.
JAS.2.14	Pyno uiwyriaꞌin yt naku i ti ahehay wo yn watomohey Iesui katupono yt watomoherep i ahepiat imohey hap miitꞌin me aiminug wakuap koꞌi miꞌi pote ti yt kat hamo i ahehay se -Uito atimohey kahato Tupana watoꞌe. Uito ti Iesui mohey hat sese aiꞌe hap toineꞌen aikai hawyi yt kat i aiminug wakuap koꞌi miitꞌin kyꞌe hap moherep hamuat aikai miꞌi pote ti yt kat i Iesui mohey hap sese toineꞌen aipyꞌa pe maꞌato heso rakaria wo watoineꞌen iraniaꞌin wanetup hawe iꞌewyte Tupana wanetup hawe. 
JAS.2.15	Karãpe putꞌok e aiꞌyat pe hatek takat Iesui mohey hat yt imiꞌu i rakat yt hesokpe i rakat hawyi yt kat i watum tope maꞌato wahenoi Tupana pe yn -Pyno waku mehin mana ahẽtup aru Tupana pe eipowyro hamuat watoꞌe yt kat i watum pykai -Tupana aru epoi mehin mana watoꞌe yt kat i miꞌu watum pykai. 
JAS.2.16	Maꞌato yt kat i watum mote yt karãpe i taꞌatumohey ahehay -Uruto ti Iesui mohey kahato haria aiꞌe hap. Tupana eipainug watoꞌe yt kat i sokpe ium wywo iꞌatupowyro hamo hawyi yt taꞌatumohey i ahehay -Uruimohey kahato Iesui aiꞌe hap. 
JAS.2.17	Miꞌi tã watunug pote yt watomoherep hin i iꞌatuepe ahepiat Iesui mohey sese hap are. Miꞌi pote heso rakaria wo watoineꞌen iꞌatuwanetup hawe iꞌewyte Tupana wanetup hawe. Uiwyriaꞌin ikuꞌuro rakat nem kahato rakat yt ikahu hin i toineꞌen. Yt uwe mikyꞌesat ewy hin i toineꞌen aikotã iꞌokpuk nem nakat ewy watoineꞌen aitoria Iesui mohey haria yt hegyiꞌat i rakaria aito hawyi.
JAS.2.18	Miꞌi hawyi teꞌeroꞌe iraniaꞌin ahepe -Maꞌato tukupteꞌen ni Iesui mohey haria yt kat i taꞌatuminug wakuap koꞌi e haria. Miꞌi hawyi eheso kahato are iꞌatuepe katupono Iesui mohey hap sese kaipyi tuwẽtem wuatꞌi waku nug hamuat koꞌi are. Yt pote yt kat i Iesui mohey sese hap aikai are iꞌatuepe. Uito ti atimoherep uhepiat Aikaꞌiwat mohey hap miitꞌin kyꞌe hap wywo are. 
JAS.2.19	-Uruto ti uruimohey kahato Tupana iꞌatuꞌe uhepe iraniaꞌin. Uruimohey sese Tupana wẽtup yn toineꞌen iꞌatuꞌe uhepe. Pyno waku miꞌi tã watomohey iꞌatuepe wen maꞌato eiweꞌeg wo o katupono iꞌewyte ahiag timohey kahato wy wẽtup yn Tupana toineꞌen hap tokenꞌẽ popuo. Ahiagnia timohey Tupana toineꞌen hap wen maꞌato yt Tupana mikyꞌesat ewywuat nug hin i haria wo tukupteꞌen. Ahiagnia taꞌatumohey saꞌag pykai. 
JAS.2.20	Yt kan hamo i -Atomohey kahato Tupana watoꞌe hawyi yt kat i watunug wakuap miitꞌin me. Miꞌi tã watunug pote -Heso kahato rakaria eipe iꞌatuꞌe iraniaꞌin ahepe teꞌeruwanetup hawe. Ahehay wo yn watomohey Iesui pote yt aiweꞌeg hin i aito. 
JAS.2.21	Watikuap taꞌyn aikotã saꞌawyꞌi te ahaꞌaseꞌi Aparãu tunug nu kawiat heiam aikope aihũ watiwuk Tupana mowepiit hamuat hap ewy. Miꞌi hap tote toiporokpun tosaꞌyru Isaki iꞌauka hamo Tupana piat ipoꞌoro hap ewy. Miꞌi hawyi miꞌi tã iminug kapiat tehaꞌat howawi Tupana hawyi -Waku kahato rakat en Aparãu e Tupana tope. Eminug kaipyi mesup atikuap sese raꞌyn uimohey hat sese en e Tupana tope. 
JAS.2.22	-Waku en Tupana katupono ahaꞌaseꞌi pot timoherep tepiat Tupana mohey hap tominug wo. Imohey hap toimoherep kahato wuatꞌi pe tominug wo. Toꞌokupitu kahato imohey hap iminug koꞌi. Iꞌe hap tutunug hap kaipyi Tupana tikuap tomohey hap sese ahaꞌaseꞌi pot Aparãu saꞌawyꞌi. 
JAS.2.23	Aikotã Tupana toꞌe saꞌawyꞌi hap ewy -Uiwy kahato ti en Aparãu e. Uimohey hat sese ti en e. Hãpyk kahato rakat en uiwanetup hawe uiwy e Tupana tope. 
JAS.2.24	Uiwyriaꞌin imohey hap toineꞌen ahehay pe yn mote Tupana yt aimohãpyk kuap i katupono uiminug wakuap kaipyi yn watimoherep kuap Tupana mohey hap sese toineꞌen aipyꞌa pe. Maꞌato yt kat i imohey hap moherep hap aikai waku nug hap koꞌi miꞌi pote yt toineꞌen i Iesui mohey hap sese aikai maꞌato heso rakaria wo watopyhuꞌat aito. 
JAS.2.25	Saꞌawyꞌi mana Irapi timoherep kahato Tupana mohey tepiat hap katupono toiꞌatuporereke toꞌyat pe typy ok surara Isareu ywania Tupana mipoꞌoro koꞌi sepiok e hanuaria. Miꞌiria pe mana Irapi timoherep muap wẽtup iꞌatupopy hamuat migꞌi wo toimoherep iꞌatuehakyeraꞌat hap katupono iraniaꞌin surara tikat miꞌiria iꞌatuꞌuka hamo. Miꞌi hap ewywuat mana Irapi tunug hawyi Tupana tikuap taꞌyn tomohey hat raꞌyn toineꞌen hap. Miꞌi hawyi toiehakyeraꞌat mekewat haryporia yt iweꞌeg i rakat wuatꞌi ihainiaꞌin wywuat ieineꞌen hat pykai. 
JAS.2.26	Pywo ti rat uhekatuwyria yt kat i aipaꞌãu pote yt kat hamo i aipiit katupono ikuꞌuro raꞌyn. Aheha piat toto hawyi -Ikuꞌuro sese raꞌyn iꞌatuꞌe. Miꞌi hap ewy ti yt kat i miitꞌin powyro hap Iesui mohey hap moherep hap aikai hawyi ikuꞌuro rakat ewy raꞌyn watoineꞌen yt iwese rakat ewy i yt kat nug hat wo i raꞌyn watoineꞌen. Yt watimoherep Iesui piat miitꞌin kyꞌe hap iraniaꞌin me ahegyiꞌat hamo pote yt kan hamo i watoꞌe hatek takaria pe -Uruimohey kahato Iesui watoꞌe aiꞌe hap.
JAS.3.1	Uiwyriaꞌin eiweꞌeg wo o -Uito poꞌog torannia kawiat woꞌomuꞌe hat eiꞌe hap wywo katupono miitꞌin muꞌe haria kape yn Tupana poꞌog ihaꞌat sio taꞌatumuꞌe hap ewy taꞌatunug sio yt teꞌeropyhuꞌat sio taꞌatunug taꞌatuepiat miitꞌin napin hap ewy sio yt hap kape tehaꞌat kahato Tupana. Maꞌato yt watunug i ahepiat miitꞌin napin hap miꞌi pote poꞌog aiꞌapiheg hap topyhuꞌat aipotmuꞌeria kai katupono yt watunug i Tupana ainapin hap koꞌi pote miꞌi pote ti -Typy ihay haria eipe e aru ahepe Tupana mekewat eꞌat pe karãpe Tupana timoherep yne miitꞌin me uwe waku uwe yt naku i hap airo hap eꞌat pe. Miꞌi tupono waku perupꞌi puo watiꞌatumuꞌe miitꞌin are. Waku watoꞌe aiwanetup hawe -Yt hãpyk i ahenoi pote atiꞌaparap kahato Tupana pe waku watoꞌe aipyꞌa pe. 
JAS.3.2	Pyno torannia aito iꞌaparap haria watoineꞌen. Maꞌato ahehay wo ahẽku wo yt watiꞌaparap i pote yt karãpe i saꞌag nug hatno watoineꞌen katupono aipyꞌa piat aiwanetup hap moherep hap ahehay topyhuꞌat. Karãpe yt watiꞌaparap i ahehay wo pote hãpyk pe kahato watoineꞌen aheineꞌen hap tote. Ahehay hãpyk takat watunug kuap pote watuwepoꞌoro kuap yne aipiit wakuap nug hamo.
JAS.3.3	Aihũ Kawaru wẽ sakpo watikytyt saity hawyi miꞌi ete watimohãpyk aikotã hewyry aimikyꞌesat ewy hamo. Kurin kat ete pyi watimoewyry aihũ iwato sese pykai. 
JAS.3.4	Iꞌewyte aheꞌyara iwato kahato rakat pykai watimohãpyk kahato yꞌy puo apokuita kurin kat no. Miꞌi hawyi aimikyꞌesat ewy toto aheꞌyara iwato kahato pykai. Imohãpyk hap kurin hetuꞌa pe toineꞌen wen maꞌato totomoesaika kuap yne wasere wato pykai waku ahewyry. 
JAS.3.5	Miꞌi hap ewy ahẽku topyhuꞌat kurin aipiit kai mekewat saity aihũ Kawaru wẽ sakpuat ewy mekewat imohãpyk hap kurin hetuꞌa piat aheꞌyara etiat hap ewy. Taꞌi ahẽku ti yt iwato i pykai -Uito poꞌog torannia kai watoꞌe ahẽku hit no. Iꞌewyte aikotã aria hit taꞌat go iwato rakat rote igag nakat rote hap ewy meremo aria iwato kahato topyhuꞌat itote. Miꞌi hap ewy ahẽku hit kaipyi iwato kahato saꞌag tuwenug. 
JAS.3.6	Ahehay saꞌag ni aiwanetup hap maꞌat kuap hat toineꞌen. Aimaꞌat hat kahato ti rat ahẽku. Woꞌoeremopusu hap tuwẽtem ahẽku pyi aiwoꞌomaꞌatꞌi maꞌatꞌi hamo. Aikotã aria ahekareꞌen wuk hap ewy ahehay toineꞌen. Ahehay aikotã mekewat saꞌag nug hat eiam wyti aria wato yn toineꞌen. Ahehay saꞌag ahẽku kaipywiat miitꞌin wuk hap ewy topyhuꞌat. Ahehay wo miitꞌin maꞌat hap topyhuꞌat katupono aheineꞌen hap mokoꞌi mokoꞌi hap aiwanetup hap pyi tuwẽtem ahẽku pyi are. Taꞌi aimohun hap wyti ahehay saꞌag. 
JAS.3.7	Taꞌi watikuap kahato haiwot rakaria gaꞌapy piaria moperupꞌi aihũ wuat hap iꞌewyte weitaria aihũ wo atimoperupꞌi kuap iꞌewyte topyhuꞌat hewyry rakaria aihũ wo watunug. Iꞌewyte piraria watimoperupꞌi kuap aito. 
JAS.3.8	Maꞌato miꞌi pykai ahẽku yt watimoperup i kuap i katupono ahẽku miitꞌin auka kuap hap topyhuꞌat. Ahehay wo watimaꞌat kuap kahato miitꞌin. Moĩ haiwot rakat ewy ahẽku toineꞌen katupono miꞌi wo watiꞌatuꞌuka kuap miitꞌin aimimaꞌat koꞌi. 
JAS.3.9	Ahehay saꞌag ahẽku pyi guꞌuro hy ewy toineꞌen katupono -Waku kahato en watoꞌe Aiꞌywot Aikaꞌiwat Tupana pe wen maꞌato miitꞌin me -Motoro meiũpepyi aria wato kape watoꞌe saꞌag ahewanikaptia pe miitꞌin me Tupana minug toiãꞌãkap koꞌi pe. Ahẽku wo -Waku kahato En Tupana watoꞌe miꞌi hawyi mekewat ahẽku wo watiꞌatukuasa Tupana minug miitꞌin koꞌi. Yt naku i kahato miꞌi tã are. 
JAS.3.10	Wẽtup ahehay pyi tuwẽtem Tupana motypot hap iꞌewyte wẽtup ahehay pyi tuwẽtem miitꞌin mohit hap. Yt naku i ti rat miꞌi tã are. Are paĩ yt aiweꞌeg hin i ahẽku moperupꞌi hap ete aito. Aiwemoti hap kahato ahehay. 
JAS.3.11	Yresa pyi yt karamuo i yꞌy tuwẽtem he rakat nop takat wẽtup kaꞌa pyi yn. Miꞌi hap ewy yt naku i ahehay he rakat ahehay nop takat ahẽku pywiat. 
JAS.3.12	Iꞌewyte yt karãpe i Pakuꞌa yp kaipyi hewo muse sat neꞌi. Iꞌewyte yt karãpe i hewo Warana yp kaipyi Wasaꞌi sat neꞌi. Iꞌewyte yresa ihy nop takat yt tum kuap i aimiꞌu he rakat.
JAS.3.13	Miꞌi hap ewy kahato yt naku i ahehay saꞌag yt Tupana Paꞌãu mikyꞌesat ewy i ahẽku wo. Waku watunug wakuat yt kat i aiwemotypot hap wywo. Miꞌi hap ewy waku aheineꞌen hap he rakat ewy aiminug woꞌowese hap wywo yt kat i -Uito poꞌog aiꞌe hap aiwanetup hawe. Waku yne ahehay wakuap wo watimoherep aiweꞌeg hap imotypot hamuat. 
JAS.3.14	Karapeĩ watoꞌoehayꞌywyi hawyi yt kat i aiwoꞌowese hap aikai topyhuꞌat. Miꞌi pote yt kan hamo i -Uito ti poꞌog iraniaꞌin kai watoꞌe neꞌi. Maꞌato miꞌi tã mote watuwemaꞌat neꞌi. 
JAS.3.15	Karapeĩ watuꞌuka aiwoꞌope Tupana piat aimuꞌe hap kaipyi miꞌi pote yt weꞌeg hin haria wo i watopyhuꞌat. Karãpe watoꞌoehayꞌywyi aiwoꞌope watopyhuꞌat iraniaꞌin yt imohey i haria ewy neꞌi. Aikotã ahiag potmuꞌeria ewy watoineꞌen. Aikotã taꞌatumikyꞌesat yn nug haria ewy watopyhuꞌat. Yt naku i kahato watuꞌuka aiwoꞌope Tupana piat aimuꞌe hap kaipyi. Miꞌi tã watunug mote yt karãpe i Tupana mimuꞌeria watopyhuꞌat maꞌato ahiag potmuꞌeria watoineꞌen. 
JAS.3.16	Karãpe watoꞌoehayꞌywyi aiwoꞌope -Uito ti poꞌog eikai aiꞌe hap aipyꞌa piat kaipyi miꞌi hawyi meiũran wanikaptia wo watopyhuꞌat itote hawyi aiwoꞌomaꞌatꞌi maꞌatꞌi hap yt ikahu hin i rakat topyhuꞌat aiwoꞌopiat. Yt naku i are.
JAS.3.17	Maꞌato Aiꞌywot atipy piat iweꞌeg sakpo toineꞌen. Miꞌi ti aimuꞌe kahato aipyꞌa pe toweꞌeg hap yt ahiag wat ewywuat hin i. Mio tã e ahepe -Pywuat kahato eweikupteꞌen no Uiꞌewy e ahepe. Woꞌowese haria wo ro eweikupteꞌen e. Woꞌokyꞌe haria wo woꞌopowyro haria wo woꞌowesat kahu hanuaria uiꞌewy o eweikupteꞌen o e ahepe. Waku woꞌokyꞌe hap moherep hanuaria wo eweikupteꞌen e ahepe. Waku wakuat nug haria wo eipe e. Waku yt wẽtup ok i miit mohit hanuaria wo eweikupteꞌen no e ahepe. Waku yt typy ehay rakaria wo eweikupteꞌen e. Waku toꞌoꞌewyꞌewy wuatꞌi miitꞌin kyꞌe haria wo eweikupteꞌen e ahepe aimuꞌe kahato hat atipy piat Aiꞌywot. 
JAS.3.18	Watikoi aikope aimikoi wakuat pote waku kahato hẽtyt hawyi maꞌato yt pote yt kat i aimiꞌu wakuat watipuẽti aru hat hawyi. Miꞌi hap ewy kahato woꞌokyꞌe hap watikoi hawyi aiwoꞌowese hap toineꞌen aru aiwoꞌope hawyi aimowepiit hap toineꞌen aiwoꞌope. Miꞌi hawyi hewo kahato aru waku hap ahete aimiꞌu he kahato hap ewy aimikoi he hap ewy.
JAS.4.1	Koitywy ahenoi teran ehepe kat kaipyi kat kaipyi aiwuꞌuka hamuat aiwoꞌoehay poepyk hamuat hap tuwemoherep hap koꞌi. Pyno ahenoi ehepe -Uiat uipo pe atikyꞌesat ewat ekat aiꞌe hap saꞌag kaipyi ti watuꞌuka. -Uimikyꞌesat yn waku watunug e hap kaipyi watuꞌuka. Miꞌi hap kaipyi yt aiwoꞌowese i hap toineꞌen. 
JAS.4.2	-Atikyꞌesat ewat uiatno watoꞌe iraniaꞌin me maꞌato -Yt atum i iꞌatuꞌe ahepe hawyi -Pyno yt etum i pote yt uiwese i aru watoꞌe aipyꞌa pe aiwyriaꞌin me. Miꞌi hawyi watoꞌoꞌauka teran iraniaꞌin ete iꞌatuekat kyewi. Yt naku i miꞌi tã are. Poꞌog waku wahẽtup hẽtup Aiꞌywot Tupana pe aimikyꞌesat koꞌi are. Yt kat i aimikyꞌesat koꞌi toineꞌen aipo pe katupono yt wahẽtup Ahekat nug hat Tupana pe i pote e. 
JAS.4.3	Miꞌi hawyi aimikyꞌesat Tupana pe wahẽtup tuereto wen maꞌato yt tutum i aimiẽtup katupono yt tomikyꞌesat ewy i wahẽtup pote. Aimikyꞌesat ewy saꞌag neꞌi wywo yn wahẽtup wote aimowepiit hamuat kape yn wahẽtup pote yt tutum kuap i aimiẽtup.
JAS.4.4	Aikotã aheharyꞌi ete aipohari hap ewy yt ikahu hin i miꞌi hap ewy kahato yt ikahu hin i typy ahetupana pote. Yt naku i typy ok mikyꞌesat ewy watunug Tupana mikyꞌesat wakuat iꞌewyte mesuwarotiaria mikyꞌesat ewywuat yt naku i nug haria mikyꞌesat ewywuat pote. Yt ikahu hin i miꞌi tã watoineꞌen are. Tupana ewanikaptia mikyꞌesat ewy watunug mote Tupana ewanikaptia wo watoineꞌen. Uwe uwe mesuwarotiat yt naku i nug haria seko saꞌag wo tuwewyꞌinug miꞌi hat Tupana ewanikap mo topyhuꞌat. 
JAS.4.5	Eweꞌeg wo e Tupana saꞌawyꞌi wuat pupi -Uiwatno yn worokyꞌesat e ahepe. Maꞌato wẽtup tupana eweimohey hawyi uhehayꞌywyi kahato tupanaria ete e Tupana Paꞌãu ahepe. 
JAS.4.6	-Atiꞌatumoesaika kahato waure wuat gupteꞌen haria pe. Miꞌiria pe atum neꞌen kahato wakuap miꞌiria pe maꞌato iraniaꞌin me -Uito poꞌog e haria ewanikap wo areineꞌen e Tupana ahepe. Uhegyiꞌat hap poꞌog atum paa e haria pe e Tupana ahepe. 
JAS.4.7	Tupana tikyꞌesat aiꞌe hap -Tupana atikyꞌesat emiit sese wo waku watoꞌe aiperupꞌi popuo e. Uiꞌywot uimoesaika kahato uiminug saꞌag koꞌi akit hamo waku watoꞌe. Tupana etiꞌakit o ahiag uiꞌokpe totiat watoꞌe waku. Uimoesaika epaꞌãu wo ahiag sopo hamo ehay wo -Motoro uiꞌyatypepyi ahiag me e hamo waku wahẽtup Tupana pe. Miꞌi hawyi waku watoꞌe -Tupana etisopo ro ahiag uhãꞌãg hat mesuwe waku watoꞌe. Miꞌi hawyi ahiag topopy raꞌyn meremo aiꞌyatypepyi Tupana pupi.
JAS.4.8	Pyno karãpe watikyꞌesat watukupteꞌen Tupana wywo miꞌi pote waku watuwat Tupana kape aimikyꞌesat ẽtup hamo. Aiwanetup hap kaipyi aipyꞌa pyi ahehay hawyi tuut ahowawi aimikyꞌesat ewy. Miꞌi hawyi aikotã watuwei aipit pit potiat hap ewy raꞌyn yꞌy pe waku miꞌi hap ewy waku watoꞌe Tupana pe -Uiꞌywot uikoho Esaꞌyru suu wo uimiꞌaparap saꞌag koꞌi waku watoꞌe. Uipo ti iminug yt naku i hap koꞌi pote uipo ipit pit hap ewy. Miꞌi pote etikoho uipo yt naku i nug hap hep hamo waku watoꞌe. Uiꞌywot atipy piat pe uiwanetup hap uipyꞌa piat typy sehay potiat uipiit yt naku i topyhuꞌat. Miꞌi pote etikoho kahato uhepiat iꞌaparap hap koꞌi yne waku watoꞌe Tupana pe. 
JAS.4.9	Waku paa watoꞌe Tupana pe aiminug saꞌag upi aikotã haty kahato hap aipyꞌa pe hap ewy aikotã aiwy sese ikuꞌuro hawyi haty hap ewy waku aiwak hap aipyꞌa pe hawyi -Tupana sakpoꞌe atunug saꞌag watoꞌe. Yt ikahu hin i atunug eete. Miꞌi tupono uimoti te kahato rat uipyꞌa pe waku watoꞌe aiwak popuo. Tupana uhepiat emaꞌat hap koꞌi yt ikahu hin i uipyꞌa pe uiwanetup hawe. Ahatyꞌu kahato yt kat i hin i uiwepiit hap toineꞌen. Uimoti hap yn toineꞌen uikai waku watoꞌe yt kat i aimikyryꞌi hap wywo. 
JAS.4.10	-Ehamo Tupana aremoti kahato uipyꞌa pe paa e hap wywo watoꞌe. Pywo pe pote Tupana mimotypot sese koꞌi watopyhuꞌat wuatꞌi eꞌat pe wuatꞌi ehamo.
JAS.4.11	Uiwyriaꞌin yt naku i ahehay saꞌag wẽtup ok ete iraniaꞌin ete katupono Tupana toꞌe miwan me -Eiwoꞌokyꞌe ro eiwoꞌope e. Miꞌi pykai watimohit neꞌi wẽtup ok iraniaꞌin ehamo pote -Yt naku i meiẽwat miit watoꞌe pote Tupana woꞌonapin hap pun hanuaria wo watoineꞌen katupono yt iꞌe hap ewy hin i watunug mote. Uiwyriaꞌin yt naku i watimohit wẽtup ok ahehay yt naku i rakatno. -Etiꞌatumotypot ro iraniaꞌin e Tupana saꞌawyꞌi miwan me. Karãpe watiꞌatusatyꞌi satyꞌi miitꞌin ahehay wo hawyi watiꞌaparap kahato Tupana piat ainapin hap yt watimotypot i aiwy pote. Miꞌi hawyi watimohit Tupana piat ainapin koꞌi katupono aiꞌe hap aiwenapin hap saꞌag yn watunug. Poꞌog waku watunug ainapin hap sese Tupana iweꞌeg sese rakat piat ainapin hap. Yt naku i eweiꞌatumohit wẽtup ok miit e Tupana pote. 
JAS.4.12	Tupana yn aikuap sese sio waku aito sio yt hap katupono Tupana yn ni ikuap aiwanetup hap wakuap koꞌi sio yt nakuap i koꞌi. Miꞌi tupono kat poteĩ pyno -Yt naku i en watoꞌe wẽtup ok miat pe yt watikuap i kahato ipyꞌa piat pykai. Tupana yn ikuap wakuat sio yt hap. Miꞌi yn ikuap ainug koꞌi. Miꞌi pote Tupana yn ahehakyeraꞌat kuap iꞌewyte Tupana yn ni aiꞌapiheg kuap. Miꞌi pote yt naku i watoꞌe wẽtup ok etiat -Yt kan hamo i mekewat miit. Yt naku i kahato miꞌi tã watoꞌe katupono yne miitꞌin Tupana mikyꞌe koꞌi tukupteꞌen. -Wuatꞌi miitꞌin torannia ahekat koꞌi ewy tukupteꞌen e Tupana ahepe. Miꞌi pote yt eweimohit reiꞌo uhekat koꞌi e Tupana yt miitꞌin motypot i haria pe.
JAS.4.13	Waku aiweꞌeg wo kahato ahehay pupi -Uimikyꞌesat yn atunug neran e hap pupi -Pyno mukiꞌite uimikyꞌesat ewy uiwepyi areto wẽtup tawa kape hawyi itote areineꞌen motꞌi hawyi itote atunug uiko iwatoꞌin nakat uimikyꞌesat oktan hawyi uhekat kahato raꞌyn areineꞌen itote aiꞌe hap pupi waku aiweꞌeg wo. -Pywo ti rat uiꞌe hap ewy atunug aru uimikyꞌesat oktan hawyi uiwepyi arepotpap kahato itote hawyi atiꞌatunug iwato kahato uhekat koꞌi hawyi areineꞌen hekat kahato rakatno itote uito. Taꞌi uimikyꞌesat ewy yn aru atiꞌatunug e hap pupi waku aiweꞌeg wo uiwyriaꞌin. 
JAS.4.14	Katupono yt watikuap hin i aikotã mukiꞌite aiporeꞌihotꞌok hap pykai i aikotã aru watoineꞌen sio are. Tupana yn miꞌi tã kuap hat iꞌewyte yt watikuap hin i karania eꞌat rẽ aheineꞌen hamuat hap koꞌi. Taꞌi aikotã hunete yꞌy heꞌyhig am hawyi atposake hawyi yt kat i raꞌyn toineꞌen itote. Miꞌi hap ewy kahato aheineꞌen hap topyhuꞌat mesuwarote. Taꞌi aheineꞌen porap i hawyi aikuꞌuro raꞌyn meremo hap ewy watoineꞌen mesuwat yi tote uiwyriaꞌin. 
JAS.4.15	Miꞌi pote poꞌog waku watoꞌe aipyꞌa pe -Tupana atunug neran emikyꞌesat ewy poꞌog waku watoꞌe. Tupana etum uhepe ehesaika hap uipowyro hamuat. Miꞌi pote ti aru areto motpap nug hamo poꞌog waku watoꞌe aipyꞌa pe. 
JAS.4.16	Yt naku i kahato watuwemowato kahato ahehay wo -Atunug kuap yne aiꞌe hap ete uiwyriaꞌin. Yt naku i watoꞌe -Uito poꞌog yne miitꞌin kai aiꞌe hap ete. Yt naku i aito watopyhuꞌat aiwehay pyi. Yt naku i -Uito poꞌog ekai e hatno watopyhuꞌat.
JAS.4.17	Uimimuꞌeria karãpe watikuap kat som waku Tupana tikyꞌesat watunug hap hawyi maꞌato yt watunug i imikyꞌesat ewy hawyi watiꞌaparap kahato Tupana pe yt watunug i imikyꞌesat pote. Yt nakuaria i wo watopyhuꞌat yt kat i hin i watunug pykai. Miꞌi tã hap atikyꞌesat eweikuap taꞌyn uiwyriaꞌin are.
JAS.5.1	-Eiweꞌeg wo o hekat rakaria. Eiweꞌeg wo o woꞌopoꞌoro i poꞌoro i teꞌen neꞌi haria pupi e Tupana. Koitywy yt pya hin i eiwoꞌokakꞌi hamuat hap eꞌat e Tupana. Yt pya hin i kyn kyn eiꞌe hap eꞌat ehepiat hoꞌopot hap wuatꞌi eꞌat piat hamuat e katupono eiwemoekat kahato miitꞌin maꞌat hap kaipyi e Tupana. 
JAS.5.2	Mekewat eꞌat pe ti aru eimisoknug ni hokpyp neꞌi raꞌyn topyhuꞌat e Tupana. Ehesokpe sok koꞌi nupiꞌa yat no raꞌyn topyhuꞌat yne yne aru e Tupana. 
JAS.5.3	Ehekat ikahuria rakat ahyt aru yt kan hamo i raꞌyn topyhuꞌat iꞌytyk tutuꞌu yne raꞌyn hawyi e. Mekewat eꞌat ehekat ikahu miitꞌin mipugha wo raꞌyn topyhuꞌat nem neꞌi pote e. Saꞌawyꞌi imehit rakat yn ehekat maꞌato mekewat eꞌat pe iꞌytyk kahato rakatno raꞌyn topyhuꞌat ikamhig saꞌag nakatno raꞌyn topyhuꞌat e. -Kat pote kahu yt eweimoꞌẽ i ehekat koꞌi nimo te uruepe iꞌatuꞌe ti aru ehepe ewyriaꞌin hatek takaria. Kat pote yt ehegyiꞌat hin i uruepe nimo iꞌatuꞌe aru ehepe ihakyꞌeꞌi rakaria. -Miꞌi hawyi ehekat koꞌi iꞌytyk kaipyi ti aru taꞌatukuap meremo raꞌyn yt ehegyiꞌat hin i kahato hap e Tupana -Uiwatno yn neran e haria pe. -Ehekat ahyt topyhuꞌat aru aria wato miꞌu wo e Tupana. Miꞌi hawyi eipe ekat wuk hap pe eweikupteꞌen aat kaꞌap eiꞌapiheg hamuat wuatꞌi eꞌat pe e Tupana aru hatek takaria pohari haria pe. 
JAS.5.4	-Saꞌawyꞌi eimikoi eropat haria iꞌatupotpap kahato eiko nug hamuat pykai maꞌato yt kat i ewetum iꞌatuepe. -Pywo ti rat mukiꞌite aru atum eipotpap saꞌup eweiꞌe pykai yt kat hin i ewetum iꞌatuepe. Yt ehegyiꞌat i hap kape araꞌakasa yne raꞌyn Uito e aru Tupana yt imoꞌẽ i haria pe. Iꞌatuesyꞌat kahato ehemiitꞌin e. Yt iꞌatuesokpe hin i rakaria miꞌiria. Iꞌatuehakyꞌeꞌi kahato teꞌerepotpap aat kaꞌap pykai yt kat hin i ewetum e. Saꞌawyꞌi kak iꞌatuꞌe kak iꞌatuꞌe ahetiat -Tupana yt urupoi i urupoꞌoro haria urukaꞌiwaria hekat rakaria iꞌatuꞌe uhepe e. Yt taꞌatumoꞌẽ hin i uruepe urupotpap hap saꞌup iꞌatuꞌe irane toꞌokakꞌi popuo uhepe ihakyꞌeꞌi rakaria e Tupana. 
JAS.5.5	Yt ehegyiꞌat hin i eipe e aru ehepe katupono eiwemowepiit hap yn ewetunug eheineꞌen hap turan e. Kat koꞌi kat koꞌi eimikyꞌesat oktan eweiꞌatunug atunug kahato. Eiꞌyat wakuat pe ienuk hap yn ewetunug. Eimiꞌu ikahu kahato maꞌato eiweran eweiꞌatumoꞌok kahato. Yt kat i ewetum hesyꞌat sese rakaria pe e Tupana aru ihakyꞌeꞌi rakaria maꞌat haria pe. Aikotã saꞌawyꞌi eihũria eweiꞌatumokyt kahato awati wo iꞌatuꞌuka hamuat iꞌu hamuat hap ewy kahato eiperia tukupteꞌen ikap kahato rakaria wo e aru Tupana yt hegyiꞌat rakaria i pe. Ikap kahato rakaria wo koitywy eweikupteꞌen eihũria ewy e. Eikap ti waku kahato aria miꞌu wo pote mesup taꞌyn waku pe eweikupteꞌen kahato maꞌato uimiꞌapiheg wuatnuaria wo e Tupana miꞌiria pe yt taꞌatupoi hin i taꞌatupotpap nug haria hawyi. 
JAS.5.6	-Saꞌag nug haria ti eipe katupono miitꞌin wakuat kuasa haria wo eweikupteꞌen areꞌe aru ehepe e Tupana. Iꞌatuekat kyewi -Eweiꞌatuꞌuka miꞌiria eweiꞌe yn esuraraꞌin me wakuap yn taꞌatunug pykai e. Eweiꞌatuꞌuka yt kat i saꞌag iꞌatuꞌe i ehepiat pykai e aru Tupana yt hegyiꞌat i rakaria hekat rakaria pe.
JAS.5.7	Uiwyriaꞌin waku aiperupꞌi poꞌog poꞌog watoineꞌen Iesui ekatup haype miitꞌin aimoweukaꞌi pykai. Aikotã aikopiat aimikoi wahekatup hepama hap ewy. Saꞌawyꞌi watikoi hawyi iꞌaman hap wahekatup imoẽtyt hamo. Miꞌi hawyi wahekatup i iꞌaman tuereto hap imotag hamo. Perupꞌi popuo wahekatup haat hap kape imoꞌapuhup hamuat kape. Miꞌi hap ewy waku wahekatup Iesui uut hap. 
JAS.5.8	-Yt pya hin i ti Iesui uut hap waku watoꞌe yn aiwoꞌope aiwemoesaika hamo. Yt naku i watoiat huut hap mohey hap katupono tuut aru Aikaꞌiwat. Waku wahekatup huut hap aiwemowepiit hap wywo. 
JAS.5.9	Uiwyriaꞌin yt naku i watoꞌoehay petek petek hekatup haype katupono woꞌoehay petek petek haria pe ti aru -Yt nakuaria i eipe e aru Tupana. Yt pya hin i aikaꞌiwat uut hamuat uwe waku uwe yt naku i toꞌe hamo. Yt pya hin i Aikaꞌiwat uut hap aikotã okenꞌypy og me hap ewy yn ni toineꞌen meke -Areke teran e hat ewy toineꞌen.
JAS.5.10	Uiwyriaꞌin yt naku i ti watiwaure aipyꞌa pe saꞌawyꞌi wuat Tupana ehay moherep haria piat hoꞌopot hap koꞌi. Taꞌi nimo te ti taꞌatuhoꞌopot potꞌi kahato miitꞌin mikyryꞌi taꞌatuetiat imohey hap wywuat hap. Taꞌi yt iꞌatuwẽpohep hin i ti Tupana e hap moherep hap ete miitꞌin tiꞌatusatyꞌi satyꞌi pykai. Miꞌi tupono waku watunug miꞌiria ewy. 
JAS.5.11	Miꞌiria saꞌawyꞌi tokokaꞌat raꞌyn hoꞌopot hap sakpo. Miꞌi tupono koitywy Tupana miꞌatuewaku koꞌi wo tukupteꞌen eimiꞌatumotypot no raꞌyn tukupteꞌen. Watikuap taꞌyn ti aikotã nimo ahaꞌaseꞌi Io hoꞌopot potꞌi kahato hap maꞌato yt toiwaure hin i Tupana mohey tepiat hap. Imohey motꞌi hap poꞌog iwato hoꞌopot hap kai. Miꞌi pote hoꞌopot kahato hap sakpo tokosap aseꞌi Io. Miꞌi pote Tupana mipoitynug wo raꞌyn topyhuꞌat. Uiwyriaꞌin Tupana tikuap kahato ahepiat hoꞌopot hap. Taꞌi Aikaꞌiwat aikyꞌe kahato tohatyꞌu kahato ahepiat hoꞌopot hap.
JAS.5.12	Ahehay pywo piat hap yn Tupana tikyꞌesat. Karãpe iraniaꞌin me -Atunug aru watoꞌe pote waku watunug aiꞌe hap ewy hap. Yt naku i aheso -Atunug aru aiꞌe hap ete. Maꞌato aheso hap neꞌi pote Tupana aiꞌapiheg e. Iꞌewyte ti yt naku i Tupana set watipehik -Atunug aru e hap ete. Yt naku i watoꞌe -Yt atunug i aru uiꞌe hap ewy pote waku Tupana uiꞌauka watoꞌe. Poꞌog waku -Atunug aru mehin mana watoꞌe hawyi waku watunug aiꞌe hap oktan poꞌog waku are. Iꞌewyte yt naku i miitꞌin set watipehik pywo aiꞌe hap moheg hamo. Maꞌato Tupana tikyꞌesat pywo piat yn ahehay hap -Atunug aru aiꞌe hap ete.
JAS.5.13	Ahatek pote watemoehamanaꞌi hawyi waku wahẽtup Tupana kape aikawiatno hamuat hap. Maꞌato toineꞌen ahehãite hap aiwepiit hap yn ahete pote waku watuwehum Tupana ete aiwepy hap wywo.
JAS.5.14	Wẽtup ok iꞌahuu aipyꞌasetpiat pote waku mekewat iꞌahuu rakat tiꞌatukay kay tuwewawi Iesui mohey haria apykok haria koꞌi taꞌatuhẽtup Tupana kapiat hamo iꞌahuu kosap hamuat hap. Miꞌi hawyi ikap takat mohag wo waku taꞌatupag iꞌahuu rakat ete. Miꞌi hawyi waku taꞌatuhẽtup -Tupana etimoehãite kahato mesuwat iꞌahuu rakat esaika hap mywo Esaꞌyru Iesui motypot hamo waku iꞌatuꞌe itote iꞌahuu rakat moehãite hamuat. 
JAS.5.15	Miꞌi tã taꞌatunug Iesui mohey hap mywo pote ti aru ipoĩꞌam naꞌyn teꞌyni pyi ihãite raꞌyn topyhuꞌat iꞌahuu rakat. Iꞌewyte iminug saꞌag kaipywiat iꞌahuu pote Tupana timoweityk taꞌyn iminug yt naku i saꞌag hap koꞌi. 
JAS.5.16	Miꞌi pote waku wahenoi aiwoꞌope aiminug saꞌag koꞌi iꞌewyte waku wahẽtup kahato Tupana kape aiwyriaꞌin kawiatno hamuat. Wahẽtup aipyꞌa pyi pote aiwoꞌopoityro kahato hap ewy topyhuꞌat ahete aiwoꞌokyꞌe hap ewy aiwoꞌope. Miꞌi hawyi toineꞌen kahato aimoehãite kahato hap Tupana kaipywiat hap. Aipyꞌa hãpyk kahato Tupana wywo hawyi meremo tutum aimiẽtup niatpo kahato rakat pykai. Meremo tutum waku miẽtup koꞌi. 
JAS.5.17	Saꞌawyꞌi mekewat Tupana ehay moherep hat Eria aiꞌewywuat miit kahato maꞌato tohẽtup kahato tepiat imohey kahato hap mywo yn -Tupana etipyhyp to iꞌaman myẽꞌym anu 6 ewaty hap atikyꞌesat e. Miꞌi hawyi hẽtup ewy Tupana tunug itote. 
JAS.5.18	Miꞌi hawyi tohẽtup i raꞌyn -Etum i ro iꞌaman e hawyi iꞌaman kahato i raꞌyn hap Tupana tunug iꞌe hap ewy. Miꞌi hawyi itote ihãite kahato i raꞌyn iꞌatumikoi koꞌi.
JAS.5.19	Uiwyriaꞌin toĩ wẽtup ok wẽtup ok tuereto aipyꞌasetpiaria wemig Tupana po piat haria taꞌatuminug saꞌag kyewiat haria. Waku miꞌiria watekyi ahehay wo teꞌeraꞌaipok Tupana ewowiat hamo. 
JAS.5.20	Uwe uwe yt nakuat i nug hat porerokosap Tupana kapiat iminug saꞌag myi miꞌi hat tihep wẽtup ok miit woꞌoꞌapiheg hap kaipyi iminug saꞌag ahyt po pyi toiporenotem Tupana piat iehakyeraꞌat hamo. Uiwyriaꞌin yt eweiwaure ro miꞌi tã nug hamo yt waure wo teiꞌo. Uito Tiaku ti mekewat Iesui ywyt sese.
1PE.1.1	Uito ti Peteru Aipotypot Iesui eropat hat sese uito. Uito ti Iesui mipoꞌoro miitꞌin muꞌe hanuat ihay moherep hat uito are.
1PE.1.1	Uiwyriaꞌin Iesui mohey haria mesup uimiwan Iesui etiat atipoꞌoro ehewowi aikope aikope eweikupteꞌen mesuwat yi wato hap oktan are. Atipoꞌoro einapin hamuat ehewowi tama Puntu puaria iꞌewyte yi Karasia puaria kape. Atipoꞌoro wy uiꞌe hap yi Kapatusia totiaria kape iꞌewyte yi wato Asia puaria kape iꞌewyte yi Pitinia puaria kape. Mesuwat sehay miwan miat atipoꞌoro ehewowi uiwyriaꞌin torannia imohey haria kape aikope aikope eweikupteꞌen hap kape. Saꞌawyꞌi aitoria yne watukupteꞌen tawa wato Ierusarẽi me maꞌato mesup ahewanikaptia aimohan mohan kahato aiꞌatuꞌuka hamo mesuwat yi wato hap oktan are. Miꞌi pote atipoꞌoro ehewowi uimiwan uipotmuꞌeria aikope aikope wesytpok hap ewywuaria hap kape uimiwan atipoꞌoro.
1PE.1.2	Saꞌawyꞌi sese ti Aiꞌywot atipy piat Tupana aiꞌairo Tosaꞌyru sese eropat hanuaria wo. Mesuwat yi eꞌyian mete Tupana aikuap kahato yt uwe i te aitoria mesuwarotiaria pykai aikuap yne. Pywo ti rat saꞌawyꞌi Tupana toꞌe tuwepe -Meiũran ti aru atipoꞌoro Uhaꞌyru sese wuatꞌi miitꞌin uiminug koꞌi Potypot nuat e tuwepe. Uwe uwe aru topyhuꞌat Uhaꞌyru mohey haria wo miꞌiria ti aru uimimoewaku koꞌi wo tukupteꞌen. Katupono Uhaꞌyru suu wo atiꞌatumoewaku miꞌiria hawyi Uipaꞌãu Wakuat atum iꞌatupiit piat ieineꞌen hanuat e Tupana tuwepe nimo te yt kat i te tutunug ne turan. -Miꞌi hawyi Uipaꞌãu yne iꞌatupiit puo atopag iꞌatumoewaku hamo e ahepe. Miꞌi hawyi atikyꞌesat kahato imohey haria imikyꞌesat yne nug haria wo hap etiat atikyꞌesat. Miꞌi hap atikyꞌesat e Tupana Aiꞌywot koro saꞌawyꞌi sese atipy piat pe.
1PE.1.3	Saꞌawyꞌi Aipotypot Iesui ikuꞌuro hawyi Tupana timoieineꞌen guꞌuro pyi. Saꞌawyꞌi yt watomohey hin i aikuꞌuro hawywiat aheineꞌen i hamuat hap. Maꞌato mesup koitywy watomohey kahato kat pote Aiꞌywot Tupana tihep taꞌyn Aikaꞌiwat ikuꞌuro hap kaipyi. Miꞌi pote koitywy -Waku kahato En Tupana. Poꞌog wakuat torannia kai urutoꞌe kat pote egyiꞌat kahato uruepe. Urukyꞌe kahato En. Poꞌog poꞌog torannia miitꞌin kai urukyꞌe hat En katupono etihep taꞌyn urukaꞌiwat hyp hawyi urutoꞌe. 
1PE.1.4	Waku kahato En Tupana katupono koitywy urutukupteꞌen esaꞌyruꞌin esakiꞌytꞌin. Miꞌi pote ewywo irane urutukupteꞌen wuatꞌi eꞌat pe aru atipy pe eꞌyat pe. Miꞌi tote urutukupteꞌen kat pote esaꞌyruꞌin esakiꞌytꞌin uruto pote. Uruekat atipy piat yt tuweityk kuap i. Yt tuwepik pik kuap i. Yt ikahuro kuap i katupono iheg me toineꞌen aiꞌyat pe atipy piat Tupana urutoꞌe. 
1PE.1.5	Tupana pywo ti rat En yn uruehakyeraꞌat kuap hat ereineꞌen. Koitywy uruto emepytꞌin pote uruꞌapykok hat kahato En Tupana. Esaika kahato En. Uruimohey kahato En. Meiũran aru yne miitꞌin tikuap uruimohey kahato En hap uruehakyeraꞌat Hat En hap. Miꞌi pote urutukupteꞌen aikotã hekat kahato rakat ewy katupono epowatꞌyp yne tukupteꞌen urupo pe Tupana. Hekat rakat En ewy urutukupteꞌen. Yt uruiꞌatoiat hin i aru katupono urumoesaika raꞌyn Epaꞌãu wo. Miꞌi pote yt wẽtup ok i uruto hoꞌowasat rakaria wo urutoꞌe ewowi Tupana. 
1PE.1.6	Urumowepiit kahato En. Miꞌi pote urutuwehum kahato ewowi Tupana. Uruhoꞌopot kahato wen mesuwe maꞌato yt motꞌi i. Uruhoꞌopot hap uruipuẽti tuereto maꞌato tokosap aru urutoꞌe. Uruiãꞌãg kahato ahiag. Urumoꞌarotꞌi kahato ahiag. Uruiãꞌãg kahato urusatek hap wywo urutoꞌe Tupana pe.
1PE.1.7	Uiwyriaꞌin waku ahoꞌopot hap katupono miꞌi kaipyi Tupana tikuap tomohey sese sio yt haria aito are. Mesuwarotiat miitꞌin tikat kahato mekewat nu mehit rakat hekat kahato rakat kawiat uru e hap het rakat. Maꞌato iꞌytyk kahato iꞌatumipuẽti yi puat pote. Miꞌi hawyi taꞌatupag aria pe hawyi ihywop taꞌyn hawyi iꞌytyk hap toto yne. Miꞌi hawyi imehit hawyi ikahu kahato mekewat nu uru kawiat. Miꞌi hap ewy kahato aito uruwyriaꞌin are. Uito ti Peteru uhepiat hoꞌopot hap uhatek hap miitꞌin mikyryꞌi hap aria ewy iꞌytyk uhepiat hap ewy hep hamuat. Miꞌi hawyi poꞌog hesaika rakat areineꞌen Tupana motypot hamuat. Wahoꞌopot turan mekewat Tupana motypot hap Tupana kapiat aiwehum hap poꞌog poꞌog aimoesaika saꞌawyꞌi wuat kai are. Meiũran aru Aikaꞌiwat Aipotypot Iesui tuut mesuwat yi kape tuut Morekuat nuat hamo. Miꞌi hap eꞌat pe ti aru aitoria watukupteꞌen imehit rakaria ewy aikotã mekewat uru mehit hap ewy are. Kat pote wahoꞌopot hap kaipyi waku pe raꞌyn watoineꞌen. Miꞌi hawyi aikotã hekat rakaria ewywuaria wo watoineꞌen mekewat nu imehit rakat ewy watoineꞌen mekewat eꞌat pe aru Iesui uut hap eꞌat pe ti aru. Miꞌi hap eꞌat pe urumowepiit kahato mesuwarotiat uruepiat hoꞌopot hap katupono yt uruiꞌatoiat hin i Iesui mohey uruepiat hap urusatek pykai uruꞌahyk ahyk pykai iꞌewyte urupyhik pykai uruꞌatuꞌuka pykai are.
1PE.1.8	Taꞌi atikuap kahato Iesui uito katupono araꞌakasa uito maꞌato eiperia yt eweiꞌakasa i eheha wo Aikaꞌiwat Iesui. Maꞌato yt eweiꞌakasa pykai i eweimohey kahato raꞌyn. Miꞌi hawyi eimowepiit hap kahato toineꞌen imohey hap kaipyi. Mekewat wepiit hap Iesui tum tomohey hap kaipyi. Waku kahato mekewat. Yt watimoherep kuap i miitꞌin me Iesui piat aimowepiit sese hap. Ahowapy kahato Iesui motypot hap wywo miꞌi pote aimowepiit kahato poꞌog torannia kai. Yt heremo i maꞌato aipyꞌa pe toineꞌen aimikyꞌe sese aimimohey Iesui are. 
1PE.1.9	Saꞌawyꞌi woꞌowyꞌinug Iesui mohey hap ete. Koitywy watomohey te. Mukiꞌite ti aru watomohey te. Saꞌawyꞌi watomohey hawyi ahehakyeraꞌat aipyꞌa aipiit piat aiwanetup hap yne toiehakyeraꞌat. Meiũran aru wuatꞌi eꞌat pe ahehakyeraꞌat hap toineꞌen katupono mekewat eꞌat pe heremo kahato Tupana miium saꞌawyꞌi wuat ahepiat ahehakyeraꞌat hamuat are.
1PE.1.10	Saꞌawyꞌi sese aheꞌyian miaria Tupana ehay moherep haria henoi kahato aikotã aru Tupana topyhuꞌat hegyiꞌat kahato wuatꞌi ywania piat hap ete iꞌatuehay. Aikotã aikotã aru tutunug hap ete iꞌatuꞌe Iesui etiat. Taꞌatumoherep kahato aikotã Tupana ahehakyeraꞌat hap. Taꞌatukuap teran sese saꞌawyꞌi maꞌato iꞌypyryp hap ewy taꞌatukuap. Maꞌato taꞌatumikuap oktan taꞌatumoherep Tupana Paꞌãu kaipyi ahepe Iesui uut hap etiat katupono miwan myi saꞌawyꞌi wuaria imoherep Tupana yn mikuap koꞌi sehay are. 
1PE.1.11	Kat eꞌat pe aru Aipotypot Iesui tuut e hap kape teꞌeruwanetup kahato taꞌatukat kahato. Taꞌi saꞌawyꞌi wuaria Tupana ehay moherep haria iꞌatuehay kahato Aikaꞌiwat Paꞌãu mimoherep koꞌi ete. Taꞌi taꞌatumoherep yian mete aikotã aru Aipotypot ikuꞌuro hoꞌopot hap rakirẽ hamuat koꞌi taꞌatuwan kahato miwan me. Iꞌewyte taꞌatuwan kahato Tupana Paꞌãu kaipyi aikotã me Aipotypot wuatꞌi miitꞌin potypot no topyhuꞌat hamuat koꞌi taꞌatuwan are. 
1PE.1.12	Aikotã iꞌatumuꞌetu wuat ewy Tupana Paꞌãu timoherep iꞌatuepe aikotã aru Aipotypot tokuꞌuro hap eꞌyian mete toineꞌen hap koꞌi aikotã tuwẽtem guꞌuro pyi hap taꞌatukuap kahato Tupana Paꞌãu kaipyi. Miꞌi hawyi putꞌok e mekewat eꞌat pe hawyi uruepe topotmuꞌeria sese pe tuwemoherep taꞌyn Aipotypot. Miꞌi hawyi uruimoherep taꞌyn ehepe iꞌatuꞌe hap ewywuat saꞌawyꞌi wuat Tupana ehay moherep haria e hap ewywuat. Urutaꞌakasa yne iꞌatuꞌe hap ewywuat Aikaꞌiwat moherep hap. Urutaꞌakasa yne miꞌi hawyi mesup uruimoherep yne Iesui etiat ehepe uruꞌakasa hap koꞌi. Uruimoherep kahato uruehay wywo Iesui etiat Tupana Paꞌãu urupiit piat uruwanetup hap koꞌi. Uruimoherep mesuwat sehay wakuat Iesui etiat kat pote urutaꞌakasa raꞌyn Tupana Mipoꞌoro atipy kaipywiat. Koitywy uruikuap Tupana miehakyeraꞌat koꞌi wuat aito hap. Mekewat atipy piaria teꞌeruwanetup kahato kat pote saꞌawyꞌi yt uruimohey hin i maꞌato mesup uruimohey raꞌyn. Saꞌawyꞌi yt Tupana kape hin i uruwanetup hap. Koitywy Tupana kape yn naꞌyn uruwanetup hap. Miꞌi hap ete atipy piaria teꞌeruwanetup kahato. Taꞌatukuap teran haype maꞌato yt taꞌatukuap i kat pote mesup Tupana miehakyeraꞌat koꞌi wuat raꞌyn mesup uruto are.
1PE.1.13	Uiwyriaꞌin meiũran ti aru Tupana tipoꞌoro Aiporekuat nuat. Tuwemoherep mesuwat yi tote i raꞌyn wuatꞌi ehamo. Miꞌi pote waku aiwanetup hap Ahehakyeraꞌat hat kape yn watuwanetup. Yt naku i aiwanetup hap kowoꞌi kowoꞌi neꞌi. Waku wahekatup kahato Aipotypot huut hap kape iwemoherep hap kape katupono mekewat eꞌat pe tuut irane Ahehakyeraꞌat hat. Miꞌi hawyi iwese kahato ahete hegyiꞌat kahato ahepe tomohey haria aito pote. Miꞌi pote waku aikotã watopag aiweꞌok kytyt hap aipiit ete ahesokpe moheg hamo miꞌi hap ewy waku watimoheg kahato aiwanetup hap Iesui kape yn hap ewy are ehepe uiwyriaꞌin. Uito ti Peteru are.
1PE.1.14	Pywo ti rat waku aito Tupana mepytꞌin no watukupteꞌen aikotã Aiꞌywot mikyꞌesat ewy yn waku watunug are. Waku iꞌywot kahato rakat ewy watoineꞌen Saꞌawyꞌi watukupteꞌen aikotã piku piku koꞌi ewy yt iꞌywot rakaria ewywuat i watoineꞌen aito uiwyriaꞌin. Maꞌato watunug mesuwarotiaria ainapin hap ewy yn pote saꞌag koꞌi upi yn watuwat. Watunug saꞌawyꞌi wuat aimikyꞌesat ewy pote yt watunug kuap Aiꞌywot atipy piat mikyꞌesat ewy hin i are. Miꞌi hawyi mekewat eꞌat pe yt weꞌeg hin i haria wo watopyhuꞌat. Aipiit mikyꞌesat koꞌi aiwuk kahato yne yt naku i nug ahepiat hap koꞌi. Maꞌato mesup Aiꞌywot toineꞌen naꞌyn. Miꞌi hawyi yt piku piku koꞌi ewy i raꞌyn aito. Miꞌi pote waku Aiꞌywot atipy piat mikyꞌesat ewy yn waku watunug are. 
1PE.1.15	Aiꞌywot atipy piat waku sese rakat. Yt kat i hin i iꞌaparap hap Tupana kaipyi. Miꞌi tupono waku aito Aiꞌywot Tupana ewaku hap ewy waku watunug mesuwarote aheineꞌen turan are. 
1PE.1.16	Katupono saꞌawyꞌi Tupana toꞌe -Uiat uiminug koꞌi wyti hãpyk yne e. Yt karãpe i atiꞌaparap Uito Tupana pote. Miꞌi pote atikyꞌesat kahato eiperia uiꞌewywuaria wo e Tupana saꞌawyꞌi tomiwan me.
1PE.1.17	Pyno eipe wyti Tupana sakiꞌytꞌin Tupana saꞌyruꞌin eipe miꞌi pote iꞌewyte Tupana wywuat ihay rakaria wo eipe pote pyno waku eiweꞌeg kahato mesuwarote eiminug saꞌag koꞌi pupi iꞌaparap ehepiat hap koꞌi pupi are. Kat pote meiũran Aiꞌywot Tupana tiꞌatuꞌapiheg kahato yt naku i nug haria sio aitoria hekat rakaria sio yt sio aitoria miitꞌin akag koꞌi sio yt sio aitoria ikuap kahato rakaria sio yt are. Mekewat eꞌat pe Tupana tiꞌatuꞌapiheg miitꞌin iꞌatuminug saꞌag upi. Toimoherep yne aiminug saꞌag koꞌi. Yt toimotypot hin i aiminug saꞌag miitꞌin akag aito pykai. Miꞌi pote ti waku aiweꞌeg wo kahato ahepiat iꞌaparap hap pupi are. 
1PE.1.18	Miꞌi tupono waku watikoho kahato aiminug saꞌag koꞌi Aikaꞌiwat suu wo. Waku watimoweityk yne aiminug saꞌag koꞌi are. Ahekat yt ahehakyeraꞌat kuap i kat pote ahekat yt toineꞌen motꞌi i pote. Meiũran ahekat ipyyp iꞌytyk topyhuꞌat aikotã ahewahi aiminug imehit rakat ewy parata kawiat uru kawiat ewy. Porap neꞌi imehit maꞌato meiũran yt ikahu i hap ewy raꞌyn topyhuꞌat. Miꞌi koꞌi wo yt watikyiꞌat kuap i aheineꞌen wuatꞌi eꞌat piat hamuat hap are. Uiwyriaꞌin saꞌawyꞌi wuaria aiꞌywania aiꞌywotꞌin tikyiꞌat teran wuatꞌi eꞌat piat taꞌatuieineꞌen hamuat hap. Kat pote taꞌatunug neran Tupana mowepiit hamuat taꞌatuesokpe ete taꞌatumiꞌu ete taꞌatueko ete maꞌato yt putꞌok e hin i muap Tupana kapiat ete. Koitywy watikuap yt miꞌi kaipyi i ahehakyeraꞌat hap aheineꞌen wuatꞌi eꞌat piat hamuat hap are. 
1PE.1.19	Koitywy watikuap taꞌyn mekewat saꞌup iwatoꞌin nakat kaipyi ahehakyeraꞌat hap. Taꞌi Iesui Aipotypot suu kaipyi yn ahehakyeraꞌat hap. Koitywy watikuap taꞌyn Aikaꞌiwat ikuꞌuro aikotã saꞌawyꞌi wuaria tiꞌauka taꞌatuhũria Kuteiru hap ewy. Iꞌatuhũria ikahuria kahato rakat yt kat i ipiit ete saꞌag hap ewy ikytsig kahato rakat taꞌatuꞌauka Tupana mowepiit hamo hap ewy Aikaꞌiwat Aipotypot ikuꞌuro. Miꞌi hawyi huu taꞌat yne itote Tupana kapiat ahehakyeraꞌat hap saꞌup mo are. 
1PE.1.20	Saꞌawyꞌi sese Tupana toꞌe tuwepe. Mesuwat yi yt kat i te turan Tupana toꞌe -Atipoꞌoro aru Uhaꞌyru wuatꞌi ywania minug saꞌag saꞌup mo e nimo sese turan. Koitywy tuwemoherep taꞌyn ikuꞌuro raꞌyn Tupana Saꞌyru. Aihũ Kuteiru ewy ikuꞌuro. Gaꞌatpo eꞌat ikuꞌuro raꞌyn Aikaꞌiwat. Howapy hap eꞌat pe hap ewy ikuꞌuro are. 
1PE.1.21	Miꞌi pote mesup yt niatpo hin i watomohey Tupana aipyꞌa pe kat pote uruehamo Aikaꞌiwat toihep guꞌuro pyi. Miꞌi hawyi Tupana toꞌe itote wuatꞌi ehamo -Miitꞌin Ehakyeraꞌat hanuat Miꞌi Miit e. Miꞌi pote koitywy Iesui yn watomohey ahehakyeraꞌat hamo. Waku watoꞌe tope -Uruimohey En yn Iesui uruehakyeraꞌat hanuat waku watoꞌe Iesui pe are.
1PE.1.22	Uiwyriaꞌin karãpe Aipotypot suu topyhuꞌat aheha ete aipy ete aiwanetup hawe aipiit ete miꞌi hawyi ikytsig kahato rakat ewy topyhuꞌat aikai. Yt saꞌawyꞌi wuat aiminug saꞌag koꞌi ewywuat hin i. Miꞌi hawyi waku watunug yne Tupana mimoherep tomikyꞌesat koꞌi pywuat koꞌi waku watunug. Yt watunug kuap i wen maꞌato Tupana Paꞌãu aimoesaika kahato mekewat pywuat sehay nug hamo are. Waku Tupana Paꞌãu ainug miitꞌin kyꞌe sese haria wo yt kat i aheso hap aipyꞌa piat miitꞌin kyꞌe hap wywo maꞌato aipyꞌa pyi miitꞌin kyꞌe sese hap yne ahesaika hap wywo. Waku watiꞌatukyꞌe miitꞌin Tupana Paꞌãu aimoesaika hap kaipyi are. 
1PE.1.23	Kat pote aito Tupana saꞌyruꞌin sese Tupana sakiꞌytꞌin sese ewy aitoria katupono Tupana Paꞌãu aity ewy aimoherep pakup i raꞌyn. Saꞌawyꞌi aimoherep haria aity aiꞌywot. Aipiit nug hap taꞌatunug mekewat toꞌupiꞌa kaipyi mekewat iãꞌỹi kaipyi ainug. Miꞌi ti waku kahato wen maꞌato yt toineꞌen motꞌi i aipiit. Aikotã aipiit nug haria ewy aikuꞌuro neꞌi are. Meiũran ikuꞌuro raꞌyn iꞌatuminug aipiit maꞌato aiwemoherep pakup i hap Tupana kaipywiat mekewat hãꞌỹi Tupana ehay aity aiꞌywot ewy topyhuꞌat. Miꞌi ti ainug wuatꞌi eꞌat piat aimoieineꞌen hamuat. Yt karãpe i ikahuro Tupana ehay maꞌato toineꞌen wuatꞌi eꞌat pe. Miꞌi kaipyi aiwemoherep hawyi watoineꞌen wuatꞌi eꞌat pe are. 
1PE.1.24	Maꞌato aito ti ipuꞌi kawiat. Aipiit aimikoi ewy katupono meiũran ti aru ipotꞌi hawyi igag naꞌyn hawyi ikuꞌuro. Aimimotypot mesuwarotiat aikotã ipohyt ewy ikahu kahato saꞌawyꞌi maꞌato meiũran taꞌat raꞌyn hawyi yt ikahu i raꞌyn hap ewy topyhuꞌat. Miꞌi hap ewy watoineꞌen mesuwarote aimikoi ewy ipohyt ewy are. 
1PE.1.25	Maꞌato Tupana e hap wuatꞌi eꞌat pe toineꞌen. Yt aimikoi i yt pohyt potꞌi rakat i ewy Tupana ehay. Sehay wakuat tuwemoherep wuatꞌi miitꞌin me. Miꞌi tã ti sehay wakuat atimoherep ehepe uiwyriaꞌin are.
1PE.2.1	Pyno uiwyriaꞌin waku watoineꞌen Tupana mepytꞌin no ipakup i rakaria ewy kurin nakaria ewy. Aikotã mihy sym haria ewy watukupteꞌen katupono Tupana mimoherep pakup i koꞌi raꞌyn aito. Miꞌi tupono waku watoiat yne aiminug koꞌi saꞌawyꞌi wuat yt naku i hap koꞌi. Mekewat miitꞌin maꞌat hap koꞌi mekewat miitꞌin mohit hap koꞌi mekewat typy sehay nug hap koꞌi mekewat iraniaꞌin ekat kyꞌesat hap koꞌi mekewat sehay saꞌag nug hap koꞌi mekewat miitꞌin ekat kyꞌesat hap koꞌi uhehayꞌywyi hap koꞌi waku watoiat yne aikotã watoiat ahesokpe yt ikahu i rakat hap ewy waku watoiat. 
1PE.2.2	Kat pote Tupana sakiꞌytꞌin Tupana saꞌyruꞌin sok aito miꞌi pote waku watikyꞌesat kahato Tupana ehay aikotã aimepyt hit tikyꞌesat kahato mihy hap ewy. Pyno watuꞌu kahato Tupana ehay hawyi ahehãite aikap aipiit hesaika aimotag hap topyhuꞌat aikotã aimepyt pakup mihy ete itag hap ewy. 
1PE.2.3	Pyno watikuap kahato miꞌu ete aimotag hap. Miꞌi hap ewy wahãꞌãg Aikaꞌiwat egyiꞌat hap ete aikyꞌe hap ete. Miꞌi hawyi watikuap taꞌyn iwese kahato rakat he kahato rakat Aipotypot Iesui hap. 
1PE.2.4	Uiwyriaꞌin saꞌawyꞌi mesuwarotiaria ipun kahato haria Aikaꞌiwat taꞌatumimohey wuatnuat. Aikotã miitꞌin tikat nu ikahu rakat taꞌatuꞌyat nug hamuat hap ewy. -Wẽtup waku wẽtup yt naku i watikat nu turan. Miꞌi hap ewy saꞌawyꞌi wuaria taꞌatupugha mekewat nu -Yt naku i meimewat nu aiꞌyat nug no iꞌatuꞌe. Miꞌi yt kan hamo i aiꞌyat haꞌawy nug hamo iꞌatuꞌe. Miꞌi hap ewy ti Iesui topyhuꞌat Tupana miꞌairo aiꞌyat nug nu kawiat hamo. Maꞌato miꞌi Nu hekat kahato rakat mekewat aiꞌyat wuat -Poꞌog waku torannia kai mesuwat Nu eꞌyat nug hamo e Tupana. Uimiꞌairo kahato mesuwat Nu e Tosaꞌyru Iesui etiat. Waku etopag mesuwat Nu saꞌawyꞌi wuat eꞌyat nug hamo e Tupana ahepe. 
1PE.2.5	Iꞌewyte aitoria Iesui mohey haria watopyhuꞌat nu koꞌi ewy Tupana yat nug hamuat hap ewy. Pyno iꞌatu kahato nu Tupana yat nug hap wẽtup nu uito wẽtup nu en wẽtup nu eipe hap ewy. Tupana yat nu koꞌi aito hap ewy watopyhuꞌat. Iꞌewyte ti aito Tupana epaꞌi koꞌi ewywuat watoineꞌen katupono ahehay kuap Tupana wywo aikotã saꞌawyꞌi wuaria taꞌatuꞌatuꞌuka taꞌatuhũria hawyi taꞌatuwuk Tupana mowepiit hamo. Miꞌi hap ewy watunug mesup. Watimohey Iesui Aipotypot hawyi Tupana mowepiit haria wo watopyhuꞌat Tupana hũ Aikaꞌiwat pote. Miꞌi aihũ watum Tupana pe imowese hamuat imowepiit hamo aikotã paꞌi koꞌi ewy aito. 
1PE.2.6	Mio tã Tupana toꞌe saꞌawyꞌi tehay moherep haria wẽ pyi miwan me. Mio tã e -Toineꞌen uhetama pe tawa Ierusarẽi me yityꞌok Siãu note ahaꞌawynug uimotypot yat sese mekewat Nu wato tote mekewat Nu uimiꞌairo tote mekewat Nu ikahu rakat rote mekewat Nu hekat rakat rote ahaꞌawynug uimotypot yat sese e. Saꞌawyꞌi sese atopag mekewat Nu yityꞌok Siãu tote. Iraniaꞌin yt tikyꞌesat i mekewat Nu maꞌato uwe uwe ikyꞌesat uwe uwe imohey mekewat miit topyhuꞌat iheg kahato rakat aikotã mekewat Nu totiat eꞌyat iheg nakat kahato hap ewy. Uwe uwe inug toꞌyat mekewat Nu tote miꞌi pote yt karãpe i taꞌat iꞌatuꞌyat. 
1PE.2.7	Ikahu kahato mekewat Nu watoꞌe imohey haria aito pote. Maꞌato iraniaꞌin yt imikyꞌesat nug neran i haria -Yt kan hamo i mekewat Nu iꞌatuꞌe. Yt naku i watunug aiꞌyat itote iꞌatuꞌe. Miꞌi hawyi taꞌatuꞌatoiat mekewat Nu maꞌato Tupana yt totiat hin i. Miꞌi pote pyno -Mekewat Nu iraniaꞌin miꞌatoiat wakuat kahato rakat Uimepyt ewywuat e. Iraniaꞌin miꞌatoiat wo topyhuꞌat maꞌato Miꞌi tote atunug uimotypot yat koro e kat pote atipuẽti mekewat Nu poꞌog hãpyk takat torannia kai e Tupana. 
1PE.2.8	Karãpe toineꞌen nu muap tote hawyi wataꞌat tuereto mekewat nu ete aimopyꞌahak kahato. -Yt naku i mekewat nu aipuꞌap tote watoꞌe maꞌato iheg me toineꞌen. Miꞌi hap ewy kahato iraniaꞌin yt Iesui mohey i haria tukupteꞌen Tupana e hap Iesui etiat pe. Taꞌatupuẽti mekewat sehay wakuat hawyi iꞌatumopyꞌahak hap topyhuꞌat -Yt naku i iꞌatuꞌe.
1PE.2.9	Maꞌato aito ti aikotã wẽtup ywania Tupana miꞌairo wẽtup ywania ewywuat koꞌi aito. Kat pote Tupana saꞌyruꞌin sakiꞌytꞌin aito. Miꞌi pote Tupana aiꞌairo tepaꞌi koꞌi wo maꞌato yt mesuwarotiat paꞌi koꞌi ewywuat i. Katupono aito morekuaria ewy watopyhuꞌat Tupana wanetup hawe. Aitoria aikotã wẽtup tama piaria ewywuat Tupana eꞌyi kaꞌiwaria aito. Aiwanetup hap koꞌi yt mesuwarotiaria minug koꞌi mesuwarotiaria wanetup hap koꞌi ewy hin i. Miꞌi pote -Eiperia yt miit ewy i iꞌatuꞌe ahepe. Miꞌi pote Tupana motypot hap yn watikyꞌesat mesuwarote. -Waku kahato uruetupana watoꞌe iraniaꞌin me. Saꞌawyꞌi urutukupteꞌen aikotã iꞌypyryp we hap ewy. Maꞌato mesup urutukupteꞌen hẽtyhot puo hap ewy. Saꞌawyꞌi Tupana yt heremo hin i uruepe. Koitywy heremo hap ewy urupyꞌa pe uruimohey pote. 
1PE.2.10	Saꞌawyꞌi watoineꞌen aikotã piku piku koꞌi ewy yt iꞌywot i yt ity i rakaria ewy. Gaꞌapy piat hewyry rakaria ewy yt uwe ywania ewy i ahewyry. Maꞌato watomohey Aikaꞌiwat Iesui hawyi Tupana ainug tosakiꞌytꞌin sese tosaꞌyruꞌin sese wo raꞌyn. Miꞌi hawyi Tupana ywania wo watopyhuꞌat. Saꞌawyꞌi yt uwe i aikyꞌe haria -Yt kan hamo i eipe iꞌatuꞌe ahepe. Maꞌato koitywy Tupana mikyꞌe koꞌi kahato aito. Ahehakyeraꞌat raꞌyn Tupana yt ahewaku pykai hin i aikyꞌe. Miꞌi pote Tupana etama puaria aito watopyhuꞌat.
1PE.2.11	Uito ti Peteru. Uimikyꞌeria sese eipe. Miꞌi pote atikyꞌesat kahato ewetunug uimikyꞌesat ewy. Atikyꞌesat kahato eweiꞌatoiat yne ehewaire hap kyꞌesat hap koꞌi eipiit mikyꞌesat saꞌag koꞌi. Karãpe wẽtup ok ehãꞌãg hawyi -Yt atikyꞌesat i eweiꞌe. Taꞌi aimikyꞌesat saꞌag koꞌi aipyꞌa piat toineꞌen aat kaꞌap hawyi meiũran yt kat i Tupana kyꞌe hap toineꞌen aikai kat pote mekewat aimikyꞌesat saꞌag koꞌi tuꞌuka kahato Tupana mikyꞌesat hap wywo aipyꞌa pe. Mesuwat rotiaria ewy yt naku i watopyhuꞌat kat pote atipy piaria aito pote. Ahewyry mesuwarote wen maꞌato ahetama sese yt mesuwarote i. Miꞌi pote yt naku i iraniaꞌin mikyꞌesat ewywuat watunug saꞌag iꞌatuwywo. 
1PE.2.12	Iraniaꞌin teꞌerahaꞌat kahato ahowawi sio pywo pe watomohey sio yt hap kape. Miꞌi pote aheineꞌen hap mesuwarote aikotã Iesui ewy hãpyk kahato rakat ewy waku watopyhuꞌat are. Uiwyriaꞌin waku watunug hãpyk kahato iꞌatuehamo. Miꞌi pote meiũran hoꞌopot hap eꞌat putꞌok e iꞌatuete hawyi meremo taꞌatumohey aikotã aito hap ewy. Miꞌi hawyi Tupana motypot hap ete aikotã aiꞌewy tukupteꞌen hãpyk kahato watunug wakuat pote. Mesup iꞌatumikyryꞌi hamo watoineꞌen watomohey Iesui pote -Yt naku i nug haria iꞌatuꞌe maꞌato yt pywo pe i. Katupono aikotã wẽtup ywania miꞌiria tukupteꞌen yt Tupana ywania hin i yt aiꞌe hap ewywuat i miꞌiria. 
1PE.2.13	Pyno watoineꞌen mesuwarote turan waku watunug aikaꞌiwaria piat aipoꞌoro hap oktan ahetuꞌisa piat aipoꞌoro hap oktan aiꞌakag koꞌi piat aipoꞌoro hap oktan. Miꞌi watunug pote aiꞌakag sese atipy piat motypot haria wo watoineꞌen. -Waĩ yt etunug neiꞌo iꞌatuꞌe pote pyno -Waku watoꞌe. -Miꞌi tã o etunug iꞌatuꞌe pote pyno -Waku morekuaria watoꞌe. 
1PE.2.14	Morekuaria ti Tupana miꞌairo koꞌi tukupteꞌen. Iꞌatuesuraraꞌin iꞌewyte Tupana miꞌairo koꞌi tukupteꞌen. Miꞌiria tukupteꞌen yt naku i nug mupiat monik hamuat mesuwat yi totiat. Iꞌewyte waku nug haria motypot hamuat. Miꞌi hamo taꞌatuꞌairo mesuwarotiaria morekuaria tuꞌisaria aipowyro hamuat. 
1PE.2.15	Mesuwat rotiaria yt iweꞌeg i rakaria i ihay saꞌag nakaria aimohit reran taꞌatuehay wuat rakaria maꞌato watiꞌatunug wakuat kahato yne miitꞌin kape hawyi yt iꞌatuehay saꞌag kuap i poꞌog ahete. Miꞌi hap ewy Tupana tikyꞌesat kahato. 
1PE.2.16	Pyno pywo pe ti aitoria Iesui mohey haria watukupteꞌen aikotã yt kat i aipyhyp hap ewy kat pote Tupana eropat haria watukupteꞌen Tupana mikyꞌesat watunug iꞌe hap ewy pote. Yt naku i watoꞌe morekuaria pe -Pyno yt poꞌog i atunug emikyꞌesat ewy katupono miꞌi hawyi ti aru Tupana mikyꞌesat ewy yn atunug yt naku i watoꞌe. Yt naku i watoꞌe aikaꞌiwaria pe -Uito Iesui eropat hat mesup pote yt atunug i poꞌog emipoꞌoro ewy naku i watoꞌe ahetuꞌisaria pe. 
1PE.2.17	Waku watiꞌatumotypot yne mesuwarotiat miitꞌin. Yt naku i watimohit mesuwarotiaria miitꞌin. Waku iꞌewyte watiꞌatukyꞌe kahato yne Iesui mohey haria aikotã wẽtup yat piaria ewy waku watukupteꞌen. Waku watoꞌokyꞌe aikotã watikyꞌe aheywytꞌin aheinytꞌin aheykeꞌetꞌin aikywytꞌin aikypyꞌytꞌin ahekiꞌitꞌin watikyꞌe hap ewy. Waku watimotypot kahato aheTupana yne aikyꞌe hap wywo. Waku tyryꞌwatoꞌe aipyꞌa pe Tupana pupi. Iꞌewyte waku watiꞌatumotypot kahato mesuwarotiat aiporekuaria are.
1PE.2.18	Uiwyriaꞌin toineꞌen aikaꞌiwaria ahetuꞌisaria aiporekuaria mesuwarotiaria iwese kahato rakaria. Iꞌewyte toineꞌen yt iwese hin i rakaria. Toineꞌen wakuaria iꞌewyte toineꞌen yt nakuaria i. Miꞌi pote worohoꞌonapin eipe. Waku ewetunug eikaꞌiwaria ehetuꞌisaria eiporekuaria mikyꞌesat ewy sio iwese rakaria sio yt sio ipyꞌahak takaria sio yt hap. Pyno waku watopyhuꞌat iꞌatueropat haria wo iꞌatumotypot hanuaria wo aito Tupana eropat haria aito pote. 
1PE.2.19	Karãpe iraniaꞌin mesuwarotiaria aimohit kahato taꞌatuehay wo aiꞌapiheg kahato yt kat i watunug saꞌag pykai ahatyꞌi hatyꞌi kahato taꞌatuwẽpyi miꞌi hawyi yt watipoepyk hin i iꞌatuewowi. Yt kat watoꞌe i. Watimohey te ti Tupana. Miꞌi hawyi miꞌi hap watunug pote Tupana -Waku kahato eipe e ahepe. 
1PE.2.20	Karapeĩ watunug yt naku i hawyi suraraꞌin morekuaria aiꞌapiheg kahato aiminug saꞌag saꞌup taꞌatuium kahato ahepe. Miꞌi hap eꞌat pe yt wahoꞌowesat kuap i kat pote yt naku i nug haria aito pote. Maꞌato karãpe morekuaria esuraraꞌin koꞌi aiꞌapiheg yt kat i watunug saꞌag pykai Iesui mohey haria aito pote miꞌi turan yt watiꞌatuwesat i pote yt watuwemopyꞌahak i. Waku watuwehum yn Tupana kape aiꞌapiheg turan. Miꞌi watunug pote Tupana motypot hap sese topyhuꞌat ahepe -Waku kahato eiperia e Tupana ahepe. 
1PE.2.21	Aikaꞌiwat Aipotypot Iesui saꞌawyꞌi hoꞌopot kahato miitꞌin iꞌatumikyryꞌi kahato tuwete. Yt kat i tutunug saꞌag pykai taꞌatuꞌahyk taꞌatuꞌauka maꞌato yt kat i toꞌe saꞌag iꞌatuepe. Yt toiꞌatupoepyk hin i miꞌi tã taꞌatunug pykai kat pote toimoherep teran ahepe aikotã waku watunug aiꞌapiheg haria pe hap. Toikyꞌesat kahato watunug tominug hap oktan toikyꞌesat. Miꞌi hap kape aikay kay aikotã topiat hoꞌopot hap ewy hamuat hap kape. 
1PE.2.22	Pywo pe ti rat Aikaꞌiwat yt kat saꞌag hin i tutunug pykai taꞌatuꞌauka. Yt wẽtup sehay saꞌag tutunug towẽ pywiat pykai i taꞌatuꞌahyk ahyk Aikaꞌiwat are. 
1PE.2.23	Taꞌatumohit kahato Aikaꞌiwat Iesui taꞌatuehay saꞌag wywo maꞌato yt kat i toiꞌatuwesat saꞌag. Yt toiꞌatupoepyk hin i saꞌag wywo. Taꞌatuꞌahyk ahyk Iesui turan hoꞌopot kahato tepiat turan yt kat e hin i iꞌatuepe -Meiũran worohoꞌoꞌahyk eipe yt e i maꞌato toꞌe Tupana pe -Atikuap Papai aikotã aru uhewaku hap etimoherep wuatꞌi ehamo. Ewẽ pyi yn waku uwe waku uwe yt enoi hamo. En yn etikuap e Iesui Toꞌywot pe. 
1PE.2.24	Pywo ti rat Aikaꞌiwat Iesui tuut irane kat pote yne aiminug aiꞌapiheg saꞌag koꞌi yne miitꞌin mesuwarotiaria minug saꞌag koꞌi topyhuꞌat Aikaꞌiwat piit pe. Mekewat ariaꞌyp tote tohoꞌopot kahato topiit ete. Tupana miꞌapiheg wo topyhuꞌat. Tuwepyi Aikaꞌiwat yne Tupana piat aiꞌapiheg hap aiminug saꞌag koꞌi u hamo tuut. Miꞌi hawyi aiꞌapiheg hap yne topyhuꞌat Iesui piit ete mekewat ariaꞌyp posak tote. Ipiit ete yne topyhuꞌat Tupana kaipywiat aiꞌapiheg hap koꞌi aiꞌahyk ahyk hap tutuꞌu yne. Haty kahato tuete. Miꞌi hawyi aimoehãite hamuat hap topyhuꞌat. Haty hap yne tutuꞌu yne hawyi ikuꞌuro aheiam me. Aikuꞌuro hap tutuꞌu yne. Miꞌi pote aito watoineꞌen ikuꞌuro rakaria ewy iwywo mekewat aiminug saꞌag ete. Yt ahesaika i poꞌog aito watoineꞌen. Aikotã ikuꞌuro rakat yt wahãꞌãg kuap i yt naku i nug hamo hap ewy. Miꞌi hap ewy watopyhuꞌat mesup. Maꞌato wakuat yn sake i watunug kuap mesup kat pote watuwẽtem guꞌuro pyi Aikaꞌiwat wywo hap ewy. Miꞌi hawyi waku nug haria wo watopyhuꞌat iwywo. 
1PE.2.25	Maꞌato saꞌawyꞌi aitoria watukupteꞌen aikotã aihũria miꞌapykok koꞌi ewy piku piku koꞌi ewy aikotã aihũria Kuteiru koꞌi hoꞌowasat gaꞌapy piat hap ewywuaria watukupteꞌen saꞌawyꞌi. Maꞌato mesup aitoria Aikaꞌiwat Koro hũria wo watukupteꞌen. Miꞌi ti aiꞌapykok hat akag. Miꞌi upi ti watuwat atipy kape Ahepaꞌi Koro Miꞌi Miit Iesui pote are.
1PE.3.1	Pyno waku watunug morekuaria mikyꞌesat ewywuat. Iꞌewyte waku etunug eꞌaito mikyꞌesat ewywuat uheinytꞌin are. Eꞌaito toineꞌen pote etunug o imikyꞌesat ewywuat. Maꞌato eꞌaito yt Iesui mohey hat i pote iꞌewyte waku etunug imikyꞌesat ewy. Miꞌi tã etunug mote meremo etekyi Iesui mohey hap kape. Kat pote teꞌerahaꞌat kahato ewese hap kape maꞌato yt ehenoi hin i Tupana ehay tope pykai. Eheineꞌen hap ikahu rakat kaipyi topyhuꞌat Iesui mohey hatno saꞌawyꞌi yt tutunug neran hin i Tupana ehay pykai are. Miꞌi pote waku etunug eꞌaito eꞌakag wo uheinytꞌin are. 
1PE.3.2	Waku etum epiit eꞌaito pe yn yt kat i ewaire waire hap wywo. Miꞌi hawyi waku etimotypot kahato eꞌaito. Miꞌi hap kape tehaꞌat hawyi meremo ehekyi kuap Iesui kape. 
1PE.3.3	Miꞌi hawyi waku ewepainug hap koꞌi eipyꞌa pe eiwese hap wywo ewepiit hap wywo eiwanetup hawe. Waku pe eweikupteꞌen Tupana mikyꞌesat ewywuat. Iꞌewyte eweikupteꞌen hekat rakat ewy mekewat ewepainug hap wuatꞌi eꞌat piat hap ewy. Waku ewetopag wahi koꞌi eimokahu hamuat eiwanetup hap ikahu rakat. Iꞌewyte eipyꞌa piat ikahu hap ewywuat are. Iraniaꞌin haryporiaꞌin mesuwarotiaria teꞌeruwanetup taꞌatukahu hap kape yn taꞌatupiit kape yn teꞌeruwanetup. 
1PE.3.4	Taꞌatukyiꞌat taꞌatuekat ikahu kahato rakat mekewat mehit rakat hekat rakat kawiat uru kawiat saity koꞌi hawyi taꞌatupag yne taꞌatuꞌasap taꞌatupiit koꞌi ete uru imehit rakat yn taꞌatupag. Teꞌeruwepainug kahato wen maꞌato taꞌatupiit ete yn. Maꞌato eipe waku poꞌog ewetunug eipyꞌa pe ehekat ikahu hap eiwanetup hawe eiwese hap eiwepiit hap koꞌi. Miꞌi ewetunug mote ikahu rakat sese wo eweikupteꞌen Tupana wanetup hawe. Hekat rakaria sese wo eweikupteꞌen Tupana wanetup hawe Tupana mikyꞌesat ewy ewetunug mote. 
1PE.3.5	Iꞌatu kahato saꞌawyꞌi wuaria haryporiaꞌin Tupana mohey haria wakuap nug kahato haria are. Miꞌiria inug kahato taꞌatueꞌaito mikyꞌesat ewywuat. Taꞌatueꞌaito eropat haria kahato miꞌiria tukupteꞌen. Miꞌiria teꞌeruwepainug kahato Tupana mohey hap wywo. 
1PE.3.6	Saꞌawyꞌi sese ahehary mana Sara tunug yne ahaꞌaseꞌi pot Aparãu mikyꞌesat ewy. -Uikaꞌiwat en e teꞌaito pe. Pyno waku haryporiaꞌin eweikupteꞌen ehehary pot koꞌi ewywuaria wo. Pywo ti rat ewetunug eheꞌaito mikyꞌesat ewy ewetunug wakuat pote yt uwe i pupi i eweikenꞌẽ aru are. Yt kowoꞌi kowoꞌi hin i eiwanetup hap topyhuꞌat kat pote eikaꞌiwat eheꞌaito topyhuꞌat pote. 
1PE.3.7	Iꞌewyte worohoꞌonapin neran yne eipe mehinꞌin. Toineꞌen eharyꞌi pote mio tã areꞌe ehepe -Eiweꞌeg wo o yt eiweꞌeg i hap pupi are. Ereineꞌen eharyꞌi wywo aikotã iweꞌeg nakat ewy are. Etimotypot ro eharyꞌi are. Epiit poꞌog hesaika eharyꞌi kai pote etipowyro eharyꞌi epiit wywo. Pyno wẽtup miit ewywuat eweikupteꞌen mote waku eweiwat atipy kape eiwoꞌokyꞌe hap wywo eiwoꞌowese hap wywo eiwoꞌogyiꞌat hap wywo are. Waku woꞌomowepiit haria wo eweikupteꞌen. Miꞌi ewetunug mote karãpe ehehay Tupana kape eheharyꞌi wywo hawyi meremo Tupana eiwesat eipe wẽtup miit wanetup hap ewy eweikupteꞌen mote.
1PE.3.8	Pyno mesup ahenoi teran uiwenapin hap yne Iesui mohey haria pe. Mio tã are aikotã wẽtup miit ewy waku eweikupteꞌen eiwanetup hawe. Waku woꞌokyꞌe kahato haria wo eweikupteꞌen are. Waku eipyꞌa pe eiwoꞌokyꞌe eiwoꞌope are. Waku eiwoꞌokyꞌe Iesui mohey haria pote aikotã eheywytꞌin eheykeꞌetꞌin eheinytꞌin kyꞌe hap ewywuat are. Aikotã eikywytꞌin eikypyꞌytꞌin ehekiꞌitꞌin kyꞌe hap ewy wẽtup mepytꞌin sok ewy waku eiwoꞌokyꞌe are. Karãpe hoꞌopot hap putꞌok e wẽtup ok Iesui mohey hat ete hawyi etipowyro o miꞌi. Iꞌewyte karãpe iraniaꞌin hatek pote etipowyro miꞌi eipyꞌa pyi ikyꞌe hap wywo. Waku eweikupteꞌen eiwese kahato iraniaꞌin etiat rakaria wo. Waku eweiꞌe iraniaꞌin Iesui mohey haria pe -Wẽtup yn aimimohey uhyt mana eweiꞌe o are. Ereke uhyt mana mimi eweiꞌe. Eraꞌapyk o eweiꞌe. Miꞌi hawyi hegyiꞌat rakaria wo aru eweikupteꞌen Iesui mohey hap wywo are. 
1PE.3.9	Karãpe Iesui mohey haria iraniaꞌin yt iꞌatuwese i ehete hawyi waku eweikupteꞌen iwese rakaria wo. Yt eweipoepyk teiꞌo iraniaꞌin tunug saꞌag ehetiat pote. Taꞌatunug saꞌag hawyi -Waku eweiꞌe emohit miꞌiria pote. Etiꞌatumotypot miꞌiria uhytꞌiꞌin manaꞌin. Miꞌi tã ewetunug mote Tupana mipoityro koꞌi wo eweikupteꞌen. Yne Tupana ekat topyhuꞌat eiwatnuat atipy pe. Miꞌi tã ewetunug mote -Worohoꞌopoityro eipe e Tupana ahepe. 
1PE.3.10	Uiwyriaꞌin eweikupteꞌen mesuwarote iwese kahato rakaria wo iwepiit sese rakaria wo eweikupteꞌen are. Maꞌato eheineꞌen hap mesuwarotiat iꞌewyte wepiit hap ikahu sese hap koꞌi eweikyꞌesat pote eiwenapin ihay nug hap ete iraniaꞌin wywo. Eweimuꞌe ro ehẽku sehay wakuat nug hamo are. Karãpe ehẽku ihay teran saꞌag nug hap ete pote -Waĩꞌeweiꞌe o ehẽku pe. Karãpe ehẽku timohit reran iraniaꞌin mote -Waĩꞌeweiꞌe o ehay saꞌag nug hap ete. 
1PE.3.11	Waku eweimuꞌe ehẽku sehay iwese rakat nug hamuat hap ete miitꞌin wywo. Miꞌi hawyi eimowepiit hap mesuwarotiat eweipuẽti Tupana kaipyi are. Yt naku i aiwẽ pyi ahehay haiug nakat yt iwese rakat i yt hẽꞌẽ i rakat. Waku watuwemuꞌe sehay miitꞌin mowepiit hamuat e hap nug hamuat ete are. Waku watiꞌatoiat yne aiminug saꞌag koꞌi aimikyꞌesat koꞌi aiminug saꞌawyꞌi wuat hap ewy. Miꞌi hawyi waku watikat aat kaꞌap woꞌowese nug hamuat hap. Aikotã watimohan miat yne ahesaika hap wywo hap ewy. Miꞌi hap ewywuat yne ahesaika hap wywo watimohan aiwoꞌomowepiit hap are. 
1PE.3.12	Taꞌi uiwyriaꞌin Tupana tikuap kahato uwe uwe topyhuꞌat waku nug hat waku wanetup hat iwese rakat. Miꞌi hat kape Tupana ewaure kaꞌa tuwehik kahato. Tupana tikuap kahato mekewat miit miẽtup koꞌi. Mekewat miit ihay hawyi meremo Tupana tiwesat. Maꞌato iraniaꞌin yt naku i nug haria ete Tupana yt tuwehum hin i iꞌatuewowi maꞌato topyhuꞌat yt naku i nug haria ewanikap mo are. 
1PE.3.13	Watunug Tupana mikyꞌesat ewy pote waku mekewat watimohan kahato inug hamo kat pote yt uwe i mesuwarotiat aimaꞌat kuap hat topyhuꞌat.
1PE.3.14	Uiwyriaꞌin karãpe mesuwarotiaria yt iꞌatuwese i kahato ahete waku nug haria aito pote waku watuwemowepiit mesuwarote. Yt naku i watokenꞌẽ iꞌatupupi. Yt naku i aiwanetup hap kowoꞌi kowoꞌi miꞌiria pupi. 
1PE.3.15	Waku poꞌog watimotypot Tupana aipyꞌa pe. Miꞌi hawyi waku watikat sehay wakuat aiwanetup hawe yne miitꞌin wesat hamuat hap. Karãpe putꞌok e wẽtup ok ahowawi hawyi toꞌe ahepe -Kat pote etimohey Iesui. Miꞌi hawyi waku watimoherep iꞌatuepe aimimohey Iesui ahehay perupꞌi puo yt kat i -Uito poꞌog eikai aiꞌe hap wywo. Maꞌato aikotã paa e haria ewy waku watiꞌatuekyi miitꞌin aimimohey Iesui kape. 
1PE.3.16	Uiwyriaꞌin waku watoiat yne aiminug koꞌi aiwanetup saꞌag hap koꞌi. Miꞌi hawyi waku ahewyry yt kat i haty aipyꞌa piat wywo aiwanetup hawiat aiminug saꞌag wywo. Miꞌi hawyi karãpe iraniaꞌin iꞌatuꞌe saꞌag kahato ahete iꞌatueso hap kaipyi yt kat i aiwemoti hap topyhuꞌat kat pote watikuap yt kat i saꞌag watunug pote. Watikuap Aikaꞌiwat Iesui mikyꞌesat ewy watunug mesuwarote pote. 
1PE.3.17	Pyno Tupana tikyꞌesat tuereto hoꞌopot ahepiat hap waku nug haria aito pote. Miꞌi hawyi mesuwarotiaria ahaty hatyꞌi haria wo tukupteꞌen. Karãpe hoꞌopot hap toineꞌen waku nug haria aito pote miꞌi pote waku watuwehum Tupana kape. Maꞌato karãpe aito Iesui mohey hat pykai watunug saꞌag mote mesuwarotiaria ahaty hatyꞌi hawyi haty sese hap topyhuꞌat kat pote yt watuwehum kuap i Tupana kape. 
1PE.3.18	Saꞌawyꞌi Aipotypot Aiporekuat Iesui miitꞌin mikyryꞌi hamo topyhuꞌat mesuwarote aikotã aikotã taꞌatunug saꞌag tuwete waku rakat pykai taꞌatuꞌauka. Maꞌato yt kat i saꞌag tutunug pykai tohoꞌopot kahato. Maꞌato aiminug saꞌag upi tohoꞌopot. Iesui hãpyk kahato rakat maꞌato ikuꞌuro yt hãpyk i rakaria mohãpyk hamo. Ikuꞌuro muap nug hamo Toꞌywot Tupana kapiat muap nug hamuat. Koitywy toineꞌen muap Tupana kapiat Iesui hoꞌopot hap kaipyi. Yt hãpyk i sese rakat toimohãpyk kuap taꞌyn. Pyno ipiit ikuꞌuro ariaꞌyp posak ete maꞌato miꞌi hawyi Tupana Paꞌãu timoieineꞌen Aikaꞌiwat. 
1PE.3.19	Ikuꞌuro ariaꞌyp posak ete hawyi Iesui toto aikope miitꞌin paꞌãu sem tukupteꞌen hap kape aikope miitꞌin paꞌãu sem tukupteꞌen iꞌatupyhyp hap kape toto. Miꞌi tote toimoherep iꞌatuepe tehay ikahu rakat tokuꞌuro hawyi. 
1PE.3.20	Iꞌatu kahato miit itote yt naku i nug haria. Miꞌi haria kape toto. Aikope tukupteꞌen Nuꞌe mimuꞌeria. Saꞌawyꞌi Nuꞌe tiꞌatumuꞌe miꞌiria. Tutunug mekewat yara wato koro turan toiꞌatumuꞌe maꞌato yt taꞌatumohey i. Tupana tiꞌatukyꞌesat kahato miꞌiria tuwewawiat hap. Toiꞌatuekyi kahato Nuꞌe ehay wo maꞌato yt taꞌatumohey i. Miꞌiria kape Iesui toto tokuꞌuro hawyi aikope tukupteꞌen ikuꞌuro rakaria hap kape. Miꞌi hawyi toimoherep iꞌatuepe mekewat sehay wakuat. Katupono saꞌawyꞌi mesuwat yi tote Nuꞌeꞌin yn Tupana miehakyeraꞌat koꞌi topyhuꞌat. Mekewat yara wato pe tukupteꞌen 8 ok yn Nuꞌeꞌin koꞌi. Miꞌi hawyi iꞌaman iwato tiꞌatuꞌuka yne mesuwarotiaria maꞌato mekewat Nuꞌe minug yara wato tiꞌatuehakyeraꞌat 8 ok takaria katupono mekewat yara wato pe tukupteꞌen Nuꞌeꞌin mekewat yꞌy wato yowa tote. 
1PE.3.21	Miꞌi hap ewy kahato ahetꞌok hap topyhuꞌat. Yꞌy piat wateke aikotã Iesui ikuꞌuro hap ewy. Watuwẽtem yꞌy pyi hawyi aikotã Iesui tuwẽtem guꞌuro pyi hap ewy watoineꞌen. Maꞌato mekewat yꞌy yt aikoho kuap i aipit pit ok hap aiminug saꞌag koꞌi maꞌato ahetꞌok hap watunug hawyi yt kat i haty hap aiwanetup hawe kat pote Tupana mikyꞌesat ewy watunug aikotã Nuꞌe ewy yꞌy sakpo watuwat aheꞌyara puo hap ewy. 
1PE.3.22	Mesup taꞌyn Aheykeꞌet Iesui teke raꞌyn atipy pe. Koitywy taꞌapyk Tupana po sese kai taꞌapyk. Miꞌi tote Tupana mimotypot no topyhuꞌat -Koitywy Uhaꞌyru woronug En wuatꞌi miitꞌin Akag wuatꞌi porekuaria Akag wuatꞌi atipy piaria akag wo woronug En e Tupana Tosaꞌyru pe. Yne esaika hap atum epe e Tupana Tosaꞌyru pe Iesui pe.
1PE.4.1	Pyno uiwyriaꞌin Aipotypot Iesui hoꞌopot kahato topiit no mesuwat yi tote maꞌato yt tominug saꞌag upi hin i tohoꞌopot miitꞌin miꞌapiheg wo maꞌato aiminug saꞌag upi i tohoꞌopot aiꞌapiheg hap upi. Pyno waku watuwanetup Aikaꞌiwat ewy waku wahoꞌopot iraniaꞌin ehakyeraꞌat hamo hap ewy. Karãpe watimowepiit aipuꞌi hawyi yt kat i ahoꞌopot hap watikyꞌesat wen maꞌato yt kan hamo i watoineꞌen katupono aipiit mikyꞌesat saꞌag hap yne watunug. Poꞌog waku watunug Iesui mikyꞌesat wakuap koꞌi are. Poꞌog waku wahoꞌopot Aikaꞌiwat ewy miitꞌin ehakyeraꞌat hamo are. 
1PE.4.2	Maꞌato yt naku i watoineꞌen mesuwarote aikuꞌuro hap kape yt naku i nug hanuaria wo aikotã saꞌawyꞌi yt watomohey i te Iesui turan wuat ewy are. Yt naku i aipiit mikyꞌesat saꞌag watunug. Maꞌato watunug mote yt kat hamo i watoineꞌen. Waku watoineꞌen mesuwarote Tupana mikyꞌesat nug hamo Tupana mowepiit hamo are. 
1PE.4.3	Saꞌawyꞌi yt aiweꞌeg hin i yt watikuap i te Iesui turan. Saꞌawyꞌi aimikyꞌesat yn watunug iꞌewyte iraniaꞌin mesuwarotiaria mikyꞌesat ewy yn watunug. Mekewat eꞌat pe yt watikuap i Iesui te turan yt watunug hin i Tupana mikyꞌesat ewy. Katupono watunug aat kaꞌap iraniaꞌin mikyꞌesat ewy yn watunug. Taꞌi yt Tupana kuap i haria mikyꞌesat ewy yn watunug. Miꞌi turan watunug ahewaire waire hap yn aiwanetup hawe. Aipiit mikyꞌesat saꞌag koꞌi yn watunug neran mekewat eꞌat pe. Iꞌewyte mahy u hap aat kaꞌap hap watikyꞌesat watunug mekewat eꞌat pe. Watuꞌuka teran yne miitꞌin wywo ahehay wo aipiit wywo yt aiwese hin i. -Uito poꞌog e hap yn aiwanetup hawe. Taꞌi saꞌawyꞌi ienuk hap nug hap kape yn watuwat. Yt miitꞌin ewywuat i watenuk. Aiꞌok hap sakpo watenuk mekewat eꞌat pe. Miꞌi hawyi ahetupanaria sem karania ahetupanaria saꞌawyꞌi aheineꞌen hap yt watikuap i Iesui turan. 
1PE.4.4	Koitywy aiwyriaꞌin saꞌawyꞌi wuaria -Kat pote uruꞌatoiat iꞌatuꞌe. Kat pote yt etunug i te aikotã saꞌawyꞌi etunug hap ewy iꞌatuꞌe. Toꞌiro uhytꞌiꞌin manaꞌin piꞌãꞌin kurumꞌin iꞌatuꞌe ahepe maꞌato -Yt watoꞌe. Toꞌiro iꞌatuꞌe maꞌato yt watuwat i hawyi iꞌatuehay saꞌag ahete. Taꞌatukyꞌesat watunug saꞌag aikotã taꞌatunug hap ewy. 
1PE.4.5	Maꞌato aito yt watuwat i iꞌatuupi mekewat saꞌag nug hamo kat pote watikuap taꞌyn tuut irane yt pya hin i Aikaꞌiwat Iesui uut hap. Miꞌi hawyi toipoꞌoro miitꞌin aikotã aikotã imohey hap etiat kuap hamo. Wẽtup kai totopag yne tomohey haria. Wẽtup kai yt tomohey haria i koꞌi totopag. Mekewat eꞌat pe toimoherep wuatꞌi ehamo uwe waku uwe yt sio watoineꞌen sio aikuꞌuro huut turan maꞌato yne miitꞌin sio toineꞌen wakuaria ihãite rakaria sio ikuꞌuro rakaria toipatꞌok mekewat eꞌat pe. Towatnuat sio yt towatnuat koꞌi i hap moherep hamo toipatꞌok. 
1PE.4.6	Miꞌi pote toto tokuꞌuro hawyi aikope miitꞌin paꞌãu tukupteꞌen hap kape woꞌopyhyp hap kape toto tokuꞌuro hap totepyi mekewat Nuꞌe mimuꞌeria muꞌe hamo. Yt taꞌatukuap i te ikuꞌuro taꞌatukawiatno hamuat hap. Yt taꞌatukuap i te pote toto. Miꞌi pote koitywy ikuꞌuro rakaria ikuap iꞌewyte ihãite rakaria ikuap. Miꞌi hawyi meiũran aru toiꞌatupatꞌok uwe imohey haria uwe yt rakaria i. Iꞌewyte ikuꞌuro rakaria ihãite rakaria Tupana Paꞌãu tomoherep yne.
1PE.4.7	Pywo ti rat yne mesuwarotiat mesuwat yi iꞌewyte ahekareꞌen aiꞌyat koꞌi aiko hawyi waikiru waty aat gaꞌapy yne mesuwarotiat ikahuro hamuat koꞌi eꞌat yt pya hin i. Pywo ti rat tuut irane uiwyriaꞌin yne mesuwat ikahuro hap eꞌat. Yt pya hin i are. Miꞌi pote waku weꞌeg haria wo watukupteꞌen mesuwarote. Waku wahẽtup aat kaꞌap Tupana kape mesuwarotiaria ehakyeraꞌat hamo. Waku wahekatup Iesui uut hap. 
1PE.4.8	Pyno mesuwat ikahuro hap eꞌat yt pya hin i pote Tupana tikyꞌesat kahato aito tomohey haria wo wẽtup miit ewy aiwoꞌokyꞌe hap toikyꞌesat. Miꞌi tã Tupana tikyꞌesat kahato. Uiwyriaꞌin toikyꞌesat watiꞌatukyꞌe iraniaꞌin Iesui mohey haria yne ahesaika hap wywo. Toikyꞌesat watimoherep aiwoꞌope aiwoꞌokyꞌe hap aimiium kaipyi aimimoꞌẽ hap kaipyi aiminug kaipyi toikyꞌesat aiwoꞌokyꞌe hap. Pywo ti rat toineꞌen aiwoꞌokyꞌe hap sese aiwoꞌopiat hap hawyi yt kat i aiwoꞌomaꞌatꞌi hap toineꞌen. Yt heremo i aiwoꞌoꞌaparap hap koꞌi aiwoꞌokyꞌe kahato hap toineꞌen mote. Aiwuꞌuka hap yt tuwemoherep i. Aiwoꞌokyꞌe hap toineꞌen pote yt watikat aiwyriaꞌin kai iꞌatuminug saꞌag koꞌi aiwoꞌoꞌaparap hap koꞌi. 
1PE.4.9	Uiwyriaꞌin waku -Eiwehytꞌok o watoꞌe iraniaꞌin me. Waku eiwehytꞌok watoꞌe aiwoꞌope. Eweiꞌapyk o waku watoꞌe. Waku -Uruꞌyat aiwatnuat watoꞌe iraniaꞌin me. Waku watipowyro hatek takaria aiꞌyat pe. Yt naku i watoꞌe iraniaꞌin me -Yt atikyꞌesat hin i iraniaꞌin uiꞌyat piat watoꞌe. 
1PE.4.10	Pyno Tupana tum ahepe tesaika hap wakuat moherep hamuat miitꞌin powyro hamuat. Yt toꞌoꞌewy hin i tutum ahepe tesaika hap. Pyno kat som watipuẽti Tupana esaika hap kaipyi waku watimoꞌẽ iraniaꞌin me. Kat som watikuap waku rakat pyno waku wahenoi iraniaꞌin me Tupana mienoi hepiat koꞌi. Waku watipowyro iraniaꞌin aipo wywo Tupana miium aimisepap koꞌi wywo aikotã Tupana piat aimuꞌe hap ewy. Watikuap pote waku watiꞌatupowyro iraniaꞌin aimisepap koꞌi wywo aikotã Tupana aimuꞌe hap oktan. Aimisepap koꞌi yne Tupana miium koꞌi tukupteꞌen yne aimikuap koꞌi Tupana aimuꞌe hap koꞌi. Yt kat saꞌup i tutum ahepe pote waku watum miitꞌin me yt kat saꞌup i. Waku watopyhuꞌat Tupana eropat haria wo wakuaria ewy. Waku Tupana miium watimoꞌẽ iraniaꞌin me ahegyiꞌat kahato hap wywo aikotã Tupana hegyiꞌat hap ewy. 
1PE.4.11	Pyno iraniaꞌin aitoria Tupana mimuꞌeria kahato ahehay se kahato Iesui etiat moherep hamo aimuꞌe kahato. Ahẽku ete tutum tesaika hap tehay moherep hamuat. Miꞌi pote karãpe watiꞌatumuꞌe miitꞌin waku ahehay watimoherep aipyꞌa pyi aikotã Tupana ihay aiwẽ pyi Topaꞌãu kaipyi hap ewy waku watimoherep Tupana ehay. Maꞌato iraniaꞌin yt ahehay kuap i rakaria Tupana tikyꞌesat aipo wywo aipy wywo watiꞌatupowyro miitꞌin hap. Miꞌi pote tutum ahepe iraniaꞌin me tesaika hap miitꞌin eropat hamuat. Tupana aimuꞌe kahato aipyꞌa pyi aikotã aikotã waku watunug miitꞌin eropat hap ete. Miꞌi hawyi tutum ahepe tesaika hap wakuat sese nug aipo wywo aipiit wywo hamuat hap. Pyno kat som tutum ahepe sepap nug hamuat hap koꞌi miꞌi pote waku i oktan watimoꞌẽ miitꞌin me Tupana motypot hamuat Aipotypot Tupana Mipoꞌoro Iesui motypot hamuat hap koꞌi are. Pyno ahẽtup uiwy Iesui pe -Atikyꞌesat kahato ereineꞌen Wuatꞌi Miitꞌin Porekuat no hap. Atikyꞌesat En Wuatꞌi Miitꞌin Mimotypot no. Mesup wuatꞌi eꞌat pe aru atikyꞌesat En yne mesuwarotiaria emiitꞌin sem akag wo. Miꞌi ti mesup ahẽtup are waku.
1PE.4.12	Uimikyꞌesat koꞌi Iesui mohey haria karãpe putꞌok e ehete ehatek hap miitꞌin mikyryꞌi hap koꞌi ehoꞌopat hap koꞌi aikotã aria haty hap ewy putꞌok e ehete yt eiwanetup teiꞌo kowoꞌi kowoꞌi -Kat pote miꞌi tã uhete yt eweiꞌe teiꞌo eiwanetup hawe. Katupono miꞌi tã yne Iesui mohey haria ete toineꞌen tuereto uiwyriaꞌin uimikyꞌe koꞌi. Miꞌi pote yt eweiwanetup teiꞌo -Taꞌi yt iraniaꞌin ewy hin i ahoꞌopot yt eweiꞌe i kat pote yne aitoria Iesui mohey haria ihakyꞌeꞌi rakaria watukupteꞌen tuereto. Miꞌi tã Tupana tunug ahete ahãꞌãg hap koꞌi sio watoineꞌen Haꞌyru mohey haria sese wo sio yt haria wo i kuap hamo. 
1PE.4.13	Karãpe putꞌok e ahãꞌãg hap ahatek hap miitꞌin mikyryꞌi hap aiꞌahuu hap yne mekewat koꞌi putꞌok e pote waku meremo watuwemowepiit hawyi waku watoꞌe Tupana pe ahoꞌopot hap putꞌok e hawyi -Tupana koitywy atikuap taꞌyn Esaꞌyru Emipoꞌoro uruporekuat nuat hoꞌopot hap. Yt atikuap yne i maꞌato ahoꞌopot hap kaipyi atikuap Emipoꞌoro hoꞌopot hap. Waku kahato atuꞌu Iesui ewy mekewat hoꞌopot koꞌi waku watoꞌe Tupana pe. Meiũran aru atikuap Esaꞌyru uruporekuat nuat putꞌok e mesuwe wuatꞌi mimotypotno tuwemoherep mesuwe. Miꞌi hap eꞌat pe uimowepiit hap sese wuatꞌi eꞌat piat hap toineꞌen waku watoꞌe Tupana pe. 
1PE.4.14	Pywo ti rat uiwyriaꞌin karãpe miitꞌin ihay saꞌag kahato ahetiat pote watomohey Aiporekuat nuat pote miꞌi hap eꞌat pe waku watuwemowepiit kahato. Eweikuap kat pote. Aimowepiit hap sese topyhuꞌat aru ahete wuatꞌi eꞌat pe katupono watopyhuꞌat Tupana mimotypot koꞌi sese. Tupana Paꞌãu eiam kahato watopyhuꞌat. Katupono Tupana yt aiꞌatoiat hin i wahoꞌopot turan. Katupono mesuwarotiaria iꞌatuehay saꞌag Aikaꞌiwat Iesui ete maꞌato aitoria watimotypot kahato Aikaꞌiwat. Miꞌi hap kaipyi Tupana aikuap. Miꞌi pote tutum ahepe Topaꞌãu pywuat imotypot koꞌi watopyhuꞌat pote. 
1PE.4.15	Pyno waku watopyhuꞌat miitꞌin mesuwarotiaria mikyryꞌi hamo. Waku watopyhuꞌat miitꞌin misatyꞌi satyꞌi koꞌi wo Iesui mohey haria aito pote. Maꞌato yt naku i kahato wahoꞌopot mesuwarotiat seroꞌok e haria aito pote yt naku i nug haria pote miitꞌin maꞌat haria aito pote miitꞌin ekat poreraꞌat haria aito pote miitꞌin potpap pyhyp haria aito pote ahehay saꞌag iraniaꞌin etiat aito pote. Miꞌi hap upi aipyhyp ahatyꞌi hatyꞌi pote yt nakuaria i wo watopyhuꞌat. Maꞌato wahoꞌopot Iesui potpap nug pote waku. 
1PE.4.16	Taꞌi karãpe ahatyꞌi hatyꞌi Iesui Aipotypot emiitꞌin pote waku watuwemowepiit. Yt naku i watuwemoti neꞌi Aikaꞌiwat pupi ahatyꞌi hatyꞌi Iesui etiat turanuat pote. Poꞌog waku watoꞌe Tupana pe -Tupana waku kahato En kat pote ahoꞌopot Esaꞌyru mohey hap upi waku watoꞌe. 
1PE.4.17	Pyno wahoꞌopot hap kaipyi miitꞌin iraniaꞌin minug saꞌag kaipyi aiꞌapiheg hap mesuwarotiaria piat hap kaipyi Tupana tikuap sio aito Iesui mohey haria sese sio yt hap sio aito imepytꞌin sese aito sio yt hap. Pyno saꞌawyꞌi ahãꞌãg Tupana miꞌi hawyi waku pe aito aipuẽti aheineꞌen wuatꞌi eꞌat piat hamo. Maꞌato aikotã aru iraniaꞌin meimuẽ wuaria yt sehay wakuat Iesui etiat yt kyꞌesat i haria ete aikotã aru miꞌiria ete. Kat som aru Tupana tunug miꞌiria ete yt tomikyꞌesat nug neran i haria ete. Taꞌi miꞌiria ete poꞌog poꞌog saꞌag topyhuꞌat iꞌatuepiat hoꞌopot hamo. Mesuwat rotiat hoꞌopot hit iꞌatuepiat hap kaipyi hoꞌopot hap te topyhuꞌat wuatꞌi eꞌat pe iꞌatuete. 
1PE.4.18	Pyno niatpo kahato ahehakyeraꞌat hap Tupana mimoewaku koꞌi aito pykai. Maꞌato aikotã aru iraniaꞌin yt Tupana kyꞌesat i haria iraniaꞌin mesuwarotiaria yt naku i nug haria ete aikotã aru miꞌiria ete mekewat eꞌat pe. Taꞌi aitoria watopyhuꞌat Tupana miehakyeraꞌat koꞌi wo maꞌato miꞌiria yt karãpe i iꞌatuehakyeraꞌat hap topyhuꞌat. 
1PE.4.19	Pyno areꞌe ehepe -Miitꞌin mikyryꞌi hamo o eweikupteꞌen Iesui mohey haria eipe pote waku eweikupteꞌen no Iesui mohey haria wo are. Waku ewetunug no Tupana mikyꞌesat ewywuat. Waku eweiꞌe Tupana kape -Tupana atum uipiit uiwanetup hap uipyꞌa piat uheineꞌen hap yne atum epe. Uikuꞌuro pote uikuꞌuro maꞌato yt atoiat hin i waku nug hap. Iꞌewyte yt atoiat hin i emohey hap uinug hat En mote Tupana watoꞌe waku. Miꞌi pote atikuap yt uiꞌatoiat hin i hap. Miꞌi pote epo pe atum uipiit uipaꞌãu uiwanetup hap uinug hat waku watoꞌe miitꞌin mikyryꞌi hatno watoineꞌen turan Iesui mohey haria aito pote.
1PE.5.1	Pyno uito Peteru iporo rakat areineꞌen. Eiꞌapykok hat areineꞌen. Pyno uhehay teran Iesui mohey haria apykok haria pe. Worohoꞌonapin neran eipe. Uito ti Iesui potmuꞌe sese uito. Araꞌakasa yne Aikaꞌiwat ikuꞌuro hap kape. Araꞌakasa aikotã hoꞌopot hap kape. Iꞌewyte araꞌakasa Iesui wẽtem guꞌuro pywiat hap kape. Araꞌakasa Iesui Tupana motypot hawe hẽtyhot hap pyꞌasetpe araꞌakasa. Miꞌi hap ewy tuut irane. Miꞌi hap kape iꞌewyte araꞌakasa uimuꞌetu wuat ewy are. 
1PE.5.2	Miꞌi pote worohoꞌonapin eipe uipyꞌa pyi aikotã watopoi aihũria yne eꞌat pe aikotã watiꞌapykok aihũria wãtym muo. Miꞌi hap ewy eweiꞌatupoi Tupana ehay wo Iesui mohey haria Tupana hũria eimiꞌapykok koꞌi are. Eweiꞌatuꞌapykok o Tupana hũria ahiag mupi yt naku i nug hap pupi are. Eweiꞌatoiat ro mekewat eiwanetup hawe -Yt atunug neran i e hap. Miꞌi hawyi eweiꞌatuꞌapykok Iesui mohey haria yne eipyꞌa pyi yne ehepiat kyꞌesat hap wywo. Uiwyriaꞌin karãpe putꞌok e mekewat eiwanetup hawe -Atikyꞌesat uhekat kahato Tupana hũria kaipyi. Iꞌewyte areineꞌen neran hekat rakatno Tupana hũria apykok hap saꞌup kaipyi e hap pupi eiweꞌeg wo kahato o are. Katupono yt naku i watikyꞌesat kahato Iesui mohey haria ekat koꞌi. Pyno waku watuwepotpap iꞌatumuꞌe hap ete poꞌog miitꞌin kyꞌe hap aikai waku. Yt naku i watoket neꞌi. Waku aiwanetup hawe aiperup yn aipotpap turan miitꞌin muꞌe Iesui etiat hap turan are ehepe nagnia pe aiꞌapykok haria pe are. 
1PE.5.3	Yt naku i watiꞌatupoꞌoro poꞌoro ahehay pirik hap wywo aihũria kat pote aihũria Tupana saꞌyruꞌin sakiꞌytꞌin. Miꞌi pote poꞌog waku watimoherep Tupana hũria pe muap ikahu rakat. Waku watopyhuꞌat Iesui iãꞌãkap koꞌi wo ewywuat no. Miꞌi hawyi waku watoꞌe aimimuꞌeria pe -Ereineꞌen no eweikupteꞌen no aikotã areineꞌen waku hap ewy waku watoꞌe. Waku watuwepotpap poꞌog aihũria kai. Miꞌi hap kaipyi taꞌatukuap aikotã waku taꞌatunug hap koꞌi wakuap koꞌi are. 
1PE.5.4	Pyno karãpe watiꞌatuꞌapykok aihũria turan waku watuwanetup kahato Aiꞌapykok hat toineꞌen hap kape. Miꞌi kaipyi ahaꞌup sese tuut aru. Mekewat saꞌup waku rakat aimotypot hap sese wuatꞌi eꞌat piat tuut Aiꞌapykok hat Iesui kaipyi aru watoꞌe aiwanetup hawe. Morekuaria mesuwarotiaria teꞌeruwepainug kahato nu imehit rakat wywo teꞌerewepainug kahato taꞌatuꞌakag ete. Hekat kahato rakat ewy teꞌerewepainug morekuaria mesuwarote. Miꞌi hap ewy Tupana tum aru ahepe aipotpap saꞌup. Maꞌato aipainug hap wuatꞌi mimotypot koꞌi watopyhuꞌat aru wuatꞌi eꞌat piat morekuaria ewywuat aipainug hap are.
1PE.5.5	Pyno uito Peteru atiꞌatunapin neran mesuwe kurumꞌin. Makuptiaria worohoꞌonapin neran eipe. Uiwyriaꞌin eweimotypot ro nagnia are. Ewetunug no eiꞌapykok haria mikyꞌesat koꞌi. Karãpe eiꞌapykok haria eipoꞌoro hawyi meremo ewetunug iꞌatumikyꞌesat koꞌi. Eweikupteꞌen no miitꞌin mimuꞌe koꞌi wo -Uimuꞌe ro eweiꞌe ro nagnia pe. Eweimotypot ro iraniaꞌin eiwoꞌomotypot eiwoꞌope are ehepe. Eweiꞌatoiat ro mekewat -Uito poꞌog iraniaꞌin kai e hap. Miꞌi hawyi aikotã watopag sokpe pakup hap ewy eweipag wẽtup wanetup hap ikahu rakat eipyꞌa pe mekewat -Atikuap teran uhyt mana e hap mekewat -Uimuꞌe ro e hap mekewat paa eiꞌe hap wywo eiwepainug o aikotã sokpe pakup hap ewy. Katupono -Uito poꞌog iraniaꞌin kai e hat Tupana mimohit no aru topyhuꞌat. Tupana yt tikyꞌesat i -Uito poꞌog iraniaꞌin kai e haria wo watukupteꞌen. Maꞌato paa e haria kape yn tehaꞌat. Miꞌiria pe tutum kahato hegyiꞌat hap kaipyi tekat yne tomimotypot koꞌi pe are. 
1PE.5.6	Pyno uiwyriaꞌin ipakup takaria waku eweiꞌe Tupana kape -En ni poꞌog poꞌog uikai. Uimuꞌe ro. Aremohit epyꞌasetpe Tupana. Paa are areineꞌen epo pe Tupana. Iꞌewyte areineꞌen neran yt uwe i uimotypot mesuwarote. Atikuap taꞌyn uito kurum te ipakup takat rẽ waku eweiꞌe Tupana pe. Mio tã eweiꞌe pote meiũran Tupana mimotypot no eweipyhuꞌat mesuwat yi tote. Iꞌewyte miitꞌin akag wo miitꞌin apykok hatno eweipyhuꞌat. Kurum hin piꞌã hin Tupana mikyꞌe koꞌi kahato wo eipe are. 
1PE.5.7	Miꞌi pote waku eweiꞌe Tupana pe -Tupana aikotã miitꞌin timohy yrysakag ipotyi rakat hero iꞌakag ete miꞌi hap ewy etihep uhetiat uhero hap uipyꞌa piat hap. Wẽtup ok po pe wẽtup ok akag note aikotã taꞌatuereto mekewat yrysakag ipotyi rakat ewy. Miꞌi hap ewy atoiat yne uiwanetup hap ipotyi rakat ewywuat kowoꞌi kowoꞌi hap koꞌi. Aikotã aikotã aru atunug uiꞌe hap koꞌi atoiat yne epo pe eꞌakag ete Tupana eweiꞌe. Kat pote uikyꞌe kahato hat En waku eweiꞌe kurum iwasuria makuptiaria are.
1PE.5.8	Pyno eiweꞌeg wo o ahiag mupi kurum iwasuria makuptiaria i are. Aikotã suraraꞌin ewy eweikupteꞌen. Eiweꞌeg wo kahato o ahiag mupi kat pote ehewanikap sese toineꞌen ahiag kurum iwasu koꞌi makuptiaria. Pyno eweikupteꞌen aikotã moryꞌa epo pe hap ewy. Kat pote ahiag awyato marakꞌa hap ewy toineꞌen kowoꞌi kowoꞌi hewyry rakat ewy hesyꞌat rakat ewy. Toikat kahato Tupana hũria ipakuptia u hamo are. 
1PE.5.9	Pyno etiꞌawa ahiag -Waĩꞌeweiꞌe ahiag me. Iesui mohey hat uito eweiꞌe. Karãpe ewehoꞌopot kahato Iesui mohey haria eipe pote yt ewehehaꞌat reiꞌo yi kape kat pote iraniaꞌin mesuwarotiaria pyꞌasetpe kurum iwasuria makuptia eiperia ewy tukupteꞌen hoꞌopot hawe. Taꞌatukuap wy miꞌi pote waku hesaika rakaria ewywuat eweikupteꞌen ahiag sopo hamo are. 
1PE.5.10	Maꞌato Tupana ti eipowyro kahato hat toineꞌen uiwyriaꞌin ipakup takaria. Tutum neran ehepe yne tesaika hap yt kat saꞌup i. Toikyꞌesat kahato eiperia tomimotypot koꞌi wuatꞌi eꞌat piat hatno. Kat pote Aipotypot Iesui mohey haria eipe pote. Pyno hoꞌopot hap yt motꞌi hamuat i toineꞌen. Mukiꞌite eꞌihatꞌok eꞌihatꞌok hap ewy tokosap taꞌyn. Pyno waku etuꞌu hoꞌopot hap mesup miꞌi hawyi meiũran Tupana mimotag koꞌi wo eweikupteꞌen waku rakaria hãpyk kahato rakaria wo. Yt uwe mimaꞌat koꞌi wo i eweikupteꞌen. Meiũran Tupana ehay wywo ehesaika eweikupteꞌen. Miꞌi hawyi meiũran eiwanetup hap yt kowoꞌi kowoꞌi hin i toineꞌen. Hesaika rakaria wo Tupana mohey haria ewy eweikupteꞌen ewehoꞌopot hap tokosap hawyi ehãꞌãg hap tokosap hawyi are yne pe nagnia pe makuptiaria pe kurum iwasuria pe hirokaria pe yne pe are. 
1PE.5.11	Uito eiꞌapykok hat Peteru mio tã are yn Tupana pe -Atikyꞌesat kahato emotypot hap mesuwarote are. Atikyꞌesat yne miitꞌin epo pe are. Mesup mukiꞌite wuatꞌi eꞌat pe atikyꞌesat En Miitꞌin Potypot Koro wo are. Pyno waku toran naꞌyn uiꞌe hap uito Peteru. 
1PE.5.12	Pyno uito Siwanu atunug mesuwat miwan. Peteru wẽ pyi atiwan yne mesuwat sehay. Uhet wyti Siwanu. Uito areineꞌen aikotã eheywyt eikywyt yt eimaꞌat hat hin i ewywuat i areineꞌen. Atipoꞌoro mesuwat Peteru miwan Peteru e hap ehewowi uimiwan miat. Yne miitꞌin tikuap uimiwan aikotã aikotã atunug hap. Taꞌi heremo kahato uimiwan kaipyi uwe uito hap. Yt iwato hin i uimiwan. Pyno pywo kahato aimuꞌe mesuwe Peteru. Uiꞌe hap ewy kahato toꞌe mesuwe. Areꞌe Peteru e hap ewy uito. Taꞌi watopyhuꞌat ahãꞌãg hap turan wahoꞌopot turan miꞌi pote watopyhuꞌat wuatꞌi eꞌat pe Tupana mipoityro koꞌi wo. Tupana aikyꞌe kahato pote waku watopyhuꞌat yꞌam me hap ewy suraraꞌin ewy. Yt karãpe i watoiat aikyꞌe hat hegyiꞌat kahato pote are. 
1PE.5.13	Pyno Iesui mohey haria mesuwe kuekatu taꞌatupoꞌoro ehewowi are. Saꞌawyꞌi ti Iesui uiꞌairo mesuwe Tosaꞌyru eropat hat wo uiꞌairo are. Aikotã taꞌatuꞌairo eipe hap ewy. Miꞌi pote kuekatu atipoꞌoro ehewowi. Iꞌewyte yne uiwyworia Iesui mohey haria kuekatu ehewowi taꞌatupoꞌoro. Urupo wywo yꞌam me urueko ewy uruipoꞌoro kuekatu ehewowi. Uhaꞌyru iꞌewyte toineꞌen mesuwe. Uhaꞌyru set Maku. Miꞌi iꞌewyte kuekatu toipoꞌoro ehewowi are. 
1PE.5.14	Uiwyriaꞌin eiwoꞌokyꞌe ro eiwoꞌope. Waku eiwoꞌokyꞌe eiwoꞌope aikotã wẽtup mepytꞌin koꞌi ewy. Pyno ahẽtup Tupana pe -Tupana etunug no miꞌiria Esaꞌyru mohey haria wẽtup miit ewy are. Etunug miꞌiria woꞌokyꞌe kahato haria wo Tupana are kat pote taꞌatumohey Esaꞌyru Iesui pote are. Taꞌatumohey Emipoꞌoro uruporekuat nuat pote are. Pyno toran naꞌyn uiꞌe hap are.
2PE.1.1	Uito ti Peteru Aipotypot Iesui eropat hat sese uito. Uito Iesui mipoꞌoro miitꞌin muꞌe hanuat ihay moherep hat uito. Uito ti 12 ok hap Iesui emiit uito. Iꞌewyte imohey haria napin hat uito. Aimimohey ikahu rakat moherep hat uito. Hekat kahato rakaria ewywuaria watukupteꞌen katupono imohey hap saꞌup iwato kahato hap ewy topyhuꞌat imohey hap kaipyi. -Uhaꞌyru mohey haria ti eipe uiwanetup hawe uipyꞌa pe e Tupana ahepe. Miꞌi pote atum yne wakuat ehepe e Tupana. 
2PE.1.2	Atikyꞌesat kahato eipe Iesui kuap kahato haria wo eweikupteꞌen. Taꞌi eweikuap Aipotypot Iesui hawyi Tupana tum neꞌen neꞌen neꞌi tegyiꞌat hap ehepe. Iꞌewyte tutum woꞌowese hap tutum yt kat saꞌup i. Aipoityro kahato Tupana tuwehay pyi. Iwese pote tutum yne ahepe. Tutum iwato kahato typy sakpo itote. Toimoꞌẽ kahato tegyiꞌat hap are. Tutum ahepe wuatꞌi tokuap hap Tosaꞌyru kuap hap kaipyi tutum yne yne ahepe are. 
2PE.1.3	Tutum ahepe yne yne towatnuat yt kat saꞌup i. Tesaika hap toieineꞌen hap tewaku hap tutum ahepe are. Watikuap Haꞌyru Iesui hawyi tutum yne yne tomotypot hamuat hap tutum. Taꞌi iꞌewyte watomohey Iesui hawyi Tupana aiꞌairo topotpoꞌororia koꞌi wo are. 
2PE.1.4	Tutum ahepe tehay wakuat. Koitywy mio tã e ahepe -Atum aru yne yne ehepe e. Pywo yt uheso hin i e. Worohoꞌokyꞌe haype e. Taꞌi saꞌawyꞌi ti watoineꞌen yi totiaria ewy neꞌi yt naku i hap nug haria wo are. Katupono yt watuwẽtem kuap i ti aipiit mikyꞌesat seko saꞌag myi. Aiminug saꞌag yt nakuat i po pe yn watoineꞌen. Maꞌato koitywy ti watuwẽtem naꞌyn mekewat kaipyi Tupana piat ainug pakup i raꞌyn hap kape. Miꞌi tupono ti koitywy aito ipakup takaria wo raꞌyn watoineꞌen Tupana toꞌe hap ewy -Worohoꞌonug ti aru eipe ipakup takaria wo e hap ewy watukupteꞌen are mesuwe.
2PE.1.5	Pyno toineꞌen naꞌyn aikai Iesui mohey hap. Miꞌi tupono ti Tupana tikyꞌesat poꞌog Tosaꞌyru ewywuat watopyhuꞌat hap uiwyriaꞌin are. Iꞌewyte aikaipyi toikyꞌesat aiwanetup hap aheko Tosaꞌyru ewywuat ikahu rakat yn toikyꞌesat. Miꞌi hawyi toikyꞌesat ahepiat tokuap hap aikotã aiwoꞌoꞌewy ewy hap toikyꞌesat are. 
2PE.1.6	Waku hawyi iꞌewyte toikyꞌesat aiwewaĩ kuap hap toikyꞌesat. Miꞌi hap watikuap hawyi toikyꞌesat aiwoꞌokyꞌe hap. Iꞌewyte toikyꞌesat yt aipohep i tomohey hap etiat hap toikyꞌesat. Miꞌi watunug kuap hawyi toikyꞌesat aito toiãꞌãkap koꞌi ewy hap toikyꞌesat are. 
2PE.1.7	Miꞌi toineꞌen hawyi toikyꞌesat aiwoꞌokyꞌe sese hap aikotã watikyꞌe aheywyt aheinyt hap ewy aikywyt aikypyꞌyt hap ewy are. Miꞌi watunug kuap hawyi toikyꞌesat aiwoꞌokyꞌe potꞌi sese hap. Itag saꞌawyꞌi te wuat imohey hap kaipyi hap toikyꞌesat are. 
2PE.1.8	Miꞌi tã watukupteꞌen mote ti aru ikahu kahato watoineꞌen are. Miꞌi hawyi ti aru hekat kahato rakaria wo watoineꞌen Tupana motypot hanuaria aito hawyi are. Miꞌi hawyi ti ihãite rakatno watukupteꞌen are. Miꞌi hawyi aikotã mekewat mikoi haat kahato rakat ewy watoineꞌen are. Miꞌi hawyi ti aru watukupteꞌen Aikaꞌiwat Iesui kuap haria kahato are. Miꞌi hawyi ti aru Aiporekuat no kahato topyhuꞌat Aikaꞌiwat are. 
2PE.1.9	Maꞌato meimuẽwat wakuat koꞌi yt iwato i aikai pote ti aru yt ihapytig i rakaria wo watoineꞌen uiwyriaꞌin katupono saꞌawyꞌi yt eweikuap hin i Iesui eipe. Miꞌi turan ti yt ihapytig i rakaria ewy eweikupteꞌen. Yt kat i heremo Tupana etiat uiwyriaꞌin saꞌawyꞌi mekewat eꞌat pe. Saꞌawyꞌi wuat eiminug saꞌag koꞌi yn topyhuꞌat. Miꞌi pote ti yt ihapytig i rakaria ewywuaria wo eweikupteꞌen. Miꞌi pote ti eiminug saꞌag koꞌi tukupteꞌen ne eiꞌymyẽpe katupono ti kurin kat Iesui mohey hap kaipyi wyti yt watikuap i mekewat pywuat sese hap. Yt watoꞌe kuap i pywo sio yt katupono yt watomowato i Iesui mohey hap ahepiat pote. 
2PE.1.10	Pyno uheꞌywytꞌin uheinytꞌin eiwemuꞌe ro haty wo mekewat Tupana miꞌairo sio uito sio yt hap kuap ehepiat hamo are. Miꞌi hawyi ti aru eweimowato ro mekewat seko pakup i eiwanetup hawe hawyi ti aru eweikuap taꞌyn -Pywo ti rat uito Tupana emiit no areineꞌen e hap eweikuap. Uito ti Tupana miꞌairo areineꞌen hap eweikuap. Miꞌi hawyi ti aru eweimowato mekewat seko pakup i eiwanetup hawe uiꞌe hap ewy. Miꞌi hawyi ti aru eweikuap kahato raꞌyn -Pywo ti Iesui watnuat uito hap eweikuap are. Miꞌi pote ti aru yt karãpe i raꞌyn eweiꞌatoiat mekewat ahehakyeraꞌat hap mohey hap kaipyi. 
2PE.1.11	Miꞌi hawyi ti aru mekewat eꞌat putꞌok e turan -Ereke ro e Tupana. Aikotã aiwy sese pe watoꞌe -Ereke ro watoꞌe hap ewy ti aru topyhuꞌat. Miꞌi hawyi ti aru itote watukupteꞌen naꞌyn wuatꞌi eꞌat pe raꞌyn aikope Iesui toineꞌen Aiporekuat no ahehakyeraꞌat hap tote. Miꞌi hawyi ti aru Aikaꞌiwat yat pe raꞌyn watukupteꞌen.
2PE.1.12	Miꞌi pykai yt uipohep hin i eimoweꞌeg hamo. Yt eweiwaure teiꞌo Tupana piat einapin hap koꞌi are yn katupono eweikuap taꞌyn saꞌawyꞌi te. Miꞌi tupono poꞌog waku watikuap pakup i hap poꞌog waku. Waku watikuap kahato aipyꞌa pe. 
2PE.1.13	Pyno ti waku wuatꞌi eꞌat pe pywo aiꞌe hap yn. Pyno toꞌiro watuwemuꞌe i muꞌe i kahato iwan miat ete. 
2PE.1.14	Pyno koitywy areineꞌen eipyꞌasetpe Tupana Paꞌãu uipiit piat wywo maꞌato yt atikuap i karamuo yt uwe i raꞌyn uipiit piat hap. Meiũran taꞌat hawyi yt uwe i raꞌyn. Koitywy uiꞌyat toineꞌen ne. Miꞌi tupono areineꞌen eimuꞌe hamo. Pyno saꞌawyꞌi wuat meimuẽwat eimiwaure koꞌi koitywy atimopakup i. Morohoꞌomuꞌe pakup i raꞌyn. Meimuẽwat eimiwaure koꞌi ahenoi pakup i raꞌyn. Pyno uito ti eimuꞌe hat. Meiũran yt uwe i mesuwe katupono uheiam ikuꞌuro rakat nuat neꞌi. Aikotã aiꞌyat ipotꞌi raꞌyn hawyi watipun hap ewy areineꞌen. Katupono Uikaꞌiwat Iesui toꞌe uhepe -Wuatꞌi eꞌat pe eieineꞌen hap yt pya i e. Porap yn naꞌyn ekuꞌuro hap e. Mio tã toꞌe hamo Uikaꞌiwat tuwemoherep wuatꞌi eꞌat pe uhepe. 
2PE.1.15	Miꞌi tupono morohoꞌomuꞌe poꞌog poꞌog katupono uikuꞌuro hawyi eiwanetup hawe uimienoi topyhuꞌat rẽ -Taꞌi Peteru mienoi ewy kahato ti tuut irane Aiporekuat Iesui iꞌe hap ewy eweiꞌe aru uikuꞌuro hawyi.
2PE.1.16	Pywo ti rat urutaꞌakasa hap sese Iesui ieineꞌen hap. Miꞌi kape urueha wo urutaꞌakasa are. Uruto uruikuap kahato Miꞌi Miit katupono uruewyry kahato iwywo are. Iesui hesaika kahato hap uruikuap taꞌyn are. Yt urumuꞌetu wuat hap kaipyi hin i uruiꞌatumuꞌe eipe Iesui ete are. Pywo ti rat urutaꞌakasa raꞌyn Tupana Mipoꞌoro Wuatꞌi Potypot Koro wuat. Waku kahato Miꞌi Miit poꞌog poꞌog torannia miitꞌin kai are. Uruikuap kahato Miꞌi uruewyry aat kaꞌap hawyi. Uruikuap kahato Tupana Mimotypot sese Iesui hap. Urumimoherep Iesui etiat ehepe yt urumuꞌetu wuat hap kaipyi i maꞌato urueha wuat uruꞌakasa hap kaipyi uruiꞌatumuꞌe eipe Miꞌi Miit sese ete are. 
2PE.1.17	Pyno saꞌawyꞌi Tupana henoi atipy kaipyi uruehamo Tosaꞌyru etiat tohenoi. Mio tã e Aiꞌywot Tupana itote -Miꞌi ti Uhaꞌyru sese uimikyꞌe kahato e. Uimowepiit sese Miꞌi Miit e. Pywo ti rat uimotypot kahato hat Miꞌi e Tupana teiam ywyhig muo ikytsig nakat ikahu rakat kaipyi mekewat tomotypot hap teiam kaipyi mio tã e are. 
2PE.1.18	Pyno saꞌawyꞌi te mio tã e Tupana atipy kaipyi uruehamo. Taꞌi urutukupteꞌen Iesui wywo mekewat yityꞌok wakuat hap tote turan mio tã toꞌe. 
2PE.1.19	Saꞌawyꞌi wuaria Tupana ehay moherep haria tiꞌatumuꞌe kahato Tupana Mipoꞌoro Aiporekuat nuat ete. Mesup wẽtup ihay poꞌog hesaika miꞌiria kai katupono koitywy Iꞌywot ihay atipy kaipyi uruehamo -Miꞌi ti Uhaꞌyru sese uimowepiit hat sese Miꞌi Miit e atipy kaipyi ahowawi. Taꞌi Tupana kaipywiat ti sehay poꞌog hesaika torannia iraniaꞌin mienoi koꞌi kai are. Miꞌi pote waku watomohey kahato miꞌi e hap katupono miꞌi Tupana wẽ kaipywiat sehay sese are. Pywuat sese ti topyhuꞌat miꞌi e hap poꞌog torannia kai are. Miꞌi tupono eiwanetup kahato o mio tã e Tosaꞌyru piat hap kape are uiwyriaꞌin e. Katupono ti mekewat sehay ti Tupana ehay moherep haria timoherep kahato Tupana Mipoꞌoro Aiporekuat nuat hap etiat. Aikotã ariãty iꞌypyryp wiat hẽtyhot hap ewywuat. Pyno miꞌi sehay eweikuap eipyꞌa pe Tupana Saꞌyru hap miꞌi hawyi aikotã aat tuwemoherep hune pyi hẽtyhot tuerut hap ewy eipyꞌa pyi wyti aru hẽtyhot hap tuwemoherep are. Aikotã waikiru wato tuwẽtem hunete miꞌi hap ewy eipyꞌa pyi tuwẽtem hẽtyhot tuerut eweimohey raꞌyn Iesui Tupana Saꞌyru hap hawyi. 
2PE.1.20	Pyno ahenoi hamuat Tupana ehay aikope pyi tuut saꞌawyꞌi hap mekewat miwan miat. Pyno ti yt miitꞌin wanetup hap kaipyi i tuut are. Yt yne miitꞌin mikuap kaipyi i tuut miꞌi wuat are. Yt miitꞌin muꞌetu wuat kaipyi hin i ti. 
2PE.1.21	Pyno miitꞌin wakuaria Tupana kuap haria kaipyi ti tuwẽtem Tupana ehay. Saꞌawyꞌi yian mete taꞌatuhenoi Tupana Paꞌãu mienoi aikotã aikotã hamuat koꞌi. Taꞌi Tupana Paꞌãu mienoi koꞌi ahepiat ti taꞌatumoherep kahato raꞌyn.
2PE.2.1	Saꞌawyꞌi tukupteꞌen Tupana ehay enoi haria maꞌato ti yt pywuat sese koꞌi i te. Miꞌi hap ewy te ti mesup tukupteꞌen ne eimuꞌe haria heso rakaria eipyꞌasetpe. Miꞌiria ti imoherep yt pywo piat i sehay eimaꞌat hamuat neꞌi Tupana etiat. Miꞌiria ti -Iesui ti yt Ahehakyeraꞌat hat i e haria. Yt Iesui kaipyi i ti ahehakyeraꞌat hap saꞌup e haria. Aiporekuat pun haria neꞌi mio tã e haria. Pyno mio tã e haria ti Aiporekuat Iesui atoiat haria. Miꞌi haria ti teꞌeruweꞌatuꞌuka aimaꞌat hap kaipyi. 
2PE.2.2	Miꞌiria ehay aimuꞌe hap topyhuꞌat iꞌatuehay se maꞌato yt pywo piat i. Miꞌi hawyi iraniaꞌin tuwat iꞌatumienoi upi. Taꞌatunug saꞌag kahato taꞌatumuꞌe haria minug ewy. Miꞌi hawyi haryporiaꞌin seharyꞌi wo haryporiaꞌin wywo iꞌewyte ihainiaꞌin seꞌaito wo ihainiaꞌin wywo hap taꞌatunug iwaire waire hap ewy. Yne miꞌi tã saꞌag hap ewy taꞌatunug. Miꞌi hawyi iraniaꞌin wehaꞌat haria mekewat pywuat sese hap ete iꞌatuehay saꞌag neꞌi meimuẽ waria wẽtup sehay upiaria inug saꞌag hap haria kaipywiat. 
2PE.2.3	Pyno ehekat kyewi yn eimuꞌe haria. Taꞌi ehekat taꞌatukyꞌesat eiꞌatumuꞌe hap eimaꞌat hamuat hap kaipyi. Miꞌiria ti eikyꞌesat taꞌatuemiit no iꞌewyte taꞌatukyꞌesat torannia taꞌatupo puo hap ehekareꞌen eimepytꞌin. Miꞌi tã hap yn taꞌatukyꞌesat. Pyno Tupana toineꞌen ne miꞌiria apiheg hamo. Taꞌi Tupana toineꞌen eimaꞌat hanuaria moma hanuat. Taꞌi Tupana ti yt pya hin i iꞌatukai iꞌatuꞌuka hamo.
2PE.2.4	Saꞌawyꞌi sese ti atipy piaria Tupana wywuat hap taꞌatuꞌatoiat kahato raꞌyn. Miꞌi pote ti yt naku i nug haria teꞌeropyhuꞌat miꞌiria. Miꞌi pote ti Tupana tiꞌatuꞌapiheg naꞌyn. Yt toihep hin i iꞌatuꞌapiheg hap kaipyi maꞌato ti aria koro kape toiꞌokhytpugha atipy kaipywiaria are. Iꞌypyryp hap kape toiꞌatupoꞌoro poꞌoro are iꞌatupyhik hap iꞌypyryp takat kape. Miꞌi hawe ti tukupteꞌen taꞌatupyhik hawe iheg me. Meiũran ti aru putꞌok e mekewat uwe waku uwe yt naku i hap moherep hap eꞌat pe hawyi Tupana timoherep taꞌyn iꞌatuminug saꞌag koꞌi wuatꞌi puo. 
2PE.2.5	Saꞌawyꞌi te tukupteꞌen kahato yt nakuaria mesuwarotiat. Mekewat eꞌat turan Nuꞌe wywuaria toꞌyat piaria 7 ok takaria yn wakuaria Tupana tipuẽti. Miꞌi pote miꞌiria yn toiꞌatuehakyeraꞌat. Maꞌato iraniaꞌin yt Tupana mohey i haria yt naku i nug haria Tupana tiꞌatumoma yne yne yꞌy wato wo iꞌaman 40 eꞌat piat 40 wãtym miat tutunug hawyi. Mekewat ahaꞌaseꞌi Nuꞌe tiꞌatumuꞌe kahato wen -Eweiꞌatoiat ro eiminug saꞌag koꞌi hawyi eweiꞌaipok to Tupana kape e wen maꞌato yt teꞌeruwemorem hin i Tupana kape yt taꞌatuꞌatoiat teran i iꞌatuminug saꞌag hap koꞌi pote. Miꞌi pote ti Tupana tikay kay yꞌy kahato iꞌatuꞌatuꞌuka hamo. Miꞌi hawyi teꞌeropap kahato Tupana yt mikyꞌesat ewy i gupteꞌen haria. Teꞌeruweꞌãpyhyka ãpyhyka miitꞌin. Tupana yt ipohep hin i iꞌatuꞌapiheg hap ete. Miꞌi hawyi ahaꞌaseꞌi Nuꞌeꞌin 8 ok takaria imohey haria yn Tupana tiꞌatuehakyeraꞌat raꞌyn.
2PE.2.6	Iꞌewyte ahenoi teran tawa Sutuma tawa Kumura e hap etiat are. Itotiaria ti yt nakuap i nug kahato haria torannia. Saꞌag nug hap kape yn teꞌeruwanetup. Miꞌiria ti Tupana timoma raꞌyn aria wato wo. Toiꞌatuwuk kahato iꞌatuꞌyat koꞌi yne yne iꞌatuetawa koꞌi. Yne yne Tupana tiwuk taꞌyn torannia. Miꞌi hawyi itup yn topyhuꞌat itote. Miꞌi hawyi yt wẽtup ok i topyhuꞌat itote. Toiꞌatuꞌakit yne raꞌyn miꞌiria. Miꞌi tupono koitywy eiminug saꞌag hap kai eiweꞌeg wo o. Yt eweiwaure teiꞌo tawa Sutuma tawa Kumura Tupana piat iꞌapiheg hap koꞌi. Yt nakuaria i minug upiat miꞌi tã hap. Miꞌiria ti Tupana kuap hap pun haria. Miꞌi pote waku iꞌatuꞌapiheg hap aimuꞌe hap aimokenꞌẽ hamuat hap topyhuꞌat are. Miꞌi ete ti aimuꞌe kahato raꞌyn aimokenꞌẽ hap ete are. Miꞌi hawyi watikuap yt naku i nug notiat yt naku i kue paĩ aiꞌe aiwanetup hawiat hamo. 
2PE.2.7	Maꞌato toineꞌen tawa Sutuma pe wẽtup ok Tupana mohey sese hat wakuat nug neran hat Iro e hap het rakat. Miꞌi ti Aparãu ywyt saꞌyru -Yt naku i yn nug haria mesuwe uhetawa piaria e. Sewaire hap kape yn wanetup haria e. Yt naku i kahato atipuẽti miꞌiria e Iro tawa Sutuma totiat gupteꞌen haria minug saꞌag koꞌi ete. Iro yt tikyꞌesat hin i itotiat seko saꞌag koꞌi. Miꞌi tupono Tupana tiehakyeraꞌat Iro tosakiꞌytꞌin wywo. Miꞌi pote mekewat aria yt tuꞌu hin i iroꞌin mekewat tawa wuk turan katupono yt toikyꞌesat hin i iꞌatuminug saꞌag itotiat hap koꞌi. 
2PE.2.8	Itotiaria yt taꞌatunug hin i Tupana mikyꞌesat ewy. Iꞌewyte yt miitꞌin mikyꞌe ewy hin i taꞌatunug. Taꞌi iꞌatuminug koꞌi yt miitꞌin eko ewy hin i taꞌatunug. Miꞌi hap koꞌi Iro yt tikyꞌesat i pote Tupana miehakyeraꞌat wo topyhuꞌat. 
2PE.2.9	Taꞌi Tupana ahehakyeraꞌat kuap kahato ahãꞌãg hap kaipyi inug hap kaipyi imohey haria aito pote. Yne mekewat yt tomikyꞌesat ewywuat i hap koꞌi kaipyi aihep kuap. Iꞌewyte toikuap yt nakuaria i apiheg hap. Pyno ti yt nakuaria i apiheg hamuat Tupana po pe toineꞌen. Taꞌi yt pya hin i mekewat eꞌat Tupana piat -Yt naku i kahato eipe e hamuat hap eꞌat are. 
2PE.2.10	Tupana timoma yne raꞌyn tawa Sutuma tawa Kumura piaria. Katupono Tupana yt tikyꞌesat hin i iꞌatuwat iꞌatuieineꞌen hap. Wuatꞌi yne taꞌatupuꞌi mikyꞌesat ewy yn taꞌatunug wuatꞌi haryporiaꞌin wywo wuatꞌi ihainiaꞌin wywo. Taꞌatupiit mikyꞌesat hap koꞌi yn taꞌatunug toꞌope toꞌope. -Yt kan hamo i Tupana mikyꞌesat hap koꞌi taꞌatuꞌe haype. Taꞌatumikyꞌesat ewy yn taꞌatunug. Yt taꞌatumotypot hin i Tupana waĩꞌe hap iꞌewyte miitꞌin waĩꞌe hap yt taꞌatumotypot i. Yt teꞌeruwemoti hin i taꞌatuminug saꞌag hap koꞌi ete. -Atunug mote atunug e haria yn. Taꞌi miꞌiria ti toꞌokyryꞌi kahato neꞌi wakuaria ete. Iꞌewyte atipy piaria ete toꞌokyryꞌi. Taꞌi atipy piaria ti sakpoꞌe ikahuria iꞌewyte poꞌog hesaika rakaria. Miꞌi pykai wemuꞌe haria yt pywuat i enoi haria -Uruto poꞌog iraniaꞌin kai iꞌatuꞌe yn iꞌewyte mio tã iꞌatuꞌe atipy piaria pe. 
2PE.2.11	Taꞌi atipy piaria ikahu rakaria hesaika kahato rakaria. Taꞌi poꞌog hesaika mekewat eimaꞌat haria kai wen maꞌato yt kat i saꞌag iꞌatuꞌe Tupana pe yt pywo piat i henoi haria ete.
2PE.2.12	Mekewaria ti aikotã miat haiwot rakaria ewywuaria. Aikotã miat watiꞌauka teran meremo hap ewywuaria miꞌiria. Miꞌi haype toꞌokyryꞌi kahato mekewat wakuap wuatꞌi mikuap wuat ete. Maꞌato ti yt taꞌatukuap i haype. Mekewat seko saꞌag taꞌatuminug wo neꞌi ti teꞌeruweꞌatuꞌuka kahato. 
2PE.2.13	-Urumikyꞌesat ewy yn urutunug neran iꞌatuꞌe saꞌag. Miꞌi hawyi miitꞌin pyꞌasetpuo ihatꞌok puo yt naku i kahato taꞌatunug iraniaꞌin ehamo. Maꞌato Tupana haꞌup nug irane iꞌatuminug saꞌag hap koꞌi. Yne iꞌatumikyꞌesat ewy taꞌatunug hawyi yt teꞌeruwemoti hin i. Maꞌato eipe ti eiwemoti kahato eweipyhuꞌat mekewaria teꞌerenuk eipyꞌasetpe turan katupono teꞌeruwemoꞌok saꞌag kahato. Taꞌi eimaꞌat kahato ti eimiꞌu wuat teꞌerenuk turan. Iꞌatupiit moꞌok hap mowepiit hap yn taꞌatukyꞌesat. Miꞌiria ti teꞌeruwanetup hap ywyk hanuaria. Taꞌi saꞌag nug hap ete ti toꞌomowepiit kahato raꞌyn. Maꞌato iꞌatusaꞌup iꞌatuminug saꞌag hap ete putꞌok e irane. Taꞌi Tupana tiꞌatusatyꞌi satyꞌi irane yt naku i nug hap koꞌi ete. Taꞌatumosoꞌopot hap ewy taꞌatupuẽti irane. 
2PE.2.14	Miꞌiria eha pe ti toineꞌen haryporiaꞌin ihainiaꞌin kyꞌesat hap koꞌi yn ti raꞌyn. Miꞌiria ti -Taꞌi yt karamuo hin i ti aru ahero aiminug saꞌag wo e haria. Miꞌi hawyi Tupana mohey haria yt hesaika kahato rakaria maꞌat haria wo teꞌeropyhuꞌat miꞌiria. Taꞌi miitꞌin ekareꞌen koꞌi taꞌatukyꞌesat yne taꞌatuwatno hap. Mio tã hap ewy iꞌatuieineꞌen hap yt naku i kahato. Pywo ti rat miꞌiria Tupana mikuasa wuatnuaria wo teꞌeropyhuꞌat. 
2PE.2.15	Taꞌi miꞌiria ti muap hãpyk takat atoiat haria wo teꞌeropyhuꞌat. Aikotã gaꞌapy piat hoꞌowasat rakaria ewy tukupteꞌen. Mekewat Tupana ehay moherep saꞌag hat Parãu e hap Posu saꞌyru upiaria miꞌiria. Kat pote Parãu ti haꞌup etiat Tupana ywania maꞌat hat -Pyno haꞌup ewetum uhepe pote kat e kat e hap saꞌag atunug e hat miꞌi. Maꞌato inug saꞌag hat ete Tupana ihay pirik kahato neꞌi. Waĩꞌe kahato neꞌi Tupana mekewat ete. 
2PE.2.16	Miꞌi hawyi Tupana tinapin yt weꞌeg i hat wẽ pyi mekewat ihũ wẽ pyi waĩꞌe Parãu me. Miꞌi hawyi ihay mekewat ihũ miit ehay ewy -Waĩꞌe etiwaure ro eso hap e. Hesoꞌok takat ewy ereineꞌen e mekewat Iumentu ihay mekewat kat koꞌi kat koꞌi moherep hat pe mekewat Tupana ehay moherep ran hat pe.
2PE.2.17	Pyno mekewaria yt pywuat sehay enoi haria i yresa gag ewy miꞌiria. Aiweꞌyꞌutui turan yꞌy hitꞌi yresa kaipyi waku kahato watipuẽti maꞌato wẽtup tuereto igag naꞌyn pote yt kat i yꞌy watipuẽti aiweꞌyꞌutui hap monik hamuat. Mio tã hap ewy yt kat i waku watipuẽti miꞌiria kai. Aikotã ywyhig koꞌi ywytu uato turan hewyry kahato wasere upi hap ewy miꞌiria. Taꞌi miꞌiria eiam ti Tupana tunug naꞌyn iꞌypyryp sese yt wẽtup iꞌypyryp ewywuatꞌi ti iꞌatueiam Tupana minug. Miꞌi hawyi ti aru miꞌiria tukupteꞌen iꞌypyryp we yn naꞌyn wuatꞌi eꞌat pe. 
2PE.2.18	Miꞌiria iꞌatuehay se wen maꞌato yt kat iꞌatuꞌe pykai i raꞌyn. Taꞌi iꞌatuehay kahato maꞌato kat iꞌatuꞌe kat iꞌatuꞌe yt watikuap i. -Uruto ti iweꞌeg kahato rakaria iꞌatuꞌe. Miꞌi wo ti ahekyi teꞌeruwewawi. Miꞌi hawyi taꞌatupiit koꞌi wywo taꞌatumaꞌat neꞌi iraniaꞌin Iesui mohey pakup haria yt hesaika kahato rakaria i te. Iraniaꞌin teꞌeruwẽtem neran yt naku i nug hawyi maꞌato miꞌiria taꞌatuiãꞌãg kahato iraniaꞌin taꞌatupiit minug saꞌag wo. Mio wyti taꞌatunug aikotã pina puta ewy miitꞌin pytyk teran haype. Miꞌi hawyi saꞌag nug hap kaipyi wẽtem neran haria yt hesaika i pote woꞌopyhik hawiat ewywuaria teꞌeropyhuꞌat. Miꞌi tã me ti taꞌatuhoꞌomaꞌat reran Iesui mohey pakup i haria. 
2PE.2.19	Miꞌi hawyi -Eweiwat uruupiat pote ti ren eweikupteꞌen eimikyꞌesat ewy e haria. Yt uwe po pe i eweikupteꞌen e haria ti. Miꞌi pote yn ti ren waku kahato rakaria wo eweikupteꞌen e haria. Taꞌi eweiwat uruupiat pote yt uwe i eipoꞌoro hat e haria. Miꞌi tupono poꞌog waku pe eweikupteꞌen iꞌatuꞌe saꞌag. Maꞌato ti iꞌatueso kahato neꞌi katupono miꞌiria yt teꞌeruwenoꞌẽ kuap i mekewat taꞌatuminug saꞌag pyi. Pywo pe ti taꞌatuminug saꞌag koꞌi eropat haria miꞌiria. Iꞌatueko saꞌag ni topyhuꞌat iꞌatuꞌokpe tote iꞌatuꞌakit hamo. -Yt uwe i urukaꞌiwat iꞌatuꞌe pykai iꞌatuminug saꞌag hap koꞌi iꞌatukaꞌiwat sese topyhuꞌat. Pyno ti miꞌiria iheg me tukupteꞌen mekewat seko saꞌag eiam me. Pyno uwe po pe watoineꞌen pote pyno miꞌi ti raꞌyn aikaꞌiwat no toineꞌen. Yt watoiat kuap i aiminug saꞌag pote aiminug saꞌag topyhuꞌat aipotypot no ti raꞌyn are. 
2PE.2.20	Maꞌato tukupteꞌen yt naku i nug hap atoiat haria Iesui kuap haria maꞌato meiũran teꞌeraꞌaipok i mekewat saꞌawyꞌi wuat seko saꞌag kape raꞌyn mesuwat yi totiaria wemohun hap kape i raꞌyn. Miꞌi hawyi ti aikotã kiã eꞌyni piatnuaria ewy tukupteꞌen. Miꞌi hawyi ti yt teꞌeruwenoꞌẽ kuap i iraꞌyn mekewat taꞌatuminug saꞌag hap saꞌawyꞌi wuat kaipyi. Miꞌi hawyi taꞌatuminug saꞌag hap koꞌi po pe i raꞌyn tukupteꞌen. Miꞌi hawyi poꞌog poꞌog saꞌag saꞌawyꞌi wuat kai teꞌeropyhuꞌat. 
2PE.2.21	Miꞌi hawyi ti yt naku i kahato raꞌyn tukupteꞌen. Taꞌi poꞌog waku miꞌiria yt karãpe i taꞌatupuẽti muap hãpyk takat wakuap nug hap sio taꞌatukuap hawyi teꞌeraꞌaipok i raꞌyn saꞌawyꞌi wuat yt naku i nug hap kape. Miꞌi hap ewy pote poꞌog naꞌyn saꞌag teꞌeropyhuꞌat saꞌawyꞌi wuat kai. 
2PE.2.22	Aikotã aware teꞌen hawyi tutuꞌu i hap ewy are. Hãꞌãkap aimikuap awareria etiat hap ewy miꞌiria. Aikotã hamaut tuwei hawyi meiũran taꞌat i raꞌyn ipit pit pe hap ewy tuwei hawyi. Tuwesot sot ihy nem nakat pe hap ewy miꞌiria are. Pyno typuat raꞌyn uimiwan ewowi.
2PE.3.1	Typua raꞌyn atipoꞌoro uimiwan ehewowi uiwyriaꞌin. Iꞌewyte mesuwat uimiwan aikotã saꞌawyꞌi einapin hap ewywuat rẽ. Yt eweiwaure teiꞌo aikotã saꞌawyꞌi hoꞌowasat rakaria ewy eweikupteꞌen. Koitywy ti eiwanetup hap yt ipit pit hin i raꞌyn toineꞌen. Pyno o yt eweiwaure teiꞌo aikotã saꞌawyꞌi hoꞌowasat rakaria eweikupteꞌen eiwanetup hawe hap. Iꞌewyte yt eweiwaure teiꞌo aikotã meiũran tuut eimaꞌat hanuaria ikahuro turan wuat hap ete. Miꞌi ti aru Tupana ehay etiat wekyryꞌi hat e hap. 
2PE.3.2	Aikotã saꞌawyꞌi wuaria mienoi iwan miat Tupana ehay ewy putꞌok e. Aikotã uruto Aikaꞌiwat Iesui potmuꞌeria e hap ewy. 
2PE.3.3	Tuut wyti aru eimuꞌe hanuaria. Miꞌiria ti aru taꞌatumikyꞌesat ete yn eimuꞌe. Taꞌatupiit piat mikyꞌesat saꞌag koꞌi hap taꞌatunug kahato ekyewi iꞌewyte ehekareꞌen kyewi. Miꞌi hawyi eimimohey Iesui tuut aru e hap ete taꞌatukyryꞌi kahato. 
2PE.3.4	-Yt tuut i wyti Eikaꞌiwat Iesui iꞌatuꞌe irane ahepe. Pyno eipe iꞌewyte saꞌawyꞌi wuaria Tupana mohey haria -Tuut irane urukaꞌiwat eweiꞌe raꞌyn wen maꞌato yt tuut i te iꞌatuꞌe irane ahepe. Taꞌi saꞌawyꞌi wuaria Tupana mohey haria iꞌewyte Iesui potpoꞌororia 12 ok takaria topap yne pykai yt tuut i te iꞌatuꞌe. Saꞌawyꞌi wuat mesuwat mytyyp wahaꞌawynug hap ewy raꞌyn topyhuꞌat mesup. Miꞌi tupono ti yt putꞌok e hin i irane aiminug saꞌag aiꞌapiheg hamuat Tupana piat iꞌatuꞌe irane mesuwarotiaria woꞌokyryꞌi haria. 
2PE.3.5	Pyno ti aru teꞌeruwepyi raꞌyn yt iweꞌeg i rakaria wo teꞌeropyhuꞌat miꞌiria katupono miꞌiria ti yt Tupana ehay kaipyi i teꞌeruwemuꞌe. Katupono Tupana toꞌe -Saꞌawyꞌi ti waikiru koꞌi tukupteꞌen miꞌi hawyi iꞌewyte mesuwat yi. Miꞌi hap ewy te ti mesuwat yi toineꞌen. Miꞌi hawyi yꞌy toineꞌen mesuwat yi tote. Pyno ti miꞌi tã saꞌawyꞌi te toineꞌen yꞌy yn maꞌato yꞌy pe yi toineꞌen. Miꞌi hawyi meiũran peꞌamꞌe raꞌyn yi yꞌy pyi. Miꞌi hawyi yꞌy tuwepatꞌok taꞌyn. Miꞌi hawyi yi poꞌog ywaiti yꞌy kai toineꞌen. Maꞌato iꞌewyte toĩ yꞌy ywytꞌokpype. 
2PE.3.6	Miꞌi hawyi meiũran aikotã saꞌawyꞌi wuat ewy yꞌy i raꞌyn poꞌog iwato mekewat Nuꞌe eꞌat pe. Heremo rakaria minꞌiꞌatuꞌe i raꞌyn. Miꞌi hawyi ti mekewat saꞌawyꞌi wuat yi heremo rakat minꞌe yne i raꞌyn. Miꞌi hawyi ti topyhuꞌat yt saꞌawyꞌi wuat ewy i raꞌyn mytyyp. 
2PE.3.7	Aikotã mekewat eꞌat pe Tupana toꞌe Nuꞌe pe miꞌi hap ti tutunug naꞌyn. Maꞌato koitywy ti mekewat saꞌawyꞌi wuat ewy sehay wẽtup te toĩ. Maꞌato ti mekewat yi wuk hap etiat raꞌyn Tupana tohenoi -Pyno ti aru meimuẽwat aria wo yi waikiru yne atimoma aria wo e ti Tupana. Aikotã saꞌawyꞌi te atimoma yne yꞌy wo hap ewy te ti aru. Taꞌi tuut ti aru mekewat eꞌat katupono miꞌi hap ewy atunug e ti Tupana. Miꞌi hawyi ti aru yt nakuap i nug haria apiheg hap eꞌat putꞌok e raꞌyn e ti Tupana are. Maꞌato mio tã e Tupana pykai yt tuut i aru iꞌatuꞌe neꞌi meimuẽ waria taꞌatuwanetup hap kaipyi neꞌi.
2PE.3.8	Maꞌato uimiehakyeraꞌat koꞌi uimikyꞌeria yt eweipyhuꞌat reiꞌo iꞌatuehay upi. Eweikuap to aikotã mekewat Tupana eꞌat. Taꞌi Tupana yt tomorania i ti yne eꞌat aikotã aikotã hap koꞌi. Wẽtup eꞌat yn ni Tupana po pe toineꞌen aikotã wẽtup 1 miu anu hap ewy. Tupana wanetup hawe wẽtup eꞌat wẽtup 1 miu anu hap ewy iꞌewyte wẽtup 1 miu anu wẽtup eꞌat hap ewy Tupana wanetup hawe. 
2PE.3.9	Katupono saꞌawyꞌi te wuat -Atunug aru e hap tutunug naꞌyn. Pyno ti Aikaꞌiwat wyti saꞌawyꞌi wuat -Atunug aru e hap tutunug naꞌyn. Yt aimaꞌat hin i are. Taꞌi Tupana ti yt waureꞌe hin i saꞌawyꞌi wuat tehay -Atiꞌatuꞌapiheg ti aru yt nakuaria i te hap ete. Maꞌato ahowawi ti iperupꞌi kahato. Yt tutunug neran i te aikyꞌe haype katupono toikyꞌesat yt wẽtup i hoꞌowasat hap. Yne torannia topo piat hap toikyꞌesat. Kat pote yt meremo i aiꞌapiheg neran i maꞌato ti hepama putꞌok e mekewat mio tã e hap. Toikyꞌesat miitꞌin teꞌeruwemorem tewowiat yt naku i pywiat hap haype. Miꞌi pote hepama putꞌok e mekewat -Atunug aru e hap. Yt toikyꞌesat i miitꞌin moma hamuat hap. 
2PE.3.10	Maꞌato pywo putꞌok e irane mekewat eꞌat pe. Taꞌi pywo ti aru putꞌok e Aikaꞌiwat piat miitꞌin apiheg hap. Maꞌato ti karamuo kat eꞌat pe yt uwe i ikuap maꞌato ti putꞌok e hamuat. Aikotã seroꞌok e hat ewywuat tuut irane. Kat eꞌat pe yt uwe i ikuap are. Mekewat eꞌat pe ti aru ikahuro raꞌyn waikiru koꞌi. Mekewat eꞌat pe tehay pirik wo toimoweityk taꞌyn waikiru koꞌi. Iꞌewyte mesuwat yi tuweityk taꞌyn. Miꞌi hap eꞌat pe ti aru yi ihywop taꞌyn hakup wote yt aikopiat wẽtup hakup iꞌewyꞌewy i hakup sese ti raꞌyn. Miꞌi hawyi ti aru wukꞌe yne raꞌyn mesuwarotiat miitꞌin minug saꞌag koꞌi. Iꞌewyte yi ikahuro raꞌyn. 
2PE.3.11	Pyno uiwyriaꞌin watikuap taꞌyn mesuwat yi ihywop irane hap. Miꞌi hawyi yt kat i raꞌyn. Miꞌi tupono waku watomohãpyk yne aiwanetup hap koꞌi. Miꞌi hawyi wakuaria Tupana ewaku hap ewywuat watukupteꞌen. Waku Tupana kape yn aiwanetup hap watukupteꞌen mesuwarotiat turan. Miꞌi hawyi ti aheko pakup wywo yn raꞌyn ahewyry waku kat pote wakuaria yn naꞌyn aito. 
2PE.3.12	Miꞌi hawyi ti waku -Eriot ro Mehin Eriot ro Mimi watoꞌe yn naꞌyn. Miꞌi pote ti watehaꞌat kahato raꞌyn Tupana putꞌok e hap eꞌat kape. Yt pya i raꞌyn watoꞌe yn naꞌyn. Taꞌi wukꞌe ti aru waikiru koꞌi. Miꞌi hawyi ti aru tuweityk yne raꞌyn watoꞌe. Watikuap taꞌyn mio tã e hap. Taꞌi meiũran ti aru yne raꞌyn iheg nakat iꞌewyte yt iheg i rakat i ti aru wukꞌe raꞌyn hakup pote ihywop yne. Maꞌato ti aito watikuap taꞌyn. 
2PE.3.13	Miꞌi hawyi iꞌewyte Tupana toꞌe -Atunug ti aru miꞌi rẽ wẽtup yi ipakup takat. Iꞌewyte ti waikiru koꞌi ipakup takat raꞌyn atunug e. Maꞌato ti aru miꞌi hawyi itote saꞌawyꞌi wuat koꞌi kai hãpyk sese rakaria yn naꞌyn. Miꞌi hawyi ti aru wakuat nug haria yn naꞌyn tukupteꞌen itote Tupana mimoewaku koꞌi mio tã watoꞌe ti aiwoꞌope. Uiwyriaꞌin miꞌi watikuap taꞌyn hawyi ti aru merep taꞌyn watikyꞌesat putꞌok e yi pakup hap iꞌewyte waikiru pakup koꞌi.
2PE.3.14	Miꞌi pote ti hãpyk yn watikyꞌesat watoineꞌen Tupana wywuat hap. Iraniaꞌin wywuat aiwoꞌowese hap yn waku watikat. Tupana wywuat aiwoꞌowese hap yn watikyꞌesat. Pyno uiwyriaꞌin waku watoineꞌen iwywo mekewat eꞌat pe. Waku yt kat i iꞌaparap hap aiwanetup hawe. Waku yt kat i yt nakuap i aikai Tupana wanetup hawe. Waku yt kat i hin i raꞌyn aiminug saꞌag aikawiat koꞌi. 
2PE.3.15	Taꞌi ewehehaꞌat kahato mekewat eꞌat pe hekatup turan. Yt perupꞌi puo hin i ewehekatup maꞌato Tupana mikyꞌesat nug hap ete ewehekatup are katupono Tupana tunug irane toꞌe hap ewy wen maꞌato yt waureꞌe hin i ahehakyeraꞌat hamuat hap ete. Toikyꞌesat wuatꞌi miitꞌin ehakyeraꞌat hamuat pote yt merep i tuut. Yt tuut i te katupono toikyꞌesat yne eiperia tomiehakyeraꞌat koꞌi wo eweipyhuꞌat hap. Aikotã aheykeꞌet Pauru henoi hap ewy are. Tuweꞌeg hap Tupana kaipywiat wo eimuꞌe miꞌi hat ti meke. Tupana miium ewy kahato eimuꞌe. Taꞌi toiwan kahato ti mesuwat ehewowi. 
2PE.3.16	Taꞌi mio tã e Pauru Tupana uut hap etiat tohenoi tomiwan miat. Yne tomiwan me mio tã e. Aimuꞌe kahato mekewat sehay wo. Pyno niatpo kahato aimuꞌe wen mekewat sehay wo. Yt watikuap i kahato ti yne aiwy Pauru miwan koꞌi. Miꞌi pote tukupteꞌen yt weꞌeg i haria mekewat Pauru ehay ywyk haria. Miꞌi pote ti mehin Pauru miwan kaipyi eimuꞌe wen maꞌato ti yt aimuꞌe hat Pauru mienoi ewy sese i. Taꞌi miꞌi haria ti iꞌatu kahato. Kat pote mekewat Pauru miwan etiat yt wemuꞌe kahato haria pykai i are. Miꞌi pote Iesui mohey ran haria iꞌewyte Tupana mipoꞌororia ran nakaria pote Tupana ehay pun haria miꞌiria. Iꞌewyte taꞌatueroꞌok taꞌyn imienoi kat e hap kat e hap. Miꞌi hawyi ti taꞌatuwanetup hap kaipyi raꞌyn taꞌatunug yt Pauru e hap ewy i. Miꞌi hap kaipyi ti teꞌeruwemaꞌat Tupana ehay ran enoi hap ete. Miꞌi hawyi Tupana mimoma haria teꞌeropyhuꞌat. 
2PE.3.17	Pyno uhekatuwyria eiweꞌeg wo o miꞌi haria pupi are. Miꞌiria yt aiwy Pauru ewy hin i taꞌatuhenoi -Taꞌi Pauru e hap miꞌi iꞌatuꞌe pykai. Yt ehewyry teiꞌo iꞌatuehay upi are. Yt nakuaria i miꞌiria are. Yt Tupana mikyꞌesat ewywuat nug haria i miꞌiria. Iꞌewyte yt miitꞌin mikyꞌesat ewywuat nug haria i. Pyno mesup yian mete uimiwan me ahenoi raꞌyn yne yne eimoweꞌeg hap. Aikotã aru aikotã aru miitꞌin eimaꞌat reran haria putꞌok e aru ehete hap turan. Miꞌiria ti aru wẽtup Iesui e hap ran taꞌatumoherep wen maꞌato yt toꞌe hap ewy hin i are. Karãpe aru meimuẽwat ewywuat putꞌok iꞌatuꞌe ehãꞌãg hamo miꞌi hawyi ti aru -Yt rat eweiꞌe yn no iꞌatuepe. -Kopuo yn muap meiko yn muap iꞌatuꞌe pykai ti aru. -Yt rat eweiꞌe o iꞌatuepe Iesui ehay sese upiaria uruto eweiꞌe ro. Eheso i rat eweiꞌe i ro iꞌatuepe. Miꞌi hawyi ti aru yt eimaꞌat kuap i raꞌyn miꞌiria. Taꞌi miꞌiria eimaꞌat teran haype wẽtup sehay upi. Miꞌi hawyi awyato ewy tõꞌẽ eiꞌu hamo. Taꞌatukyꞌesat Iesui mohey hap ahepiat hep hamuat. Taꞌatukyꞌesat watunug yt naku i taꞌatuminug saꞌag hap ewy. Eiweꞌeg wo miꞌiria pupi are. Pyno yt eweiꞌatoiat teiꞌo Iesui mohey hetiat hap iꞌatumimohey wẽtup sehay upi paĩ are. Maꞌato iheg me kahato imohey hawe waku eweikupteꞌen pote waku pe raꞌyn eweikupteꞌen wuatꞌi eꞌat pe are paĩ.
2PE.3.18	Pyno eiwemotag o Tupana ehay wo hegyiꞌat hap kaipyi are iꞌewyte Tupana eikyꞌe hap kaipyi. Ahehakyeraꞌat hat Aipotypot Iesui mohey hamo eiwemotag o. Imohey kahato haria wo eweikupteꞌen hawyi ihãite kahato rakaria eipe. Imohey hap upi ihay wakuat upi yn atikyꞌesat eweikupteꞌen uito areꞌe ehepe uimiwan me ahenoi.
1JN.1.1	Uito ti Iesui mikyꞌe Iuwãu. Mesuwat uimiwan atipoꞌoro ehewowi uiwyriaꞌin. Iesui etiat atiwan ehewowi. Aheineꞌen hap eꞌyian mete Iesui toineꞌen are. Pywo ti rat uruto ipotmuꞌeria urueha wo urutaꞌakasa raꞌyn mesuwe mekewat Tupana ehay Miit kawiat rakat. Iꞌewyte miꞌi turan uruewaure kaꞌa wo uruikuap ihay wakuat. Iꞌewyte ti urutemig urupo wo mekewat aipiit ewywuat rakat. 
1JN.1.2	Saꞌawyꞌi yt heremo i toineꞌen Tupana ehay wakuat rakat maꞌato miꞌi hawyi tuwepiit nug naꞌyn tuwemoherep taꞌyn Miit no sese raꞌyn ahowawi are. Miꞌi Miit wyti urutaꞌakasa raꞌyn. Miꞌi hap ti koitywy uruimoherep taꞌyn ehepuo uruehay wuat. Miꞌi ti wuatꞌi eꞌat piat ieineꞌen hat urutaꞌakasa raꞌyn. Saꞌawyꞌi Toꞌywot atipy piat wywo yn toineꞌen maꞌato koitywy toimoherep ahepe Tosaꞌyru. 
1JN.1.3	Aiwywo raꞌyn toineꞌen. Miꞌi hap uruikuap uruewaure kaꞌa pe. Uruehaꞌat hap uruimoherep ehepe katupono uruꞌewy aiwoꞌoꞌewy ewy watopyhuꞌat hap uruikyꞌesat kahato Iꞌywot wywo Haꞌyru wywuat aiwoꞌowese hap. Uruꞌewywuat Aipotypot Iesui ewywuat hap uruikyꞌesat. 
1JN.1.4	Miꞌi hap kyewi ti mesuwat urumiwan atipoꞌoro ehewowi uruehay eimowepiit kahato hamuat.
1JN.1.5	Pyno Haꞌyru wẽ pywiat imienoi uruimoherep taꞌyn ehepe saꞌawyꞌi te wuat imienoi mio tã e hap. Tupana yn nyti ariãty sese e hap. Tupana kai ti yt kat i iꞌypyryp hap toineꞌen. Yt naku i nug hap yt kat i ikai. 
1JN.1.6	Pyno Tupana wywo urutoꞌowese kahato watoꞌe maꞌato watunug ne seko saꞌag nug hap pote iꞌypyryp wiat watoineꞌen hap ewy. Miꞌi pote ti -Atikuap Tupana watoꞌe maꞌato yt naku i watunug saꞌag pykai. Miꞌi pote aiwemaꞌat hap neꞌi topyhuꞌat yt kat i wyti aiꞌe pywo piat hap pote are. 
1JN.1.7	Maꞌato watopyhuꞌat hẽtyhot pe Aikaꞌiwat ewy pote pywo pe watoineꞌen. Miꞌi pote ti iwywuat aiwoꞌowese hap topyhuꞌat kahato are. Miꞌi hap kaipyi ti Tosaꞌyru Iesui suu wo Tupana tikoho yne aiminug saꞌag koꞌi. Mekewat kat koꞌi kat koꞌi aiminug saꞌag koꞌi toiꞌatukoho aat kaꞌap ahewyry Iesui wywo imikyꞌesat ewywuat pote. Miꞌi hawyi tomikyꞌesat nug haria watopyhuꞌat. 
1JN.1.8	Iꞌewyte ti -U yt karãpe i saꞌag atunug watoꞌe pote iꞌewyte koitywy yt karãpe i atiꞌaparap Tupana pe watoꞌe pote heso rakatno watopyhuꞌat katupono iꞌaparap kahato haria aito pote. -Yt kat i saꞌag atunug watoꞌe pote aiwemaꞌat hap topyhuꞌat mio tã aiꞌe hap kaipyi are. Yt kat i hin i topyhuꞌat pywo aiꞌe hamuat hap e. Miꞌi hawyi heso rakaria wo watoineꞌen. 
1JN.1.9	Maꞌato watoꞌe Tupana pe aipyꞌa pyi -Uiꞌywot atiꞌaparap kahato epe uhehay wo uiminug saꞌag wo watoꞌe pote aimohãpyk kahato. Miꞌi hawyi -Waku pe ereineꞌen mesup e ahepe watoiat yne aiminug saꞌag hawyi. Tupana aikyꞌe kahato pote toineꞌen kahato aikawiatno hamo. Yt aiꞌatoiat teran hin i watiꞌaparap topiat pykai aikyꞌe kahato. Aiꞌapiheg hamuat pykai aikyꞌe hap wywo aiꞌapiheg are. 
1JN.1.10	Maꞌato watoꞌe -Yt karãpe i atiꞌaparap Tupana pe miitꞌin me watoꞌe pote ti -Heso rakaria wo eipe e Tupana ahepe katupono yne miitꞌin iꞌaparap haria atikuap kahato e Tupana ahepe. Atikuap yne eiwanetup saꞌag hap koꞌi e ahepe.
1JN.2.1	Pyno uhaꞌyruꞌin koꞌi uhakiꞌytꞌin koꞌi yt atikyꞌesat i ti eweiꞌaparap Tupana pe iꞌewyte miitꞌin me. Miꞌi hap etiatno ti mesup atiwan ehewowi. Maꞌato watiꞌaparap Tupana pe miitꞌin me pote waku wahenoi ahepiat iꞌaparap hap. Miꞌi hawyi Aikaꞌiwat timoherep Toꞌywot pe aimohãpyk hamuat toꞌe. 
1JN.2.2	Aikaꞌiwat Iesui ti ihay kuap kahato aikawiatno hamo katupono miꞌi ti yt karãpe i iꞌaparap Tupana piat hat. Aiꞌapiheg hap tutuꞌu yne. Iꞌewyte aiꞌapiheg hap saꞌup tutum yne. Maꞌato yt aiwat ahaꞌup mo yn i tuweium maꞌato yne yi totiaria yne ywania saꞌup mo tuweium Toꞌywot pe aiꞌapiheg hap saꞌup mo are.
1JN.2.3	Karãpe watunug Tupana mikyꞌesat ewy ainapin hap oktan miꞌi hawyi watikuap taꞌyn aipyꞌa pe Tupana kuap haria sese wo watoineꞌen hap. 
1JN.2.4	Maꞌato -Atikuap ti Tupana watoꞌe yt imikyꞌesat ewywuat nug hin i pykai miꞌi pote heso rakatno watoineꞌen. Mio tã watoꞌe pote yt kat i aipyꞌa pe topyhuꞌat pywo aiꞌe hap. 
1JN.2.5	Maꞌato watunug ihay ewy imikyꞌesat ewywuat pote ikyꞌe sese hatno watoineꞌen watunug imikyꞌesat ewy pote. Miꞌi tã watunug pote watikuap kahato Tupana woꞌowese hap. 
1JN.2.6	Uito ti Tupana wywo sese watoꞌe pote waku watoineꞌen haꞌyru ewy hakiꞌyt ewy are. Waku watunug Aikaꞌiwat Iesui minug ewywuat yn waku watunug.
1JN.2.7	Uhekatuwyria yt kat i einapin pakup i hap ahenoi ehepe maꞌato ahenoi saꞌawyꞌi wuat ainapin hap te aikotã saꞌawyꞌi te ainapin hap ewy yn ahenoi ehepe. Pyno Tupana e hap saꞌawyꞌi wuat ahenoi ehepe. Eiwoꞌokyꞌe ro e hap yn ahenoi ehepe. 
1JN.2.8	Ipotꞌi rakat sehay maꞌato ti yne eꞌat pe wyti ipakup takatno topyhuꞌat aikotã Aikaꞌiwat aikyꞌe hap ewy waku watoꞌokyꞌe are. Miꞌi tã watunug hawyi pywo imohey haria miꞌiria iꞌatuꞌe aru iraniaꞌin. 
1JN.2.9	Maꞌato uito ti Tupana mohey kahato hat hẽtyhot puo uhewyry watoꞌe wen maꞌato ti aiwyriaꞌin ete aipyꞌahak yn watoineꞌen pote iꞌypyryp we wãtym muat ewy raꞌyn watopyhuꞌat are. 
1JN.2.10	Maꞌato uwe uwe towyriaꞌin Iesui mohey haria wywo waku kahato toineꞌen toꞌokyꞌe kahato miꞌi pote ti pywo ariãty hot puo hewyry rakat ewy topyhuꞌat. Miꞌi hat ti yt taꞌat kuap i kat pote yt iꞌypyryp we i hewyry pote. Iꞌewyte yt kat i ikai miitꞌin maꞌat hamuat neꞌi. 
1JN.2.11	Maꞌato aiwyriaꞌin Iesui mohey haria ete aipyꞌahak miꞌi hap kaipyi iꞌypyryp wiat ewy watukupteꞌen aikotã yt ihapytig i rakaria sese wo watoineꞌen. 
1JN.2.12	Uimepytꞌin eiminug saꞌag koꞌi yne Tupana timohãpyk taꞌyn watomohey Aikaꞌiwat Iesui hawyi. 
1JN.2.13	Miꞌi pote worohoꞌonapin neran kahato uimiwan me uiꞌywotꞌin. Eipe ti wuatꞌi nug hap eꞌyian note wuat ieineꞌen haria ti eipe. Tupana kuap kahato haria eipe. Iꞌewyte miꞌi pote worohoꞌonapin uimiwan me kurumꞌin makuptiaria katupono wuatꞌi saꞌag kaꞌiwat akit haria ti eipe ahiag akit haria. Miꞌi pote worohoꞌonapin uimiwan me. 
1JN.2.14	Uimepytꞌin eweikuap kahato Aiꞌywot sese. Miꞌi pote worohoꞌonapin eipe uimiwan me. Uiꞌywotꞌin eipe ti yi nug hap eꞌyian mete wuatꞌi woꞌomoieineꞌen hat kuap haria eipe. Tupana sese kuap haria eipe are miꞌi pote worohoꞌonapin eipe uimiwan me. Kurumꞌin ehesaika kahato katupono Tupana ehay ahyt eiam ni eipe. Miꞌi pote wuatꞌi saꞌag nug haria akag akit haria ti eipe. Miꞌi pote ti uimiwan me worohoꞌonapin.
1JN.2.15	Pyno yt eweikyꞌesat i raꞌyn o iraniaꞌin mikyꞌesat saꞌag koꞌi. Iꞌewyte yt eweikyꞌesat i raꞌyn o mesuwiaria yi totiaria saꞌag koꞌi. Maꞌato watikyꞌe mesuwarotiat minug saꞌag pote yt kat i raꞌyn Aiꞌywot atipy piat kyꞌe hap aikai. Pyno ahenoi teran ehepe kat koꞌi kat koꞌi yt naku i watikyꞌe mesuwarotiat koꞌi aipiit mikyꞌesat koꞌi yt nakuat i nug hap. 
1JN.2.16	Taꞌi eheha tikyꞌesat kat koꞌi kat koꞌi yt Tupana mikyꞌesat ewy i iꞌewyte -Uito poꞌog watoꞌe hap yn watikyꞌesat. Uimotypot hap yn atikyꞌesat watoꞌe pote miꞌi hap koꞌi yt Aiꞌywot atipy kaipywiat piat yt aimuꞌe hap i. 
1JN.2.17	Maꞌato mesuwarote pywiat kaipyi yn aimuꞌe saꞌag koꞌi miitꞌin mikyꞌesat koꞌi ti aru tuweityk yne. Maꞌato uwe uwe Tupana mikyꞌesat ewywuat nug haria ti aru teꞌeropyhuꞌat wuatꞌi eꞌat pe.
1JN.2.18	Uhakiꞌytꞌin uhaꞌyruꞌin putꞌok e irane ikahuro hap eꞌat katupono ti putꞌok e irane Aipotypot Iesui ewanikaptia are. Miꞌi ti Aipotypot Iesui pohari teran haype. Koitywy typyꞌi kahato miꞌi ewywuaria tukupteꞌen. Miꞌi hap kaipyi ti watikuap taꞌyn yt pya i raꞌyn ikahuro hap eꞌat hap. 
1JN.2.19	Saꞌawyꞌi te ti aiꞌewy kahato tukupteꞌen tuereto aipyꞌasetpe maꞌato mesup ti aiꞌatoiat raꞌyn. Tuwat yne raꞌyn miꞌiria. Tuwat raꞌyn ahiag upi kat pote yt aimimohey ewywuat i miꞌiria pote. Maꞌato aimimoheyria pote ti teꞌeropyhuꞌat aiwywo. Miꞌi pote ahokꞌiwat raꞌyn. 
1JN.2.20	Maꞌato aito ti yt miꞌi tã haria hin i raꞌyn katupono ti Tupana Paꞌãu topyhuꞌat kahato raꞌyn ahete. Ahowapy kahato raꞌyn Iesui tum ahepe Topaꞌãu hawyi. 
1JN.2.21	Miꞌi hap kaipyi watikuap yne kahato raꞌyn pywuat sese sehay Tupana Paꞌãu aimuꞌe pote. Ehepiat ikuap pykai raꞌyn ti worohoꞌomuꞌe i raꞌyn sehay pywuat sese rakatno. 
1JN.2.22	-Iesui yt Tupana Mipoꞌoro Aiporekuat nuat i e haria ti heso yn nakaria wo teꞌeropyhuꞌat. Iesui ewanikaptia wo wyti miꞌiria. 
1JN.2.23	Miꞌiria ti Iꞌywot Haꞌyru ewanikaptia sese miꞌiria. Uwe uwe iraniaꞌin me -U yt atimohey i ti Iesui toineꞌen Tupana Saꞌyru hap e hat. Miꞌi hat ti yt Tupana wywo i sese toineꞌen. Maꞌato uwe uwe iraniaꞌin me -Uito Iesui mohey hat e miꞌi hat ti Tupana wy sese toineꞌen. Taꞌi watipun neꞌi raꞌyn Haꞌyru pote iꞌewyte Iꞌywot pun haria wo raꞌyn watoineꞌen. Maꞌato -Iesui En nyti Tupana Saꞌyru sese watoꞌe pote Iꞌywot mohey haria wo watoineꞌen. Tupana toineꞌen aipyꞌa pe. 
1JN.2.24	Saꞌawyꞌi wuat aimikuap aikai potꞌi toineꞌen pote miꞌi hawyi Haꞌyru Iꞌywot wywo watoineꞌen woꞌowese kahato haria wo. 
1JN.2.25	Miꞌi tã eweikupteꞌen pote -Atum potꞌi eheineꞌen wuatꞌi eꞌat piat hamuat hap e Aipotypot ahepe. 
1JN.2.26	Pyno arehay poꞌoro hamuat ehewowi eiweꞌeg wo o eimaꞌat sehay wuat haria pupi. 
1JN.2.27	Aipotypot Iesui Paꞌãu aimuꞌe hap sese topyhuꞌat katupono toineꞌen Ipaꞌãu aikai pote miꞌi yn aimuꞌe. Miꞌi hawyi yt uwe i aimuꞌe pykai toineꞌen. Miꞌi ti aimuꞌe aat kaꞌap. Yne eꞌat pywo rakat etiat aimuꞌe kahato Ipaꞌãu. Yt kat i saꞌag ete aimuꞌe. -Pyno uipap eupi watoꞌe. Uimuꞌe ro watoꞌe Ipaꞌãu me. Miꞌi tã watunug mote aiwoꞌowese hap yn topyhuꞌat Aikaꞌiwat Iesui wywo. 
1JN.2.28	Uimepytꞌin waku kahato ti aipap Aikaꞌiwat upi. Miꞌi pote ti aru karamuo Aikaꞌiwat taꞌaipok i raꞌyn meikowo miꞌi hawyi yt kat i aiwemoti hap toineꞌen ipupiat hap. Yt watuwemig hin i ipupi maꞌato watuwehum yn huut turan. Yt kat i aheha yi kape huut turan. Aipotypot ewywuat hap wahekatup kahato pote yt kat i aiꞌapiheg hap Tupana kaipyi. -Waku yn e ahepe. Miꞌi pote aito iꞌewyte waku pe yn watoineꞌen iꞌewy aito pote. 
1JN.2.29	Taꞌi watikuap kahato raꞌyn mekewat wakuap yn nug hat Aikaꞌiwat Tupana Saꞌyru. Miꞌi hawyi Aikaꞌiwat ewy wakuap nug haria aito pote iꞌewyte Tupana mepytꞌin sese wo raꞌyn watukupteꞌen are.
1JN.3.1	Katupono ti iwato kahato Aiꞌywot piat aikyꞌe hap. Toimoherep kahato ti aikyꞌe hap tomepytꞌin wuat raꞌyn ainug hawyi. Taꞌi tegyiꞌat hap toimoherep kahato aikyꞌe hap. Pyno yt taꞌatukuap i Tupana pote iꞌewyte yt taꞌatukuap i aito Tupana mepytꞌin koꞌi hap. 
1JN.3.2	Uimikyꞌeria koitywy ti aito Tupana mepytꞌin naꞌyn. Taꞌi yt watikuap hin i ti aikotã miat aheineꞌen hamuat hap. Iesui uut hawyi ti aru watikuap aikotã me watoineꞌen hamuat katupono topiit ewy ti ainug hamuat. Miꞌi hawyi ti aru mekewat eꞌat pe wataꞌakasa raꞌyn Iesui sese. Miꞌi hawyi ti aru watopyhuꞌat aikotã iꞌewy raꞌyn are. 
1JN.3.3	Miꞌi hap watomohey yne eꞌat pe pote ti yt kat i saꞌag aipit pit hap topyhuꞌat. Miꞌi hawyi ti maꞌato poꞌog poꞌog aikoho hap toineꞌen. Miꞌi hawyi ti watoineꞌen aikotã topiit kahu hap ewy ainug. 
1JN.3.4	Maꞌato uwe uwe yt inug i Tupana piat tonapin hap koꞌi miꞌi hat Tupana piat yt naku i nug hat topyhuꞌat katupono karapeĩ watiꞌaparap Tupana piat ainapin hap motꞌi miꞌi hawyi yt naku i nug haria watoineꞌen Tupana wanetup hawe. 
1JN.3.5	Katupono Aikaꞌiwat yt karãpe i iꞌaparap Tupana pe. Maꞌato Aikaꞌiwat tuut hamuat yne yt nakuat i hep hamo. Miꞌi hap eweikuap taꞌyn. 
1JN.3.6	Iꞌewyte uwe uwe toineꞌen Aikaꞌiwat wywo kahato miꞌi hat yt iꞌaparap teran i Aikaꞌiwat pe. Toikyꞌe kahato haype. Maꞌato iraniaꞌin Aikaꞌiwat maꞌat haria miꞌiria kaipyi watikuap Aikaꞌiwat yt kuap i haria hap. Yt karamuat i Aikaꞌiwat mohey hanuaria i raꞌyn.
1JN.3.7	Uhakiꞌytꞌin uhaꞌyruꞌin eiweꞌeg wo o wẽtup sehay pupi. Eiweꞌeg wo o eimaꞌat hap pupi. Waku nug haria waku pe tukupteꞌen Tupana wanetup hawe aikotã Aikaꞌiwat toineꞌen waku pe Tupana wanetup hawe hap ewy. 
1JN.3.8	Maꞌato uwe uwe inug saꞌag Tupana pe miꞌi hat ahiag watno topyhuꞌat katupono saꞌawyꞌi wuat yt nakuat i nug hat sese ahiag. Miꞌi pote yt nakuat i akit hamo tuwemoherep Tupana Saꞌyru yne ahiag minug saꞌag koꞌi moma hamo tuwemoherep. 
1JN.3.9	Uwe uwe tuwemoherep Tupana mepyt no miꞌi hat yt toikyꞌesat i Tupana piat iꞌaparap hap katupono Tupana Paꞌãu toineꞌen ipiit pe. Miꞌi pote Toꞌywot atipy piat ewy topyhuꞌat. Yt toikyꞌesat i poꞌog saꞌag nug hap Tupana mepyt pote ti raꞌyn. 
1JN.3.10	Pyno yt toꞌoꞌewy hin i Tupana mepytꞌin ahiag wat wywo yt toꞌokupitu hin i. Katupono uwe uwe wakuat nug hatno topyhuꞌat iꞌewyte uwe uwe Tupana mepytꞌin kyꞌe hatno topyhuꞌat miꞌi hat ti topyhuꞌat Tupana saꞌyru wo Tupana sakiꞌyt koꞌi wo are.
1JN.3.11	Pyno ahenoi i raꞌyn saꞌawyꞌi wuat sehay sese yianmiat Tupana ainapin hap -Eiwoꞌokyꞌe ro e Tupana saꞌawyꞌi. 
1JN.3.12	Saꞌawyꞌi sese toineꞌen Kaĩ e hap het rakat. Miꞌi yt ikyꞌe hin i toꞌywyt. Toiꞌauka neꞌi. Miꞌi pote yt naku i watoineꞌen Kaĩ minug ewy neꞌi.
1JN.3.13	Uiwyriaꞌin tukupteꞌen miitꞌin mesuwarotiaria mekewat Kaĩ ewywuat yt naku i nug haria ahiag wywuaria aiꞌauka teran haria. Karãpe iꞌatupyꞌahak ahete miꞌi pote yt naku i watuwanetup koꞌi koꞌi neꞌi miꞌiria yt iꞌatuwese i ahete hap kape. 
1JN.3.14	Saꞌawyꞌi watukupteꞌen ikuꞌuro rakaria ewy Tupana wanetup hawe katupono yt watikuap i ihay pote. Katupono yt kat i aikai Tupana aimoieineꞌen pakup i hap. Maꞌato mio watoineꞌen Tupana wywo katupono koitywy aiwoꞌokyꞌe hap toineꞌen. Maꞌato yt kat i aiwoꞌokyꞌe hap aikai pote ikuꞌuro rakaria ewy watoineꞌen Tupana wanetup hawe. 
1JN.3.15	Maꞌato watoꞌoweukaꞌi neꞌi pote watukupteꞌen woꞌoꞌauka haria ewy watukupteꞌen Tupana wanetup hawe. Maꞌato woꞌopotꞌauka hat aito pote yt kat i Tupana kapiat aheineꞌen hap. 
1JN.3.16	Kat pote Aikaꞌiwat Iesui ikuꞌuro aikawiatno hamo raꞌyn. Ikuꞌuro hawyi yt kat i aikuꞌuro hap sese topyhuꞌat aikai. Pyno ikuꞌuro ahetiatno hap watikuap hawyi watikuap aikyꞌe hap sese. Koitywy waku watiꞌatupowyro wuatꞌi aiwyriaꞌin Iesui mohey haria aikuꞌuro hap kape. 
1JN.3.17	Hekat rakaria aito pote waku watimoꞌẽ ihakyꞌeꞌi rakat pe watipuẽti hawyi. Waku ahekat watum iꞌatuepe. Yt naku i watoꞌe aiwepe -Pyno yt naku i atimoꞌẽ uhekareꞌen ihakyꞌeꞌi rakaria pe. Mio tã watoꞌe pote yt kat i Tupana kyꞌe hap aikai. Yt ahegyiꞌat i pote yt naku i watoꞌe iraniaꞌin me -Tupana kyꞌe kahato hat uito yt naku i watoꞌe katupono yt pywo pe i watoꞌe. 
1JN.3.18	Yt naku i watoꞌokyꞌe ahehay wo yn uimepytꞌin. Waku watimoherep aiwoꞌokyꞌe hap aiwoꞌopowyro hap wywo are.
1JN.3.19	Aiwoꞌokyꞌe sese pote miꞌi hap kaipyi watikuap taꞌyn pywo rakaria aito hap. Miꞌi pote karãpe watoineꞌen Tupana ehamo yt watuwemoti hin i Iesui mohey haria kyꞌe haria aito pote. 
1JN.3.20	Watiꞌaparap Tupana pe hawyi watuwemoti i raꞌyn maꞌato Tupana tikuap aiwanetup hap. Toikuap yt watunug neran i hap. Watuwemoti pykai aikyꞌe te koran. 
1JN.3.21	Maꞌato poꞌog waku yt kat i hin i aiwemoti hap Tupana ehamo watoineꞌen turan. Watunug yne Tupana mikyꞌesat koꞌi ainapin hap koꞌi miꞌi hawyi Tupana mowepiit haria wo watoineꞌen. 
1JN.3.22	Miꞌi hawyi kat e hap kat e hap wahẽtup tope hawyi tutum aimiẽtup oktan watunug imikyꞌesat ewy pote. 
1JN.3.23	Pyno ahenoi ehepe Tupana mikyꞌesat sese. Mio tã e -Eweimohey ro Uhaꞌyru e. Ewetunug Miꞌi Eiporekuat no e. Miꞌi hawyi eiwoꞌokyꞌe ro aikotã Eikaꞌiwat Iesui e hap ewy e Tupana ahepe. 
1JN.3.24	Uwe uwe Tupana piat tonapin hap inug miꞌiria ti tukupteꞌen kahato Tupana wanetup hawe. Tupana tomoieineꞌen tomohey haria wo tukupteꞌen hap. Iꞌewyte Tupana toineꞌen iꞌatupyꞌa pe. Tupana tum naꞌyn Topaꞌãu ahepe hawyi watikuap kahato watoineꞌen hap sese tepiat hamuat. Miꞌi hawyi watikuap kahato raꞌyn Tupana toineꞌen aipyꞌa pe hap.
1JN.4.1	Uiwyriaꞌin yt eweimohey teiꞌo yne woꞌomuꞌe haria -Uito Tupana Paꞌãu eiam iꞌatuꞌe pykai. Waku eweikat i kat i miꞌiria sio Tupana Paꞌãu eiam sio yt hap kuap hamo. Katupono iꞌatu kahato woꞌomuꞌe haria mesuwat yi totiaria yt pywo piat haria i katupono wẽtup paꞌãu iꞌatupiit pe. 
1JN.4.2	Pyno ahenoi teran ehepe aikotã aikotã waku wahãꞌãg miꞌiria sio waku sio yt naku i hap kuap hamo sio Tupana Paꞌãu kaipyi sio yt hap kuap hamo. Miꞌi pe waku apo ere o -Mehin mana etimohey apo uhyt Tupana Mipoꞌoro Aiporekuat nuat Iesui tuwemoherep miit kawiat hap sio yt apo watoꞌe. Miꞌi pote aiwesat -Taꞌi atimohey kahato miꞌi uito e pote Tupana eiam kahato miꞌi. 
1JN.4.3	Maꞌato -Yt atimohey i miꞌi e pote iꞌewyte yt Iesui mohey hat i mio tã e hat yt Tupana eiam hin i topyhuꞌat. Kat pote wẽtup Paꞌãu eiam pote. Aikotã toꞌe Tupana saꞌawyꞌi hap ewy koitywy topyhuꞌat raꞌyn. -Tuut aru wẽtup paꞌãu porekuat nuat ewanikap ti miꞌi. Koitywy watikuap miꞌi maꞌãu saꞌag toineꞌen naꞌyn aipyꞌasetpe hawyi aimaꞌatꞌi maꞌatꞌi raꞌyn. 
1JN.4.4	Uimepytꞌin aito ti Tupana watnuat koꞌi sese. Yt pywo piat sehay akit hanuaria i aito. Aimuꞌe haria yt pywo piat i yt Tupana kaipywiat koꞌi akit hanuat haria aito. Maꞌato Tupana Paꞌãu aipiit piat poꞌog hesaika aimuꞌe saꞌag haria paꞌãu kai. Aito Tupana ehay moherep haria maꞌato miꞌiria mesuwarotiat seko saꞌag enoi haria. 
1JN.4.5	Tupana ehay taꞌatuhenoi saꞌag kahato ahepe. Miꞌi hawyi iraniaꞌin yt Iesui mohey i haria -Pywo iꞌatuꞌe katupono miitꞌin eko saꞌag ewywuat waku watunug iꞌatuꞌe pote. Miꞌiria ahiag watnuaria tukupteꞌen. 
1JN.4.6	Maꞌato aito Tupana watnuaria watoineꞌen. Miꞌi hawyi yne Tupana watnuaria teꞌeruwewaure kaꞌa kahato aimienoi kape. Maꞌato iraniaꞌin yt teꞌeruwewaure kaꞌa i aimienoi pywuat kape. Miꞌi hap kaipyi meremo watikuap uwe Tupana Paꞌãu pywuat ehay upi toineꞌen sio uwe ahiag paꞌãu saꞌag ehay upi neꞌi toineꞌen hap.
1JN.4.7	Uiwyriaꞌin toꞌiro watoꞌokyꞌe katupono aiwoꞌokyꞌe hap nug hat Tupana. Woꞌokyꞌe haria wo watoineꞌen pote Tupana mepytꞌin no watukupteꞌen. Tupana kuap sese haria wo watopyhuꞌat. 
1JN.4.8	Maꞌato yt woꞌokyꞌe i haria aito pote yt Tupana kuap haria wo i aito katupono woꞌopotkyꞌe hat sese ti Tupana. 
1JN.4.9	Tupana timoherep taꞌyn ahepe aikyꞌe kahato hap katupono toipoꞌoro Tosaꞌyru sese ahowawi aimoieineꞌen pakup i hap nug hamo. 
1JN.4.10	Saꞌawyꞌi yt watikyꞌe hin i Tupana. Miꞌi pykai aikyꞌe kahato hawyi toipoꞌoro Tosaꞌyru aiminug saꞌag koꞌi atumoma yne hamo. Haꞌyru ikuꞌuro hawyi aiꞌapiheg hap tutuꞌu yne raꞌyn. 
1JN.4.11	Pyno waku watoꞌokyꞌe aikotã Tupana piat aikyꞌe hap ewy waku watoꞌokyꞌe. 
1JN.4.12	Uiwyriaꞌin yt karãpe i wataꞌakasa Tupana maꞌato miꞌi pykai watikuap kahato toineꞌen aiwywo. Miꞌi hawyi watiꞌatukyꞌe miitꞌin pote Tupana toineꞌen poꞌog aikai. Aimoesaika kahato miitꞌin kyꞌe hap hãpyk nug hamo tepiat aikyꞌe hap ewywuat nug hamo.
1JN.4.13	Tupana tum naꞌyn ahepe Topaꞌãu hawyi meremo watikuap Tupana wywuat aheineꞌen hap watoineꞌen hap. Iꞌewyte aipyꞌa pe Tupana toineꞌen hap. 
1JN.4.14	Tupana tipoꞌoro raꞌyn ahepe Tosaꞌyru ahehakyeraꞌat hamo. Miꞌi kape urutaꞌakasa raꞌyn. Miꞌi hawyi uruimoherep taꞌyn wuatꞌi miitꞌin me uruehay wo. 
1JN.4.15	Uwe uwe toꞌe iraniaꞌin me -Uito atimohey kahato Iesui toineꞌen Tupana Saꞌyru sese hap e miꞌi hat Tupana eiam mo topyhuꞌat. Iꞌewyte Tupana topyhuꞌat heiam mo. 
1JN.4.16	Miꞌi pote watikuap taꞌyn Tupana aikyꞌe hap watomohey kahato raꞌyn hawyi. Tupana ti woꞌopotkyꞌe hat sese. Miꞌi pote uwe uwe woꞌopotkyꞌe hat sese toineꞌen Tupana wywo miꞌi pote Tupana toineꞌen iwywo ipyꞌa pe. 
1JN.4.17	Aipotypot saipepiaria ti aito. Miꞌi pote iꞌewy sese waku watoineꞌen miitꞌin pyꞌasetpe hãpyk kahato Aikaꞌiwat ewaku hap ewy. Miꞌi tã watoineꞌen pote yt watuwemoti hin i mekewat karãpe Tupana timoherep ahewaku hap sio yt hap eꞌat pe. Miꞌi hap eꞌat pe yt watuwemoti hin i katupono woꞌokyꞌe haria wo Tupana ainug towat miitꞌin kyꞌe hap ewywuat no ainug. 
1JN.4.18	Watikyꞌe sese iraniaꞌin pote yt watokenꞌẽ hin i iꞌatupupi katupono toineꞌen aikai iꞌatukyꞌe hap sese Tupana miium kaipywiat hawyi yt watokenꞌẽ kuap i iꞌatupupi. Maꞌato watokenꞌẽ neꞌi pote yt kat i iꞌatukyꞌe hap aikai. Miꞌi hawyi watokenꞌẽ poꞌog katupono Tupana piat aiꞌapiheg hap pupi. 
1JN.4.19	Yt watikyꞌe i te Tupana turan aikyꞌe Miꞌi. Miꞌi hap kaipyi watikyꞌe Tupana mesup. Aikyꞌe yian mete pote mesup aito watikyꞌe Tupana. 
1JN.4.20	Karãpe wẽtup ok toꞌe ahepe -Uito atikyꞌe Tupana e maꞌato miꞌi yt topotkyꞌe hin i pykai miꞌi watikuap taꞌyn heso rakat. Karapeĩ yt watiꞌatukyꞌe i aiwyriaꞌin miꞌi pote yt watikyꞌe hin i Tupana. Katupono yt heremo hin i Tupana maꞌato iraniaꞌin heremo kahato miꞌi pote poꞌog yt niatpo i watikyꞌe hamo miꞌiria heremo pote. 
1JN.4.21	Pyno ahenoi i raꞌyn Aikaꞌiwat piat ainapin hap sese. Mio tã e hap -Eweiꞌatukyꞌe ro eiwyriaꞌin e. Yt eweiꞌatukyꞌe eiwyriaꞌin pote pyno yt Tupana kyꞌe haria hin i eweikupteꞌen are.
1JN.5.1	Uwe uwe imohey Iesui Tupana Mipoꞌoro Aipotypot nuat miꞌi hat Tupana mepyt sese wo topyhuꞌat. Karãpe watikyꞌe Aiꞌywot mepytꞌin miꞌi hawyi Aiꞌywot mowepiit hatno watopyhuꞌat. Miꞌi hawyi watoineꞌen Aiꞌywot kyꞌe hatno sese. 
1JN.5.2	Karãpe watikyꞌe Tupana iꞌewy karapeĩ watunug Tupana piat ainapin hap koꞌi miꞌi hawyi Tupana mepytꞌin kyꞌe hatno watoineꞌen. 
1JN.5.3	Iesui Ywot kyꞌe haria ti imikyꞌesat nug haria wo tukupteꞌen. Karãpe iraniaꞌin ahãꞌãg yt naku i nug hamo Tupana mepytꞌin aito miꞌi pote Aiꞌywot ehay upi yn waku watoineꞌen. 
1JN.5.4	Taꞌi yt niatpo hin i watunug Aiꞌywot ainapin hap koꞌi katupono Aiꞌywot mohey haria kahato aito pote. Karapeĩ iraniaꞌin ahãꞌãg yt naku i nug hamo miꞌi hawyi yt iꞌatuehay upi hin i watoineꞌen katupono Tupana mepytꞌin aito pote. 
1JN.5.5	Karapeĩ watomohey kahato Iesui Tupana Saꞌyru e hap miꞌi hawyi Tupana aipowyro kahato miitꞌin miat ahãꞌãg hap akit hamo. Miꞌi hawyi poꞌog ahesaika watoineꞌen iꞌatueko saꞌag nug hap kai.
1JN.5.6	Iesui ti Tupana miꞌairo Ahehakyeraꞌat hanuat. Miꞌi pote putꞌok e hawyi Tupana mikyꞌesat oktan yne tutunug. Hãpyk kahato toineꞌen Toꞌywot ehay ewy toineꞌen. Saꞌawyꞌi toto tosetꞌok hamo. Meiũran ikuꞌuro. Miꞌi hawyi huu taꞌat yne yi tote Toꞌywot mikyꞌesat ewy. Koitywy Tupana toꞌe wuatꞌi pe -Uhaꞌyru ti uimiꞌairo wuatꞌi Porekuat nuat e. Iꞌewyte Tupana Paꞌãu mio tã e. -Yt heso hin i e Tupana Paꞌãu ahepe. 
1JN.5.7	Toineꞌen myẽꞌym aimuꞌe haria mesuwat yi totiaria pywo Iesui Tupana Mipoꞌoro Eiporekuat nuat e haria. 
1JN.5.8	Taꞌi Tupana Paꞌãu ihay Iesui ete. Iꞌewyte Iꞌywot ihay Tosaꞌyru setꞌok turan. Iꞌewyte Iesui suu aimuꞌe kahato. Miꞌiria myẽꞌym ok ihay te Iesui motypot haria toꞌoꞌewyꞌewy iꞌatumienoi. 
1JN.5.9	Iꞌewyte typyꞌi kahato miitꞌin ihay Iesui etiat rakaria. Miꞌiria -Waku watomohey Tupana e hap Tosaꞌyru piat hap. Pywo pe ti Miꞌi poꞌog poꞌog hesaika miitꞌin mienoi kai -Uhaꞌyru kahato En e hap waku watomohey. 
1JN.5.10	Maꞌato -Yt atimohey i Tupana e pote -Heso rakat En watoꞌe tope. Maꞌato watomohey Iesui Tupana Saꞌyru hawyi iꞌewyte toineꞌen aipyꞌa pe ihay rakat pywuat e hap ewy. Maꞌato aipiit yt e i pote yt kat i Tupana pywo e hap aikai -Heso heso yn watoꞌe Tupana pe. 
1JN.5.11	Mio tã e aipyꞌa pe -Tupana tum naꞌyn uhepe Tosaꞌyru. Miꞌi pote areineꞌen naꞌyn wuatꞌi eꞌat piatno watoꞌe aiwepe. 
1JN.5.12	Pywo pe ti rat uwe uwe topyhuꞌat Tupana Saꞌyru eiam mo miꞌi hat yn toineꞌen wuatꞌi eꞌat pe maꞌato uwe uwe yt Tupana Saꞌyru yt eiam mo i miꞌi hat yt kat i heineꞌen wuatꞌi eꞌat piat hamuat hap. 
1JN.5.13	Eipe ti Tupana Saꞌyru mohey haria sese eipe. Miꞌi pote atikyꞌesat eweikuap eweikupteꞌen wuatꞌi eꞌat piat hamuat hap. Miꞌi hap kuap hamo atiwan mesuwat uimiwan ehepe.
1JN.5.14	Karapeĩ wahẽtup Tupana pe imikyꞌesat ewy hawyi watikuap taꞌyn ahehay Tupana ewaure kaꞌa pe teke raꞌyn ahehay. Miꞌi hawyi watuwehum aat howawi aimiẽtup ium hat kape. 
1JN.5.15	Karãpe wahẽtup imikyꞌesat oktan hawyi tuwewaure kaꞌa kahato ahehay kape hawyi -Pywo watoꞌe tutum aru aimiẽtup watoꞌe aiwoꞌope. 
1JN.5.16	Uiwyriaꞌin karãpe wẽtup ok aiwyriaꞌin Aipotypot Iesui mohey hat yt naku i nug hat pote waku watoꞌe Tupana pe -Waku waure wo ereineꞌen aiwy minug saꞌag ete waku watoꞌe. Etihep aiwy iminug saꞌag myi watoꞌe katupono yt tuwepyi hin i tutunug saꞌag waku watoꞌe. Emohey te maꞌato yt hesaika kahato i te yt naku i nug hap akit hamo waku watoꞌe Tupana pe. Toineꞌen mekewat saꞌag nug hat sese emohey hap pun hat maꞌato miꞌi hawyi yt tutunug i miꞌi pote waku waure wo ereineꞌen aiwy minug saꞌag koꞌi kai waku watoꞌe Tupana pe. Mio tã watoꞌe pote meremo Tupana topyhuꞌat waure wo iꞌewyte tutum aiwy pe imoehãite hap imoesaika hamo are uiwyriaꞌin. Maꞌato karãpe wẽtup ok Iesui mohey hat topyhuꞌat ipyꞌahak Tupana ete Iesui ete ahete iꞌewyte -Yt atimohey i te Iesui e mio tã toꞌe haype yt imohey i hat ewy tutunug tuwepyi. Miꞌi hawyi Tupana ipyꞌahak kahato topyhuꞌat miꞌi hat ete. Yt kan hamo i watoꞌe Tupana pe -Waure wo ereineꞌen aiwy minug saꞌag kai katupono tuwepyi i ipyꞌahak toineꞌen Tupana ete watoꞌe. 
1JN.5.17	Yne aiminug saꞌag koꞌi yt naku i topyhuꞌat Tupana wanetup hawe wen maꞌato wẽtup aiminug saꞌag poꞌog saꞌag torannia kawiat katupono karãpe aiwepywiat hap -Yt woromohey i En poꞌog watoꞌe Tupana pe Haꞌyru pe miꞌi hawyi yt kat i poꞌog paa aiꞌe hap saꞌag nug hap etiat. Miꞌi hawyi Tupana yt aimohãpyk kuap i katupono aiwepyi watipun ahehakyeraꞌat hap pote. Aiwepyi watikat aiꞌapiheg hap wuatꞌi eꞌat piat hap. Yt naku i kahato watipun imohey hap are.
1JN.5.18	Uiwyriaꞌin karãpe watomohey Iesui hawyi Tupana ainug tosaꞌyruꞌin tosakiꞌytꞌin wo. Miꞌi hawyi imepytꞌin koꞌi wo watopyhuꞌat. Miꞌi hawyi Aiꞌywot ewy watoineꞌen yt kat i saꞌag yt kat i yt naku i hap watunug neran. Aheko yt watunug neran i poꞌog aiminug saꞌag koꞌi saꞌawyꞌi wuat aheko saꞌag koꞌi katupono Tupana ainug tomepytꞌin no Tosaꞌyru Paꞌãu wo aipytꞌatnug hawyi. Koitywy ahowapy kahato Tupana Paꞌãu wywo. Miꞌi hawyi Tupana eiam mo kahato watoineꞌen. Miꞌi hawyi karãpe ahiag ahãꞌãg neran kat saꞌag kat saꞌag nug hamo miꞌi hawyi Tupana Paꞌãu aiꞌauka kahato ainapin kahato aihep ahiag aimaꞌatꞌi maꞌatꞌi hap po pyi. Miꞌi hawyi yt kat i ahewaure ahiag ahãꞌãg hap kape -Yt reiꞌo yt reiꞌo watoꞌe ahiag me. 
1JN.5.19	Pywo ti rat iraniaꞌin mesuwarotiaria ahiag ehay upi yn teꞌeruwewanetup aat kaꞌap katupono ahiag emiit no teꞌeropyhuꞌat are. Maꞌato aito Tupana mepytꞌin nuat watoineꞌen pote yt iraniaꞌin ewy i aito yt kat i aikai ahiag wat. 
1JN.5.20	Koitywy watikuap kahato Tupana saꞌyruꞌin sakiꞌytꞌin aito hap. Taꞌi watikuap Tupana Saꞌyru hawyi Tupana moherep hat sese topyhuꞌat poꞌog poꞌog mekewat pywuat etiat kuap hamo. Miꞌi tupono mekewat Tupana Mipoꞌoro Aiporekuat nuat hat watikuap hawyi topoꞌoro hat Tupana watikuap iꞌewyte. Saꞌawyꞌi watikuap teran uwe Tupana hap maꞌato yt heremo hin i Tupana ahepe. Maꞌato mesup heremo raꞌyn aheTupana katupono Haꞌyru imoherep ahepe. Tupana Haꞌyru ti Toꞌywot ewywuat wẽtup miit ewy. Karãpe wataꞌakasa Haꞌyru kape pote Iꞌywot kape ti raꞌyn wataꞌakasa wy are. Miꞌi pote mesup -Worokuap kahato En watoꞌe yn Tupana pe. Koitywy uiwyriaꞌin watoineꞌen Tupana pe aikotã Tupana eiam ewy miꞌi pe watopyhuꞌat. Saꞌawyꞌi watomohey Iesui ti Tupana Saꞌyru e hap hawyi Iesui po pe watopyhuꞌat. Ipyꞌa pe kahato watoineꞌen. Aikaꞌiwat yat piaria ewywuaria watopyhuꞌat. Iesui ti Tupana sese miꞌi pote Tupana pe watoineꞌen Iesui pe watoineꞌen pote. Iesui ti wuatꞌi eꞌat piat ieineꞌen hat iꞌewyte aito wuatꞌi eꞌat piat watoineꞌen Iesui wywo wẽtup miit piit ewywuat pote are. 
1JN.5.21	Uimikyꞌe koꞌi uhaꞌyruꞌin uhakiꞌytꞌin uito Iuwãu ti eꞌywot uito. Uimepytꞌin ewywuat eipe miꞌi pote worohoꞌonapin. Eweiꞌatuꞌatoiat ro tupanaria yne yne aipo wuat aiminug saꞌag koi are. Miꞌi hawyi ewetunug no Tupana yn Ehetupana wo are uito Iuwãu. Pyno toran naꞌyn uimiwan areꞌe.
2JN.1.1	Koitywy aseꞌi pot areineꞌen uiporo kahato raꞌyn mote. Mesuwat uimiwan atipoꞌoro ewowi mana. Waku sese kahato en katupono saꞌawyꞌi Tupana eꞌairo temiit sese wo. Kuekatu atipoꞌoro uimikyꞌe koꞌi kape emepytꞌin kape. Pywo ti rat worohoꞌokyꞌe kahato eiperia. Yt uito yn i eikyꞌe maꞌato yne yne Iesui kuap haria eikyꞌe kahato wy Iesui pywo e hap ewy eikyꞌe urutoria. 
2JN.1.2	Tupana ehay pywuat sese eiam kahato aito mana. Miꞌi hawyi yt karamuat i watiwaure mekewat pywuat e hap katupono toineꞌen aru wuatꞌi eꞌat pe aikai. 
2JN.1.3	Miꞌi hawyi ahẽtup kahato Aiꞌywot atipy piat kape iꞌewyte Haꞌyru Aipotypot kape -Etum no uruepe egyiꞌat hap. Urukyꞌe ro yt kat saꞌup i are. Uruehakyꞌeꞌi pote etum no urukyꞌe hap yt kat saꞌup i are. Urunug o woꞌowese haria wo are. Iꞌewyte urunug sehay pywuat kyꞌesat haria wo. Iꞌewyte woꞌokyꞌe haria wo are aat kaꞌap ahẽtup Aiꞌywot kape.
2JN.1.4	Mana emepytꞌin koꞌi uimowepiit kahato haria tukupteꞌen katupono pywuat sehay upiaria kahato miꞌiria. Mekewat saꞌawyꞌi wuat Aiꞌywot ainapin hap sese nug haria miꞌiria. 
2JN.1.5	Pyno ahenoi i raꞌyn epe mana mekewat saꞌawyꞌi wuat Tupana piat ainapin hap sese. Mio tã e -Waku eiwoꞌokyꞌe yne e. Yt ipakup i raꞌyn wen maꞌato atiwan ne ewowi uimikyꞌe kahato en mote. 
2JN.1.6	Pyno waku yne saꞌawyꞌi wuat ainapin hap aimikuap oktan waku watunug. Karapeĩ areꞌe ehepe -Toꞌiro watoꞌokyꞌe iꞌewyte areꞌe ehepe -Watunug yne yianmiat ainapin hap aimikuap oktan meimewat saꞌawyꞌi wuat miꞌi pote woꞌokyꞌe haria wo raꞌyn watoineꞌen. 
2JN.1.7	Taꞌi typyꞌi kahato ti mesuwarotiaria aimaꞌatꞌi maꞌatꞌi hanuaria. Wẽtup sehay wuat aimaꞌat reran haype -Iesui ti yt miit kawiat i iꞌatuꞌe saꞌag. Tupana yt tuwemoherep miit no iꞌatuꞌe reran haype. Aikaꞌiwat ewanikaptia ti miꞌiria. 
2JN.1.8	Waku aiweꞌeg wo o miꞌiria pupi katupono taꞌatukyꞌesat kahato watuwat iꞌatuehay upi. Watuwat miꞌiria ehay upi pote watoiat raꞌyn aimimohey Iesui etiat. Iꞌatuehay upi watuwat hawyi yt naku i pe watopyhuꞌat. Yt kat i aipotpap hap saꞌup topyhuꞌat Tupana kaipyi. Miꞌiria ehay -Iesui ti yt miit puꞌi kawiat i yn iꞌatuꞌe ahepe. Tupana yt tuwepuꞌi nug i iꞌatuꞌe ahepe saꞌag. Miꞌi hawyi watuwat iꞌatuehay upi hawyi yt kat i saꞌup toineꞌen aru Tupana kaipyi mekewat eꞌat pe mekewat aipotpap saꞌup. 
2JN.1.9	Yt naku i wahenoi iraniaꞌin me aiwanetup hap yt Aipotypot Iesui e hap ewy i. Miꞌi tã watunug mote yt Tupana watnuat i watopyhuꞌat. Maꞌato miitꞌin watiꞌatumuꞌe Iesui e hap ewy imienoi ewy miꞌi pote toineꞌen Iꞌywot Haꞌyru aipyꞌa pe. 
2JN.1.10	Miꞌi hawyi putꞌok e wẽtup ok aimuꞌe hat hawyi -Taꞌi wẽtup kawiat ti Iesui yt aipiit ewywuat i Iesui iꞌatuꞌe saꞌag. Miꞌiria putꞌok e aiꞌyat okenꞌypyke hawyi -Waĩ yt ereke teiꞌo waku watoꞌe tope. 
2JN.1.11	Maꞌato -Tupana epowyro ereꞌe pote miꞌi hawyi meiẽwat miit saꞌag ewy raꞌyn iwy ok wo raꞌyn erepyhuꞌat.
2JN.1.12	Iꞌatu kahato ti atiwan neran ewowi mana maꞌato waku ahenoi miꞌi koꞌi uiwẽ pyi areineꞌen ewywo hawyi. Maꞌato yt atunug neran koitywy uhehay uimiwan me. Areto teran ewowi mana hawyi miꞌi tote ahenoi uhehay sese epe mana. Iꞌewyte waku ehenoi ehay uhepe aiwoꞌoewa pe. Miꞌi hap eꞌat pe uimowepiit hap sese toineꞌen. 
2JN.1.13	Pyno kuekatu atipoꞌoro ewowi mana. Iꞌewyte ekypyꞌyt mepytꞌin tipoꞌoro ewowi kuekatu. Waku raꞌyn uimiwan toran naꞌyn.
3JN.1.1	Pyno uito ti Iuwãu Iesui potmuꞌe sese Uito. Iꞌewyte imikyꞌe kahato uito. Waku kahato ti en mehin Kaiu. Miꞌi pote atipoꞌoro mesup uimiwan ewowi worokyꞌe kahato haype. 
3JN.1.2	Uhekatuwy sese en. Miꞌi pote ahẽtup kahato Tupana pe ewowi -Etipoityro kahato uiwy Kaiu are. Atikyꞌesat kahato ipiit ihãite hap aikotã ihãite topyꞌa pe Tupana wywo hap ewy are Tupana pe. 
3JN.1.3	Gaꞌatpo putꞌok iꞌatuꞌe meiũpe aiwyriaꞌin Iesui mohey haria. Miꞌi hawyi taꞌatuhenoi sehay etiat aikotã Tupana ehay pywuat upi ereineꞌen motꞌi imohey hap ete hap etiat taꞌatuhenoi. Miꞌi hap atikuap hawyi uimowepiit kahato en. 
3JN.1.4	Karapeĩ uimepytꞌin tukupteꞌen pywuat sehay upi hap uimowepiit kahato. Mesuwarotiat yt kat i poꞌog uimowepiit hap miꞌi kai. Atikuap uimepytꞌin hãpyk kahato tukupteꞌen hawyi uimowepiit hap sese toineꞌen.
3JN.1.5	Uiwy kahato en Kaiu. Waku ti ereineꞌen motꞌi Tupana potpap we. Iesui mohey haria eropat kahato hat en ereineꞌen. Iꞌewyte Iesui mohey hat yt emikuap koꞌi i eropat kahato hat en. 
3JN.1.6	Miꞌi pote Iesui mohey haria meiũpe taꞌatuhenoi kahato toꞌope toꞌope aikotã ereineꞌen hap. -Woꞌopotkyꞌe hat toineꞌen itote iꞌatuꞌe toꞌope toꞌope. Miꞌiria tuwat Iesui etiat enoi miitꞌin miat hamo wẽtup tawa piaria atumuꞌe hamo sakpuaria muꞌe hamo tuwat aru. Waku o eweiꞌatupowyro o miꞌiria iꞌatupotpap ete. Eweiꞌatupowyro o iꞌatupuꞌap saꞌup ete Tupana motypot hamo Tupana mikyꞌesat nug hamo are. 
3JN.1.7	Tuwat raꞌyn miꞌiria yt kat haꞌup wywo i. Iꞌewyte yt taꞌatukyꞌesat i saꞌup iraniaꞌin kaipyi yt Iesui mohey i haria kaipyi katupono Aipotypot eropat haria miꞌiria pote. Miꞌi pote taꞌatukyꞌesat Iesui kaipyi yn iꞌatupuꞌap saꞌup. Tuwat raꞌyn yt kat saꞌup wywo i Aikaꞌiwat potpap nug hamo. 
3JN.1.8	Aito ti Aipotypot emiit miꞌi pote waku watiꞌatupowyro hemiitꞌin Aikaꞌiwat ehay sytpok haria. Miꞌiria watiꞌatupowyro pote meiũran Aikaꞌiwat tum ahepe iꞌatuwat iꞌatusaꞌup oktan tutum ahepe are. Katupono miꞌiria tuwat sehay pywuat sytpok hamo tuwat.
3JN.1.9	Saꞌawyꞌi atiwan uhehay Iesui mohey haria kape tawa piaria kape maꞌato itote uhyt Teotewe toineꞌen uhehay akit hat. -Yt watuwewaure kaꞌa teiꞌo Iuwãu piat ainapin hap kape e hat. Waku poꞌog uhehay kape eweiwanetup e hat toineꞌen itote. Katupono toikyꞌesat kahato tuwenug iꞌatuꞌakag wo. Miꞌi pote toipun uimiwan. Miꞌi pote areto ewowi hawyi ahenoi iminug saꞌag ehepe. 
3JN.1.10	Putꞌok are itote hawyi atiꞌapiheg miꞌi. Ahenoi aru iminug saꞌag koꞌi. Ahenoi aru iꞌe hap heso hap koꞌi katupono ihay aat kahato ahete yt pywo piat sehay i. Yt naku i kahato miꞌi. Toipyhyp Tupana Mipoꞌoro tehay sytpok hanuaria. Yt karãpe i -Ereke e Tupana ehay sytpok haria pe. Yt iwese hin i Iesui mohey haria ete. Yt toikyꞌesat i Iesui mohey haria eke toꞌyat piat hap. Yt toikyꞌesat i aimipoꞌororia toꞌyat piat hap. Iꞌewyte yt toikyꞌesat i aimipoꞌororia eke Iesui mohey haria yat piat hap. Waĩꞌe iꞌatupuꞌap tote. Miꞌi hawyi karãpe aimipoꞌororia tuwehytꞌok Tupana motypot yat pe hawyi tohytpok hytpok neꞌi. Yt iweꞌeg hin i. Miꞌi pote areto iꞌapiheg hamo. 
3JN.1.11	Uiwy are yt ereineꞌen teiꞌo miꞌi ewy neꞌi. Kat pote miꞌi saꞌag nug hat kahato are. 
3JN.1.12	Atikyꞌesat en wakuat nug hatno ereineꞌen katupono wakuat nug hatno yn Tupana watnuat. Uwe uwe inug saꞌag miꞌi hat yt Tupana kuap i hat sese. Yt karãpe i Tupana toineꞌen ipyꞌa pe. Maꞌato toineꞌen wẽtup ok eipyꞌasetpe Temetiu e hap het rakat yne Iesui mohey haria mimotypot. Miꞌi wyti pywuat sehay iãꞌãkap yne pywuat sehay enoi haria mimotypot miꞌi. Iꞌewyte uimimotypot miꞌi. Uruimotypot kahato miꞌi are.
3JN.1.13	Ahenoi teran poꞌog poꞌog epe mehin Kaiu maꞌato yt atunug neran hin i popera tote. 
3JN.1.14	Miꞌi pote areto irane meremo ewowi. Uhehay teran ewywo haype. -Tupana etum o uiwy Kaiu pe iwepiit hap are Tupana pe. 
3JN.1.15	Pyno yne meiũpiaria tipoꞌoro kuekatu e hap ewowi. Iꞌewyte uruipoꞌoro kuekatu e hap koꞌi ehewowi uruwyriaꞌin itotiaria kape uruipoꞌoro uruepiat iꞌatukyꞌe haype. Pyno wuatꞌi aiwyriaꞌin me atipoꞌoro uhehay -Worohoꞌokyꞌe kahato e hap atipoꞌoro are.
JUD.1.1	Mesuwat uimiwan atipoꞌoro Iesui mohey haria kape aikope aikope mesuwat yi tote eikupteꞌen hap kape. Uito ti Iesui ywyt sese Iuta e hap het rakat. Iꞌewyte mekewat Iesui ywyt Tiaku ywyt sese areineꞌen. Kuekatu atipoꞌoro ehewowi uiwyriaꞌin.
JUD.1.1	Pyno uimiwan atipoꞌoro ehewowi uiwyriaꞌin. Eiperia ti Aiꞌywot Tupana mimohãpyk koꞌi sese eipe tomohey haria eipe pote. Pywo ti rat Iesui waku kahato aiꞌapykok hamo. Yt uwe hin i ti aihep kuap Iesui piat aiꞌapykok hawyi katupono iheg me kahato watoineꞌen ipo pe. 
JUD.1.2	-Tupana are atikyꞌesat kahato ereineꞌen urukyꞌe hat uruehakyꞌeꞌi hap uruete turan miitꞌin yt iꞌatuwese i uruete hap turan are. Iꞌewyte Papai eremoehakyꞌeꞌi Esaꞌyru mohey haria kyewi are yn ehupi Tupana pe. Etunug no miꞌiria emiitꞌin sese iwepiit kahato rakaria wo mesup mukiꞌite hawyi wuatꞌi eꞌat pe are Tupana pe. Uiꞌywot Koro are etiꞌatumowepiit ro emiitꞌin poꞌog saꞌawyꞌi wuat kai toꞌopowyro powyro hamo are ahẽtup epe Tupana urupotypot Iesui set upi mesuwe ehewowi are raꞌyn. 
JUD.1.3	Uimikyꞌe kahato koꞌi eipe. Saꞌawyꞌi arehaypoꞌoro teran ehewowi aikotã Iesui ahehakyeraꞌat hap kuap hamo. Uimiwan ehowawiat nuat atunug neran maꞌato Tupana Paꞌãu -Yt etiwan neiꞌo miowat Iuta e uhepe. Apuete Iuta maꞌato waku etiwan wẽtup aikotã aikotã hap etiat e uhepe. Waku wẽtup sehay yn naꞌyn etipoꞌoro uimohey haria pe. Miꞌi hawyi worohoꞌomuꞌe teran Tupana Paꞌãu mienoi uhepiat ewywuat yn naꞌyn. Pyno koitywy eipe Iesui miꞌapykok yne. Koitywy uimiwan me worohoꞌonapin Tupana Paꞌãu e hap einapin hamuat wo. -Uimepytꞌin atikyꞌesat kahato eweimoheg eipyꞌa pe Uhaꞌyru mohey hap e Ipaꞌãu ahepuo are. Yt eipohep neꞌi teiꞌo imohey hap ete maꞌato eweimohey poꞌog poꞌog yne eꞌat pe Uhaꞌyru Iesui e ahepe. Aikotã saꞌawyꞌi eweimohey haty wo hap ewy poꞌog poꞌog eweimohey te wuatꞌi eꞌat kape e Tupana ahepe. Aikotã suraraꞌin tunug yne taꞌatuꞌakag koro ehay miꞌi haria ewywuat ro eweikupteꞌen Uhaꞌyru mikyꞌesat koꞌi nug hamo e Tupana Paꞌãu ahepe mesup are. Uito Iuta eiwy sese eimuꞌe raꞌyn are waku.
JUD.1.4	Koitywy tuwehytꞌok tuereto aipyꞌasetpe Tupana mohey hap pun haria. Yt Tupana motypot rakaria i miꞌiria are. Miꞌiria aipyꞌasetpe tukupteꞌen maꞌato yt naku i nug hamuat aimaꞌat hamo tõꞌẽ ahowawi. Miꞌiria ti Tupana Saꞌyru yt kuap i haria. Miꞌiria ti aikotã Tupana ehay enoi haria teꞌeroꞌe saꞌawyꞌi te hap ewy. Mio tã iꞌatuꞌe -Tuut wyti aru eimaꞌat hanuaria sese e miwan me. Miꞌiria wyti aru uimiꞌatuꞌapiheg wuatnuaria teꞌeropyhuꞌat wuatꞌi eꞌat piat nuaria e Tupana miwan me miꞌiria etiat hap nug haria. Miꞌiria ti yt kat i uimotypot hap iꞌatuwanetup hawe haria e. Miꞌi haria wyti aru tuwehytꞌok wehytꞌok eipyꞌasetpe uimotypot yat pe yt naku i nug hamo e. Miꞌiria Tupana e hap ewy -Taꞌi waku ti watunug saꞌag aimikyꞌesat ewywuat iꞌatuꞌe. Waku ahewaire waire kahato iꞌatuꞌe aru are. Taꞌi Tupana yt aiꞌapiheg hin i katupono ti aikyꞌe kahato Tupana iwese kahato rakat pote iꞌatuꞌe aru aimuꞌe saꞌag neꞌi. Yt naku i watunug Tupana Mipoꞌoro Aipotypot no iꞌatuꞌe aru miꞌiria e saꞌawyꞌi te Tupana miwan me eimaꞌat reran haria etiat. 
JUD.1.5	Pyno eiweꞌeg wo o miꞌiria hap pupi uiwyriaꞌin are. Yt eweiwaure teiꞌo saꞌawyꞌi wanikaptia po pywiat aiꞌywania Iuteu ywania Tupana tiꞌatuehakyeraꞌat yne yi Esituꞌin ahewanikaptia po pyi hap. Maꞌato miꞌi pykai yt taꞌatumohey poꞌog hin i taꞌatuehakyeraꞌat hat Tupana are. Taꞌi miꞌi hawyi mekewat yahig wato tote Tupana tiꞌatuꞌapiheg miꞌiria are. Taꞌi tomohey hap pun haria toiꞌatumoma kahato itote are. Nagnia yne topap itote hawyi taꞌatumepytꞌin yn putꞌok iꞌatuꞌe yi wakuat Tupana miium kape are. Mekewat yahig wato tote hakpap kahato tomohey hap pun haria are. Tupana tiꞌatumoma yne yahig wato tote. Taꞌatumohey kahato saꞌawyꞌi pykai topap taꞌatupun imohey hap pote. Miꞌi hawyi iꞌatumepytꞌin yn tokokaꞌat Tupana miium eꞌyi kape are. 
JUD.1.6	Iꞌewyte saꞌawyꞌi wuaria atipy piaria waku kahato tukupteꞌen atipy pe Tupana wywo are. Taꞌi saꞌawyꞌi sese ti miꞌiria tukupteꞌen Tupana ehamo atipy pe wen maꞌato meiũran -Uruto poꞌog Tupana kai iꞌatuꞌe saꞌag hawyi Tupana tiꞌatupugha raꞌyn iꞌatuieineꞌen hap atipy piat pyi iꞌatumikyꞌesat saꞌag nug hamuat. Miꞌi pote ti koitywy miꞌiria tukupteꞌen taꞌatupoꞌi poꞌi hawe raꞌyn are.
JUD.1.6	Saꞌawyꞌi atipy piaria miꞌiria maꞌato mio te taꞌatupyhyp hawe tukupteꞌen. Iꞌypyryp sese pe mekewat iꞌypyryp hun kahato rakat pe iheg sese pe tukupteꞌen. Mio ti itote taꞌatuhekatup taꞌatuꞌapiheg sese hap eꞌat Tupana piat hap. Katupono Tupana toꞌe iꞌatuepe -Atiꞌatuꞌapiheg wyti aru eipe e raꞌyn iꞌatuepe. Koitywy heꞌat yn taꞌatuhekatup. Miꞌi e hap ewy te Tupana toꞌe koran Tosaꞌyru mohey hap pun haria pe. Miꞌi pote waku watokenꞌẽ kahato miꞌiria ewywuaria pupi e. 
JUD.1.7	Saꞌawyꞌi mekewat tawa Sutuma piaria iꞌewyte mekewat tawa Kumura piaria topap meremo katupono Tupana tiwuk yne miꞌiria are. Miꞌi tawa koꞌi piaria etiat eweikuap taꞌyn. Taꞌi meimuẽwat tawa koꞌi ti Tupana tiwuk aikotã atipy piaria Tupana atoiat haria ewy kahato tukupteꞌen pote. Katupono miꞌiria eko ti iꞌatuewaire waire hap kape yn iꞌatuwanetup hap hawyi ihainiaꞌin ti ihainiaꞌin wywo iꞌewyte haryporiaꞌin ti haryporiaꞌin wywo. Yt miitꞌin ewywuat i taꞌatunug hap ete yn taꞌatuwanetup. Teꞌeruwanetup yn aikotã mekewat taꞌatuminug saꞌag koꞌi ete yn. Miꞌiria ti ihainiaꞌin wywo yne haryporiaꞌin wywo hap kape yn teꞌeruwanetup aat kaꞌap are. Miꞌi pote yt miitꞌin ewywuat hin i tukupteꞌen toꞌope toꞌope toꞌopytyk pytyk pote. Ihainia ti ihainia wywo ti raꞌyn haryporia ti haryporia wywo ti raꞌyn taꞌatukyꞌesat saꞌag. Miꞌi tã hawyi Tupana tiwuk iꞌatuetawa aria saꞌag iꞌaman ewywuat wo. Miꞌiria wuk hap ti aria hewo atipy kaipyi iꞌatuꞌapiheg hamuat. Miꞌi hap ti mesup topyhuꞌat aimuꞌe hamo raꞌyn ainapin hap taꞌyn. Waku aiꞌapiheg hap pupi watokenꞌẽ are. Yt naku i Tupana miꞌapiheg koꞌi tawa Sutuma tawa Kumura piaria ewy watopyhuꞌat. Iꞌatuetawa wuk hap kaipyi watikuap aria wato wuatꞌi eꞌat piat yt imohey i haria wuk hap etiat watikuap are. 
JUD.1.8	Iꞌewyte yt naku i watopyhuꞌat miꞌiria ewywuat uiwyriaꞌin. Miꞌiria ti aat kaꞌap teꞌeruwanetup hawe ikat aikotã me waku taꞌatunug saꞌag hap iꞌewyte miitꞌin maꞌat hap kape. Miꞌi pote iꞌatumuꞌetu ti saꞌag yn naꞌyn are. Miꞌi hap kaipyi ti taꞌatupiit ete iꞌatumikyryꞌi kahato katupono waire waire hap yn iꞌatuwanetup hawe. Miꞌi pote ti taꞌatunapin neran iraniaꞌin taꞌatueko nug hamuat. Iꞌatusaiwot kahato Tupana ete taꞌatupyꞌa pe. Iꞌatuhuhaꞌi neꞌi pote waĩꞌiꞌatuꞌe Tupana pe. Iꞌewyte torannia morekuaria ete yne tuꞌisaria ete iꞌatusaiwot iꞌatuhuhaꞌi yn naꞌyn. Iꞌewyte Tupana emiitꞌin atipy piaria ete iꞌatumikyryꞌi. Yt teꞌerokenꞌẽ hin i ahiag mupi are. 
JUD.1.9	Maꞌato atipy piaria suraraꞌin akag Mikeu atipy kaipywiat yt tuwekyryꞌi hin i ahiag ete. Miꞌi ti saꞌawyꞌi Tupana tipoꞌoro tesurara koro Mikeu atipy kaipyi yi kape Muisei syp hamo maꞌato muap upi ahiag tipyhyp teran. Miꞌi hawyi yt kat e i Mikeu ahiag me maꞌato meremo tohẽtup atipy kape -Tupana meremo ro etiꞌakit ahiag katupono uipyhyp teran emikyꞌesat nug hap ete e tokenꞌẽ haype. Muisei ikuꞌuro hawyi ahiag tikyꞌesat ipiit towatnuat. Miꞌi pote atipy kaipywiat surara akag Mikeu hẽtup meremo Tupana pe -Etiꞌakit ro ahiag Uikaꞌiwat mesuwe e. Etiꞌapiheg no ahiag e yn. Yt toꞌe hin i -Woropun en yt e i ahiag me atipy piaria surara koro pykai. Maꞌato toineꞌen aipyꞌasetpe miitꞌin yt imohey i te haria. Miꞌiria toꞌokyryꞌi kahato Tupana ete iꞌewyte ahiag ete iꞌewyte torannia akag koꞌi ete sio tuꞌisaria sio morekuaria ete -Uruto ti poꞌog nakaria wo torannia kai iꞌatuꞌe taꞌatuwanetup hawe.
JUD.1.10	Yt naku i watopyhuꞌat aikotã tawa Sutuma hawyi tawa Kumura eko ewy. Itotiaria yt teꞌerokenꞌẽ hin i atipy kaipywiaria pupi. Iꞌewyte miꞌiria taꞌatumikyryꞌi kahato yne akag koꞌi etiat haria. Yt taꞌatukuap i Tupana esaika hap pykai iꞌatuehay saꞌag neꞌi. Yne akag koꞌi ete iꞌatuehay saꞌag. Taꞌi miꞌiria ti aikotã gaꞌapy piaria haiwot rakaria ewy tukupteꞌen katupono torannia miitꞌin akag koꞌi ete iꞌatuhuhaꞌi neꞌi iraniaꞌin mimotypot koꞌi ete. Yt taꞌatukuap i waku rakaria haype hawyi yne wakuap koꞌi ete iꞌatusaiwot. Miꞌiria ti Tupana miꞌatusatyꞌi satyꞌi koꞌi katupono tuweupiaria raꞌyn taꞌatuminug saꞌag ete yn teꞌeremoehapap. Miꞌiria iraniaꞌin moweukaꞌi taꞌatueso wywuat haria. Miꞌiria wakuap sese koꞌi yt kuap i haria aikotã awyato miit auka hat ewywuaria iꞌatueko. Miꞌi pote miitꞌin miꞌauka wo teꞌeropyhuꞌat awyato auka hap ewywuat are. Iꞌatuhaiwot popuo syꞌat iꞌatuꞌe yt nakuap i utui hap ete hawyi teꞌeruwewi teꞌeruweꞌauka. 
JUD.1.11	Taꞌi uiwyriaꞌin miꞌiria ti saꞌawyꞌi wuat Kaĩ e hap het rakat ewywuat heko rakaria. Kaĩ ti saꞌawyꞌi ipyꞌahak toꞌywyt wakuat Apeu toiꞌauka yt nakuat i uito teꞌe hap toimoherep. Kaĩ ewywuat sese koꞌi miꞌiria tukupteꞌen aat kaꞌap are. Nimo te mekewat Tupana ehay ran moherep hat paini koro Parãu me Tupana toꞌe -Yt ereto teiꞌo uiꞌywania Iuteu ywania kuasa te hamo e. Maꞌato Parãu toto raꞌyn toikyꞌesat kahato haꞌup iwato morekuat po pyi. Miitꞌin tiꞌaparap mono Tupana kapiat weꞌeg hap teꞌetu yt naku i nug hamo toto. Itote toimoherep yne saꞌag sepap hap. Miꞌi hap ewy miꞌiria paini Parãu ewywuat tukupteꞌen Tupana ehay ran moherep haria maꞌato iꞌatupyꞌa pe yt kat i Tupana kyꞌe sese hap wywo are. Taꞌatuhenoi miitꞌin wen maꞌato iꞌatuekat kyewi hap yn teꞌeruwewanetup wywo. Iꞌewyte ti teꞌeruwemowato teran kahato hap kape yn teꞌeruwewanetup kaꞌap are. Yt kat i Tupana motypot hap sese iꞌatuekai are. Saꞌawyꞌi wuat paꞌi ran Kora e hap wanetup hap -Uito poꞌog Muisei kai e nimo Tupana mohey haria Muisei miꞌapykoktia pe. Toipohari yne teran Muisei Tupana mohey haria Tupana hũria haype. Maꞌato toiꞌaparap kahato Tupana pe hawyi Tupana miꞌauka meremo rakatno topyhuꞌat yi kaꞌa pe ipyyp. Taꞌi mekewat paꞌi Kora ewywuaria kahato tukupteꞌen ne mesup aipyꞌasetpe are. Miꞌiria Tupana hũria aimiꞌapykok aiwyriaꞌin Iesui mohey haria ete aipohari teran aimiꞌapykok wẽtup sehay upi yt Iesui ehay upi i haria. Miꞌiria wyti aru Tupana mimoma wuatnuaria paꞌi Kora ewywuat are. 
JUD.1.12	Yt naku i miꞌiria tunug aat kaꞌap toꞌope toꞌope pykai yt teꞌerokenꞌẽ hin i teꞌerenuk aiwywuat hamo. Aikotã uut aimiꞌu ete tenuk hap ewy miꞌiria aipyꞌasetpe ahenuk aiwoꞌokyꞌe hap nug hap etiat turan. -Heno watenuk yt aiꞌe pykai i teꞌerenuk aiwywo Iesui piit iãꞌãkap man watuꞌu turan iꞌewyte Iesui suu iãꞌãkap Uwa hy watuꞌu turan. -Tupana tikyꞌesat ahewaire waire hap iꞌatuꞌe Iesui mohey haria ewaure kaꞌa pe yt kat i wemoti hap wywo. Taꞌatumikyꞌesat yt weꞌeg i hap nug hap kape yn iꞌatuehay. Miꞌiria ti tukupteꞌen aikotã mekewat ywyhig hun ewy. -Meiẽ tuut aru iꞌaman aimikoi huꞌi hamo watoꞌe wen maꞌato ywytu uwato yn putꞌok e aiꞌmikoi pun hamuat. Yt iꞌaman hin i hewo aiko aimikoi ete. Miꞌi hap ewywuaria ti miꞌiria tukupteꞌen are. Miꞌiria ti ikahuria aimikoi ypia iyhop ikahuria ewywuat koꞌi maꞌato yt karãpe i haat rakaria ewywuaria. Karãpe haat eꞌat putꞌok e hawyi watuwat iꞌywa soꞌohep hamo maꞌato yt kat hin i ikaipyi watipuẽti miꞌu hewo hap ewy haria are. Miꞌi tã ti tukupteꞌen miꞌiria aikotã aimikoi aimiꞌypy hep yi pywiat rakat igag hap ewy are. Aikotã aimikoi ikuꞌuro rakaria ewy miꞌiria tukupteꞌen aimikoi ypia pyꞌasetpe are. 
JUD.1.13	-Taꞌi uruto eiꞌewy Iesui mohey kahato haria iꞌatuꞌe wen maꞌato Iesui mohey ran haria aikotã yꞌy ihy weꞌokmoĩ koꞌi wasere upi tõꞌẽ tõꞌẽ hawyi ihy mohun hap hawyi aimiꞌu wuat hap ewy Iesui mohey ran haria. Iꞌatuwanetup saꞌag nakat yn pote ti aiwanetup hap ywyk hanuaria. Iꞌewyte Iesui mohey ran haria ti aikotã waikiru hewyry ewy kahato are. Aikotã waikiru hoꞌowasat tuwewi aikowo aikowo taꞌatumikyꞌesat ewy tuwat. Maꞌato meiũran iꞌatuowasat hawe tukupteꞌen yt hẽtyhot i ywyhig hun me iꞌypyryp sese pe hap ewy aru aikope Tupana yn ikuap hap tote. Miꞌi hap ewy ti Iesui mohey ran haria iꞌypyryp aikotã wãtym koro iꞌypyryp hap ewy Tupana kuap hap ete.
JUD.1.14	Nimo te ti mio tã e mekewat Tupana ehay moherep hat pot Enoki Atãu emiariru emiariru toꞌe -Tuut ti aru Tupana Aikaꞌiwat ahowawi typyꞌi kahato tesuraraꞌin atipy piaria wakuaria sese wywo e yt naku i nug haria moma hamo e. 
JUD.1.15	Wuatꞌi miitꞌin yt imohey haria i apiheg hamo tuut aheTupana e Enoki. Miꞌi hawyi ti aru toimoherep yne uwe waku uwe yt nakuat i hap e. Mekewat eꞌat pe ti aru toimoherep miitꞌin minug saꞌag nakat koꞌi yt nakuat i nug haria pe Tupana yt mikyꞌesat i nug haria pe e. Toiꞌatumoherep wuatꞌi ehamo e. Iꞌewyte torannia yt naku i iꞌatuehay saꞌag tetiat e. Iꞌatupyꞌahak tetiat hap enoi wuatꞌi miitꞌin ehamuat hamo tuut aheTupana e. Toimoherep yn woꞌoeremopusu hap koi hawyi yn soso hap iꞌewyte -Tupana ti yt naku i kahato iꞌatuꞌe hap moherep hamo tuut e. 
JUD.1.16	Iꞌatuweukaꞌi tetiat hap sio tomohit hap koꞌi toiꞌapykok yne hamo. AheTupana tuut tesuraraꞌin sem wywo e Enoki nimo. Miꞌiria ti taꞌatumikyꞌesat saꞌag ewywuat raꞌyn nug aat kaꞌap maꞌato yt heremo i haria are. Taꞌatuwẽ pyi ti -Uito poꞌog wuatꞌi kai iꞌatuꞌe ahepe are. Miꞌiria tikyꞌesat kahato taꞌatumotypot kahato hap -En poꞌog urukai iꞌatuꞌe iraniaꞌin hap. Miꞌiria ti ikat kahato taꞌatumotypot kahato -En ni yt naku i rakat iꞌatuꞌe wakuaria pe. Karãpe aiwat aimikyꞌesat ete aipowyro hawyi aheromopusu kahato hap -Yt naku i ti meke tã miꞌi miit ewy watunug iꞌatuꞌe iraniaꞌin me ahetiat pe. Yt watiꞌatumowepiit kuap i raꞌyn miꞌiria are. Taꞌatumikyꞌesat saꞌag yn taꞌatunug neran mote wakuat yt taꞌatunug kuap i taꞌatuhãꞌãg pykai are. -Uito ti waku kahato poꞌog torannia kai wakuap atunug iꞌatuꞌe. Waku kahato en iꞌatuꞌe ahepe ahekat kyewi. Iꞌatuehay se rakat taꞌatuehay wo aimowepiit maꞌato yt pywo pe hin i aimaꞌat teran haype neꞌi are. Miꞌi tã hap ete teꞌeremopokuap kahato. Miꞌiria ti teꞌeropotmuꞌe wẽtup sehay yt Iesui etiat enoi haria hin i. Eiweꞌeg wo o Tupana ehay pun haria miꞌiria are.
JUD.1.17	Taꞌi mesup taꞌyn uiꞌe hap ewy taꞌatunug naꞌyn miꞌiria eipyꞌasetpe wẽtup sehay enoi haria are. Uiheꞌywytꞌin uheinytꞌin yne uhekatuwyria wẽtup sehay kape yn ni waku watuwanetup. Miꞌi ti ainapin saꞌawyꞌi wuat Iesui etiat 12 ok takaria aimuꞌe hap kape yn waku are. 
JUD.1.18	Mekewat saꞌawyꞌi wuaria Aipotypot Iesui potpoꞌororia sese ainapin kahato miꞌiria aimaꞌat teran haria ete aimaꞌat pupi are. Taꞌi mio tã iꞌatuꞌe ahepe 12 ok takaria -Meiũran wuatꞌi kahuro hap eꞌyian mete wyti aru tõꞌẽ kahato wẽtup ehay enoi haria. Miꞌiria ti aru aiꞌatumaꞌat reran haria iꞌatuꞌe raꞌyn ahepe. Mekewat yi kahuro hap yt pya i raꞌyn turan putꞌok iꞌatuꞌe ahowawi. Miꞌiria ti ikohyeput kahato taꞌatupiit mikyꞌesat guꞌuro ypy yn nug hap upi iꞌatuꞌe. Tõꞌẽ ehewowi wẽtup sehay moherep hanuaria iꞌatuꞌe. Eimimohey hãpyk takat Iesui etiat mohit hanuaria tõꞌẽ hawyi eipyꞌasetpe tukupteꞌen iꞌatuꞌe 12 ok takaria. Miꞌiria ti taꞌatupiit mikyꞌesat yt naku i guꞌuro ypy nug hap etiat wemoehapap haria yt Tupana mikyꞌesat wuatꞌi eꞌat piat ieineꞌen hap yt kyꞌesat i haria iꞌatuꞌe ahepe saꞌawyꞌi 12 ok takaria. 
JUD.1.19	Miꞌiria aimuꞌe haria wẽtup takat wakuat aiwoꞌokyꞌe hap moma rakaria aimohey ete aipohari teran haria. Miꞌiria ti ikyꞌesat aiwoꞌoewaure aimimohey etiat hap yn. Miꞌiria piit pe ti yt kat i raꞌyn Tupana Paꞌãu rakaria. Miꞌiria ti aikotã gaꞌapy puat haiwot rakaria miit auka haria ewy. Teꞌeruwanetup mesuwarotiat koꞌi kape yn.
JUD.1.20	Miꞌiria ehay upi yt naku i watuwat are. Waku watomohey poꞌog poꞌog wuatꞌi eꞌat Aiwy Iesui are. Waku iheg kahato ihay hawyi watunug iꞌe hap yn. Waku aikotã ipotmuꞌeria 12 ok takaria ainapin haria wo watukupteꞌen motꞌi hap ewy aito are. Mio tã are yn uiwyriaꞌin waku sese rakat aimimohey pote. Waku watoꞌomoesaika moesaika aimimohey wakuat ete yn are. Taꞌi aiwat aimimohey ti poꞌog wakuat torannia kawiat hat are. Taꞌi miꞌi yn ni waku kahato ahehay Tupana kapiat hamo het upi are. Tupana Paꞌãu mikyꞌesat ewy yn waku wahẽtup Ipaꞌãu upi are. -Etum no esaika hap uhehay ewowiat sepap hamo watoꞌe Ipaꞌãu me are. Miꞌi hap yn ni waku raꞌyn Ipaꞌãu upi wahẽtup hap are. 
JUD.1.21	Uito ti atimohey kahato. Miꞌi pote eipe atikyꞌesat uiꞌe eweimohey kahato hap. Tupana ti yt puo hin i eikai uiꞌe tomohey hap ium ehepiat hamo. Tupana tum neran aikyꞌe hap miꞌi pote toꞌiro watikyꞌe Aikyꞌe hat. Waku watuweium Tupana pe aikyꞌe hamo. Waku Tupana yt wahowaĩ i aikyꞌe teran tipyt. Taꞌi waku ti Aikaꞌiwat wahekatup wuatꞌi eꞌat pe. Miꞌi hap yn ti waku uiwyriaꞌin. Tupana mipoꞌoro ahetiatno ihakyꞌeꞌi kahato tutum toineꞌen wuatꞌi eꞌat piat hamo. Miꞌi pote waku watikyꞌe Aikyꞌe hat are. 
JUD.1.22	Tupana ti waku watipowyro ihay enoi hap ete. Miꞌi tã ti toikyꞌesat kahato katupono iraniaꞌin yt tokuap i te haria piat tokuap hap toikyꞌesat tomotypot hap. Tomotypot saꞌup mo tutum neran iꞌatuehakyeraꞌat hap. Katupono toiꞌatuehakyeraꞌat teran iraniaꞌin yt imohey kuap i te haria are. 
JUD.1.23	Waku ti watiꞌatuehakyeraꞌat iraniaꞌin aria wato po pyi. Waku watimoherep muap aria wuatꞌi eꞌat piat hoꞌopot hap pyi. Waku paa watoꞌe iꞌatukyꞌe hap aipyꞌa pyi are. Iꞌewyte iraniaꞌin yt imohey kahato i te haria waku watiꞌatuekyi iꞌatukyꞌe hap wywo. Uiwyriaꞌin waku ti aiweꞌeg wo kahato yt nakuaria i yt imohey i te haria i muꞌe turan. Miꞌiria ti karãpe watimoherep Iesui ehay aimoꞌakagꞌaia teran yt nakuap i nug hamo. Yt naku i wataꞌat iꞌatuehay upi waire waire nug hamo. Waku watokenꞌẽ miꞌi nug hamo. Waku ti iꞌatupiit kahu hap yt aimoꞌakagꞌaia i iꞌatupiit kyꞌesat hamo. Waku aikotã ahesokpe ikytsig kahato ete yt watikyꞌesat i hap ewy. Waku ti watiꞌatuekyi yt naku i nug haria Iesui kape. Waku ti taꞌatupiit mikyꞌesat nug haria waire waire haria taꞌatuwuk hap kapiat haria watekyi Iesui kapiat weꞌeg haria wo. Aiweꞌeg i hap watiꞌywyk wywo pote watokenꞌẽ iꞌatueko pupi are. Yt naku i wataꞌaipok neꞌi aheko saꞌawyꞌi wuat yt naku i nug hap kape i raꞌyn are.
JUD.1.24	Uiwyriaꞌin karãpe putꞌok e ahete ahoꞌopot hap ahatek hap turan ni Tupana ti aimoesaika kuap yne ahãꞌãg hap akit hamo are. Miꞌi pote waku watoꞌe Tupana pe -Urupowyro En Tupana katupono yt urutunug neran i ahiag miat iraniaꞌin miat uruiãꞌãg hap upi waku watoꞌe. Yt naku i uruiꞌatoiat En Tupana uruꞌywot maꞌato urupowyro En urumaꞌat hap akit hamo watoꞌe neꞌi. Taꞌi etikuap yne uruiãꞌãg hap putꞌok e turan. Miꞌi pote urumoesaika mekewat saꞌag nug hap akit hamuat waku watoꞌe Tupana pe are. 
JUD.1.25	-Tupana En yn ni uruetupana urutoꞌe. Miꞌi hawyi En ni poꞌog weꞌeg torannia kawiat hat urutoꞌe. Iꞌewyte En yn uruehakyeraꞌat kuap hat urutoꞌe. Urupowyro En uruiꞌaparap hap moma hamo Tupana. Urunug no En hãpyk sese rakaria wo ewaku hap ewy urutoꞌe. Uruikyꞌesat kahato ehamo urutukupteꞌen mesup mukiꞌite wuatꞌi eꞌat pe urutoꞌe. Urumowepiit ro En ewy. Uruimotypot reran En urumohãpyk kuap hat sese En mote. En ni poꞌog wuatꞌi apy tote urutoꞌe. En ni Wuatꞌi porekuaria Porekuat. En ni Wuatꞌi Miitꞌin Akag Koro. En ni wuatꞌi atipy piaria iꞌewyte yi totiaria Akag Koro urutoꞌe. En ni rat wuatꞌi apy i ipotmokoꞌi rakat. Gaꞌatpo hawyi mesup mukiꞌite hawyi torannia eꞌat piat urutoꞌe ewowi iꞌewyte Esaꞌyru Emipoꞌoro uruporekuat nuat Iesui set puo waku.
REV.1.1	Uito Eiꞌakag Iesui e. Uiꞌywot Tupana tikyꞌesat kahato atimoherep ehepe yne aikotã yt pya hin i raꞌyn hap e. Miꞌi koꞌi toikyꞌesat uheropat haria ikuap e. Atipoꞌoro uhehay atipy piat uhehay moherep hat wẽ pyi e. Ahenoi yne uheropat hat uipotmuꞌe uimikyꞌe kahato Iuwãu me. 
REV.1.2	Etimoherep to mesuwat uhehay yne yne uheropat haria pe areꞌe. Mesuwat sehay yne Tupana e hap uhetiat e. Mesuwat uhehay wakuat yne areꞌe yne eimikuap oktan ehewaure kaꞌa mikuap oktan uiꞌe hap. Iꞌewyte aikotã emuꞌetu eraꞌakasa uimimoherep epiat hap ewy topyhuꞌat areꞌe epe uiwy Iuwãu e. 
REV.1.3	Uimohey haria waku ehewaure kaꞌa ewetum kahato mesuwat uhehay wakuat kape e. Waku eweimowẽpapꞌi mowẽpapꞌi kahato mesuwat miwan ehepiat ikuap hawywiat ehepiat inug hamuat hap kape aikotã aikotã Tupana tunug hap ahenoi ehepe eꞌyian mete e. Yt pya hin i Mesuwat uhehay Tupana tipytꞌatnug hamuat eꞌat. Eweimowẽpap mesuwat uhehay pote aru toineꞌen eipoityro kahato hap eimowepiit hap e Iesui ahepe.
REV.1.4	Miꞌi pote uito Iuwãu atiwan naꞌyn Iesui ehay tomikuap oktan hawyi atipoꞌoro Iesui mohey haria pe 7 tawa yi Asia piaria pe. Aikotã Iesui mimoherep ewy mekewat temiit tomipoꞌoro atipy kaipywiat wẽ pywiat ewy atipoꞌoro ehewowi uito Iuwãu. Maꞌato saꞌawyꞌi uimiwan me wepoityro hap tohẽtup Tupana kaipyi 7 tawa piat Tupana motypot yat piaria wat hamo. Mio tã areꞌe epe Tupana -Uito ti emiit Iuwãu maꞌato En ni mekewat wuatꞌi eꞌat piat ieineꞌen hat are. En ni torannia mesuwiat ieineꞌen hat eꞌyian miat ieineꞌen hat are. En ni mesuwat rẽ ieineꞌen hat are. En ni wuatꞌi eꞌat sakpo ieineꞌen hat are. Tupana ahẽtup kahato ewowi ereineꞌen hegyiꞌat kahato Esaꞌyru mohey haria pe hap are. Etum o woꞌokyꞌe hap iꞌatuepe. Etimoꞌẽ Epaꞌãu 7 tawa piaria Esaꞌyru mohey haria kape are ewowi Tupana. 
REV.1.5	Tupana Esaꞌyru sese Iesui kaipyi ahẽtup etipoityro emohey haria. Etum no iꞌatuepe i woꞌowese hap are epe. Wuatꞌi Porekuat no En poꞌog poꞌog iraniaꞌin kai are. En ni wuatꞌi eꞌyian mete wuat guꞌuro pywiat ieineꞌen i hat. En ni pywo yn e hat. Iesui En ni urukyꞌe hat sese katupono Esuu wo urupiit pit hap etikoho yne torannia uruminug saꞌag are. Ekuꞌuro hap urukawiatno hap. 
REV.1.6	Waku yne hawyi urunug naꞌyn morekuaria wo mesuwat yi tote Eꞌywot eropat hamuat are. En ni urunug miitꞌin epaꞌi wo Eꞌywot mikyꞌesat ewy. Urunug naꞌyn emiit miitꞌin ekyi ewewowiat emotypot haria wo hamo. Wuatꞌi eꞌat piat esaika hap moherep hanuaria urunug naꞌyn are. Etum no Emohey haria pe egyiꞌat hap kaipyi iꞌatumowepiit hap wuatꞌi eꞌat pe aru yt kat saꞌup i hap ahẽtup areꞌe epe Tupana. Pyno waku raꞌyn uhehay. Uito Iuwãu.
REV.1.7	Uiwyriaꞌin Iesui mohey haria meiẽ ewehehaꞌat ro Aikaꞌiwat Iesui tuut raꞌyn teiam ywyhig me. Taꞌi yne yne teꞌeraꞌakasa. Iꞌewyte ipiit suk haria iꞌauka haria teꞌeraꞌakasa kahato howawi. Ewehehaꞌat ro teꞌeruwak kahato wuatꞌi ywania yt imohey i haria teꞌerokenꞌẽ haype kak iꞌatuꞌe. Maꞌato aito imohey haria wahekatup kahato. Waku eriot Mehin waku eriot Mimi watoꞌe. Iꞌewyte aitoria 7 tawa piat Tupana motypot yat piaria pe yi Asia totiaria pe Iesui tuwemoherep wy. 
REV.1.8	-Taꞌi uito ti rat Iesui e ahepe tuut hawyi. Ahaꞌawynug yne uito hawyi areineꞌen ni hat uito. Uhepiat inug yne hap eꞌyian me areineꞌen ni e. Uimisaꞌawynug saꞌawynug atimoputꞌok yne. Maꞌato wuatꞌi mesuwarotiat eꞌyian me areineꞌen ne wuatꞌi eꞌat pe e. Uito ti rat Eikaꞌiwat Wuatꞌi Esaika Hap Eiam uito e Iesui ahepe.
REV.1.9	Pyno uito Iesui potpoꞌoro 12 ok takat Iuwãu areineꞌen eheykeꞌet ewy katupono wahoꞌopot aiwoꞌoꞌewy ewy Iesui mohey haria aito pote are. Wẽtup sok yn aito. Iesui yn Aiporekuat aiꞌe pote aiꞌatusatyꞌi satyꞌi kahato iraniaꞌin. Miꞌi pote wẽtup miit yn ewy wahekatup Aikaꞌiwat putꞌok e wuatꞌi Porekuat nuat hap eꞌat. Iesui yn Aipotypot areꞌe hap etiat no uipyhyp mesuwe yi a yꞌy wato pyꞌasetpiat uiꞌapiheg hamo. Woꞌopyhyp hat ewy uinug katupono ahenoi uhehay wo Iesui ti Aiporekuat nuat areꞌe pote. Miꞌi pote uhehay monik hap kyewi uiꞌatoiat mesuwat yi a Patumu e hap tote. 
REV.1.10	Miꞌi yi a tote Aikaꞌiwat watnuat eꞌat Mytuꞌu eꞌat pe turan Tupana Paꞌãu topyhuꞌat kahato uhete. Putꞌok e hawyi uipytꞌatnug kahato hawyi uimuꞌetu kahato. Miꞌi hawyi uiꞌok pe kai putꞌok e raꞌyn sehay aikotã hu huꞌe hap ewy atikuap kahato. Ihay pirik kahato atikuap heremo kahato rakat. Hu huꞌe hap ewy maꞌato ihay ewy atikuap. 
REV.1.11	-Uito ti yne saꞌawynug hat maꞌato uhepiat inug hap yian mete areineꞌen wuatꞌi eꞌat pe e. Uiminug koꞌi yne ikahuro hap sakpo areineꞌen ne wuatꞌi eꞌat pe e uhepe. Miꞌi hawyi toꞌe i uhepe -Iuwãu e atomoherep aru epe emiꞌakasa koꞌi emuꞌetu wuat ewywuat koꞌi e. Etiwan o uimimoherep emuꞌetu hap koꞌi e. Miꞌi hawyi emiwan o etipoꞌoro uimohey haria pe 7 Tupana motypot yat kape yi Asia tote. Tawa Ewesu piaria weꞌatunug haria kape. Iꞌewyte Tupana motypot yat tawa Simina piaria waꞌatunug haria kape etipoꞌoro uiꞌe hap emiwan. Iꞌewyte Tupana motypot yat tawa Pekamu piaria weꞌatunug haria kape etipoꞌoro emiwan. Iꞌewyte Tupana motypot yat tawa Satu piaria kape etipoꞌoro. Iꞌewyte Tupana motypot yat tawa Tiatira kape etipoꞌoro wy. Iꞌewyte Tupana motypot yat tawa Wiratewia piaria kape etipoꞌoro hawyi Tupana motypot yat Irautiseia piaria kape etipoꞌoro emiwan ipe pewiu tote e Iesui uhepe.
REV.1.12	Mio tã toꞌe hawyi aremorem mekewat ihay rakat Iesui kape araꞌakasa hamo. Aremorem turan hẽtyhot hap atipuẽti. Tuwẽtem wẽtup eiam myi ariãty. 
REV.1.13	Miꞌi hawyi mekewat aria ẽty koꞌi pyꞌasetpe toineꞌen Aheykeꞌet toꞌewywuat sokpe iꞌywop takat puo yi kapiat hap. Ipotiꞌa ete toineꞌen iwoꞌokytyt hap ewywuat hekat rakat uru kawiat imehit rakat. 
REV.1.14	Iꞌasap ikytsig kahato aikotã nukara kytsig hap amukiusu ap ewy ikytsig hap. Iha aria sapuẽ sapyhot hap ewy aria ẽty ewy. 
REV.1.15	Ipy koꞌi ihup hapyhot hap ewy aikotã Asu watopag aria pe hapyke kahato rakat ihup imehit hap ewy. Miꞌi hawyi ihay topyhuꞌat yꞌy esaika hap topyhyp pote hap ewy yꞌy wato puehay ewy woo wooꞌe neꞌi sooꞌe hap. 
REV.1.16	Miꞌi hawyi toineꞌen 7 waikiru ipo sese kai. Iwẽ pyi tuwẽtem kyseꞌyp surara wat toꞌowa piat hãihyk kahato rakat. Miꞌi kape arahaꞌat turan yne ipiit hẽtyhot yne atposake turanuat watehaꞌat aat kape hap ewy kape araꞌakasa. 
REV.1.17	Araꞌakasa howawi hawyi araꞌat yi tote uhowa yi kape hap ewy ipoityꞌi uhetiat hawyi ipy yatype genꞌẽ pono ikuꞌuro rakat ewy areineꞌen. Miꞌi pote tuweponug uipiit ete topo sese kai haype toꞌe -Uimikyꞌe Iuwãu e yt erekenꞌẽ teiꞌo uipupi e uhepe. Pywo ti rat uito wuatꞌi eꞌyian mete wuat eꞌat piat ieineꞌen hat Uito e iꞌewyte yt kat i raꞌyn topyhuꞌat rẽ mesuwarotiat pykai aru areineꞌen ne Uito e uhepe. 
REV.1.18	Iuwãu e erahaꞌat ro uhowowi e. Haꞌawyte areineꞌen eipyꞌasetpe. Miꞌi hawyi uikuꞌuro sese koitywy areineꞌen i raꞌyn wuatꞌi eꞌat piat hamo e. Miꞌi pote uiꞌe hap uhehay upi yn miitꞌin tuwẽtem kuap guꞌuro pyi e. Iꞌewyte uhehay upi yn miitꞌin tuwat taꞌatuꞌapiheg aria wuat eꞌat piat hamuat kape e uhepe. 
REV.1.19	Miꞌi hawyi -Iuwãu e emiwan nug uimimoherep tepiat emiꞌakasa aikotã topyhuꞌat irane hamuat iꞌewyte mesup muat toineꞌen hap ewywuat hap etiwan no e iꞌewyte aikotã aikotã irane atunug uimimoherep epe hap ewy e uhepe. 
REV.1.20	Muki 7 waikiru uipo sese kawiat atomoherep taꞌyn epe. Katupono atikyꞌesat etikuap yt uwe mikuap i aikotã aru kat kat koꞌi ewywuat tukupteꞌen hap e. Iꞌewyte atimoherep teran epe mekewat emoꞌakasa hap 7 ariãty wẽtup teiam mywiat hẽtyhot rakat nu uru kawiat etiat e. Miꞌi ti atimoherep teran kat som kat som miꞌi ewy hap topyhuꞌat hap mekewat ariãty eiam e. Iꞌewyte kat kawiat uipo sese kawiat 7 waikiru e hap som kat ewy hap e uhepe. Iuwãu e mekewat 7 waikiru uipo sese kawiat tukupteꞌen aikotã uimohey haria akag koꞌi yi Asia totiaria tawa piat Tupana motypot yat apykok haria miꞌi aikotã 7 waikiru ewywuat tukupteꞌen aikope teꞌeruwaꞌatunug hap tote mekewat 7 tawa yi Asia piaria akag koꞌi 7 waikiru uipupiat ewywuat koꞌi are e uhepe. Mekewat ariãty eiam 7 haga rakat miꞌi ti aikotã uimohey haria yi Asia piaria ewy e. Wẽtup haga wẽtup tawa piaria uimohey haria ewy wẽtup haga wẽtup tawa piaria ewy hap ewy teꞌeropyhuꞌat uimohey haria teꞌeruwaꞌatunug haria ti teꞌeropyhuꞌat mekewat 7 rakat ariãty ewy 7 tawa Asia piaria e uhepe ihay hu huꞌe hap ewywuat puo e Iesui uhepe. Uito Iuwãu uimiꞌakasa hap ahenoi.
REV.2.1	Miꞌi hawyi Aheykeꞌet Iesui toꞌe uhepe -Iuwãu e mio tã etiwan no uimohey haria tawa Ewesu apykok hat pe tawa Ewesu piaria etiat. Mio tã ereꞌe -Pyno atikyꞌesat ereineꞌen uipo pe katupono tukupteꞌen uipo sese kai raꞌyn 7 waikiru koꞌi ewy 7 ok takaria Tupana motypot yat piaria apykok haria e. Uito ti uhewyry eipyꞌasetpe aikotã aikotã ariãty yt hẽtyhot kahato i rakat moẽtyhot hat ewy e. Uhewyry eipyꞌasetpe eimoẽtyhot hamuat e. Eipe wẽtup haga 7 haga pyꞌasetpiat ariãty eiam ewy mekewat 7 ariãty wẽtup eiam hekat rakat pyꞌasetpuo e. 
REV.2.2	Uimohey haria tawa Ewesu piaria worohoꞌokuap kahato eipe. Uipotpap nug kahato haria eipe are e. Yt eipohep hin i uheropat hap ete e. Yt eweikyꞌe hin i yt naku i nug hap neꞌi. Atikuap eheko waku hap. Karãpe wẽtup ok putꞌok e eimuꞌe hamo turan hepama ihay eweimohey sio uhehay wo sio yt hap kuap hamo e. Maꞌato yt uhehay i neꞌi pote meremo -Eso i rat eweiꞌe tope. Ewehãꞌãg kahato mekewat sio Tupana mipoꞌoro wẽtup miit sio tuwehay pyi neꞌi hap kuap hamo e. 
REV.2.3	Ewehoꞌopot kahato raꞌyn uimohey hap upi e uimohey motꞌi haria eipe e. Taꞌi uheropat motꞌi kahato haria eipe paĩ are. 
REV.2.4	Waku kahato eipe e wen maꞌato wẽtup yt naku i eikawiat yt uimowepiit hin i hap toineꞌen. Saꞌawyꞌi uikyꞌe kahato haty wo maꞌato mesup yt saꞌawyꞌi wuat yt ewy i raꞌyn uikyꞌe eipe. Uiꞌatoiat uikyꞌe saꞌawyꞌi wuat hap ete e. Haty kahato uipyꞌa pe miꞌi hap uhete e. 
REV.2.5	Pyno eiwanetup o aikotã saꞌawyꞌi wuat uikyꞌe haty wo ehepiat hap kape uimikyꞌeria e. Mesup uikyꞌe hap waure haria wo eweikupteꞌen e. Eweiꞌaipok to uhowowi i uikyꞌe pote areꞌe ehepe maꞌato yt pote ariot eheꞌariãty sasep hamo e. Miꞌi hawyi iꞌypyryp hap yn toineꞌen itote e. Koitywy 7 ariãty toineꞌen maꞌato ahasep hawyi ti aru eiwat pote iꞌypyryp yt naku i topyhuꞌat e. Eweiꞌaipok to uhowowi areꞌe ehepe tawa Ewesu piaria e. 
REV.2.6	Tukupteꞌen tawa Ewesu piaria uimohey haria muꞌe haria uhyt Nikuraita mimuꞌeria -Waku eharyꞌi uiat uheharyꞌi wo hawyi uheharyꞌi ewatno e haria toꞌope yt naku u. Waku ehaiwot ro eweikupteꞌen miꞌi potmuꞌeria ete katupono Uito iꞌewyte uhaiwot areineꞌen iꞌatupotmuꞌe hap upiaria ete e Iesui. 
REV.2.7	Uimohey haria ehewaure kaꞌa kahato ro kat som Tupana Paꞌãu toꞌe topotmuꞌeria pe Tupana motypot yat piaria pe yi Asia tote e. Ewetum no ehewaure kaꞌa Tupana Paꞌãu einapin hap kape e. Uimohey haria e pywo pe ti uimikoi ypia pe toineꞌen wẽtup uimikoi ywa pyꞌasetpe eimoieineꞌen wuatꞌi eꞌat piat hap e. Uwe uwe uimohey tokuꞌuro hap kape iꞌewyte uwe uwe topyhuꞌat ahiag potiãꞌãg hap akit hat tokuꞌuro hap kape miꞌi hat pe aru areꞌe -Waku etuꞌu ro uimikoi ypia ywa eimoieineꞌen wuatꞌi eꞌat piat hamo areꞌe aru e Tupana Paꞌãu ehepe e mekewat waikiru ipupiat rakat uimiwan nug hamuat tawa Ewesu piaria pe.
REV.2.8	Miꞌi hawyi toꞌe i raꞌyn uhepe mekewat 7 waikiru ipo piat rakat -Iuwãu e wẽtup uhehay etiwan hawyi etipoꞌoro wẽtup Tupana motypot yat piaria kape e. Etipoꞌoro uhehay iꞌatuꞌapykok hat kape. Uimohey haria tawa Simina piaria kape e. Mio tã etiwan -Tawa Simina piaria uimohey haria Uito ti areineꞌen wuatꞌi eꞌyian miat ieineꞌen hat e. Iꞌewyte areineꞌen aru yi waikiru koꞌi kahuro pykai hap eꞌat e. Mesuwe saꞌawyꞌi uikuꞌuro maꞌato mesup areineꞌen i raꞌyn e. 
REV.2.9	Uimohey haria tawa Simina piaria worohoꞌokuap kahato eipe. Waku sakpoꞌe eipe e. Uheropat haria seseria kahato eipe e. Atikuap ewehoꞌopot uhetiatno hap e. Atikuap aikotã hoꞌopot kahato popuo eipotpap uimikyꞌesat nug hap ete. Satek takaria eweikupteꞌen maꞌato uiwanetup hawe hekat kahato rakaria wuatꞌi eꞌat piaria eweikupteꞌen e. Iꞌewyte atikuap aikotã itotiaria tukupteꞌen hap eiꞌatusatyꞌi satyꞌi kahato haria e. Atikuap aikotã uruto yn ni Tupana kuap haria katupono Iuteu ywania sese uruto iraniaꞌin ehepe maꞌato eipe yt eweiꞌe. Miꞌiria taꞌatuehay saꞌag wo ehepe. Yt Tupana emiitꞌin hin i miꞌiria maꞌato ahiag motypot yat piaria miꞌiria e. Yt Iuteu ywania hin i maꞌato ahiag ywania saꞌag tukupteꞌen miꞌiria Iuteu ywania ran neꞌi koꞌi e. 
REV.2.10	Yt eweikenꞌẽ teiꞌo ahiag mupi e katupono miꞌiria ahiag motypot haria eiꞌatuiãꞌãg aru eimosoꞌopot ehepiat imohey hap saꞌag hamo ehepiat uimohey hap moweityk hap kyewi. Maꞌato yt eweitoiat reiꞌo ehepiat uimohey hap ehãꞌãg hap upi 10 eꞌat hap ewy ewehoꞌopot uimohey hap waure hamo. Eweipyhuꞌat ro uimohey hap mywo eikuꞌuro hap eꞌat kape pote eheineꞌen hap sese ikahu rakat wuatꞌi eꞌat piat atum ehepe aru e. Yt kat i saꞌag atipuẽti eikai e. Miꞌi hawyi worohoꞌopainug morekuaria wo uimimotypot wuatꞌi eꞌat piaria wo raꞌyn uimohey haria sese eweikupteꞌen mote areꞌe ehepe tawa Simina totiaria pe e uhepe uimiwan nug hamuat tawa Simina piaria pe. 
REV.2.11	-Pywo ti wuatꞌi uimohey haria pe mio tã e te Tupana Paꞌãu are aikotã areꞌe tawa Simina piaria pe hap ewy e. Waku ehewaure kaꞌa kahato Tupana Paꞌãu e hap uiwẽ pywiat e hap kape e torannia 7 Tupana motypot yat piaria pe. Uwe uwe ahiag miat toiãꞌãg hap akit hat topyhuꞌat tokuꞌuro hap kape miꞌi hat yt ikuꞌuro i typuat hap mekewat wuatꞌi eꞌat piat miitꞌin mosoꞌopot aat kaꞌap hap e Tupana Paꞌãu ahepe.
REV.2.12	Miꞌi hawyi poꞌog tohenoi uhepe -Iuwãu e etiwan uhehay uimohey haria tawa Pekamu piaria pe yi Asia totiaria pe e. Kotan ere o etiwan miꞌiria pe -Tawa Pekamu piaria uimohey haria apykok hat e uhehay ti surara ekyseꞌyp typy hãi nakat toꞌowa piat hãihyk takat ewy kahato. 
REV.2.13	Uimohey haria tawa Pekamu piaria worohoꞌokuap kahato eipe e. Atikuap aikotã eweikupteꞌen uimohey haria sese wo ahiag emiitꞌin sem pyꞌasetpe e. Atikuap eweikupteꞌen aikope ahiag topyhuꞌat morekuat no hap tote e. Atikuap aikotã uikyꞌe sese haria eweikupteꞌen itote. Yt eiwemoti hin i uhet enoi itotiaria piat hamo waĩꞌe ahiag pykai e. Atikuap aikotã uimohey sese kahato haria eweikupteꞌen itote. Atikuap aikotã yt eweipun hin i te kue uikuap ehepiat hap e. Atikuap saꞌawyꞌi aikotã uhehay moherep hat wakuat kahato Antipa ahiag etama piaria tiꞌauka eipyꞌasetpiat uhehay enoi uimohey hap kaipyi pote e. Uimipoꞌoro taꞌatuꞌauka hawyi atikuap sese yt naku i miꞌiria ehetawa piaria e. 
REV.2.14	Maꞌato tukupteꞌen eipyꞌasetpiaria uimohey ran haria uhehay ewanikaptia tawa Pekamu piaria. -Uruto Tupana ehay moherep haria iꞌatuꞌe wen maꞌato wẽtup sehay moherep haria aikotã nimo sehay yt hãpyk i rakat enoi hat Parãu mienoi ewy taꞌatumoherep. Nimo Tupana ehay moherep hat Parãu e hap het rakat tiꞌatumuꞌe kahato Isareu ywania ewanikaptia eporekuat Parake e het rakat Tupana emiit Isareu ywania moꞌakagꞌaia Tupana set etiat hap tehay wo. Mio tã e Parãu -Waku ewetunug ienuk hap iwato hawyi eweiꞌauka eihũria Tupanaria iãꞌãkap koꞌi motypot hamo e. Miꞌi hawyi waku yne haryporiaꞌin wywo toꞌope eweikupteꞌen e. Miꞌi etunug mote ewanikaptia Isareu ywania Tupana miꞌapiheg wo tukupteꞌen eipyꞌasetpe e Parãu morekuat Parake pe tominapin e uhepe uimiwan nug hamuat. 
REV.2.15	Iꞌewyte sehay yt naku i moherep haria tukupteꞌen eipyꞌasetpe. Wẽtup sehay saꞌag moherep haria uimopyꞌahak kahato miꞌi ti mekewat uhyt Nikuraita ehay upiat gupteꞌen haria mekewat -Waku ahewaire waire watunug iꞌatuꞌe saꞌag uimopyꞌahak haria e. 
REV.2.16	Ewetoiat ro yne Tupanaria areꞌe. Ewetoiat ehewaire hap yne areꞌe. Eweiꞌaipok to uhowowi uimienoi koꞌi nug hamo e. Yt pote ariot ehewowi eiwuꞌuka hap erut hamo e. Mekewat uiwẽ piat kyseꞌyp typy hãihyk takat wywo areto ehewowi surara ewy e. Eiweꞌeg woꞌo areꞌe tawa Pekamu piat uimohey haria pe. 
REV.2.17	Iꞌewyte yne eipe uimohey haria kape mio tã are aikotã Tupana Paꞌãu eimuꞌe hap ewy e. Ehewaure kaꞌa pote ewewanetup to aikotã areꞌe 7 Tupana motypot yat piaria pe yi Asia piaria pe. Uwe uwe uimohey potꞌi ahiag miat toiãꞌãg pykai toiꞌakit neꞌi toiãꞌãg hap tokuꞌuro hap kape miꞌi hat pe atum man a atipy kaipywiat aikotã Uiꞌywot tum saꞌawyꞌi yahig note man a Iuteu ywania pe hap ewy atum tope uimiium toꞌewy. Uito yn atikuap aikope mekewat man a uimiium uimohey sese haria piat nuat hap e. Iꞌewyte uimohey sese hat ahetꞌok het pakup atum tope. Atiwan nu ikytsig sese rakat rote hawyi atum tope. Mekewat nu etiat uimiset pehik uito yn atikuap het. Iꞌewyte nu kytsig sat hat ikuap het maꞌato iraniaꞌin yt ikuap i toset uiat uimiwan. Miꞌi atum uimohey tokuꞌuro hap kapiat haria pe paĩ areꞌe uimohey haria 7 ywania yi Asia totiaria pe e mekewat hesokpe ikytsig nakat uhepe uimiwan nug hamuat tawa Pekamu piaria napin hamuat iꞌewyte ahepe yne imohey haria pe napin hamo.
REV.2.18	Miꞌi hawyi mekewat ariãty eiam 7 haga rakat puat hewyry rakat toꞌe uhepe -Iuwãu etiwan uiꞌe hap koꞌi hawyi etipoꞌoro uimohey haria awa Tiatira piaria kape iꞌatuꞌapykok hat kape etipoꞌoro. Mio tã etiwan -Tawa Tiatira piaria Uito ti Tupana Saꞌyru e uhehay sese atipoꞌoro ehewowi e. Uheha koꞌi ti aria sapuẽ sapyhot hap ewy nu mehit hap ewy e. 
REV.2.19	Worohoꞌokuap kahato eipe. Atikuap eipotpap koꞌi waku kahato hap e. Wakuap nug hap koꞌi ewetunug hap atikuap. Atikuap eiwoꞌokyꞌe kahato eiwoꞌopowyro eipotpap etiat kaipyi hap atikuap. Aikotã eiwoꞌomotypot eiwoꞌoehay upiat hap kaipyi hap atikuap e. Iꞌewyte atikuap aikotã eweikupteꞌen motꞌi uimohey wywo hap e. Atikuap mesup taꞌyn uheropat poꞌog haria wo eweikupteꞌen hap e. Atikuap aikotã haꞌawytewuat kai poꞌog naꞌyn waku eipe hap koꞌi atikuap yne. 
REV.2.20	Maꞌato iꞌewyte atikuap aikotã ehewaku hap toineꞌen kahato pykai toineꞌen yt naku i hap itote yt eweitoiat hin i te e. Miꞌi hap nug hap ete ehewanikap wo kahato areineꞌen e. Toineꞌen wẽtup ok haryporia eipyꞌasetpe -Uito Tupana ehay moherep hat e hat Iesapeu e hap het rakat e. -Pyno sig waku ahewaire hewaire e Tupanaria motypot hamo iꞌewyte waku Tupanaria iãꞌãkap motypot ienuk hamo e Tupana uhepe e hat Mana Iesapeu. Miꞌi ete toiꞌatumuꞌe uhemiit pykai yt kat eweiꞌe i tope. Yt eweipoꞌoro hin i eipyꞌasetpyi. Yt naku i kahato ewetunug tawa Tiatira uimohey haria e. 
REV.2.21	Saꞌawyꞌi areꞌe -Mana Iesapeu pe -Etoiat ro ewaire waire hap meremo hawyi eraꞌaipok to uhowowi mana areꞌe. Karania wo neꞌi mio tã areꞌe tope maꞌato -Yt an e neꞌi uhepe e. 
REV.2.22	Pyno koitywy Mana ewaire waire hap eꞌyni eꞌahuu hap eiam mo topyhuꞌat e. Haryporia yt weꞌeg i hat mio koitywy woroꞌapiheg epiat hoꞌopot hap mywo. Iꞌewyte ihainiaꞌin etiat wemaꞌat haria iꞌewyte atiꞌatuꞌapiheg yne emoꞌahuu hap eꞌyni pe e. Torannia emoewaire haria iꞌatuꞌahuu emoewaire hap taꞌatueꞌyni pe uhepiat taꞌatuꞌapiheg eꞌapiheg tuwywuat. Eiwoꞌoꞌewy ewy motꞌi mana Iesapeu e. Ewetoiat eiminug saꞌag hawyi eweiꞌaipok to uhowowi hawyi waure wo areineꞌen maꞌato yt pote uimiꞌapiheg koꞌi wo eweikupteꞌen ehehatek hap sese topyhuꞌat e. Iwato kahato hoꞌopot aru e. 
REV.2.23	Yt eweꞌeg i kahato i mana pote topap topap kahato aru hirokaria emepytꞌin koꞌi e. Woroꞌapiheg kahu hawyi uimohey haria teꞌeruwanetup kahato aikope aikope teꞌeruwaꞌatunug yi Asia totiaria teꞌeruwanetup kahato aru eꞌapiheg hap emimuꞌeria e -Tupana tikuap kahato aiminug wuatꞌi yt naku i rakat koꞌi iꞌatuꞌe aru are e. Meiẽ toikuap sewaire waire nug i wuatꞌi wywuat hap iꞌatuꞌe aru e. Pywo ti rat Tupana tikuap aiwanetup hap iꞌewyte aiminug koꞌi sio waku sio yt hap koꞌi iꞌatuꞌe aru. Are paĩ aipoepyk aiminug oktan ne sio waku sio yt iꞌatuꞌe aru uimohey haria yne 7 tawa koꞌi piaria e. 
REV.2.24	Maꞌato tukupteꞌen eipyꞌasatpe haryporia yt iweꞌeg i rakat ehay upiat yt tuwat i rakaria uimohey haria. Miꞌiria ihainia iweꞌeg kahato rakaria -Yt naku i kahato ahewaire e. Miꞌiria pe Worohoꞌokyꞌe kahato e Tupana katupono yt eweiwat i mekewat Iesapeu wẽ pywiat poꞌog ahiag ehay saꞌag wuatꞌi kawiat rakat upi areꞌe e Tupana tawa Tiatira piaria piat pe. Saꞌawyꞌi Iesapeu toꞌe -Toꞌiro worohoꞌomuꞌe yt eimikuap i te ete e. Miꞌi ahenoi teran ehepe maꞌato wẽtup sehay piat pe. Toꞌiro ahewaire waire migꞌi wo ahiag ehay pyi e. Maꞌato yt iꞌatuꞌe iraniaꞌin. Miꞌiria pe yt worohoꞌonapin teran i katupono -Yt eweiꞌe raꞌyn mana Iesapeu mienoi hap kape. 
REV.2.25	Pyno mio tã areꞌe waku nug haria pe tawa Tiatira piaria pe. Uimohey motꞌi ro e. Karamuo ariot hap kape uhuut ehowawiat hap kape eweikupteꞌen no uimohey haria motꞌi pote morekuat nuaria wuatꞌi piatnuaria worohoꞌonug e. 
REV.2.26	Uwe uwe eipe uimohey motꞌi rakaria iꞌewyte uwe uwe iꞌakit ahiag miat toiãꞌãg hap iꞌewyte uwe uwe inug uhehay tokuꞌuro hap kape miꞌi haria pe are aru -Waku kahato eipe are. Worohoꞌonug eipe wuatꞌi ywania porekuat wo wuatꞌi eꞌat pe aru are e. 
REV.2.27	Saꞌawyꞌi sese mio tã toꞌe Uiꞌywot uhepe -Uhaꞌyru e aikotã aikotã kamuti nug hat tiꞌaporok tominug yt hãpyk i hawyi miꞌi hap ewy ti aru waku etiꞌatuꞌapiheg o yt naku i nug haria wẽtup ywania wẽtup ywania yt uimohey teran i haria e nimo Uiꞌywot uhepe. 
REV.2.28	Pyno koitywy kat Uiꞌywot toꞌe uhepe miꞌi hap ewy are ehepe. Pywo ti rat eipe uiꞌewywuat pote worohoꞌonug eipe wuatꞌi ywania porekuaria wo uiꞌewy eweikupteꞌen aru wuatꞌi eꞌat piat are. Iꞌewyte meiũran ti aru ariot ehewowi aikotã aikotã mekewat waikiru wato aat wẽtem hap enoi hap eꞌyian mete wuat ipohup aat tuerut hap ewy ariot ehewowi iꞌypyryp hap moma hamuat eimowepiit hamuat ariot aru ehewowi are e. 
REV.2.29	Waku ehewaure kaꞌa kahato kat som areꞌe uipotmuꞌeria 7 Tupana motypot yat koꞌi piat weꞌatunug haria pe yi Asia totiaria pe areꞌe e. Uito Iuwãu pyno waku watikuap kahato torannia aitoria wuatꞌi Tupana Paꞌãu mimoherep ahepe mesuwat uimiwan me.
REV.3.1	Miꞌi hawyi mekewat Miit waikiru koꞌi 7 rakaria topo piat hat toꞌe i raꞌyn uhepe -Iuwãu e etiwan no uhehay Tupana mohey haria tawa Saratu piaria kape e. Etiwan hawyi etipoꞌoro iꞌatuꞌapykok hat kape. Kotan ereꞌe o etiwan e -Uito ti Tupana Paꞌãu yne eiam e. Koitywy atimoꞌẽ ehewowi Tupana motypot yat piaria 7 tawa yi Asia totiaria pe e. Iꞌewyte toineꞌen uipo pe mekewat waikiru koꞌi 7 rakaria. Atikuap kahato eiminug wakuat koꞌi e. Wakuat kahato eipe iꞌatuꞌe miitꞌin mesuwarotiaria. Wuatꞌi miitꞌin mimotypot koꞌi eipe wen maꞌato uiwanetup hawe ikuꞌuro rakat ewy eweikupteꞌen katupono yt karãpe i uiwesat eipe e. Uikyꞌe hap eipyꞌa piat ikuꞌuro raꞌyn e. 
REV.3.2	Eweꞌeg wo o kat pote kurin uimohey hap eipyꞌa pe topyhuꞌat e. Miꞌi pote ikuꞌuro rakat ewy uimohey ehepiat hap e. Waku eweiwyro o ehepiat uimohey hit hap. Maꞌato yt pote ikuꞌuro aru eipyꞌa pe uimohey hap katupono atipuẽti eipotpap hap Tupana kapiat yt pywo pe i. Eiminug wakuat uimotypot hamuat yt uimowepiit hin i uimohey ehepiat hap yt iwato i pote e. Pyno kurin kat uimohey hap ekawiat etimotag no e. 
REV.3.3	Uimohey haria saꞌawyꞌi uhehay sat kahato haria eipe e. Saꞌawyꞌi ehewaure kaꞌa yn uhehay kape maꞌato mio yt e. Tawa Saratu piaria eweiꞌaipok to uimohey hap kape aikotã eweimoheg eheha peꞌok hap ewy eweimoheg uimohey hap ehepiat katupono ariot ehewowi aikotã seroꞌok e hat ewy. Waku surara ewy eweikupteꞌen maꞌato yt pote yt eweikuap hin i uhuut hap e. Pyno eiwehymut ro katupono eiket kai putꞌok are sereꞌokꞌe hat ewy e. 
REV.3.4	Maꞌato wẽtup ok wẽtup ok toineꞌen eipyꞌasetpe uimohey te kahato hap wywo e. Miꞌiria ete yt aremoti hin i -Uheropat haria eipe areꞌe hamuat yt taꞌatuhãꞌãg hin i iraniaꞌin ewy saꞌag nug hap ete. Katupono ehewaku hap putꞌok e uhupiat ehewyry uiwywo hamo areꞌe ehepe ipatꞌok etiat tawa Saratu piaria pe. Pywo pe ti ehepe ti aru atum eipainug hap ikytsig kahato rakat ehepe uhemiit sese eipe hap moherep hamo e. 
REV.3.5	Pywo Uimohey haria torannia pe areꞌe -Uwe uwe uimohey motꞌi tokuꞌuro hap kape uwe uwe tiꞌakit yne ahiag miat toiãꞌãg hap koꞌi miꞌiria atiꞌatupainug kahato sokpe ikytsig nakatno uhemiit sese eipe hap moherep hamo e. Iꞌewyte iꞌatuset yne atimoherep wuatꞌi ehamo. Iꞌatuset koꞌi atimoherep miwan me atipy pe e. Yt karãpe i atiꞌatusetmoweityk mekewat miwan myi areꞌe. Tupana mimoieineꞌen koꞌi wuatꞌi eꞌat piat gupteꞌen hanuaria miꞌiria e. Miꞌiria uhemiit sese koꞌi areꞌe atipy piaria pe. Miꞌiria uhekatuwyria sese areꞌe Uiꞌywot pe e. 
REV.3.6	Pyno waku ehewaure kaꞌa kahato kat e som Tupana Paꞌãu toꞌe 7 Tupana motypot yat koꞌi piaria pe katupono yne Tupana mohey haria kape wy ihay mesuwe.
REV.3.7	Miꞌi hawyi poꞌog Iesui henoi uhepe -Iuwãu e mesup etiwan uimiꞌatunapin uimohey haria tawa Wiratewia piaria kape. Etiwan hawyi etipoꞌoro uiꞌe hap iꞌatuꞌapykok hat kape -Uiwyriaꞌin Uito ti mekewat wakuat sese rakat Tupana ewywuat e. Hãpyk sese rakatno areineꞌen pywuat yn uhehay e. Taꞌi Uito morekuat Tawi Saipepiat Sese e. Miꞌi pote Wuatꞌi Porekuat no areineꞌen e. Miꞌi pote areꞌokenhypꞌok kuap kahato iꞌewyte atunug kuap kahato muap ehewyry hamo e. Ahoꞌokenhypꞌok hawyi yt uwe i uhemiitꞌin pyhyp kuap mesuwarote e. Wuatꞌi Ywania Porekuat no areineꞌen. Uito Tawi Saipepiat Sese Are. Katupono morekuat Tawi tum tepuretig uhepe ipowatꞌyp sese uipo pe toineꞌen e. Miꞌi pote uhehay wo ahoꞌokenhypꞌok kuap wuatꞌi puꞌap uipotpap nug hamuat iꞌewyte atipyhyp kuap wuatꞌi puꞌap ewanikaptia wat e. Yt uwe i uipyhyp kuap e. 
REV.3.8	Uimohey haria tawa Wirateu piaria worohoꞌokuap kahato eipe e. Ehesaika hap mesuwarote yt iwato hin i hap atikuap wen maꞌato miꞌi pykai uiwanetup hawe ehesaika kahato uhesaika hamo katupono ewetunug yne uhepiat einapin hap koꞌi e. Waku kahato eipe katupono yt eiwemoti hin i uimohey hap moherep hamuat hap uhetiat enoi enoi iraniaꞌin miat hamo. Miꞌi pote worohoꞌopoꞌoro eipe wuatꞌi miitꞌin kape uhehay moherep hamo e. Yt uwe i uipyhyp kuap paĩ e. Yt uwe i uheꞌokenhypꞌok kuap e. Miꞌi pykai Uito wuatꞌi uhewanikaptia eꞌokenhypꞌok kuap hat areineꞌen e. Uipyhyp kuap haria yt uwe i e. -Yt ehenoi teiꞌo ehay mesuwe iꞌatuꞌe pykai ahenoi te itote uhehay e. Yt uhehay pyhyp kuap i. Miꞌi pote uito atikuap kahato eipoꞌoro uhehay moherep hamuat wuatꞌi ywania muꞌe hamuat uimikyꞌesat ewywuat hap katupono worohoꞌokuap kahato wakuap nug haria eipe hap e. Koitywy worohoꞌopoꞌoro wuatꞌi miitꞌin muꞌe hamo yt hekat rakaria hin i eipe pykai e. 
REV.3.9	Maꞌato tukupteꞌen ehetawa pe ahiag motypot sese haria -Uruto poꞌog eikai iꞌatuꞌe ehepe katupono uruto ti Aparãu emiariru sese koꞌi maꞌato eiperia yt iꞌatuꞌe. Iꞌatuꞌeso mio tã iꞌatuꞌe pote. Yt Iuteu ywania hin i miꞌiria e. Pyno atiꞌatumohit kahato miꞌiria hawyi eimotypot hamo teꞌeruwepỹꞌãtutuk ehewowi -Aparãu emiariru sese eipe iꞌatuꞌe aru ehepe katupono Iesui mikyꞌe sese koꞌi eipe iꞌatuꞌe aru ehepe. Atiꞌatumohit kahato miꞌiria ehamo hawyi teꞌeruwepỹꞌãtutuk ehewowi e. 
REV.3.10	Waku kahato uhehay mohey motꞌi haria eipe e. Taꞌi yt eipo hep hin i uhehay moherep hap ete uhehay nug hap ete e. Meiũran aru torannia iãꞌãg koro hap eꞌat putꞌok e mesuwarotiaria wuatꞌi miitꞌin iãꞌãg hamo sio uhemiit sese sio yt hap kuap hap eꞌat sese maꞌato miꞌi hap eꞌat eꞌyian me worohoꞌohep mesuwat yi pyi eiperia katupono worohoꞌokuap taꞌyn uhehay nug motꞌi haria eipe hap atikuap taꞌyn e. Miꞌi pote mekewat eꞌat wuatꞌi iãꞌãg hap yt putꞌok e i eiwat ehãꞌãg hamuat e. 
REV.3.11	Pywo ti rat ariot merepꞌe hap ewy e. Yt uwe i Uito hawyi meremo aremoherep i. Ahut hap eꞌat pe worohoꞌopainug eipe morekuaria wo mekewat eꞌat pe e. Pyno eweimohey ro uiꞌe hap eipyꞌa pe uhuut hap kape e. Yt naku i wẽtup sehay upi neꞌi eweiwat eimaꞌat hap upi neꞌi e. Maꞌato eimaꞌat hap upi eweiwat pote yt atum kuap i eimiẽtup e. Yt worohoꞌonug kuap i morekuaria wo e. Mekewat wuatꞌi eꞌat piat morekuaria wo hap eweipun hawyi. 
REV.3.12	Miꞌi pote are torannia pe uwe uwe iꞌakit ahiagnia piat toiãꞌãg hap yt naku i nug hamuat miꞌi hat uimotypot sese hat topyhuꞌat wuatꞌi eꞌat pe Tupana motypot yat atipy pe e. Aikotã Tupana motypot yat eꞌãkukag iwatoꞌin nakat nu heg kawiat ikahu rakat ewywuat eweikupteꞌen atipy pe aru Tupana motypot yat apyꞌaha wo katupono ahiag miat eimaꞌat hap pun haria yne eweipyhuꞌat pote e. Mekewat eꞌat pe aru eipiit ete atiwan uhet pakup iꞌewyte Uiꞌywot etawa set atipehik ehete mekewat Nusaken Pakup i het rakat atiwan ehete. Mekewat tawa atipy kaipywiat yi kapiat suut hat set mekewat tawa wakuat Uiꞌywot Tupana mipoꞌoro set atiwan aru ehete katupono eheko saꞌag akit haria eweikupteꞌen pote areꞌe uimohey haria tawa Wirateu piaria pe e. 
REV.3.13	Pyno waku ehewaure kaꞌa kahato kat e kat e Tupana Paꞌãu toꞌe Tupana motypot yat piaria pe. Kat e toiꞌatunapin tomohey haria itotiaria hap kape.
REV.3.14	Pyno miꞌi hawyi poꞌog toꞌe uhepe -Iuwãu e etiwan no tawa Irautiseia piaria kape e. Uhet Iesui. Taꞌi yt uipo hep hin i pywuat sehay enoi hamuat ete e. Taꞌi saꞌawyꞌi mesuwat mytyyp nug hap eꞌyian mete areineꞌen itote wuatꞌi Tupana Mikyꞌesat Nug Hatno yi atipy aat waty waikiru koꞌi ahaꞌawynug yne Uito e Iesui uhepe. 
REV.3.15	Uimohey haria tawa Irautiseia piaria worohoꞌokuap kahato eipe e. Atikuap kahato aikotã eiwepotpap uimikyꞌesat nug hap ete e. Are paĩ yt haty wo hin i eiwepotpap uipotpap nug hap ete uimikyꞌesat nug hap ete -Hepama waku hap neꞌi eweiꞌe. Eipiit yt aat hakup hin i uipotpap nug hap ete hap atikuap. Iꞌewyte -Aipiit yt raꞌak hin i Tupana potpap nug hap ete eweiꞌe hap atikuap. Maꞌato eiperup i potꞌi eiwepotpap areꞌe. Uiwanetup hawe poꞌog waku haty wo eiwepotpap sio eiperupꞌi sese hap wywo maꞌato -Mukiꞌite ti rat waku watunug eiꞌe hap yt uimowepiit hin i hap e. 
REV.3.16	Pyno yt eipyꞌa pyi i hin i uikyꞌe e. Eiwepotpap wen maꞌato -Arepotpap teran kahato Tupana potpap hap ete haty wo yt eweiꞌe hin i eipyꞌa pe. Miꞌi pote worohoꞌopugha aru e. Yt atikyꞌesat i miꞌi tã haria uipotpap nug haria hap e. Uito atikyꞌesat eipyꞌa pyi eiwanetup hawe -Atunug neran kahato e haria maꞌato yt pote uimopyꞌahak haria wo eweikupteꞌen e. 
REV.3.17	Miꞌi hap ewy arewanetup ehewowi tawa Irautiseia piaria. Maꞌato -Waku kahato rakaria uruto eweiꞌe iraniaꞌin me. Waku kahato uruto eweiꞌe eiwoꞌope. Waku pe kahato uruto eweiꞌe. Ahekat kahato rakaria aito eweiꞌe eiwoꞌope. Aimikyꞌesat oktan topyhuꞌat raꞌyn mesup aipo pe eweiꞌe eiwoꞌope. Maꞌato yt miꞌi tã hin i eweikupteꞌen uiwanetup hawe areꞌe e. Yt naku i pe eweikupteꞌen uikyꞌe ran haria e. Pywo ti rat aikotã satek takaria ewy ti rat eweikupteꞌen e. Aikotã sẽtup i sẽtup i e haria ewy eweikupteꞌen e. Aikotã yt ihapytig i rakaria ewy eweikupteꞌen e. Aikotã yt hesokpe i rakaria ewywuat eweikupteꞌen e. Miꞌi ewywuat eweikupteꞌen mytkai -Waku pe watoineꞌen eweiꞌe eiwoꞌope. Maꞌato yt iꞌatuwepiit hin i rakaria ewy eipe e. 
REV.3.18	Tawa Irautiseia piaria Uimohey haria koitywy worohoꞌonapin neran aikotã ehekat wuatꞌi eꞌat piat sat hap kuap hap ete e. Uimohey haria eweikyiꞌat ro uipo pyi ehekat sese yt ikahuro rakat i e. Toineꞌen uipo pe hekat kahato rakat wuatꞌi eꞌat piat e. Miꞌi ti aria yt iꞌu kuap i hap ewy e Imehit kahato rakat miꞌi mekewat nu uru kawiat ewywuat e. Miꞌi eweikyiꞌat uikai hawyi hekat rakaria sese rakatno eweikupteꞌen are e. Eweikyiꞌat ro uipo pyi ehesokpe sese wuatꞌi eꞌat piat nuat e. Eipainug ikahu rakat sese mekewat ikytsig sese rakat eweikyiꞌat ro eipainug sese wuatꞌi eꞌat pe hap e. Maꞌato yt pote eiwemoti kahato aru yt kat i ehesokpe turanuat ewy pote eweikupteꞌen wuatꞌi ehamo wuatꞌi eꞌat pe e. Iꞌewyte eweikyiꞌat mohag sese seha pohag eheha moehapytig hamuat wuatꞌi eꞌat piat nuat e. 
REV.3.19	Pywo ti rat uimohey haria uimikyꞌe sese koꞌi atiꞌatunapin meremo atiꞌatuꞌapiheg meremo yt naku i taꞌatunug hawyi uimepytꞌin mote e. Iꞌatuminug saꞌag koꞌi atimoherep kahato iꞌatuepe. Eiwemorem no eiminug saꞌag koꞌi kaipyi hawyi eweiꞌaipok to uhowowi yne ehesaika hap wywo hawyi ewetunug no uimikyꞌesat ewywuat areꞌe yn e. 
REV.3.20	Uimohey haria pywo ti rat areineꞌen ehoꞌokenꞌypy ete hawyi miꞌi kaipyi worohoꞌokay kay -Mehinꞌin manaꞌin are areke teran eiꞌyat pe areꞌe aat kaꞌap Uiꞌywot Tupana motypot yat piaria pe e. Uwe uwe kay kay uiꞌe hap ikuap hawyi uiwesat -Waku Mehin waku Mimi -Ereke ro e. Miꞌi hat pe areke sese hawyi arenuk iwywo iꞌewyte tenuk uiwywo itote -Ereke ro Mehin Mimi e haria pya pe areineꞌen e Iesui ahepe.
REV.3.21	Saꞌawyꞌi atiꞌakit kahato neꞌi ahiag hawyi areineꞌen wuatꞌi Porekuat no Uiꞌywot yatype e. Iꞌewyte uwe uwe iꞌakit ahiag uiꞌewy iꞌewyte uwe uwe uimohey tokuꞌuro hap kape miꞌi hat pe aru areꞌe -Waku eraꞌapyk to uiwywo mesuwe uiꞌyatype areꞌe aru mekewat uikyꞌe hat pe e. 
REV.3.22	Pyno mio tã are uimohey haria weꞌatunug haria pe mekewat 7 Tupana motypot yat piaria pe yi Asia totiaria pe. Iꞌewyte torannia uimohey haria pe areꞌe waku ehewaure kaꞌa kahato mesuwat uiꞌe hap kape e. Waku eiwewanetup kahato mesuwat Tupana Paꞌãu mienoi kape kat areꞌe sese Tupana motypot yat piaria pe e Iesui ahepe.
REV.4.1	Saꞌawyꞌi uito Iuwãu Iesui potmuꞌe 12 ok takat araꞌakasa okenꞌypy ewy atipy pe. Miꞌi puo heremo yne atipy kape. Miꞌi hawyi atipy kaipyi sehay atikuap sehay wen maꞌato hu huꞌe hap ewy -Iuwãu e eriot ro mesuwe atipy kape e. Atimoherep teran epe aikotã aru topyhuꞌat hamuat sese hap e. Yne aru topyhuꞌat uiꞌe hap ewy e uhepe saꞌawyꞌi. 
REV.4.2	Miꞌi hawyi meremo Tupana Paꞌãu uimoehapyhotꞌok aikotã wẽtup ok miit ewy areineꞌen Tupana Paꞌãu wywo. Miꞌi hawyi uhereto atipy kape. Miꞌi tote araꞌakasa yne uimuꞌetu ewy ikahu kahato. 
REV.4.3	Saꞌawyꞌi araꞌakasa Aipotypot Koro Iesui apyk pe wuatꞌi kaꞌiwat no. Ikahu kahato topyhuꞌat itote. Aikotã nu ikahu hekat rakat imehit hap ewy aikotã hẽtyhot merihupꞌokꞌe mekewat nu Iasipi hẽtyhot hap ewy aikotã nu Satuniu ewy Aiꞌakag Koro Iesui kahu hap. Iꞌewyte Morekuat apyk hap apypueri wo toineꞌen ipainug hap weꞌyp ikahu kahato rakat ewy. Aikaꞌiwat eꞌamyap herypꞌi ikahu rakat nu Emerauta mehit hap ewy. 
REV.4.4	Iꞌewyte itote araꞌakasa 24 miit apyk pe Morekuat eꞌamyap apypueri wo saꞌawyꞌi wuaria poꞌog Tupana mohey haria. Iꞌatuesokpe ikytsig kahato rakat. Iꞌatuꞌakag note iꞌatuꞌamãtap hekat rakat nu uru kawiat morekuat painug hap koꞌi. 
REV.4.5	Miꞌi hawyi arahaꞌat i Aipotypot Tupana eꞌamyap wato kape. Miꞌi heiam myi tuwẽtem merep merepꞌe hap koꞌi iꞌatu kahato. Huru huruꞌe kahato itote sehay ewywuat wen hu huꞌe ihay pirik takat ewywuat tuwẽtem itote pyi. Ikahu kahato itote areꞌe uiwepe. Miꞌi hawyi arahaꞌat hawyi araꞌakasa ariãty itote wen maꞌato Tupana Paꞌãu kawiat. Ikahu kahato itote katupono 7 ariãty ewywuat tuwẽtem itote pyi 7 ariãty eiam itote pote hap kape araꞌakasa itote atipy pe.
REV.4.6	Miꞌi hawyi arahaꞌat i hawyi araꞌakasa hyemyiꞌa iwatoꞌin nakat ewy. Itote Aipotypot wat amyap toineꞌen hyemyiꞌa pyꞌasetpe. Mekewat hyemyiꞌa wato Ewa ete heremo yne aipaꞌãu. Mekewat hyemyiꞌa yꞌy yt ipit pit hin i heremo kahato ipuo aikotã mekewat Nu hekat rakat Tiamante ewy. Miꞌi hawyi araꞌakasa 4 ok atipy piaria itote. Miꞌiria pe ete iha koꞌi yne iꞌatupiit ete. Miꞌi hap kape araꞌakasa. 
REV.4.7	Wẽtup ok atipy piat awyato eowa ewywuat. Wẽtup ok atipy piat Wewato ahup mepyt eowa ewywuat. Wẽtup ok atipy piat miit eowa ewywuat. Wẽtup ok atipy piat hywi wato eowa ewywuat toineꞌen. 
REV.4.8	Yne 4 ok atipy piaria tukupteꞌen topopy kuap takaria 6 ipepo wẽtup atipy piat ete. Iꞌewyte yne iꞌatupepo ete iha koꞌi torannia puo. Ipepo ywytꞌokpy puo iꞌewyte iha koꞌi tukupteꞌen. Miꞌiria yt teꞌeroket hin i maꞌato teꞌeruwepy aat kaꞌap Tupana kape -Wakuat sese En Tupana iꞌatuꞌe. Wakuat sese En Tupana iꞌatuꞌe. Wakuat sese En Tupana iꞌatuꞌe. En yn urueTupana iꞌatuꞌe. En yn urupotypot Sese iꞌatuꞌe. En yn poꞌog poꞌog hesaika torannia kawiat rakat iꞌatuꞌe. Wuatꞌi eminug hap eꞌyian mete ereineꞌen En iꞌatuꞌe. Iꞌewyte mesup te wuatꞌi eꞌat pe ereineꞌen iꞌatuꞌe. Iꞌewyte ikahuro hap ekuekai te ereineꞌen teꞌeruwepy aat kaꞌap meimuẽwat 4 ok takaria atipy piaria. 
REV.4.9	-Uruimotypot motypot kahato En Tupana iꞌatuꞌe. Hãpyk kahato En iꞌatuꞌe. Ewato kahato En iꞌatuꞌe. Urutuwehum wehum kahato ewowi Tupana iꞌatuꞌe. Wuatꞌi eꞌat ieineꞌen hat iꞌatuꞌe. Ereineꞌen no Wuatꞌi Porekuat no iꞌatuꞌe teꞌeruwepy puo meimuẽwat 4 ok atipy piaria. 
REV.4.10	Miꞌiria teꞌeruwepy turan meimuẽwat 24 miit saꞌawyꞌi wuaria poꞌog Tupana mohey haria teꞌeruwepỹꞌãtutuk iꞌatuewa yi kape morekuat wato koro Ewa kape imotypot hamo. Miꞌi hawyi iꞌatueꞌamatap wakuat koꞌi taꞌatuhep iꞌatuꞌakag totepyi hawyi taꞌatupugha Aipotypot py ywytꞌokpype hawyi -Uruporekuat En iꞌatuꞌe. Ereineꞌen no wuatꞌi eꞌat pe wuatꞌi Porekuat no urutoꞌe iꞌatuꞌe. 
REV.4.11	En yn ni urukaꞌiwat urupotypot iꞌatuꞌe. Ewaku hap putꞌok e sakpoꞌe wuatꞌi piat emotypot hamo iꞌatuꞌe. Miꞌi pote uruimotypot motypot En iꞌatuꞌe. Wuatꞌi Mimotypot En iꞌatuꞌe. Wuatꞌi Mimowato En iꞌatuꞌe. Poꞌog poꞌog wuatꞌi kai En iꞌatuꞌe. Iꞌewyte esaika hap poꞌog poꞌog torannia kai iꞌatuꞌe. Waku uruimotypot En katupono urunug Hat En Wuatꞌi Nug hat En mote iꞌatuꞌe. Emowepiit hap sese eminug koꞌi katupono iꞌatukahu hap timoherep Ekahu hap iꞌatuꞌe. Urutuwehum kahato emiium ete emikyꞌesat ewy pote iꞌatuꞌe. Emotypot hap koꞌi yne miꞌi eminug koꞌi iꞌatuꞌe 24 ok takaria saꞌawyꞌi wuaria poꞌog imohey haria.
REV.5.1	Miꞌi hawyi uito Iuwãu arahaꞌat i atipype hawyi araꞌakasa Aipotypot apyk hap ikahu rakat tote. Miꞌi kape arahaꞌat hawyi araꞌakasa miwan Aipotypot po sese kai toꞌokmoĩ me. Iꞌyhop ipe pewiu rakat ete miwan kokai kokai toineꞌen typy kawiat miwan. Howapy kahato ipytꞌat kahato mekewat miwan ipe ete. Mekewat iwan yt uwe i imowẽpap kuap katupono iheg me toꞌokmoĩ me toineꞌen. Tomosatꞌe hap 7 wo ipyhyp hap iꞌywop hap oktan 7 imosatꞌe hap ete ytyghe ewywuat toineꞌen. 
REV.5.2	Miꞌi hawyi araꞌakasa wẽtup ok atipy piat ieineꞌen hat surara akag hesaika rakat hẽtup tehay pirik wo -Uwe uwe ewaku hap putꞌok e Aipotypot miꞌokpoꞌi miwan porap mowẽpap e hamo e tehay pirik wo ahowawi. 
REV.5.3	Miꞌi hawyi toikat kahato maꞌato yt wẽtup ok i toipuẽti katupono iꞌatuewaku hap yt putꞌok e hin i iꞌokpoꞌi porap mowẽpap e hamo. Yt uwe i toipuẽti atipy pe iꞌewyte yt uwe i yi tote toipuẽti. Iꞌatuewaku hap yt putꞌok e hin i imowẽpap hamo iꞌewyte tehaꞌat mekewat miwan kape hamo. 
REV.5.4	Yt uwe i toipuẽti iꞌokpoꞌi porap hamuat hawyi uito Iuwãu arawak haty wo katupono waku waku sese rakat yt wẽtup i aito toipuẽti pote arawak itote. 
REV.5.5	Maꞌato wẽtup ok 24 rakaria poꞌog Tupana mohey saꞌawyꞌi wuat haria toꞌe uhepe -Yt erewak teiꞌo mehin e uhepe -Erahaꞌat ro toineꞌen aipyꞌasetpe wẽtup ok waku kahato rakat hewaku hap putꞌok e mekewat miwan moherep hamo e. Meiẽ mekewat Morekuat Tawi Eꞌyian miat Wuatꞌi Porekuat nuat yt karãpe iꞌaparap i pote hewaku hap putꞌok e Tupana miwan imoherep hamo e. Erahaꞌat ro hesaika kahato awyato Tig ewy hesaika hap ewy e. Eiꞌywania Akag Miꞌi Ehaꞌaseꞌi Pot Iuta Saipepiat Miꞌi e. Miꞌi ewaku hap putꞌok e mekewat miwan sat hamo mekewat puratig ewywuat moherep hamo e. Katupono miꞌi yn Guꞌuro Sese Hap Moma Hat e. Miꞌi yn ahiag yt tomaꞌat kuap i hat e uhepe mekewat saꞌawyꞌi te wuat poꞌog imohey hat. 
REV.5.6	Miꞌi hawyi arahaꞌat hawyi araꞌakasa wuatꞌi pyꞌasetpe wẽtup ok Miit Aihũ Mepyt Hit Kuteiru Ewywuat. Aipotypot koro eiam note yꞌam me toineꞌen meimuẽwat 24 ok takaria saꞌawyꞌi wuaria poꞌog imohey haria pyꞌasetpe. Iꞌewyte mekewaria 4 ok takaria atipy piaria teꞌeruwepy puo Tupana motypot haria pyꞌasetpe. Miꞌi hawyi uito Iuwãu arahaꞌat kahato mekewat Hũ Hit kape. -Guꞌuro Kaipywiat Wẽtem Hat Miꞌi Miit areꞌe. Miꞌi hawyi araꞌakasa ipiit suk hap koꞌi kape. -Pywo ti rat Miitꞌin Miꞌauka Saꞌawyꞌi wuat Miꞌi Miit areꞌe arahaꞌat isuk hap koꞌi kapiat hawyi. Aikotã watiꞌauka aihũ hit aiminug saꞌag Tupana piat hep hamo aikawiatno aiꞌapiheg hap moma hamo hap ewy areꞌe uiwanetup hawe. Tupana Mipoꞌoro Aihũ hit wuatꞌi pyꞌasetpe hap kape arahaꞌat. Taꞌi 7 iꞌaut rakat iꞌakag note hap kape araꞌakasa. Iꞌewyte 7 iha rakat araꞌakasa 7 iha pyi Tupana Paꞌãu hẽtyhot hap 7 iha Tupana eha piat ewywuat. Teha wo toiꞌatuepiok kuap kahato mesuwarotiat yne miitꞌin sio waku sio yt hap kuap hamo. Yne heremo tope ewywuat. 
REV.5.7	Miꞌi hawyi mekewat Hũ Hit tat mekewat miwan topo sese kai toꞌokmoĩ miat miwan Wuatꞌi Porekuat po sese kai. Miꞌi pote mekewat Hũ Kuteiru taꞌatumotypot meimuẽwat 4 ok takaria atipy piaria poꞌog rakaria. 
REV.5.8	Mekewat miwan totat topo pe hawyi Tupana Hũ Hit Kuteiru itotiaria timotypot kahato mekewat Hũ Kuteiru. Meimuẽwat 4 ok takaria wuatꞌi eꞌat piat ieineꞌen haria. Iꞌewyte meimuẽwat 24 ok takaria poꞌog nakaria teꞌeruwepỹꞌãtutuk yi kape imotypot hamo. Miꞌi hawyi teꞌeruwepy kahato taꞌatupo piat wepy nug hap wywo. Haity koꞌi imehit kahato rakaria wywo ikahu rakaria wywo teꞌeruwepy taꞌatupo piat kawakiu wywo Tupana Hũ Kuteiru Hit motypot hamo. Miꞌi hawyi taꞌatuwuk ikamhig se rakat tyghe mohag hy puat Mekewat Kuteiru motypot hamo. Taꞌatuwuk ikamhig se rakat aria eiam imehit rakat uru kawiat puo. Miꞌi ikamhig se kahato hap ewywuat Tupana wanetup hap ewy. Katupono Ihũ Hit motypot hap ahehay howawiat hap ewy. 
REV.5.9	Miꞌi hawyi araꞌakasa typyꞌi kahato miitꞌin Ihũ Hit motypot haria itote. Miꞌi hawyi teꞌeruwepy kahato iraniaꞌin nywo. Maꞌato iꞌatuwepy hap ipakup takat -Waku kahato En Tupana Hũ iꞌatuꞌe. -Waku kahato En iꞌatuꞌe. Ewaku hap putꞌok e mekewat miwan okpoꞌi porap hamo. Waku etiꞌokpoꞌi porap hawyi etimoherep uruepe Mimi Uhyt iꞌatuꞌe. Ewaku hap yn putꞌok e Tupana mimosatꞌe hap hep hamo iꞌatuꞌe. Ewaku hap yn iwato hap oktan iꞌokman miat miwan moherep hamo eꞌauka urukawiatno pote iꞌatuꞌe Saꞌawyꞌi esuu topyhuꞌat Tupana piat urukyiꞌat towatnuat hawe iꞌatuꞌe. Katupono wuatꞌi mesuwarotiat ywania kaipyi uruhoꞌoekyi Tupana emiit no wuatꞌi miitꞌin wẽtup pusu wẽtup pusu kuap haria iꞌewyte wuatꞌi miitꞌin yt toꞌoꞌewywuat rakaria kaipyi iꞌewyte wuatꞌi miitꞌin wẽtup seko wẽtup seko mohey haria yt toꞌoꞌewy ewywuat i rakaria kaipyi iꞌewyte wuatꞌi yt toꞌoꞌewywuat i iꞌatupiit ete iꞌatueko rakaria kaipyi uruhoꞌokyiꞌat esuu wo iꞌatuꞌe. Iꞌewyte wuatꞌi setama kaipyi uruhoꞌokyiꞌat wuatꞌi ipe hun ipe kytsig ipe hup rakaria kaipyi uruhoꞌoekyi Tupana emiit no Esuu wo iꞌatuꞌe teꞌeruwepy puo wuatꞌi ywania Tupana Mipoꞌoro Aihũ Kuteiru ewywuat aikawiat ikuꞌuro rakat kape. 
REV.5.10	-Waku kahato En Iesui iꞌatuꞌe. Katupono urunug miitꞌin moherep Tupana kapiat hamuat iꞌatuꞌe. Koitywy urunug paꞌi koꞌi wo. Koitywy watopyhuꞌat emiꞌairoria miitꞌin porekuaria wo emikyꞌesat nug hamo iꞌatuꞌe. Waku kahato En Tupana Hũ Kuteiru Waku sakpoꞌe kahato iꞌatuꞌe teꞌeruwepy puo wuatꞌi ywania itotiaria.
REV.5.11	Miꞌi hawyi atikuap wẽtup wepy hap Tupana Hũ Kuteiru kape. Atipy piaria iꞌatu kahato teꞌeruwepy hap atikuap itote. Atipy piaria sem teꞌeruwaꞌatunug kahato wuatꞌi Morekuat Akag apyk hap kape araꞌakasa. Iꞌewyte meimuẽwat 24 ok takaria poꞌog imohey sese haria wywo teꞌeruwaꞌatunug torannia atipy piaria wywo Tupana Hũ Kuteiru motypot hamo. Typyꞌi kahato miꞌiria ewywuat hap kape araꞌakasa. Iꞌatu kahato 10 miu wo 10 miu rakat watopag itote itote hap ewy typyꞌi hap ewy araꞌakasa atipy piaria sem yt mimorania yne kuap takat i hap ewy araꞌakasa itote. 
REV.5.12	Miꞌi hawyi yne atipy piaria teꞌeruwepy Tupana hũ Kuteiru kape haty wo -Waku kahato En Waku kahato En Miitꞌin Miꞌauka iꞌatuꞌe teꞌeruwepy puo atipy piaria -Ewaku hap putꞌok e miitꞌin airo hamo sio waku yt e hamo iꞌatuꞌe teꞌeruwepy puo. Ewaku hap putꞌok e Wuatꞌi Miitꞌin Porekuat Nuat pote iꞌatuꞌe. Waku wuatꞌi ekat topyhuꞌat epo pe. Taꞌi ewaku hap putꞌok e kahato katupono wuatꞌi weꞌeg hap kuap hat En iꞌewyte wuatꞌi hesaika hap ekai toineꞌen iꞌatuꞌe. Pyno hãpyk kahato En mote waku Wuatꞌi Mimowato wo ereineꞌen iꞌatuꞌe. Waku yne ehay emotypot hap topyhuꞌat teꞌeruwepy haty wo atipy piaria sem mekewat Tupana Mipoꞌoro Aihũ Kuteiru Miitꞌin Miꞌauka Iesui kape. Uito Iuwãu araꞌakasa yne uimuꞌetu.
REV.5.13	Miꞌi hawyi uito Iuwãu wẽtup i wepy hap atikuap Tupana Hũ Kuteiru motypot kahato hap wepy hap. Wuatꞌi atipy piaria iꞌewyte wuatꞌi yi totiaria wepy hap atikuap wuatꞌi yi ywytꞌok piaria iꞌewyte yꞌy wato piaria wepy hap atikuap. Mio tã iꞌatuꞌe -Uruimotypot kahato En iꞌatuꞌe. Eraꞌapyk to wuatꞌi Morekuat eiam note uruporekuat koro wo Mehin Mimi iꞌatuꞌe. Ereineꞌen no Wuatꞌi Akag Wato wo iꞌatuꞌe. Ereineꞌen no Wuatꞌi Kawiat Poꞌog Nakatno iꞌatuꞌe. Yt uwe i poꞌog hesaika ekai Mimi Mehin iꞌatuꞌe. Taꞌi ewaku hap uruikuap kahato iꞌatuꞌe. Waku kahato En watoꞌe wuatꞌi eꞌat pe katupono wuatꞌi eꞌat pe gaꞌatpo mukiꞌite mesup wuatꞌi eꞌat pe ewaku hap putꞌok e urumimotypot no eminug koꞌi. 
REV.5.14	Miꞌi hawyi mekewat 4 ok takaria -Pywo ti rat pywo ti rat iꞌatuꞌe. Iꞌewyte mekewat 24 ok takaria poꞌog Tupana mohey saꞌawyꞌi wuat haria teꞌeruwepỹꞌãtutuk iꞌatuowa yi kape taꞌatumotypot Tupana Hũ Kuteiru haype -Wuatꞌi eꞌat piat ieineꞌen hat uruhewaku kahato En iꞌatuꞌe.
REV.6.1	Miꞌi hawyi uito Iuwãu arahaꞌat hawyi araꞌakasa Tupana Hũ Kuteiru. Miꞌi hawyi toipak wẽtup saꞌawyꞌi wuat miwan Tupana mosatꞌe hap. Mekewat 7 rakat imosatꞌe hap wẽtup toipak hawyi atikuap sehay wẽtup ok 4 ok takaria wẽ pyi -Iuwãu e eriot ro atipy kape e katupono atikyꞌesat erahaꞌat yi kape aikotã aru topyhuꞌat miitꞌin hap kape e. 
REV.6.2	Arahaꞌat hawyi araꞌakasa raꞌyn wẽtup ok aihũ Kawaru ikytsig kahato rakat ok pe tote surara akag ewywuat araꞌakasa. Miꞌi hawyi mekewat miit toto wuatꞌi ywania moperupꞌi hamo wuatꞌi akit hamo toto. Ipo pe moryꞌawat moryꞌa koꞌi. Miꞌi hawyi miitꞌin teꞌeroꞌe -Waku En uruporekuat no iꞌatuꞌe. Miꞌi hawyi taꞌatupainug mekewat surara akag morekuat no -En uruꞌakag wo iꞌatuꞌe. Miꞌi hap kape araꞌakasa.
REV.6.3	Miꞌi hawyi arahaꞌat i raꞌyn Tupana Hũ Kuteiru Iesui kape. Miꞌi hawyi wẽtup i raꞌyn toihiot miwan mosatꞌe hap toipak hawyi mekewat 4 ok takaria wẽtup ok ihay uhowowi -Iuwãu e erahaꞌat ro yi kape erahaꞌat ro aikotã aru miitꞌin teꞌeropyhuꞌat aru itote hap kape e. 
REV.6.4	Miꞌi hawyi araꞌakasa wẽtup ok surara akag aihũ Kawaru hup kahato rakat okpe tote. Miꞌi hawyi hesaika kahato morekuat no topyhuꞌat. Taꞌatunug miꞌi taꞌatuꞌakag akag wo. Miꞌi hawyi toiꞌatumuꞌe kahato tesuraraꞌin me miitꞌin moma kuap kahato hap. Miꞌi hawyi toto te miitꞌin wywuat wuꞌuka hamo mesuwat yi totiaria yne wywo hamo. Miꞌi hawyi totat raꞌyn surara wato kyseꞌyp ewywuat wuatꞌi moperup hamo. Miꞌi hawyi yt kat i topyhuꞌat woꞌowese hap mesuwat yi tote maꞌato woꞌoꞌauka haria yn tukupteꞌen itote. Miꞌi hap kape araꞌakasa.
REV.6.5	Miꞌi hawyi Tupana Hũ Kuteiru Iesui tipak taꞌyn wẽtup miwan etiat mosatꞌe hap myẽꞌym hap taꞌyn toipak. Miꞌi tutunug hawyi atikuap sehay wẽtup ok 4 takaria wẽ pyi. Iuwãu e erahaꞌat ro yi kape aikotã aru topyhuꞌat miitꞌin hap kape e. Arahaꞌat hawyi araꞌakasa raꞌyn wẽtup ok aihũ Kawaru hun kahato okpe tote rakat surara akag kape araꞌakasa. Mekewat miit po piat kape araꞌakasa karania ipotyi hap kuap hap. 
REV.6.6	Atikuap sehay 4 ok takaria pyꞌasetpyi -Miꞌi haꞌup iwato kahato -Miu haꞌup woityꞌi hap topyhuꞌat yi totiaria mikyiꞌat nuat e ikap rakat iꞌewyte hesapo hy rakat iꞌewyte uꞌi. -Taꞌi wẽtup eꞌat miitꞌin taꞌatupotpap aat wẽtup ekuiꞌa uꞌi kyiꞌat hamo. Miꞌu haꞌup woityꞌi e. Taꞌi awati myẽꞌym ekuiꞌa kyiꞌat hamo iꞌatupotpap aat e. Waku satek hap wywo etuꞌu kurin kurin miꞌu e yi totiaria pe.
REV.6.7	Miꞌi hawyi Tupana Hũ Kuteiru Hit tipik wẽtup i raꞌyn miwan mosatꞌe hap 4 raꞌyn toipik hawyi atikuap sehay wẽtup ok 4 ok takaria wẽ pyi ihay raꞌyn uhowowi 4 ok taꞌyn meimuẽwat morekuat apyk hap kaipyi hay rakaria. -Iuwãu e eriot ro meikowo e. Erahaꞌat ro aikotã aru miitꞌin teꞌeropyhuꞌat yi tote hap kape e uhepe. 
REV.6.8	Arahaꞌat hawyi araꞌakasa wẽtup ok surara akag kape tohũ Kawaru okpe tote. Ihũ ete ikaꞌay rakat hepihi pihi rakat yt ikahu hin i rakat. Mekewat miit set Guꞌuro iꞌatuꞌe. Tohũ saꞌag okpe tote hewyry aikope aikope tomikyꞌesat kape. Iꞌewyte toineꞌen hewatꞌypmo yne muap upi ikuꞌuro rakaria sem. Miꞌi hawyi Guꞌuro miitꞌin pyꞌasetpe ikosap hap upi miitꞌin topap kahato ikuasa hap upi. Miꞌi hawyi atikuap sehay Guꞌuro pe -Ehoꞌoꞌauka ro yi totiaria e. Aikope aikope toineꞌen 4 miit ekai pote etiꞌauka wẽtup miit e. Toineꞌen 40 miit ekai pote etiꞌauka 10 miit e. Miꞌi hawyi toto miitꞌin wuꞌuka hamo. Ipatꞌok topap surara akag Guꞌuro e hap het rakat ekyseꞌyp mo. Ipatꞌok syꞌat pe topap ipatꞌok ahuu pono topap ipatꞌok miat koꞌi ipyꞌahak takaria tiꞌatuꞌuka. Topap topap yi totiaria sok kape araꞌakasa.
REV.6.9	Miꞌi hawyi Tupana Hũ Kuteiru kape araꞌakasa. Miꞌi hawyi toipak miwan pyhyp 5 hap taꞌyn miwan pyhyp hap toipak hawyi arahaꞌat yparakai wato kape mekewat miium Tupana kapiat kape. Miꞌi hawyi yparakai ywytꞌokpype miitꞌin sem Tupana ehay moherep potiat miitꞌin miꞌauka sem kape araꞌakasa. -Eiwemohey Tupana pote uruiꞌauka eipe iꞌatuꞌe e Tupana wanikaptia. Maꞌato miꞌi pykai -Uruimohey te paĩ an iꞌatuꞌe imohey haria taꞌatuꞌatuꞌuka teran haria pe. Miꞌi hawyi miitꞌin miꞌauka wo tukupteꞌen miꞌiria. 
REV.6.10	Miꞌiria tukupteꞌen yparakai wato ywytꞌokpype wuatꞌi miium Tupana kapiat pyꞌasetpe tukupteꞌen. Itote -Urupotypot urupotypot iꞌatuꞌe taꞌatuehay pirik wo. Wakuat sese En iꞌatuꞌe. Hãpyk sese rakat En iꞌatuꞌe. Karãpe aru karãpe aru uruewepyk urusuu okpun haria ete uruꞌauka haria ete mytyyp totiaria ete iꞌatuꞌe Tupana pe. 
REV.6.11	Miꞌi hawyi tutum iꞌatuesokpe ikytsig nakat miitꞌin miꞌauka tomohey potiat haria hap moherep hamo hawyi -Apuete e hawyi worohoꞌokawiatno irane e. Eiwemohey ro mesuwete e. Pywo ti rat wohoꞌopoepyk irane maꞌato eipe yt eirania i te miitꞌin miꞌauka koꞌi e. Tukupteꞌen eiꞌewywuaria miitꞌin miꞌauka wuat irane. Taꞌatuꞌauka yne aru eipe torannia yne mesuwe hawyi worohoꞌokawiatno eipe e. Atiꞌatuꞌapiheg kahato aru eisuu okpun haria eiꞌauka haria e wuatꞌi miium yparakai koro ywytꞌokpy piaria pe. Miꞌi hap kape araꞌakasa yne.
REV.6.12	Miꞌi hawyi arahaꞌat i raꞌyn Tupana Hũ Kuteiru kape. Miꞌi hawyi toipak taꞌyn wẽtup miwan moheg hap 6 hap taꞌyn hawyi yi tyryꞌe tyryꞌe kahato. Miꞌi hawyi aat yt hẽtyhot hin i. Iꞌewyte aat hun kahato aikotã sokpe hun puo hẽtyhot hap ewy. Iꞌewyte waty ihup aikotã suu ewy toꞌopuẽti pykai ihup. Miꞌi hap kape araꞌakasa. 
REV.6.13	Miꞌi hawyi waikiru koꞌi hewo hewo atipy kaipyi yi kape. Hewo aikotã ywa hewo kahato ywytu uato turanuat hap ewy hewo hewo waikiru sem yi kape. 
REV.6.14	Miꞌi hawyi waikiru koꞌi yt teꞌeruwekuap i raꞌyn aikotã watiꞌokpoꞌi aheꞌyni hap ewy aat wẽtem hap kaipyi aat minꞌe hap kape tuweꞌokmuꞌeria hawyi yityꞌok koꞌi tuwat wẽtup teiam kape. Iꞌewyte yꞌy wato piat tuwat wẽtup taꞌatueiam yꞌy wato piat kape hap araꞌakasa. 
REV.6.15	Miꞌi hawyi yi totiaria teꞌerokenꞌẽ kahato teꞌerahaꞌat hamo. Miitꞌin porekuat koꞌi teꞌerokenꞌẽ kahato. Iꞌewyte hekat rakaria teꞌerokenꞌẽ kahato. Miit iwatoꞌin nakaria teꞌerokenꞌẽ iꞌewyte Tupana pupi. Iꞌewyte suraraꞌin akag koꞌi teꞌerokenꞌẽ kahato. Miitꞌin ipiit hesaika rakaria teꞌerokenꞌẽ. Iꞌewyte miit eropat haria iꞌewyte teꞌerokenꞌẽ kahato Tupana owa kapiat teꞌerahaꞌat hamo. Gaꞌapy pe miat kaꞌa pe teꞌeruwemig genꞌẽ pono yityꞌok kaꞌa pe Tupana Hũ Kuteiru pupi teꞌerokenꞌẽ kahato. 
REV.6.16	Miꞌi haype kak iꞌatuꞌe kak iꞌatuꞌe -Urusyp to urusyp to iꞌatuꞌe yihot kaipyi yityꞌok kape. Ehewo ro ehewo ro urusyp hamo iꞌatuꞌe. Katupono urutokenꞌẽ kahato Tupana owa kape urutaꞌakasa hamo iꞌatuꞌe. Yt uruikyꞌesat i tehaꞌat uruewawi iꞌatuꞌe. Urutokenꞌẽ kahato Tupana Hũ Kuteiru pupi iꞌatuꞌe. Katupono mesup haiwot raꞌyn ahete iꞌatuꞌe teꞌeruwẽpowat yihot kaipyi torannia. 
REV.6.17	-Are paĩ are an putꞌok e raꞌyn aiꞌapiheg hap eꞌat kak iꞌatuꞌe kak iꞌatuꞌe popuo. Mesup haiwot raꞌyn ahete iꞌatuꞌe. Ipoityꞌi kahato ahete iꞌatuꞌe. Yt uruhupit kuap i uruꞌapiheg hap kak iꞌatuꞌe kak iꞌatuꞌe popua e hap kape araꞌakasa yne uito. Gytꞌiꞌatuꞌe popuo kyryet kyryet iꞌatuꞌe.
REV.7.1	Miꞌi hawyi uito Iuwãu arahaꞌat yi kape. Miꞌi turan araꞌakasa 4 ok atipy piaria Tupana mipoꞌoro koꞌi yi aipytyp tote wasere hewyry yi totiat pyhyp hamo. Wẽtup Tupana mipoꞌoro toineꞌen yꞌam me aikope aat tuwẽtem hap tote. Miꞌi hawyi toipyhyp sese wasere aat wẽtem hap kaipywiat. Wẽtup Tupana mipoꞌoro toineꞌen yꞌam me aat minꞌe hap tote mekewat aat minꞌe hap kaipywiat wasere pyhyp hamo. Maꞌato wẽtup ok atipy kaipywiat Tupana mipoꞌoro toineꞌen yꞌam me aat posak pe wasere pyhyp hamo. Irokirẽ wẽtup ok Tupana mipoꞌoro kokawiatno toineꞌen aat posak pe yꞌam me kokawiatno wasere pyhyp hamo. Miꞌi tã me taꞌatupyhyp yne wasere aipytyp tote. Miꞌi hawyi yt kat i wasere hewyry aipytyp tote hawyi ihyemyiꞌa wato koꞌi ihy nik kahato raꞌyn. Miꞌi hawyi gaꞌapy ete yt wasere hin i. Miꞌi hawyi gaꞌapy koꞌi yt iꞌywa yt hẽꞌẽ hin i raꞌyn yt kat i wasere pote. Miꞌi kape arahaꞌat yne atipy kaipyi yi kape. 
REV.7.2	Miꞌi hawyi uito Iuwãu arahaꞌat aat tuwẽtem hap kape. Miꞌi turan araꞌakasa wẽtup ok Tupana mipoꞌoro atipy kaipywiat Tupana eropat hat sese. Miꞌi ti topopy puo taꞌam aat wẽtem hap kaipyi. Miꞌi hawyi toikat Tupana eropat haria sese yi totiaria. Tupana eropat hat sese toipuẽti yi tote hawyi toiwan miꞌi miit owatuꞌa miꞌi ete Tupana pusu puo -Uheropat hat sese miꞌi e hamo howatuꞌa ete uwe Tupana emiit sese moherep hamo. 
REV.7.3	Topopy aat wẽtem hap kaipyi turan tuwẽpowat tehay pirik wo wasere pyhyp haria atipy kaipywiaria kape -Wasere pyhyp haria yt eweipyhyp ti teiꞌo wasere yi totiat yꞌy wato totiat. Yt eweiꞌapiheg teiꞌo yi yꞌy e. Aputꞌi te e atimowekuap teran uwe Tupana eropat sese haria e. Iꞌatuewatuꞌa atipehik iwan iꞌatuewatuꞌa tote e tehay pirik wo wasere pyhyp haria pe. 
REV.7.4	Miꞌi hawyi toiꞌatumorania Tupana emiit sese hap mekewat miwan wywuat toiwan iꞌatuewatuꞌa sokpe ete. Miꞌi hawyi atikuap karania. 144 miu miit Tupana watnuat iꞌatuꞌe hap atikuap. Torannia miꞌiria Iuteu ywania meimuẽwat yne aseꞌi pot Isareu emiariru koꞌi. 144 miu miit Iuteu ywania kawiat iꞌatuꞌe hap atikuap. 
REV.7.5	Pyno 12 miu miit aseꞌi Iuta ywania kaipyi Tupana eropat haria sese. Miꞌi hawyi 12 miu miit aseꞌi Hupĩ ywania kaipywiat. 12 miu miit aseꞌi Kate kaipywiat. 
REV.7.6	Miꞌi hawyi 12 miu miit aseꞌi Asa kaipywiat. Miꞌi hawyi 12 miu miit aseꞌi Natari kaipywiat. Miꞌi hawyi 12 miu miit aseꞌi Manase kaipywiat toiꞌatumorania. 
REV.7.7	Miꞌi hawyi aseꞌi Simiãu kaipywiat 12 miu miit. Miꞌi hawyi 12 miu miit aseꞌi Irewi kaipywiaria. Miꞌi hawyi 12 miu miit aseꞌi Isaka kaipywiaria toiꞌatumorania. 
REV.7.8	Miꞌi hawyi aseꞌi Sepurum kaipywiaria 12 miu miit. Miꞌi hawyi 12 miu miit aseꞌi Iuse kaipywiat toiꞌatumorania. Miꞌi hawyi 12 miu miit aseꞌi Pesami kaipywiat toiꞌatumorania. Yne Aseꞌi Pot Isareu haꞌyruꞌin kaipywiaria 12 miu miit torannia Tupana eropat haria sese mesuwat yi tote toiꞌatumorania 144 miu miit Aseꞌi Pot Isareu ywania saꞌyruꞌin 12 ok takaria emiariru emiariru koꞌi mesuwat yi totiaria. Miꞌi hap kape araꞌakasa torannia miꞌiria Iuteu ywania Iesui mohey haria pakup takaria hehay wakuat moherep haria.
REV.7.9	Miꞌi hawyi uito Iuwãu arahaꞌat i hawyi araꞌakasa miitꞌin sem kahato yt watimorania kuap i hap ewy. Katupono typyꞌi kahato miꞌiria. Teꞌeruwaꞌatunug Tupana Hũ Kuteiru owa kape Morekuat koro apyk hap tote teꞌeruwaꞌatunug. Tupana Hũ hit Kuteiru motypot hamo teꞌeruwaꞌatunug. Typyꞌi kahato araꞌakasa. Miꞌi hawyi arahaꞌat meimuẽwuaria kape hawyi atikuap yne ywania pyꞌasetpyi teꞌeruwaꞌatunug yt toꞌoꞌewy hin i. Iꞌatupiit koꞌi ihup ikytsig hun. Katupono yne tama kaipyi iꞌatueko yt toꞌoꞌewyꞌewy hin i miꞌiria katupono wuatꞌi pusu kuap hap kaipyi teꞌeruwaꞌatunug wuatꞌi morekuaria etama kaipyi teꞌeruwaꞌatunug Tupana Hũ Kuteiru owa kape. Yne iꞌatupo puat ikahu rakaria ariaꞌyp iaga koꞌi taꞌatuerut Tupana Hũ Kuteiru hit motypot hamo. Taꞌatuesokpe ikytsig nakat ikahu rakat puo tõꞌẽ imotypot hamo. 
REV.7.10	Miꞌi hawyi iꞌatuwẽpapꞌi taꞌatuehay wo -Tupana En yn uruehakyeraꞌat kuap hat katupono Esaꞌyru Iesui ikuꞌuro urukawiatno hawyi emihakyeraꞌat koꞌi wo urutukupteꞌen iꞌatuꞌe. Wakuat En wakuat En iꞌatuꞌe. Waku ereꞌapyk uruporekuat koro wo wuatꞌi eꞌat pe aru iꞌatuꞌe. Eraꞌapyk to eiam ikahu rakat tote. Waku morekuat akag epuratig toineꞌen epope wuatꞌi eꞌat pe iꞌatuꞌe. Wakuat En wakuat En iꞌatuꞌe iꞌatuwẽpapꞌi haty wo.
REV.7.11	Miꞌi hawyi wuatꞌi atipy piaria iꞌewyte mio tã iꞌatuꞌe iꞌatuwẽpapꞌi meimuẽwaria 24 ok takaria poꞌog imohey saꞌawyꞌi wuat haria teꞌeruwẽpowat iraniaꞌin iꞌewyte te. Miꞌi hawyi meimuẽwat 4 ok takaria atipy piat ieineꞌen haria teꞌeruwepỹꞌãtutuk iꞌatuowa yi kape mekewat wuatꞌi Porekuat Koro Atipy Piat Apyk Piat Iesui motypot hamo -Waku sakpoꞌe En waku sakpoꞌe En iꞌatuꞌe. Poꞌog waku wuatꞌi ewaku hap kai iꞌatuꞌe. Uruimotypot motypot kahato En wuatꞌi eꞌat pe iꞌatuꞌe haty wo iꞌatuꞌe. 
REV.7.12	Pywo sese ti rat En. Uruhewaku En uruimowato En katupono wuatꞌi weꞌeg hap heiam En iꞌatuꞌe. Emiium uruepiat ete urutuwehum kahato iꞌatuꞌe. Uruimowato En uruehay wo iꞌatuꞌe. Eropyhuꞌat ro wuatꞌi mimotypot wo wuatꞌi akag wo. Esaika poꞌog poꞌog wuatꞌi kai iꞌatuꞌe. Wuatꞌi mimotypot sese wo poꞌog poꞌog rakatno ereineꞌen. Ewaku poꞌog poꞌog urutoꞌe. Emiium poꞌog waku urutoꞌe. Emiium waku yne urutoꞌe. En yn Tupana wẽtup yn wuatꞌi eꞌat piat ieineꞌen hat En urutoꞌe. Tupana wo ereineꞌen esaika hap yne esaika hap torannia kai iꞌatuꞌe miitꞌin sem taꞌatuesokpe kytsig puo atipy piaria torannia wywo.
REV.7.13	Miꞌi hawyi wẽtup ok 24 rakaria apo e uhepe -Iuwãu e etikuap apo uwe miꞌiria miitꞌin sem iꞌatuesokpe kytsig nakat piaria. Etikuap karãpe tukupteꞌen aru miꞌiria yi tote e uhepe. 
REV.7.14	-U paĩ areꞌe yt atikuap i rat. En yn etikuap mehin are. Miꞌi hawyi uiwesat -Pyno ahenoi miꞌiria etiat epe Iuwãu e. Miꞌiria tõꞌẽ tõꞌẽ meikowo taꞌatuhoꞌopot hoꞌopot sese hap kaipyi. Haꞌawyte miꞌiria miitꞌin mimosoꞌopot kahato wo tukupteꞌen yi tote taꞌatumohey Tupana Saꞌyru hawyi e. Wakuaria kahato miꞌiria katupono Tupana Hũ Kuteiru ikuꞌuro iꞌatukawiatno. Taꞌatumohey hawyi Tupana tihep taꞌyn iꞌatuminug saꞌag hap koꞌi e. Saꞌawyꞌi iꞌatuminug saꞌag iꞌatupiit pit hap ewy maꞌato koitywy ikytsig hap ewy teꞌeropyhuꞌat miꞌiria Tupana Hũ Kuteiru suu mikoho koꞌi raꞌyn e. Saꞌawyꞌi iꞌatuminug saꞌag sokpe hun hap ipit pit rakat ewy teꞌeropyhuꞌat e. Maꞌato taꞌatumohey hawyi sokpe koho hap ewy Iesui suu puo hap ewy hawyi ikytsig naꞌyn iꞌatuesokpe teꞌeropyhuꞌat e uhepe. 
REV.7.15	Miꞌi tupono Tupana ehamo tukupteꞌen kuap mesup e. Tupana owa kape teꞌerahaꞌat kuap e. Miꞌi hawyi toꞌoehay Tupana wywo toꞌoewa kape. Miꞌi pote Aipotypot amyap ikahu rakat yatype tukupteꞌen miꞌiria e. Miꞌi pote tukupteꞌen aat kaꞌap ihamo e. Taꞌatueropat aat kaꞌap wuatꞌi eꞌat pe Tupana mikyꞌesat nug hap ete e. Miꞌi pote Tupana yt paa e hin i iꞌatuete katupono toineꞌen iꞌatupyꞌasetpe taꞌatueTupana wo e uhepe. 
REV.7.16	Saꞌawyꞌi Miitꞌin misatyꞌi satyꞌi kahato haria miꞌiria miitꞌin mimoesyꞌat koꞌi wo tukupteꞌen e. Teꞌereꞌyꞌutui kahato pykai yt kat i yꞌy taꞌatuium e. Saꞌawyꞌi taꞌatuhoꞌopot aat kaꞌap imohey pote e. Miitꞌin mimosoꞌopot motpap wiat haria iꞌatupiit sero hakup pono haria e. Koitywy yt hakup i haria wo yt iãꞌãg haria wo i raꞌyn tukupteꞌen e. Koitywy waku pe tukupteꞌen e. Yt kat i poꞌog hoꞌopot hap katupono Tupana mipoi koꞌi tukupteꞌen e. Koitywy Tupana mowepiit aat kaꞌap takaria wo tukupteꞌen miꞌiria e uhepe. 
REV.7.17	-Koitywy Tupana Hũ Kuteiru topyhuꞌat iꞌatuꞌapykok hat sese. Toiꞌatuꞌapykok mekewat Morekuat eꞌamyap ikahu rakat rote pyi. Koitywy Tupana Saꞌyru topyhuꞌat iꞌatupoi hat e. Teꞌereꞌyꞌutui hawyi Tupana Hũ hit timoherep yꞌy wakuat rakat yt ipit pit hin i rakat aimoieineꞌen wuatꞌi eꞌat piat hat yꞌy e. Toiꞌatuꞌykesat yresa sese koꞌi kape iꞌatumoieineꞌen sese hamo e. Tupana sese topyhuꞌat iꞌatumowepiit hat -Uhaꞌyruꞌin uhakiꞌytꞌin waĩ ehekiri teiꞌo e. Koitywy ti aru yt karamuo i raꞌyn eheha hy hom homꞌe ehekiri hap upi e. Atihep yne ehepiat hatyꞌu hap e. Koitywy wuatꞌi eꞌat pe eweikupteꞌen waku pe eweikupteꞌen e Tupana Hũ Kuteiru Hit mekewat hoꞌopot haria kape e uhepe mekewat wẽtup ok 24 rakaria kaipywiat hat. Araꞌakasa yne mekewat kape uimuꞌetu Uito Iuwãu.
REV.8.1	Miꞌi hawyi mekewat Kuteiru tipik taꞌyn popera mosatꞌe hap torannia raꞌyn mekewat 7 hap taꞌyn. Toipik yne raꞌyn hawyi iꞌatupoꞌinik yne atipy piaria. Wẽtup ora patꞌok turan yt uwe hin i ihay atipy pe hap kape araꞌakasa. Ipoꞌinik sese itote toipik yne raꞌyn mote. 
REV.8.2	Miꞌi hawyi araꞌakasa raꞌyn 7 ok takaria atipy piat gupteꞌen haria Tupana pyꞌasetpe imikyꞌesat nug hanuaria. Yne miꞌiria kape tutum hu huꞌe hap akuara wato. 
REV.8.3	Miꞌi hawyi wẽtup ok atipy piat ieineꞌen hat putꞌok e raꞌyn mekewat aimiium Tupana kapiat yparakai wato Tupana ywyt pe. Toineꞌen ipo pe heiam nu imehit rakat kawiat. Toineꞌen mekewat heiam me mohag hy ikamhig se rakat wẽtup ok miium iwuk hamuat. Saꞌawyꞌi wuat aimiium Tupana kapiat ieineꞌen hap tote toineꞌen Tupana emiit iꞌatumienoi Tupana kapiat ywytpe. Miꞌi hawyi wẽtup ok tum tope ahehay Tupana kapiat sehay wuatꞌi imohey haria ehay Tupana kapiat sehay ewywuat mekewat mohag ikamhig se rakat ewywuat. Miꞌi totopag heiam me mohag hy puo hawyi toiwuk Tupana mowepiit hamuat. 
REV.8.4	Miꞌi hawyi mekewat heiam kaipyi taꞌam naꞌyn ywyhig iꞌatumiẽtup Tupana kapiat eꞌyhig. Miꞌi turan heiam toineꞌen Tupana yatypiat ieineꞌen hat po pe raꞌyn. Miꞌi hawyi ikamhig se rakat taꞌam aria upi Tupana kape imowepiit hap. 
REV.8.5	Miꞌi hawyi mekewat atipy piat tipag naꞌyn aria teiam kamuti pe yparakai aikope aria wo watum aimiium Tupana kapiat hap tote pyi hawyi toto kamuti topo piat wywo hawyi toipun naꞌyn yi kape aipytyp kape. Toipun naꞌyn yi kape hawyi atikuap sehay yi tote hu huꞌe hap ewy ihay pirik. Miꞌi hawyi merep merepꞌe iꞌewyte mytyyp tyryꞌe kahato. 
REV.8.6	Miꞌi hawyi 7 ok takaria iꞌatuehu hu iꞌaturania tukupteꞌen iꞌatupo pe iꞌatumopy wuat.
REV.8.7	Miꞌi hawyi wẽtup ok i hu huꞌe raꞌyn tuwepy raꞌyn. Miꞌi pote iꞌaman ewy nukara toꞌopype suu wywo tuwemoherep. Miꞌi hawyi taꞌat raꞌyn yi kape. Miꞌi pote gaꞌapy piat wukꞌe raꞌyn ariaꞌyp watoꞌin iꞌewyte gaꞌakyt hyp koꞌi ipatꞌok wukꞌe raꞌyn.
REV.8.8	Miꞌi rakirẽ wẽtup ok tuwehuhupy akuara wato. Miꞌi ti imipy typy hap. Totopy raꞌyn mote wẽtup yityꞌok aria kawiat taꞌat yꞌy wato pe. Miꞌi hawyi yꞌy wato puaria hoꞌopap kahato wẽtup ikuꞌuro myẽꞌym puo yꞌy piaria. 
REV.8.9	Miꞌi pote yꞌy wato piat gupteꞌen haria hoꞌopap taꞌyn yne yꞌy hit upi yꞌy wato upi. Iꞌewyte yara wato koꞌi ipatꞌok taꞌyn toimoma.
REV.8.10	Miꞌi hawyi wẽtup ok i 7 ok takaria tehuhupy. Miꞌi wyti iꞌokhyt pun naꞌyn waikiru iwato rakat ewywuat taꞌat raꞌyn atipy kaipyi yꞌy hitꞌi koꞌi ete. 
REV.8.11	Mekewat waikiru set nop e hap katupono taꞌat raꞌyn mekewat waikiru yꞌy hitꞌi koꞌi piat hawyi iꞌewyte nop taꞌyn iꞌewyte yresa koꞌi teꞌeropyhuꞌat nop taꞌyn. Miꞌi hawyi miitꞌin teꞌereꞌyꞌu mekewat nop takat wo hawyi topap taꞌyn.
REV.8.12	Miꞌi hawyi wẽtup ok i 7 ok takaria iꞌuhu teꞌakuara wato hawyi wãtym naꞌyn aikope aikope yt hẽtyhot hin i raꞌyn aat waty iꞌewyte waikiru ihatꞌok puo yt hẽtyhot hin i yt heremo i raꞌyn aikotã wãtymꞌi ewy aikotã wãtym yt heremo i hap ewy. 
REV.8.13	Miꞌi hawyi arahaꞌat hawyi uheha wo atikuap wẽtup ok atipy piat ywaiti pe topopy raꞌyn yi totiaria muꞌe hamo. Miꞌi kaipyi sehay atikuap ihay pirik wo toꞌe -Yt naku i kahato yt naku i kahato yt naku i kahato topyhuꞌat irane mesuwe katupono toineꞌen myẽꞌym atipy piaria yt iꞌuhu teꞌakuara wato i te taꞌatuehuhu myẽꞌym ok takaria e tehay pirik wo yi totiaria pe.
REV.9.1	Miꞌi hawyi uito Iuwãu arahaꞌat i hawyi araꞌakasa wẽtup ok atipy piat Tupana eropat hat mekewat 7 ok takaria kaipyi wẽtup ok 7 ok hap. Miꞌi iꞌuhu teꞌakuara wato. Hu huꞌe hawyi wẽtup ok atipy piat taꞌat yi kape waikiru wato aat hap ewy. Maꞌato mekewat atipy kaipywiat waikiru ewywuat hẽtyhot kahato rakat toineꞌen. Miꞌi hawyi Tupana tum naꞌyn tope tesaika hap yi kaꞌa wato saꞌag okenhypꞌok hamo yi kaꞌa yn nakat yt ikaꞌa sasat rakat i okenhypꞌok hamo. 
REV.9.2	Tohoꞌoꞌokenhypꞌok hawyi heꞌyhig hun am yi kaꞌa wato pyi aikotã go wato wuk hap ewy. Miꞌi hawyi ywyhig hun tomoꞌypyryp yne raꞌyn aat iꞌewyte yt hẽtyhot kuap i raꞌyn mekewat ywyhig hun taꞌam yi kaꞌa pyi pote. 
REV.9.3	Miꞌi hawyi hewo hewo mekewat ywyhig hun kaipyi pohit iwato kahato koꞌi sem kasi kasi iwato kahato koꞌi sem tuwenoꞌẽ mekewat ikaꞌa wato pyi. Miꞌiria pe Tupana tum sapot ewywuat haty hap miitꞌin atumosoꞌopot hamuat miitꞌin hok hok hap hamuat. 
REV.9.4	Miꞌi hawyi Tupana toꞌe kasi kasi wato pohit wato saꞌag koꞌi pe -Yt ewetuꞌu teiꞌo poꞌog upip yhop ariaꞌyp koꞌi e. Maꞌato eweiwat ro miitꞌin iraniaꞌin kape iꞌatumosoꞌopot hamo areꞌe e. Yt kat i miwan Uhet etiat rakaria iꞌatuowatuꞌa ete pote waku etiꞌatumosoꞌopot ihok hok hap mywo e. 
REV.9.5	Miꞌi hap ete 5 ewaty iꞌypyryp we eweimosoꞌopot ro miꞌiria e. Maꞌato yt eweiꞌauka teiꞌo maꞌato aikotã sapot piat miitꞌin hok hap turan wuat saty hap ewy o ewetunug miꞌiria e Tupana sapot iwato kahato ewywuaria pe. Miꞌi hawyi tuwat raꞌyn pohit kasi kasi koꞌi miitꞌin hok hok hamuat. Yt Tupana mohey i haria iꞌatuꞌapiheg hamo. 
REV.9.6	-Haty paĩ haty an iꞌatuꞌe haty kahato uhete haty kahato uhete kak iꞌatuꞌe kak iꞌatuꞌe. Urukuꞌuro teran urukuꞌuro teran iꞌatuꞌe maꞌato guꞌuro hap pya kahato urukai iꞌatuꞌe toꞌope. Uiꞌauka ro iꞌatuꞌe maꞌato 5 ewaty turan taꞌatuhoꞌopot maꞌato yt uwe i ikuꞌuro.
REV.9.7	Meimuẽwat kasi kasi wato kahato rakaria koꞌi pohit wato kahato rakaria koꞌi sapot ewywuat miꞌiria owa koꞌi miit ewy. Morekuat ewy iꞌatueꞌamatap imehit rakat kawiat uru kawiat. Iꞌatupiit aikotã surara hũria ewy Kawaru ewy tuꞌuka turanuat teꞌeruwepainug hap ewy iꞌatupiit ete meimuẽwat kasi kasi koꞌi sapot ewywuat koꞌi hap kape arahaꞌat. 
REV.9.8	Iꞌatuiãi koꞌi awyato iãi ewy. Iꞌatuꞌasap koꞌi iꞌywop kahato aikotã makuptia asap ewy. 
REV.9.9	Iꞌatupotiꞌa ete surara ewy iꞌatuꞌauka hap sopo hamo iheg kahato rakat ewy. Miꞌi hawyi teꞌeruwepopy turan iꞌatupopesap ipuehay kahato aikotã surara sem Kawaru totiaria ikohyeput tuꞌuka hamo hap ewy aikotã suraraꞌin eꞌyara sem yi upiat puehay ewy. 
REV.9.10	Iꞌatusuwaipo miitꞌin hok hamuat aikotã sapot ewywuat. Miꞌi wo taꞌatusoꞌopot kahato yt Tupana mohey haria i 5 ewaty turan. 
REV.9.11	Meimuẽwat sapot ewywuat potypot set wuatꞌi moma hat e. Miꞌi yi kaꞌa saꞌag upiaria topyhuꞌat. Iuteuria pusu puat taꞌatusetꞌok Apatãu iꞌatuꞌe maꞌato Kereku pusu puo Apariãu iꞌatuꞌe ahiag iꞌatuꞌe. 
REV.9.12	Pyno wẽtup raꞌyn tokosap hoꞌopot hap sese hap maꞌato typy te toineꞌen hoꞌopot hap sese hap katupono typy ok te yt hu huꞌe i te.
REV.9.13	Miꞌi hawyi uito Iuwãu arahaꞌat i hawyi araꞌakasa wẽtup atipy piat hu huꞌe irane rakat kape. Akuara wato ipo pe toineꞌen. Miꞌi hawyi atikuap sehay aimiium Tupana kapiat yparakai kaipyi yparakai 4 eꞌaut rakat kaipyi mekewat yparakai imehit kahato rakat uru kawiat rakat kaipyi. 
REV.9.14	Miꞌi hawyi toꞌe 6 rakat hu huꞌe hat pe -Mehin e tukupteꞌen yꞌy wato Euwarate ywytꞌokpype iheg me taꞌatukytyt puo yi kaꞌa pe 4 ok takaria e. Miꞌiria saꞌawyꞌi Tupana atoiat haria teꞌeropyhuꞌat maꞌato mesup taꞌatuꞌasaity iheg nakat ete tukupteꞌen yꞌy wato Euwarate e hap het rakat ywytꞌokpype e. Etihep iꞌatukytyt hap kaipyi e. 
REV.9.15	Miꞌi hawyi toto mekewat yꞌy wato Euwarate e hap kape mekewat atipy piat miꞌi hawyi 4 ok takaria toiꞌatuporenotem iꞌatupyhyp hawyi -Aheꞌat raꞌyn iꞌatuꞌe toꞌope aimikyꞌesat saꞌag nug hamo iꞌatuꞌe. Waku watunug aimikyꞌesat saꞌag mesup taꞌyn iꞌatuꞌe. Waku watuwepotpap katupono miꞌi nug hamo ainug saꞌawyꞌi iꞌatuꞌe. Pyno toꞌiro wahoꞌoꞌauka miitꞌin iꞌatuꞌe. Waku yne myẽꞌym miitꞌin kaipyi watiꞌauka wẽtup miit iꞌatuꞌe katupono miꞌi nug hamo watoineꞌen mesup eꞌat pe iꞌatuꞌe. Toꞌiro miitꞌin hoꞌoꞌauka hamo iꞌatuꞌe. Mesup eꞌat aheꞌat miitꞌin sem atuuka hamo iꞌatuꞌe toꞌope. 
REV.9.16	Miꞌi hawyi teꞌeruwaꞌatunug kahato suraraꞌin sem iꞌatu kahato yne teꞌeraꞌapyk iꞌatuhũ okpe tote. Miꞌi hawyi wẽtup ok toꞌe uhepe -Iuwãu e etikuap apo karania surara tukupteꞌen itote miitꞌin atuuka haria apo uhepe. -U yt atikuap i areꞌe hawyi uiwesat -Pywo pe ti iꞌatu kahato yt aimikuap i koꞌi hap ewy tukupteꞌen 200.000.000 suraraꞌin iꞌatu hap tukupteꞌen e uhepe. 
REV.9.17	Miꞌi hawyi uimuꞌetu araꞌakasa mekewat suraraꞌin sem taꞌatuhũ Kawaru sem okpe tote. Iꞌatuesokpe iꞌatupyt etiat suraraꞌin wat ewywuat taꞌatuꞌauka hap sopo hap maꞌato aria kawiat toineꞌen nu hup ewy aria sapuẽ hapyke rakat ewy. Miꞌi hawyi iꞌatuhũria Kawaru akag koꞌi awyato akag ewy. Miꞌi hawyi taꞌatuwẽ pyi tuwẽtem aria ẽty hun ytyghe wuk hap ewy tuwẽtem haty wo iꞌatuwẽ pyi miitꞌin hoꞌoꞌatuꞌuka hamo. 
REV.9.18	Miꞌi hawyi mekewat aria iꞌatuwẽ pywiat hoꞌoꞌauka kahato miitꞌin myẽꞌym kaipyi wẽtup miit taꞌatuꞌauka. 
REV.9.19	Iꞌatuesaika hap topyhuꞌat iꞌatuwẽ pyi miitꞌin auka hamuat. Katupono aria sapuẽ hapyke rakatno taꞌatuꞌatuowa iraniaꞌin taꞌatuwẽpyi. Iꞌewyte iꞌatusuwaipo ãpy ete moĩ akag ewy. Iꞌatusuwaipo wo miitꞌin mosoꞌopot hap topyhuꞌat.
REV.9.20	Miꞌi hawyi taꞌatuꞌatumoma kahato miitꞌin yi totiaria 30 kaipyi 10 ok miit taꞌatumoma kahato miitꞌin. Maꞌato miꞌi pykai iraniaꞌin yt ikuꞌuro i rakaria yt teꞌeruwemorem hin i Tupana kape. Teꞌeraꞌakasa yne hoꞌopot hap pykai yt paa iꞌatuꞌe hin i. Taꞌatumotypot rẽ ahiagnia. Taꞌatunug ne tupanaria hekat rakaria ihup ikytsig ikaꞌay rakaria taꞌatuꞌatumotypot rẽ. Miꞌi hawyi taꞌatumotypot yt ihapytig i rakaria tupanaria taꞌatuminug koꞌi yt kat kuap haria i yt hewyry kuap i rakaria taꞌatuꞌatumotypot kahato te. Yt taꞌatumotypot teran hin i Taꞌatunug Hat Sese. Taꞌatuhoꞌopot pykai yt teꞌeraꞌaipok hin i Tupana Sese kape. 
REV.9.21	Iꞌewyte taꞌatuminug saꞌag koꞌi yt taꞌatoiat hin i. Miitꞌin auka haria wo te teꞌeropyhuꞌat iꞌewyte paini koꞌi wo te tukupteꞌen ne miitꞌin maꞌat hamo. Taꞌatumaꞌat hap topyhuꞌat mekewat paini mimoherep. Yt nakuaria i tukupteꞌen ne. Iꞌatuewaire atuewaire te. Seroꞌok iꞌatuꞌe te. Miꞌiria Tupana tiꞌatuꞌapiheg kahato pykai yt paa iꞌatuꞌe hin i iꞌatuminug saꞌag nug hap ete. Maꞌato poꞌog taꞌatuꞌatunug yt Tupana mikyꞌesat koꞌi i.
REV.10.1	Miꞌi hawyi uito Iuwãu arahaꞌat i hawyi araꞌakasa wẽtup ok poꞌog hesaika rakat atipy piat. Miꞌi ti taꞌapyk yi kape. Ipiit ete hesokpe ywyhig ikytsig kahato rakat. Ipainug hap iꞌakag ete weꞌyp ewy ikahu kahato rakat. Howa hẽtyhot kahato aat ewy. Ipy typy wasere yp oktan toineꞌen maꞌato aria kawiat ewy topyhuꞌat.
REV.10.2	Miꞌi hawyi wẽtup iwan okpoꞌi hit totat. Miꞌi hawyi toiꞌokpoꞌi porap taꞌyn. Ipy sese topypag yꞌy wato owa tote maꞌato topy ran kai topypag yi tote. 
REV.10.3	Miꞌi hawyi mekewat atipy piat akag tuwẽpowat tehay pirik wo aikotã awyato koꞌi iꞌatuehay hap ewy. Tuwẽpowat kahu hawyi 7 wo hu huꞌe. 
REV.10.4	Maꞌato hu huꞌe hap miitꞌin pusu ewy topyhuꞌat. Miꞌi pote uito Iuwãu atikuap kat som toꞌe hu huꞌe tohenoi hap -Pyno atiwan mesuwarote kat som teꞌeroꞌe hap uiwepe atiwan turan putꞌok e uhete sehay atipy kaipyi -Yt etiwan neiꞌo kat som toꞌe hu huꞌe puat hap e. Yt atikyꞌesat i miitꞌin ikuap hap koran te e. 
REV.10.5	Miꞌi hawyi mekewat atipy piat ihay raꞌyn -Yt uheso i rat e. Miꞌi hawyi topo sese tohupit ywaipe tehay Tupana kapiat pywo yn e hamo. 
REV.10.6	-En ni atipy nug hat iꞌewyte yne atipy piaria nug hat e. En ni mytyyp nug hat iꞌewyte yne yi totiaria nug hat e. En ni yꞌy wato nug hat iꞌewyte yne yꞌy piaria nug hat e. Eset ri Tupana e. En ni pywo sese rakat e. Miꞌi pote areꞌe pywo rakat eꞌe hap ewy wuatꞌi miitꞌin me areꞌe -Mukiꞌite yt kat i poꞌog miitꞌin watnuat eꞌat koꞌi saꞌawyꞌi wuat ewy e Tupana e. Mekewat 7 hu huꞌe hap ikahuro hawyi iꞌewyte ikahuro raꞌyn eꞌat koꞌi yi totiaria watnuat e Tupana e. 
REV.10.7	Pywo ti rat e mekewat 7 ok hu huꞌe hawyi aikotã Tupana toꞌe saꞌawyꞌi tehay moherep haria wẽ pyi topyhuꞌat aru yne iꞌatuꞌe hap ewy hu huꞌe hap tutunug 7 rakat hawyi e. Topyhuꞌat aru aikotã atunug aru e tehay moherep haria wẽ pyi saꞌawyꞌi hap ewy topyhuꞌat e. Miꞌi tokosap yne raꞌyn hawyi yne mekewat atunug aru e hap saꞌawyꞌi yt heremo i rakat heremo raꞌyn topyhuꞌat kat atunug naꞌyn atunug aru ehehamo uiꞌe hap ewy e Tupana e. Miꞌi hawyi -Atikuap yne atunug aru e hap e Tupana wuatꞌi miitꞌin me e mekewat atipy piat iwatoꞌin nakat.
REV.10.8	Miꞌi tohenoi kahu hawyi atikuap sehay atikuap saꞌawyꞌi hap ewy -Iuwãu e etat atipy piat po pyi mekewat iwan okpoꞌi hit e uhepe. Etat ro mekewat atipy piat ipy yꞌy pe kokawiat ipy yi totiat rakat po pyi e. Mekewat miwan taꞌapymeha piat e mekewat sehay atipy kaipywiat e uhepe. 
REV.10.9	Miꞌi hawyi areto raꞌyn mekewat atipy piat owa kape hawyi -Mehin etum no mekewat miwan hit uhepe areꞌe tope. Miꞌi hawyi uiwesat -Etat ro miwan hit hawyi etuꞌu yne ro e. Hẽꞌẽ kahato aru etipuẽti ewẽ pe awiꞌa hy ewywuat e maꞌato etohon hawyi yt naku i etipuẽti aru epyꞌa pe yt hẽꞌẽ hin i maꞌato nop hap topyhuꞌat epyꞌa pe e uhepe. 
REV.10.10	Miꞌi hawyi atat mekewat miwan hit atipy piat akag po pyi hawyi atuꞌu raꞌyn hawyi iꞌe hap ewy topyhuꞌat hẽꞌẽ kahato waku kahato awiꞌa hy ewy maꞌato atuꞌu hawyi nop hap ewy topyhuꞌat uimeꞌen me. 
REV.10.11	Miꞌi hawyi mekewat poꞌog atipy piat rakat toꞌe uhepe -Iuwãu e pyno ti pywo ti rat Tupana ehay etimoherep aru iꞌatu kahato miitꞌin kape e. Ehenoi aru aikotã topyhuꞌat iꞌatuete irane hap e. Ehenoi poꞌog aru iꞌatuepe mekewat sehay emihon kaipyi waku yne pusu puo aru ehenoi mekewat miwan miat emiꞌu yne yne ywania kape iꞌewyte yne morekuaria kape iꞌewyte yne tama piaria kape miwan miat e hap ewy waku etiꞌatumoherep aru e. Yt naku i mesup miitꞌin ikuap maꞌato heꞌat putꞌok e aru hawyi waku etimoherep yne kat toꞌe kat toꞌe hu huꞌe hap puo e uhepe mekewat miwan kaipywiat uipoi hat atipy piat.
REV.11.1	Miꞌi hawyi Aipotypot Iesui tum uhepe ariaꞌyp hit kat kupitu kat kupitu Tupana yat toineꞌen hap hãꞌãg hamuat ãpy hãpyk kahato rakat. Tutum uhepe hawyi toꞌe -Uiwy Iuwãu ereto ro meikowat ariaꞌyp hit ãpy hãꞌãg hamuat wywo Tupana motypot yat sese kape e. Miꞌi hawyi ehãꞌãg no koran iwato hap koran iꞌywop hap koran itypore hap e iꞌewyte yne Tupana motypot yat ipytꞌat koꞌi ehãꞌãg iwato hap e uhepe. Iꞌewyte etiꞌatumorania yne miitꞌin Tupana motypot haria itotiaria e uhepe. Iꞌewyte yparakai aikope Tupana kapiat taꞌatumiium pytyp hap waku ehãꞌãg yne mekewat ariaꞌyp hit ãpy wo koran iwato koran iꞌywop hap itypore hap e uhepe. 
REV.11.2	-Maꞌato Tupana motypot yat eꞌoken yt ehãꞌãg neiꞌo katupono Tupana motypot yat eꞌoken mesup koitywy yt aiꞌywania wat i maꞌato iraniaꞌin yt Iuteu i ywania watnuat topyhuꞌat. Iꞌewyte Tupana etawa Ierusarẽi iraniaꞌin ywania tipohari raꞌyn aiꞌywania Iuteu ywania po pyi. Suraraꞌin hewyry aru itote 42 ewaty suraraꞌin tipohari Ierusarẽi iꞌatuꞌywania watnuat e uhepe e Akag Iesui uhepe.
REV.11.3	Mekewat eꞌat pe aru atipoꞌoro typy ok uimiꞌairo koꞌi uhehay moherep hamuat tawa Ierusarẽi miaria kape e. Atum miꞌiria pe uhesaika hap uhehay moherep hamuat 1260 eꞌat taꞌatumoherep uhehay uhesaika hap wywo e. Iꞌatuesokpe iꞌanam nakat waku paa watoꞌe aiminug saꞌag ete e hap moherep hamo e. 
REV.11.4	-Mekewaria typy ok takaria teꞌeropyhuꞌat Uriweiru yp ewy Tupana eꞌariãty rakat ewywuaria e. Taꞌatupytꞌat ikap ihy rakat wo hap ewy miꞌiria Tupana eꞌariãty hapyke rakaria ewy teꞌeropyhuꞌat e. Katupono Tupana ehay moherep haria miꞌiria typy ok takaria e. Toꞌoꞌewy kahato aikotã typy rakat ariãty Tupana yatypiaria ieineꞌen haria ariãty eiam hẽtyhot kahato rakaria ewy mekewat typy ok Tupana mipoꞌororia e. Teꞌeropyhuꞌat hamuat Wuatꞌi Miitꞌin Yi Totiaria Kaꞌiwat eꞌariãty moherep hamo e uhepe. 
REV.11.5	Miꞌi hawyi yi tote taꞌatumoherep kahato uhehay e. Iꞌatuwanikaptia iꞌatu kahato maꞌato uimipoꞌororia typy ok poꞌog hesaika iꞌatuꞌuka teran haria kai e. Karãpe miitꞌin tuwat aru uimipoꞌororia typy ok auka hamo miꞌi hawyi iꞌatuwanikaptia koꞌi yne topap aria iꞌatuwẽ pywiat wo e. Yt uwe i uimipoꞌororia typy ok auka kuap hat e uhepe. 
REV.11.6	Miꞌi hawyi miꞌiria typy ok takaria uimipoꞌororia hesaika kahato rakaria wo tukupteꞌen e. Taꞌatupyhyp kuap aru iꞌaman e. Miitꞌin sem me taꞌatumoherep aikotã aru e hap koꞌi e. Waĩꞌiꞌatuꞌe iꞌaman me taꞌatuhenoi miitꞌin miat turan yt kat i iꞌaman iꞌatuko ete e. Yt kat i iꞌaman mesuwat yi tote iꞌatuꞌe hap ewy taꞌatumikyꞌesat ewy e. Iꞌewyte taꞌatunug kuap yꞌy koꞌi huu rakatno. Iꞌewyte taꞌatumikyꞌesat ewy taꞌatupoꞌoro kuap ahuu. Saꞌag nug haria taꞌatuewanikaptia moma hanuaria tukupteꞌen e. Iꞌewyte taꞌatupoꞌoro kuap hamuat ihywyꞌokmoĩ koꞌi taꞌatuwanikaptia ãpymin hamo e uhepe Iesui. 
REV.11.7	Miꞌi hawyi 42 ewaty hap ete tokosap taꞌyn iꞌatuehay hap e. Toran naꞌyn hawyi tuwẽtem irane yi kaꞌa wato saꞌag myi mekewat haiwot rakat saꞌag kahato rakat ipoityꞌi rakat ahiag e. Miꞌi hawyi tuꞌuka kahato Tupana ehay enoi haria typy ok takaria ete e. Miꞌi hawyi poꞌog hesaika topyhuꞌat e. Miꞌi hawyi hamuat ewy toiꞌatuꞌakit uimipoꞌororia tesuraraꞌin sem py wo hawyi toiꞌatuꞌuka uimipoꞌororia typy ok takaria e uhepe. 
REV.11.8	Iꞌatupiit toipun tawa wato pyꞌasetpyi aikope saꞌawyꞌi taꞌatupehik Tupana Mipoꞌoro Uito ariaꞌyp posak ete hap tote taꞌatupugha tawa puꞌap tote tawa pyꞌasetpe wuatꞌi ehamo e. Tawa Esitu saꞌawyꞌi yt naku pe i kahato tukupteꞌen uimohey haria. Miꞌi hap ewy kahato yt naku i kahato tukupteꞌen aru uimohey haria mekewat tawa Ierusarẽi miaria e Tupana. Miꞌi pote wẽtup set atum tawa Ierusarẽi miaria pe -Tawa Sutuma piaria eipe areꞌe e. Mio tã areꞌe katupono uimiwuk tawa Sutuma saꞌawyꞌi e. Yi Esitu piaria uhewanikaptia ewy kahato tawa Ierusarẽi miaria mesup e. Saꞌag kahato taꞌatunug saꞌawyꞌi wuaria uimohey haria ete e. Sutuma miaria iꞌewyte yt naku i yn teꞌeropyhuꞌat uimohey haria ete e. Ierusarẽi miaria poꞌog uimohey haria auka haria wuatꞌi tawa kai e uhepe. 
REV.11.9	-Yt eweisyp teiꞌo miꞌiria ete neꞌi iꞌatuꞌe iraniaꞌin Ierusarẽi miaria uimipoꞌororia typyꞌok takaria piit etiat e. Miꞌi pote iꞌatupiit ikuꞌuro rakaria tukupteꞌen muap tote tawa Ierusarẽi me myẽꞌym eꞌat hawyi wẽtup eꞌat patꞌok. Miꞌi hawyi miitꞌin tõꞌẽ tõꞌẽ kahato teꞌerahaꞌat hamo. Teꞌeruwaꞌatunug wuatꞌi pusu kuap hap kaipyi wuatꞌi ywania kaipyi wuatꞌi tama kaipyi ipe hup takaria ipe hun nakaria ipe kytsig nakaria tõꞌẽ tõꞌẽ hepiok hamo myẽꞌym eꞌat kape e. 
REV.11.10	Miꞌi hawyi õꞌẽ haria iꞌatuwepiit kahato -Waku pe raꞌyn iꞌatuꞌe e. Ikuꞌuro raꞌyn Tupana ehay moherep haria iꞌatuꞌe e. Waku kahato iꞌatuꞌe toꞌoepe e. Ikuꞌuro raꞌyn Tupana ehay moherep haria typy ok takaria iꞌatuꞌe e. Saꞌawyꞌi miꞌiria aimosoꞌopot haria tukupteꞌen mesuwat mytyyp tote iꞌatuꞌe toꞌope. Koitywy waku raꞌyn watunug aimikyꞌesat ewy yt naku i nug hap iꞌatuꞌe. Miꞌi hawyi ienuk hap taꞌatunug hawyi toꞌope taꞌatuium kat koꞌi kat koꞌi toꞌomowepiit hamo -Waku pe mesup topap taꞌyn aimosoꞌopot haria iꞌatuꞌe toꞌope e. 
REV.11.11	Myẽꞌym eꞌat hawyi wẽtup eꞌat patꞌok hawyi iꞌatupiit toineꞌen i wuatꞌi ehamo muap tote hawyi Tupana timoieineꞌen i raꞌyn Topaꞌãu wo toimopyhuꞌi raꞌyn e. Iꞌatuieineꞌen i hap teke iꞌatupiit pe hawyi iꞌatupoĩꞌam naꞌyn wuatꞌi miitꞌin wekyryꞌi haria ehamo e. Miꞌi hawyi itotiaria sehaꞌat haria teꞌerokenꞌẽ kahato raꞌyn iꞌatupupi e. 
REV.11.12	Miꞌi hawyi ti typy ok takaria tikuap sehay pirik atipy kaipyi -Eweiꞌõꞌẽ ro meikowo e. Mio tã e hawyi taꞌatuewanikaptia ehamo teꞌeraꞌam naꞌyn ywyhig muo wuatꞌi ehamo e Iesui uhepe. 
REV.11.13	Iꞌatuꞌam turan hurukꞌe iwato kahato topyhuꞌat tawa Ierusarẽi ete e. Miꞌi hawyi yat koꞌi nu kawiat koꞌi hewo hewo kahato e. Ikaipyi iꞌatu 10 hap taꞌat wẽtup tuereto hap ewy yi hurukꞌe kahato pote miitꞌin hoꞌopot kahato hawyi 7 miu miit ikuꞌuro itote. Miꞌi pote iraniaꞌin yt map haria i teꞌerokenꞌẽ kahato hawyi -Tupana atipy piat poꞌog torannia kai En iꞌatuꞌe aru tawa Ierusarẽi miaria e Aipotypot Iesui uhepe.
REV.11.14	Pyno typy hoꞌopot hap miitꞌin piat hap tokosap taꞌyn maꞌato wẽtup te yt tokosap i te hoꞌopot hap sese miitꞌin miat hap katupono yt torannia i te hu huꞌe.
REV.11.15	Miꞌi hawyi atipy piat wẽtup te myhuꞌat hat akuara wato hu huꞌe raꞌyn mekewat 7 ok takat hawyi uito Iuwãu araꞌakasa miꞌi hap kape uimuꞌetu. Miꞌi hawyi atikuap miitꞌin sem ihay pirik kahato atipy pe -Tupana Mipoꞌoro topyhuꞌat raꞌyn Wuatꞌi Porekuat nuat iꞌatuꞌe haty wo. Wuatꞌi Ywania Potypot no Aiporekuat topyhuꞌat mesuwepyi wuatꞌi eꞌat pe iꞌatuꞌe. Miꞌi Miit yn toineꞌen Aiꞌakag koro iꞌatuꞌe. Aikaꞌiwat mesup topyhuꞌat poꞌog wuatꞌi kai iꞌatuꞌe teꞌeruwẽpowat atipy piaria hap atikuap. 
REV.11.16	Miꞌi hawyi mekewat 24 ok takaria morekuat eꞌamyap totiaria teꞌeruwepỹꞌãtutuk Tupana kape iꞌatueowa yi kape Tupana motypot hamo. 
REV.11.17	-Urutuwehum ewowi Tupana iꞌatuꞌe. Urukaꞌiwat sese En iꞌatuꞌe. Wuatꞌi Eꞌat piat En iꞌatuꞌe. Yne eminug koꞌi eꞌyian mete ereineꞌen ni iꞌatuꞌe. Mesup te ereineꞌen iꞌewyte wuatꞌi eminug hap sakpo ereineꞌen ne iꞌatuꞌe. Iꞌewyte wuatꞌi eꞌat tokosap pykai ereineꞌen ne iꞌatuꞌe. Yt uwe i putꞌok e esaika hap ete iꞌatuꞌe. Miꞌi esaika hap iwato rakat wywo ereineꞌen no atipy piat iꞌatuꞌe. Yi totiat Potypot no ereineꞌen iꞌatuꞌe. 
REV.11.18	-Uruꞌakag wo saꞌawyꞌi te pyi wuatꞌi ywania. Yt emohey i haria haiwot kahato eete iꞌatuꞌe. Koitywy maꞌato waku ereineꞌen Surara Akag ewy iꞌatuꞌapiheg hamo iꞌatuꞌe. Etiꞌatupoepyk taꞌyn ewanikaptia iꞌatuꞌe. Waku etiꞌairo uwe waku uwe yt hap iꞌatuꞌe. Waku mesup etum no eropat sese haria pe iꞌatusaꞌup wakuat iꞌatuꞌe. Waku iꞌewyte ehay moherep saꞌawyꞌi wuat rakaria pe emiehakyeraꞌat koꞌi pe iꞌatusaꞌup wakuat waku etum iꞌatuepe iꞌatuꞌe. Waku iꞌewyte emotypot haria pe iwatoꞌin nakaria koꞌi pe iꞌewyte yt uwe i mikuap koꞌi pe iꞌatusaꞌup wakuat etum iꞌatuepe iꞌatuꞌe. Waku iꞌewyte etiꞌatuꞌapiheg eꞌyi kahu hap moma haria iꞌatuꞌe 24 ok takaria poꞌog imohey haria Tupana pe.
REV.11.19	Miꞌi hawyi uito Iuwãu arahaꞌat i hawyi araꞌakasa atipy pe Tupana motypot yat tuweꞌokenhypꞌok taꞌyn hawyi arahaꞌat Tupana yat kape. Miꞌi tote araꞌakasa raꞌyn mekewat saꞌawyꞌi wuat Tupana Paꞌãu apyk hap aikope saꞌawyꞌi Tupana ihay raꞌyn -Atunug aru uiꞌe hap ewy e hap totepyi ihay i raꞌyn. Miꞌi hawyi tuwẽtem kahato itote pyi merep merepꞌe hap koꞌi hap ewy araꞌakasa. Miꞌi hawyi hurukꞌe kahato hap atikuap. Miꞌi hawyi yi tyryꞌe kahato hawyi miitꞌin teꞌeruwẽpowat kahato itote pyi. Miꞌi hawyi nukara iwatoꞌin nakat hewo yi kape.
REV.12.1	Miꞌi hawyi uito Iuwãu araꞌakasa wẽtup uimuꞌetu uimowanetup hap sese kat som Tupana aimuꞌe hap sese areꞌe uiwepe. Katupono araꞌakasa waikiru pyꞌasetpe wẽtup ok haryporia ewywuat yꞌam me waty tote. Hesokpe aat ewywuat. Iꞌakag ete toineꞌen amãtap iwepainug hap waikiru koꞌi 12 waikiru koꞌi. 
REV.12.2	Miꞌi ti tuwak popuo toꞌe -Uimepyt irane e kyn kyn toꞌe popuo. Uimepyt hap eꞌat raꞌyn e tuwak popuo. Haty kahato e. 
REV.12.3	Miꞌi hawyi uimuꞌetu wẽtup kape araꞌakasa uimowanetup hap sese katupono mekewat haryporia yatype toineꞌen mekewat moiꞌok saꞌag iwatoꞌin nakat. Uimoꞌakagꞌaia kahato mekewat moiꞌok koro 7 iꞌakag nakat ipe ihup kahato rakat huwaipo waikiru koꞌi ete hewyry. Ipainug hap amãtap morekuat ewywuat 7 amãtap. Iꞌaut piit kahato rakat 10 iꞌaut rakat iꞌakag koꞌi ete. 
REV.12.4	Miꞌi ti tosuwaipo wo toiꞌatupugha kahato waikiru koꞌi tosuwaipo wo. Myẽꞌym kaipyi toipatꞌok wẽtup waikiru hap ewy. Waikiru sem toipugha kahato yi kape. Miꞌi hawyi itote tohekatup haryporia imepyt ywãꞌĩ hap tutuꞌu teran imepyt haype. 
REV.12.5	Miꞌi hawyi imepyt ihainia raꞌyn. Tuwẽtem hawyi Tupana tioto meremo atipy kape aikope toineꞌen Morekuat no hap tote. Miꞌi hawyi toꞌe Haryporia Mepyt pe -Meiũran aru etiꞌatumoperupꞌi haty wo yne miitꞌin e Tupana. Aikotã Morekuat tepuretig wywo hap toimoperupꞌi temiit nuat hap ewy ereineꞌen aru e. Miꞌi hap ewy etunug irane e Tomieraꞌam Hirokat pe. 
REV.12.6	Miꞌi hawyi mekewat haryporia topopy raꞌyn moiꞌok pupi aikope yt uwe i miitꞌin hap kape. Miꞌi hawyi Tupana minug yahig yt uwe i mikuap hap tote haryporia tuwemig. Miꞌi kape toipoꞌoro temiitꞌin ipoi hamo 1260 eꞌat turan 42 ewaty hap ewy.
REV.12.7	Miꞌi hawyi uito Iuwãu arahaꞌat wuꞌuka hap kape waikiru pyꞌasetpe. Mekewat atipy piat akag Mikeu temiitꞌin atipy piaria tesuraraꞌin wywo taꞌatuꞌuka kahato moiꞌok koro ete. 
REV.12.8	Miꞌi hawyi moiꞌok tiꞌatuꞌakit teran surara akag Mikeuꞌin maꞌato Mikeu tiꞌatuꞌakit neꞌi moiꞌok hawyi toꞌe -Motoro emiitꞌin wywo e. Yt naku i raꞌyn ereineꞌen poꞌog mesuwe atipype e. Motoro esuraraꞌin wywo e Mikeu moiꞌok koro pe. 
REV.12.9	Miꞌi hawyi toiꞌatuꞌokhytpugha moiꞌok hesuraraꞌin nywo waikiru kaipyi yi kape. Moiꞌok koro wẽtup het ahiag e wẽtup het miitꞌin moꞌakagꞌaia hat. Wẽtup het Satanai e. 
REV.12.10	Miꞌi hawyi wẽtup ok atipy piat tuwẽpowat tehay pirik wo -Tupana Mipoꞌoro Iesui tiꞌakit neꞌi ahiag e. Temiitꞌin mohit hat toimohit neꞌi raꞌyn e. Saꞌawyꞌi ihay saꞌag Tupana emiitꞌin ete aat kaꞌap ahiag -Emiit yt kat hamo i e. Yt nakuaria kahato emiit e yn saꞌawyꞌi Tupana pe e. Maꞌato mesup toiꞌatupugha raꞌyn e. Waku kahato e. Tupana timoherep taꞌyn ahiag akit hamuat e. Koitywy watikuap Tupana Miꞌairo Iesui poꞌog poꞌog hesaika ahiag kai e hap watikuap e. Ahehakyeraꞌat hap topyhuꞌat raꞌyn e. Katupono Iesui aihep sese ahiag po pyi e wẽtup ok atipy kaipyi haty wo. 
REV.12.11	Mesup aheywytꞌin aheinytꞌin Iesui mohey haria tiꞌatuꞌakit neꞌi ahiag e. Mekewat aikotã taꞌatuhũ ewywuat ikuꞌuro rakat suu mohey hap kaipyi taꞌatuꞌatuiãꞌãg hap koꞌi yne taꞌatuꞌakit neꞌi e. Ikuꞌuro rakat huu aat hap iꞌatukawiatno taꞌatumohey hawyi esaika hap wywo taꞌatuꞌakit neꞌi ahiag e. Iꞌewyte iꞌatumienoi Iesui piat taꞌatuehakyeraꞌat hap moherep hap wo taꞌatuꞌakit neꞌi ahiag e. Taꞌatukuꞌuro hap kape taꞌatumohey hamo taꞌatuꞌakit ahiag e tehay pirik wo atipy piat e. 
REV.12.12	Pyno koitywy atipy piaria iꞌatuwepiit raꞌyn e. Yt kat i ahiag mio itote waku pe raꞌyn e. Miꞌi pote -Eiwehum no Tupana kape yne eipyꞌa pyi e. Maꞌato eweiwak to yi totiaria e. Katupono mesup ahiag haiwot raꞌyn taꞌatupugha atipy pyi hawyi. Yt naku i pe eweikupteꞌen mesup aru yi totiaria. Eiweꞌeg wo o yꞌy upiaria yi totiaria katupono toineꞌen eipyꞌasetpe ahiag toꞌokhytpun atipy kaipyi yi kape hawyi e. Koitywy haiwot rakatno toineꞌen katupono toikuap taꞌyn mesup yt wuatꞌi porekuat no i toineꞌen ne hap. Miꞌi pote aikotã aikotã toikat tuwanetup miitꞌin atuekyi tuwewawiat hamuat hap teropat haria wo hap e tehay pirik wo -Yt iꞌatu i raꞌyn uheꞌat uipotpap hamo e ahiag.
REV.12.13	Ahiag toineꞌen yi tote hawyi -Uipun atipy kaipyi e. Miꞌi hawyi tohatyꞌi hatyꞌi mekewat Ihainia hit ty. 
REV.12.14	Maꞌato Tupana tum naꞌyn haryporia pe hywi wato kahato rakat popesap ewywuat tutum hawyi toꞌe mana pe -Mana e waku erepopy yahig wato kape e. Waku eremig itote uiminug eiam me e. Itote moiꞌok yt epuẽti hin i e. Ereineꞌen no myẽꞌym iꞌaman motpe itote e. Miꞌi hawyi waku aat pe erẽtem epyhyp hap wyi e. 
REV.12.15	Miꞌi hawyi mekewat moiꞌok wato wẽ pyi tuwẽtem yꞌy ihy koro ewy Mekewat Hirokat ty ãpymin teran hamo. Toikyꞌesat totioto pya teran haype. Miꞌi pote yꞌy tuwẽtem kahato moiꞌok wẽ pyi aikotã yꞌy mutꞌe hap ewy. 
REV.12.16	Maꞌato mesuwat yi tipowyro kahato haryporia. Maꞌato yi topyhuꞌat ikaꞌa wato kahato yꞌy wato hy sym hamo. Miꞌi pote moiꞌok wẽ pywiat maꞌato mekewat yꞌy mutꞌe rakat yt tiꞌapymin kuap i mekewat haryporia. 
REV.12.17	Miꞌi pote poꞌog haiwot ahiag mekewat haryporia yt miꞌãpymin i ete. Miꞌi hawyi toto wuꞌuka hamo imepyt saipepiaria moma hamo. Tupana piat ainapin hap nug haria ete Iesui yn urukaꞌiwat e haria motꞌi haria moma hamo ete. Miꞌiria moma hamo moiꞌok toto tosaiwot wywo. 
REV.12.18	Toto hawyi toineꞌen yikyt upi hyemyiꞌa wato yẽpeke mekewat iꞌakare wasu ewywuat ahiag toineꞌen iꞌam me Iesui emiitꞌin u hamuat.
REV.13.1	Miꞌi hawyi uito Iuwãu uhewyry yꞌy wato ẽpe ete yi kyt upi. Miꞌi puo arahaꞌat hawyi araꞌakasa wẽtup ok tuwẽtem yꞌy wato pyi yt nakuat i sese uimogyt kahato. Miꞌi awyato tig koro 7 iꞌakag nakat. Iꞌakag koꞌi ete 10 iꞌaut. Iꞌewyte yne iꞌaut ete ipainug hap amãtap morekuat wat ewywuat. Miꞌi kape araꞌakasa uimuꞌetu. Mekewat awyato tig koro 7 iꞌakag ete howatuꞌa ete toineꞌen het saꞌag koꞌi. Het koꞌi saꞌag uito Tupana e hap ewy. Toimohit teran kahato Tupana toset wo. 
REV.13.2	Arahaꞌat kahato mekewat yꞌy pywiat wẽtem hat kape. Taꞌi awyato tig ewy kahato areꞌe uiwanetup hawe. Ipy ipo hĩpa py ewy. Iwẽ awyato wato wẽ ewy areꞌe. Tuwẽtem yꞌy pyi hawyi mekewat moiꞌok toꞌe tope -Woronug naꞌyn en wuatꞌi uhemiitꞌin porekuat no e. Waku eraꞌapyk morekuat nuat uiꞌapyk hap tote e. Woronug en uhehaytuwy e. Miꞌi hawyi ehay topyhuꞌat uhehay kaipyi e. Miꞌi hawyi ehay upi yne miitꞌin teꞌeropyhuꞌat e moiꞌok mekewat yt nakuat i rakat hĩpa py ewywuat pe. 
REV.13.3	Uito Iuwãu arahaꞌat mekewat 7 iꞌakag nakat kape maꞌato wẽtup ok akag hepihi wato rakat maꞌato tokãꞌã raꞌyn aikotã saꞌawyꞌi iꞌauka hap ewy. Miꞌi hawyi arahaꞌat yne miitꞌin tutunug tomikyꞌesat ewy. Tuwat kahato ihay upi. 
REV.13.4	-Woromotypot En moiꞌok iꞌatuꞌe. Tupana sese moiꞌok iꞌatuꞌe. Katupono yꞌy pywiat wẽtem hat uruporekuat no iꞌatuꞌe. Mio tã iꞌatuꞌe hawyi teꞌeruwepỹꞌãtutuk 7 iꞌakag nakat kape -Yt uwe i ekai poꞌog wakuat iꞌatuꞌe. Yt uwe i eꞌakit kuap iꞌatuꞌe. Torannia teꞌerokenꞌẽ epupi tuꞌuka ewywuat hamo iꞌatuꞌe torannia miitꞌin. 
REV.13.5	Miꞌi hawyi mekewat moiꞌok wẽ wo topyhuꞌat hawyi ihay se tuwemotypot hamuat -Uito ti Tupana e Uito ti Tupana e. Aikotã morekuat wato ewy ihay se 42 ewaty turan miꞌi yn topyhuꞌat morekuat koro wo. Miꞌi turan ipotpap kahato moiꞌok mikyꞌesat ewy. 
REV.13.6	Tuwekyryꞌi kahato Tupana ete towẽ pyi -Yt ikahu hin i Tupana set e. Tupana motypot yat yt kat hamo i e. Yt naku i nug haria atipy piaria e. Yt naku i kahato Tupana e. 
REV.13.7	Iꞌewyte -Etiꞌatumoma ro Tupana emiitꞌin e moiꞌok mekewat yꞌy wato pywiat wẽtem hat pe. Wuꞌuka hamo waku watiꞌatuꞌakit Tupana mohey haria e. Miꞌi hawyi watiꞌatuꞌakit yne hawyi waku wuatꞌi ywania akag wo eropyhuꞌat mesuwat yi tote e. Yne pusu kaꞌiwat sio ihup sio ikytsig sio hun yne ywania kaꞌiwat kat e pusu kuap haria kat ywania kaipywiaria e. Waku yne tama piaria porekuat iꞌatumiꞌakit no iꞌatumimohit hat no ereineꞌen e ahiag awyato tig koro pe. 
REV.13.8	Mekewat eꞌat turan taꞌatunug Tupana wo mekewat awyato ewywuat saꞌag nakat. Teꞌeruwepỹꞌãtutuk hawyi -En ni Tupana iꞌatuꞌe iraniaꞌin. Maꞌato mekewat ikuꞌuro aihũ Kuteiru ewywuat rakat mohey haria yt inug i mekewat awyato tig akag ewywiat taꞌatuetupana wo. Yt taꞌatumotypot i. Katupono Tupana Sese yn saꞌawyꞌi toineꞌen yi nug hap eꞌyian mete iꞌatuꞌe Iesui mohey haria. Miꞌiria Tupana tunug iꞌatuset pehik hawe tomiwan ete. Miꞌiria Uihũ Kuteiru hit mohey haria toiwan tomiwan me mesuwat yi nug hap eꞌyian mete miꞌiria aru -Uruimohey Tupana Hũ ikuꞌuro aikawiatno haype pote yt uruimohey i moiꞌok mipoꞌoro aiporekuat nuat iꞌatuꞌe haria toiwan tomiwan me mesuwat yi yt kat i hep hap eꞌat pe turan Tupana.
REV.13.9	Uiwyriaꞌin uito ti Iuwãu. Ehewaure kaꞌa pote eiwanetup to kat som Tupana toꞌe ehewowi hap kape areꞌe. 
REV.13.10	Mio tã areꞌe ehepe -Eiweꞌeg wo o Tupana emiitꞌin eipe pote. Eweimohey ro yne eipyꞌa pe eikuꞌuro hap kape katupono ti aru ahatyꞌi hatyꞌi kahato woꞌopyhik hawe imohey haria aito pote. Waku wahoꞌopot aikuꞌuro hap kape. Aiꞌauka kyseꞌyp wo pykai yt naku i watoiat Iesui hap aiꞌauka iraniaꞌin imohey pote areꞌe. Ehewaure kaꞌa pote eweikuap to uiꞌe hap. Uito Iuwãu uipyhyp hawe yꞌy wato pyꞌasetpe yi a tote uiꞌatoiat mesuwe Iesui mohey hap upi.
REV.13.11	Miꞌi hawyi uito arahaꞌat hawyi araꞌakasa wẽtup ok kape. Yi kaꞌa pyi tuwẽtem iꞌaut kurin kat yt iꞌaut rakat ewy i. Yty hit mepyt ewy aihũ Kaneiru mepyt ewy. Typy iꞌaut kurin kat maꞌato ihay hawyi ihay pirik kahato akuara wato ehay ewy. 
REV.13.12	Miꞌi topyhuꞌat uito Tupana e hat saipepiat saꞌawyꞌi wuat morekuat koro yianmiat ewy. -Eweimotypot ro uheꞌyianmiat Tupana wo awyato tig ewywuat piat. Isuk hap tuwemokãꞌã raꞌyn iꞌauka hap tokãꞌã raꞌyn toineꞌen i raꞌyn hap ewy maꞌato yt kahato i. 
REV.13.13	Mekewat yi kaꞌa pywiat wẽtem hat mekewat wẽtup ok Tupana ran saipepiat inug kuap kahato yt miitꞌin minug ewywuat i. Tutunug iwato kahato miitꞌin mowanetup hamo. Toikay kay kuap aria atipy kaipyi yi kape wuatꞌi miitꞌin ehamo iwato kahato. 
REV.13.14	Toiꞌatumaꞌat miitꞌin mesuwat yi tote tomimoherep yt miitꞌin minug kuap i rakat wywo. Maꞌato tuweran note yt uwe i mekewat awyato tig akag 7 iꞌakag nakat iwywo pote yt toimoherep kuap i miitꞌin mowanetup hamo. Katupono yianmiat hap ahiag kaipyi hesaika hap toineꞌen. Miꞌi hawyi toiꞌatumowanetup pywo iꞌatuꞌehamo. Miꞌi hawyi -Uimohey pote ewetunug no Tupana iãꞌãkap uheꞌyianmiat ewywuat e mekewat kyseꞌyp misuk maꞌato toineꞌen i raꞌyn guꞌuro pywiat hat e yn miitꞌin me. Miꞌi hawyi taꞌatunug naꞌyn mekewat awyato tig akag 7 iꞌakag nakat iãꞌãkap. 
REV.13.15	Taꞌatunug hawyi mekewat iãꞌãkap teꞌyianmiat iãꞌãkap toimoieineꞌen. Miꞌi hawyi iãꞌãkap ihay raꞌyn toimopyhu raꞌyn hawyi tutum tesaika hap mekewat iãꞌãkap we yt tomotypot i haria auka hamuat. 
REV.13.16	-Eweimotypot ro Tupana wo iãꞌãkap e. Ewetunug no uiꞌe hap ewy e. Ewetat ro miwan ehowatuꞌa ete mekewat ahetupana iꞌãꞌãkap set e. Iꞌewyte eipo sese kai mekewat miwan iãꞌãkap set ewetat ro e wuatꞌi miitꞌin me miit akag koꞌi pe iꞌewyte miit emiit pe iꞌewyte hekat rakaria pe iꞌewyte hatek takaria pe mipyhyp koꞌi pe iꞌewyte woꞌopyhyp haria pe. -Hẽ to eweiꞌe ro eipiit etiat miwan nug haria pe e. 
REV.13.17	-Yt eweiꞌe pote yt kat i aru uruiweneru ehepe e -Yt eweiꞌe pote iꞌewyte uruipyhyp aru eipe wuatꞌi weneru hap ete e wuatꞌi pe. Miꞌi hawyi taꞌatuwan yne miitꞌin piit mekewat Tupana iãꞌãkap set wywo mekewat Tupana iãꞌãkap morania hap wywo.
REV.13.18	Uiwyriaꞌin weꞌeg haria eipe pote eweikuap to mekewat Tupana iãꞌãkap set mekewat yt nakuat i set e Tupana ahepe. Eiweꞌeg mote yt niatpo i eweikuap het kat pote miitꞌin set wywo topyhuꞌat. Watimorania yne mekewat miwan koꞌi het koꞌi watimorania yne tuwat i tuwat i hawyi watipuẽti miwan toꞌokape 666. Miꞌi kaipyi watikuap het aiweꞌeg mote e. Yne miwan miat 666 piat wẽtup het toineꞌen. Watimorania yne mimorania koꞌi hawyi 666 watipuẽti e Tupana ahepe.
REV.14.1	Miꞌi hawyi uito Iuwãu arahaꞌat hawyi araꞌakasa uimuꞌetu wuat ewy. Eiwehaꞌat ro eiwehaꞌat ro Tupana Hũ Kuteiru toineꞌen tawa Ierusarẽi me yityꞌok Sitau tote. Eiwehaꞌat ro. Iꞌatu kahato teropat haria wywo toineꞌen itote 144 miu heropat haria iwywo tukupteꞌen itote. Eiwehaꞌat ro areꞌe ehepe. Iꞌywot set miwan toineꞌen ihũ hit Kuteiru ewatuꞌa ete. 
REV.14.2	Miꞌi hawyi atikuap wepy hap ikahu atipy pe ihay se kahato rakat aikotã ywytu yꞌy ete hap ewy aikotã ipuehay yꞌy hitꞌi soroꞌe hap ewy atikuap uimuꞌetu wuat ewy. Iꞌatu kahato yꞌy soroꞌe hap ewy ipuehay. Miꞌi puehay puo atikuap huru huruꞌe hap iwato rakat haty wo. Miꞌi hawyi atikuap wepy nug hap ewy aikotã moryꞌawat ewywuat haity iꞌatu kahato rakat pyi tuwepy hap ewy tuwepy. Miitꞌin sem teꞌeruwepy iꞌatu kahato kawakiu wywo hap ewy. 
REV.14.3	Miꞌi hawyi Tupana Hũ hit miehakyeraꞌat koꞌi teꞌeruwepy atipy pe. Wepy hap ipakup takat sese. Mekewat apyk piat Morekuat eꞌyian notiat hat motypot hamuat. Miꞌiria mekewat 24 ok poꞌog wuat imohey yne eꞌat piat haria ehamo. Iꞌewyte 4 ok takaria ehamo. Teꞌeruwepy mekewat wepy pakup. Maꞌato itotiaria yt tikuap hin taꞌatupyꞌa pe kat e hap kat e hap teꞌeruwepy hap. Maꞌato mekewat 144 miu rakaria Iuteuria Iesui mohey haria ikuap taꞌatupyꞌa pe. Katupono miꞌiria iꞌewyte Tupana miehakyeraꞌat koꞌi taꞌatukuap. 
REV.14.4	Iꞌatuweꞌeg kahato mekewat 144 miu miit Iesui eropat haria. Yt karãpe i haryporiaꞌin miat taꞌatuwaire hap upi tuwat. Miꞌiria 144 miu ihainia yt karãpe i iharyꞌi rakaria taꞌatunug kahato Tupana Hũ hit Kuteiru emiit sese imiꞌairoria sese koꞌi miꞌiria. Toiꞌatuehakyeraꞌat miꞌiria iraniaꞌin Iuteuria eꞌyian mete. Miꞌi hawyi 144 miu miitꞌin rakaria ehay kaipyi miitꞌin sem toiꞌatuehakyeraꞌat. Tupana kapiat weium hap koꞌi imowepiit hamuat iꞌewyte Tupana Hũ hit Kuteiru kapiat weium hap imowepiit hamuat teꞌeropyhuꞌat miꞌiria 144 miu Iuteuria Iesui mohey haria. 
REV.14.5	Tupana mimoewaku koꞌi kahato miꞌiria katupono wakuaria kahato miꞌiria. Yt karãpe i teꞌeropyhuꞌat Tupana maꞌat haria wo iꞌewyte yt karãpe i heso rakaria wo teꞌeropyhuꞌat.
REV.14.6	Miꞌi hawyi uito Iuwãu wẽtup araꞌakasa topopy rakat ywyhig muo. Miꞌi hawyi toimoherep kahato tehay wo sehay wakuat Tupana etiat mekewat sehay wakuat wuatꞌi eꞌat piat. Yt karãpiat i ikahuro rakat. Miꞌi ti topopy kahato wuatꞌi Setama kape wuatꞌi ywania kape toto wuatꞌi pusu kuap haria kape topopypuo. Wuatꞌi miitꞌin kape toto hun nakaria ihup takaria iꞌewyte ikytsig nakaria kape yt toꞌoꞌewywuat i kape topopy. Miꞌi hawyi ywyhig kaipyi toimoherep sehay wakuap. 
REV.14.7	Miꞌi ti tehay pirik wo tuwẽpowat -Eweimotypot o Tupana yn e. Eiwehum yn no Tupana kape e. Katupono yt pya hin i tuut uwe waku uwe yt naku i rakat moherep hanuat tuut hap eꞌat e. Uwe imiꞌapiheg wuat uwe yt e hamo tuut irane. Miꞌi pote eweimotypot ro Atipy Nug Hat Yi Nug Hat e. Eweikyꞌe ro Yꞌy Wato Nug Hat e tehay pirik wo topopy popuo pyi.
REV.14.8	Haipepe wẽtup atipy kaipywiat mopy hat araꞌakasa. Miꞌi ihay raꞌyn -Mekewat tawa Papironia ewywuat ikahuro raꞌyn e. Katupono tawa Papironia piaria tiꞌatumuꞌe kahato miitꞌin taꞌatuwaire waire e hap ete -Ewetunug no urueko ewy iꞌatuꞌe yne ywania pe -Waku yne haryporia weweneru haria wo waku ahewaire aikotã mahy wo aimopẽꞌã wywo hap ewy iꞌatuꞌe. Miꞌi pote Tupana haiwot pote toiꞌatumoma miꞌiria tawa Papironia piaria ewywuat gupteꞌen haria e mekewat mopy ywyhig muat hat.
REV.14.9	Miꞌi hawyi uito Iuwãu araꞌakasa wẽtup atipy piat mekewat typy rakat saipepiat. Miꞌi hawyi myẽꞌym naꞌyn atipy piat mopy hat. Miꞌi tuwẽpowat tehay pirik wo. -Eiweꞌeg wo o yt eweimotypot reiꞌo mekewat awyato tig koro 7 iꞌakag nakat -Uito Tupana heso rakat e. Yt eweimotypot reiꞌo iminug Tupana iãꞌãkap e. Karãpe toiwan teran toset ewatuꞌa ete epo sese ete pote waku waĩꞌeweiꞌe. 
REV.14.10	Katupono -Uito Tupana heso rakat wywuat wat haria Tupana sese miꞌapiheg wo teꞌeropyhuꞌat. Yt naku i topyhuꞌat iꞌatuꞌapiheg hap aikotã sapo hy watuꞌu mani hy pyre puo hap ewy -Ewetuꞌu yne ro e aru Tupana topyꞌahak hap wywo. Miꞌi hawyi worohoꞌoꞌapiheg aria wo e. Miꞌi hawyi worohoꞌomosoꞌopot wuatꞌi eꞌat pe e Tupana -Uito Tupana sese e heso rakat motypot haria pe. Aria sapuẽ puo iꞌatueiam sese topyhuꞌat iꞌatuepiat hoꞌopot hap. Miꞌi puo hoꞌopot hap sese topyhuꞌat e wuatꞌi atipy piaria ehamo Tupana Hũ hit Kuteiru ehamo. Eweꞌeg wo katupono miꞌi tã neꞌi ti aru ewehoꞌopot ewetunug mekewat set ehowatuꞌa ete pote. Ewetunug mekewat heso rakat ehetupana wo pote. 
REV.14.11	Miꞌi hawyi Tupana mimosoꞌopot koꞌi heꞌyhig am ywaipe wuatꞌi eꞌat pe. Are paĩ hoꞌopot hawe miꞌiria yt teꞌeroket kuap i yt teꞌeremohy kuap i miꞌiria. Haty pote yt teꞌeroket kuap i aat kaꞌap. Katupono mekewat yt naku i nug hat taꞌatunug taꞌatuetupana wo. Iꞌewyte hãꞌãkap kape teꞌeruwepỹꞌãtutuk aikotã imotypot Tupana ewywuat hamo. Iꞌewyte het taꞌatuwan taꞌatueowatuꞌa ete pote taꞌatusatyꞌi satyꞌi hawe tukupteꞌen wuatꞌi eꞌat pe. 
REV.14.12	Uiwyriaꞌin uito Iesui potmuꞌe 12 ok takat Iuwãu. Eiweꞌeg wo o yt eweiwat reiꞌo -Uito Tupana heso rakat upi eimosoꞌopot pykai katupono mesuwe yn eimosoꞌopot kuap. Waku watomohey Iesui aiꞌauka teran pykai areꞌe. Waku Tupana piat ainapin hap aikuꞌuro hap kape watopytyk. Aito Tupana mimoewaku koꞌi pote waku watomohey aiperupꞌi popuo yt kat i waureꞌaiꞌe hap areꞌe.
REV.14.13	Miꞌi hawyi atikuap sehay atipy kaipyi uimuꞌetu -Iuwãu e Etiwan itote uiꞌe hap e. -Waku kahato meimuẽwaria taꞌatukaꞌiwat potpap taꞌatunug taꞌatukuꞌuro hap kape. Waku kahato meimuẽwat teꞌeruwepotpap taꞌatukaꞌiwat potpap ete mesuwat eꞌat pyi taꞌatukuꞌuro hap kape e. Miꞌi hawyi Tupana Paꞌãu iꞌewyte toꞌe -Pywo ti rat waku iꞌatupotpap hoꞌopot hap Tupana potpap taꞌatunug aat kaꞌap e. Miꞌi hawyi waku pe tukupteꞌen wuatꞌi eꞌat pe e Tupana Paꞌãu. Waku pe tukupteꞌen katupono iꞌatuminug koꞌi yt karãpe i miitꞌin tiwaure iꞌatumiekyi koꞌi. Toineꞌen yne itote e Tupana Paꞌãu ahepe.
REV.14.14	Miꞌi hawyi uito Iuwãu arahaꞌat ywaipe hawyi araꞌakasa wẽtup ok apyk pe ywyhig kytsig me Miꞌi ti Aheykeꞌet ewywuat. Morekuat wato painug hap imehit rakat toineꞌen ipiit ete. Ipo pe kyse hãihyk kahato rakat miꞌi kape araꞌakasa. 
REV.14.15	Miꞌi hawyi uito Iuwãu araꞌakasa wẽtup ok tuwẽtem Tupana motypot yat pyi hawyi tuwẽpowat mekewat ywyhig notiat apyk piat kape -Etiterek to mikoi mehin ekyse wo e. Kat pote iterek hamo waku raꞌyn e. 
REV.14.16	Miꞌi hawyi toiterek taꞌyn tekyseꞌyp wo. Mikoi yi etiat toiꞌatunug.
REV.14.17	Miꞌi hawyi arahaꞌat wẽtup ok atipy piat ieineꞌen hat tuwẽtem Tupana yat pyi hawyi araꞌakasa ipo pe kyse aporiꞌa hãihyk kahato rakat. 
REV.14.18	Miꞌi hawyi arahaꞌat hawyi araꞌakasa wẽtup atipy piat te. Miꞌi ti ipotpap mekewat aria ikamhig se rakat Tupana kapiat wuk hamuat hap ete. Miꞌi hawyi ihay pirik mekewat wẽtup ok kyseꞌyp hãihyk ipo piat rakat kape -Etipuruk to Uwa ypia sat katupono iꞌatag naꞌyn e. 
REV.14.19	Miꞌi hawyi tekyseꞌyp mo toipuruk yne Uwa sat koꞌi yi totepyi yne Uwa ypia kaipyi. Miꞌi hawyi tohytmoĩ yne itok hap we ihy hep hamo. Mekewat itok hap Tupana saiwot hap ewy. Uwa sat miitꞌin ewy. 
REV.14.20	Miꞌi hawyi tuwẽtem miitꞌin suu ewywuat itok hawyi. Toitok yne mekewat Uwa tawa wato Ierusarẽi miaria hawyi ti Huu kahato itote aikotã ihyemyiꞌa wato sese hap ewy. Miꞌi kape arahaꞌat turan hawyi iꞌatuhũ Kawaru hewyry mekewat miitꞌin suu muap tote hewyry ihyemyiꞌa ewy miitꞌin suu hutꞌypy puo.
REV.15.1	Miꞌi hawyi uito Iuwãu arahaꞌat i raꞌyn atipy kape. Miꞌi hawyi uimowanetup kahato uimiaꞌakasa hap koꞌi. Uimogyt hap ewy katupono araꞌakasa 7 ok atipy piaria kape. Miꞌiria 7 ok takaria Tupana tiꞌatupoꞌoro yi kape tosaiwot miitꞌin minug saꞌag etiat hap apiheg hamuat. Toiꞌatupoꞌoro miꞌiria 7 ok takaria wuatꞌi miitꞌin apiheg 7 wuat hamo -Miꞌi taꞌatunug hawyi yt kat i raꞌyn uipyꞌahak iꞌatuetiat hap e. Kat pote uimipoꞌororia atiꞌatumohakyꞌeꞌi kahato hamuat e. Miꞌi atunug hawyi toran naꞌyn uipyꞌahak hap e.
REV.15.2	Miꞌi hawyi araꞌakasa ihyemyiꞌa iwato rakat maꞌato iheg kahato rakat imehit kahato rakat. Aikotã aria ewy hẽtyhot itote ihup hap. Miꞌi hawyi Tupana tum iꞌatuepe wepy nug hamuat moryꞌawat ewywuat maꞌato haity iꞌatu kahato rakat. Miꞌiria saꞌawyꞌi wuat ahiag akit haria raꞌyn. Iꞌewyte yt karãpe i mekewat het 666 mimoherep ahiag wat taꞌatunug taꞌatuewatuꞌa ete haria miꞌiria. Yt karãpe i taꞌatumotypot Tupana wo mekewat yt naku i nug hat -Uito Tupana e hat neꞌi. Iꞌewyte toiãꞌãkap iminug yt taꞌatumotypot i Tupana wo. 
REV.15.3	Are paĩ teꞌeruwepy kahato saꞌawyꞌi wuat Tupana eropat sese hat aseꞌi Muisei minug wepy hap kaipyi iꞌewyte mekewat Tupana Hũ hit Kuteiru minug wepy hap kaipyi teꞌeruwepy. -Tupana En ni urupotypot koro iꞌatuꞌe En ni poꞌog hesaika torannia kai iꞌatuꞌe. Eminug koꞌi urumowanetup kahato katupono iwato kahato etunug kuap yt uwe minug ewy i. Wuatꞌi ywania akag ereineꞌen iꞌatuꞌe. Yne eminug koꞌi pywo rakat yn iꞌewyte yne hãpyk kahato rakat eminug koꞌi iꞌatuꞌe. Yt uwe maꞌat hat i En iꞌatuꞌe. Wuatꞌi mimotypot En iꞌatuꞌe. Eset ri Tupana ikahu kahato eset iꞌatuꞌe. Urukaꞌiwat ti eset iꞌatuꞌe. 
REV.15.4	Urutokenꞌẽ popuo katupono uruewaku hap yt putꞌok e i uruehay ewywuat hamo iꞌatuꞌe. En yn ni wakuat sese iꞌatuꞌe. Tupana urumimotypot En urutoꞌe wuatꞌi eꞌat pe iꞌatuꞌe. Meiũran aru wuatꞌi ywania kaipyi wuatꞌi tama kaipyi teꞌeruwepỹꞌãtutuk ewowi En ni Tupana taꞌatuꞌe hamo iꞌatuꞌe. Eminug wakuat heremo wuatꞌi miitꞌin ehamo. Wakuat iꞌatuꞌe Tupana pe teꞌeruwepy puo ihyemyiꞌa wato upiaria.
REV.15.5	Miꞌi hawyi uito Iuwãu arahaꞌat Tupana motypot yat atipy piat kape. Miꞌi hawyi tuweꞌokenhyp arahaꞌat turan hawyi ipuo heremo kahato. Itote Araꞌakasa saꞌawyꞌi wuat sokpe kawiat Tupana motypot yat aikope topyhuꞌat Tupana Paꞌãu saꞌawyꞌi te teiam sokpe kawiat pe hap. 
REV.15.6	Miꞌi hawyi mekewat Tupana motypot yat pyi tuwenoꞌẽ mekewat 7 ok takaria atipy piaria uimiaꞌakasa saꞌawyꞌi te wuat hap koꞌi Tupana mipoꞌoro miitꞌin apiheg hamuat tosaiwot hap wywuat hanuaria. Iꞌatupainug hap sokpe ikytsig kahato rakat. Ikahu kahato rakat. Ipotiꞌa tote toineꞌen morekuat esokpe ewywuat nu uru kawiat imehit kahato rakat moryꞌa sopo hamuat. 
REV.15.7	Miꞌi hawyi mekewat 4 ok takaria wuatꞌi eꞌat piat ieineꞌen haria tum 7 ok takaria atipy piaria pe 7 kamuti imehit rakat kawiat. Miꞌi 7 eiam me howapy kahato Tupana saiwot hap wywo miitꞌin yi totiaria apiheg hamuat. 
REV.15.8	Miꞌi tutum iꞌatuepe hawyi Tupana motypot yat topyhuꞌat howapy kahato raꞌyn imotypot hap ywyhig imehit rakat ewy. Miꞌi hawyi yt uwe i teke kuap itote. Uipotpoꞌororia tiꞌatuꞌapiheg yne hawyi waku eiwehytꞌok i raꞌyn uimotypot hap yat pe e. Iꞌatumoehakyꞌeꞌi hap tokosap hawyi waku eiwehytꞌok i raꞌyn e. Uito Iuwãu miꞌi hap kape araꞌakasa kahato.
REV.16.1	Miꞌi hawyi uito Iuwãu atikuap ihay wato kahato Tupana motypot atipy piat kaipyi -Uheropat haria atipy piaria eweiwat ro meiũpepyi yi kape uiꞌe hap ewy e. Ewetioto ro kamuti iraniaꞌin meimuẽwat howapy uhaiwot hap wywuat rakat e. Putꞌok eweiꞌe uhepiat eipoꞌoro hap tote hawyi ewehytpok kamuti pytꞌat aiũpe worohoꞌopoꞌoro hap tote e 4 ok atipy piaria pe. 
REV.16.2	Miꞌi hawyi toto saꞌawyꞌi wuat atipy pyi taꞌatuꞌãtiꞌypykiat wywo. Putꞌok e mytyyp tote hawyi tohytpok mekewat -Uito Tupana e hat heso rakat mohey haria ete. Meimuẽwat hãꞌãkap mohey haria ete. Mekewat -Uito Tupana e hap set howatuꞌa etiat rakaria ete. Miꞌi hawyi miꞌiria ete hepihi pihi saꞌag satꞌe kahato iꞌatupiit ete yt tokãꞌã rakat nuat i hap kape araꞌakasa.
REV.16.3	Miꞌi hawyi typy ok toto atipy kaipyi yꞌy wato kape. Toipugha yꞌy wato pe hawyi iꞌok puk hap ewy huu nem nakat ewy yꞌy wato pe. Miꞌi hawyi yne yne yꞌy piaria topap.
REV.16.4	Miꞌi hawyi wẽtup ok i raꞌyn toipoꞌoro atipy kaipyi torannia ihy koro kape iꞌewyte wuatꞌi yꞌy hitꞌi koꞌi kape. 
REV.16.5	Miꞌi hawyi myẽꞌym nakat raꞌyn toipoꞌoro hawyi miꞌi tiꞌokpun itote Tupana saiwot hap. Teke yꞌy pe hawyi suu wo yꞌy topyhuꞌat. Miꞌi hawyi atikuap sehay -Yꞌy topyhuꞌat suu ewy e. Miꞌi hawyi mekewat kamuti erut hat tuwẽpowat -Waku raꞌyn e emikyꞌesat ewy Tupana e katupono saꞌawyꞌi mesuwat yi totiaria taꞌatuꞌuka emipoꞌororia ehay moherep hanuaria. Taꞌatupugha emiit suu mesuwat yi tote e. Miꞌi pote koran etum naꞌyn iꞌatumiꞌu wo suu katupono yne yꞌy topyhuꞌat suu wo raꞌyn e. Waku etipoepyk miꞌiria katupono yt naku i kahato emipoꞌororia suu ok pun haria e. 
REV.16.6	Iꞌatuꞌapiheg hap iꞌatuminug saꞌag oktan etum e. Miꞌi pote hãpyk kahato etunug no e. Wakuat yn nug hat en Tupana e. Nimo pyi mesup te iꞌewyte wuatꞌi eꞌat pe waku kahato En e. Koitywy iꞌatuweꞌyꞌutui turan suu yn topyhuꞌat taꞌatumiꞌu wo e atipy kaipywiat yꞌy nug suu wuat erut hat. 
REV.16.7	Miꞌi hawyi atikuap sehay aikope taꞌatuium Tupana kape hap kaipyi yparakai kaipyi -Pywo ti rat eꞌe hap ewy etunug no Tupana e etiꞌatupoepyk emipoꞌoro auka haria Tupana e. Waku etiꞌatuꞌapiheg miꞌiria e.
REV.16.8	Miꞌi hawyi araꞌakasa 4 ok takat kamuti wywo hewyry rakat kape. Miꞌi hawyi toiꞌokpun kamuti pytꞌat aat ete hawyi aat yt saꞌawyꞌi wuat ewy hin i. Poꞌog hakup saꞌawyꞌi wuat kai hawyi miitꞌin ete hakup kahato raꞌyn. 
REV.16.9	Miꞌi hawyi -Yt naku i kahato En Tupana iꞌatuꞌe yi totiaria. Urumosoꞌopot kahato aat wo iꞌatuꞌe. Etunug yt naku i kahato aat wo uruete iꞌatuꞌe. Yt kan hamo i En uruipuẽti. Waĩꞌiꞌatuꞌe. Etunug hãpyk i ro aat iꞌatuꞌe. Maꞌato yt teꞌeraꞌaipok hin i Tupana kape taꞌatuminug saꞌag kaipyi pykai mio tã iꞌatuꞌe. Yt teꞌeruwepỹꞌãtutuk teran hin i Tupana kape -Waku kahato En Tupana taꞌatuꞌe hamuat. Yt karãpe i teꞌeruwehum Tupana Kape.
REV.16.10	Miꞌi hawyi uito Iuwãu arahaꞌat wẽtup ok atipy piat toto tekamuti wywo hap kape. Toto aikope yt naku i rakat taꞌapyk morekuat no hap kape Tupana saiwot hap kamuti howapy rakat wywo toto. Miꞌi ti putꞌok toꞌe hawyi toiꞌokpun morekuat saꞌag ete hawyi yne hetama iꞌypyryp sese topyhuꞌat. Yt karãpiat ewy i iꞌatumosoꞌopot kahato miꞌi hap oktan. Miꞌi hap upi kak iꞌatuꞌe kak iꞌatuꞌe -Iꞌypyryp sese iꞌypyryp sese urumosoꞌopot sese iꞌatuꞌe kak taꞌatuꞌe popuo. 
REV.16.11	-Haty ti rat iꞌatuꞌe haty ti rat ahepihi iꞌatuꞌe teꞌeruwak popuo -Yt naku i kahato En atipy piat Tupana iꞌatuꞌe. Yt karãpe i urutaꞌaipok uruminug saꞌag myi iꞌatuꞌe iꞌatuehay popuo.
REV.16.12	Miꞌi hawyi araꞌakasa 6 ok hap taꞌyn atipy piat kamuti wywuat hat hawyi toto yꞌy wato Euwarate hy kape. Miꞌi iꞌokpun tekamuti piat Tupana saiwot hap yꞌy wato pe hawyi yꞌy wato Euwarate hy ihysik raꞌyn hawyi -Pyno waku watuwat raꞌyn mesup Iuteu ywania moma hamo katupono koitywy watipoꞌoro kuap ahesuraraꞌin yꞌy wato sakpo iꞌatuꞌe morekuaria toꞌope aat minꞌe hap totiaria. Koitywy toĩ naꞌyn yꞌy wato sakpo muap ihy sik hawyi iꞌatuꞌe. 
REV.16.13	Miꞌi hawyi uito Iuwãu arahaꞌat moiꞌok kape mekewat yt naku i nug hat -Uito Tupana heso hat kape. Iꞌewyte mekewat yt naku i nug hat iãꞌãkap kape araꞌakasa. Arahaꞌat turan araꞌakasa ahiag paꞌãu myẽꞌym ok tuwenoꞌẽ iwẽ pyi. Yt ikahu hin i rakat aikotã waꞌasa saꞌag ewy. 
REV.16.14	Miꞌi hawyi miꞌiria maꞌãu saꞌag myẽꞌym ok takaria inug kuap kahato yt miitꞌin minug kuap ewy i taꞌatunug wuatꞌi miitꞌin mowanetup hamo. Miꞌi hawyi myẽꞌym ok takaria ahiag paꞌãu saꞌag koꞌi kawiat tuwat aikope morekuaria tukupteꞌen hap kape. Miꞌi hawyi teꞌeruwaꞌatunug yne morekuaria Tupana etiat wuꞌuka nug hamo teꞌeruwaꞌatunug taꞌatuesuraraꞌin wywo. Miꞌi hawyi teꞌeruwaꞌatunug yne torannia hawyi Tupana toꞌe -Koitywy yt pya hin i hamuat uheꞌat -Uito poꞌog hap atimoherep wuatꞌi miitꞌin me hap eꞌat e Tupana. Wuatꞌi suraraꞌin teꞌeruwaꞌatunug mekewat yꞌy wato ihypap takat sakpo. 
REV.16.15	Miꞌi hawyi Arahaꞌat turan wẽtup ok toꞌe -Eiweꞌeg wo o miitꞌin yne yi totiaria e. Eiwatetup o katupono seroꞌok e hat ewy ariot e. Yt uwe i ti ikuap karamuo uhuut hap e. Miꞌi pote eweikupteꞌen sokpe piaria ewy waku uipuẽti hamo e. Yt pote aru eiwemoti kahato yt ehesokpe rakaria ewywuaria eweipyhuꞌat uhuut turan ariot pote e.
REV.16.16	Miꞌi hawyi ahiag paꞌãu waꞌasa ewywuaria teꞌeruwaꞌatunug yne mesuwat yi totiaria taꞌatuesuraraꞌin wywo. Morekuaria iꞌewyte taꞌatuesuraraꞌin wywo yi Iuteuria etama kape teꞌeruwaꞌatunug tuꞌuka hamo. Iuteuria pusu puo yi wato Amaketũ tote teꞌeruwaꞌatunug.
REV.16.17	Miꞌi hawyi uito Iuwãu arahaꞌat atipy kape turan araꞌakasa wẽtup ok 7 ok hap toto kamuti wywo. Miꞌi hawyi 7 ok hap toran hap taꞌyn toto. Miꞌi hawyi toto yi kape maꞌato putꞌok toꞌe hap eꞌyian mete toiꞌokpun kamuti pytꞌat Tupana saiwot hap ywytu ete ywyhig ete. Miꞌi tutunug hawyi atikuap ihay pirik Tupana motypot yat atipy piat kaipyi aikope Tupana taꞌapyk Morekuat no hap kaipyi. -Torannia raꞌyn uhaiwot hap atunug e. Yne raꞌyn yt kat i raꞌyn poꞌog e. 
REV.16.18	Miꞌi hawyi ywytu uato kahato pigꞌe pigꞌe kahato. Miꞌi hawyi atikuap iꞌatu kahato miitꞌin kak iꞌatuꞌe kak iꞌatuꞌe. Miꞌi hawyi iꞌatu kahato moryꞌa ewy hewo yi kape. Miꞌi hawyi huru huruꞌe kahato yt ipoꞌinik takat i. Miꞌi hawyi tyryꞌe haty wo kahato yi. Yt karãpiat ewy i hurukꞌe hap. Nimuat miitꞌin nug hap turan yt uwe i taꞌakasa miꞌi ewywuat yi hurukꞌe hap. Yt kat i hurukꞌe hap poꞌog mote. 
REV.16.19	Miꞌi hawyi mekewat tawa iwatoꞌin nakat Papironia mekewat tawa poꞌog iwato rakat pok pokꞌe yi tyryꞌe kahato itote pote. Iꞌewyte yne tawa koꞌi taꞌat yne yi totiat koꞌi yi tyryꞌe poityꞌi pote hewo yne. -Yt naku i kahato tawa Papironia piaria e Tupana. -Atiꞌatupoepyk iꞌatuminug koꞌi uhaiwot iꞌatuminug saꞌag hap kaipyi e. Yt karãpe i atiꞌatuwaure kuap iꞌatuminug saꞌag koꞌi. Pyno eiꞌapiheg uhepiat hap topyhuꞌat mekewat kuiꞌa pytꞌat howapy aikotã mani hypyre wywo hap ewy. Ewetuꞌu ro miꞌi areꞌe ehepe. Uhaiwot hap wywo ewetuꞌu ro e iraniaꞌin me yi Papironia pe Tupana. 
REV.16.20	Hewo yne yityꞌok koꞌi hawyi taꞌatukat turan yt uwe i ipuẽti aiũpe aiũpe yityꞌok koꞌi hap yt uwe i ikuap. Tuweityk taꞌyn yi tyryꞌe hawyi yꞌy wato pyꞌasetpiat koꞌi iꞌaporokꞌe yne raꞌyn. 
REV.16.21	Miꞌi hawyi hewo nukara koꞌi iwatoꞌin nakat iꞌaman wato ewy. Aikotã ipotyi sese hap porap yt uwe i hupit hap ewy. Miꞌi hawyi hewo hewo miitꞌin ete. Miꞌi hawyi yi totiaria -Yt naku i kahato En Tupana iꞌatuꞌe. Kat pote yt naku i etunug uruete iꞌatuꞌe. Yt naku i kahato nukara koꞌi iꞌatuꞌe. Waĩ iꞌatuꞌe. Yt naku i kahato Tupana iꞌatuꞌe taꞌatupyꞌahak hap wywo.
REV.17.1	Miꞌi hawyi wẽtup atipy piat toꞌe uhepe -Toꞌiro uhupi Iuwãu e. Atimoherep teran epe aikotã aru Tupana tiꞌatuꞌapiheg tawa wato Papironia piaria hamuat hap kape e uhepe mekewat wẽtup kamuti pytꞌat okpun hat. Toꞌiro uhupi e. Atimoherep epe yt iꞌatuweꞌeg i hap e. Aikotã wẽtup ok haryporia wuatꞌi ihainia wywo hat ewy tukupteꞌen miꞌiria e. Miꞌi pote Tupana tiꞌatuꞌapiheg miꞌiria tawa Papironia piaria e. Toꞌiro pyno mekewat tawa wato kape. Wanikap koꞌi yt tuwehytꞌok kuap i tawa Papironia pe katupono mekewat tawa topyhyp hawe toineꞌen ihy esaika kahato howawi pote suraraꞌin yt tuwehytꞌok kuap i e. 
REV.17.2	Yt naku i kahato miꞌiria e uhepe. Tupanaria weneru haria miꞌiria e. Aikotã yt iweꞌeg i sese rakaria ewy tukupteꞌen e uhepe. Taꞌatukay kay tuwewawi topiit kyiꞌat haria e. Miꞌi ewywuat tawa Papironia piaria tukupteꞌen e. -Toꞌiro ahewaire waire iꞌatuꞌe wuatꞌi ywania pe. Aikotã mahy weneru haria tikay kay mahy kyiꞌat haria hap ewy tawa wato Papironia piaria tukupteꞌen e uhepe. Miꞌi hap ewy tawa Papironia tiꞌatukay kay morekuaria taꞌatuemiitꞌin wywo wuatꞌi tupanaria motypot hap etiat iꞌatumuꞌe hamo e uhepe mekewat kamuti pytꞌat okpun hat atipy kaipywiat. 
REV.17.3	Miꞌi hawyi uhereto mekewat atipy piat hap araꞌakasa uimuꞌetu Tupana timoherep yne. Miꞌi hawyi putꞌok are yahig wato tote. Itote araꞌakasa haryporia waire waire nug hat yt naku i sese rakat apyk pe tohũ awyato tig koro saꞌag note. Ihũ awyato ihup kahato aikotã weweneru haria esokpe hup hap ewy. Ihũ awyato saꞌag nakat toineꞌen 7 iꞌakag nakat ipiit ete. 10 iꞌaut rakat 7 akag totiat koꞌi. Ipiit etiat miwan saꞌag kahato Tupana sese mohit kahato hap toineꞌen -En ni yt naku i kahato Tupana e tope ete miwan saꞌag hap koꞌi hap kape araꞌakasa. 
REV.17.4	Itote mekewat ipiit weneru hat esokpe ihup kyre hap ewy. Tuwepainug kahato wahi hekat rakat koꞌi wo. Nu ikahu kahato rakatno tuwepainug hap ihup ikaꞌay ikytsig ihyrypꞌi. Ipo pe hekuiꞌa mahy eiam imehit kahato rakat hekat rakat. Hekuiꞌa topyhuꞌat Iesui mohey haria suu. Miitꞌin toimoesaika yt naku i nug iwywuat hamuat hap. 
REV.17.5	Mekewat haryporia yt naku i nug hat akag ete toineꞌen mekewat haryporia set itote miwan me -Uito ti wuatꞌi weweneru haria ty e. Uito tawa Papironia piaria morekuat haryporia kawiat e. Yt naku i nug hap etiat miitꞌin muꞌe hat uito e. Yt uwe i te mikuap yt naku i nug hap moherep hat uito e miwan howatuꞌa ete. 
REV.17.6	Arahaꞌat hawyi mekewat yt iweꞌeg i rakaria akag haryporia kawiat temahy u aat kaꞌap takat ewy topyhuꞌat hemahy Iesui mohey haria suu. Yt taꞌatuꞌatoiat hin i Iesui mohey haria suu u hap. Tupana eropat haria sese suu hemahy wo. Iꞌok sese miꞌi mahy wo. Miꞌi hawyi arewanetup hawyi yt naku i sese saꞌag kahato hap ewy areꞌe uiwanetup hawe. Miꞌi rakirẽ yt heremo hin i uimuꞌetu. 
REV.17.7	Miꞌi hawyi mekewat atipy piat toꞌe uhepe -Yt heremo hin i emuꞌetu ewaꞌakasa hap e. Pyno atimoherep epe mekewat haryporia yt iweꞌeg i rakat koro hap ete uwe uwe mekewat awyato tig koro ihũ saꞌag topyhuꞌat mekewat 7 iꞌakag nakat 10 iꞌaut rakat mekewat haryporia ereto hat ete hap ahenoi epe e. 
REV.17.8	Mekewat awyato tig saꞌag saꞌawyꞌi toineꞌen yi tote maꞌato miꞌi hawyi ikuꞌuro hawyi meiũran tuwẽtem guꞌuro pyi mekewat yi kaꞌa saꞌag iwato rakat kaipyi yt ikaꞌa sasat rakat i kaipyi e. Miꞌi hawyi yi totiaria yt Iesui mohey i haria teꞌeruwanetup kahato toineꞌen i hawyi e. Mekewat eꞌat pe -Are paĩ are an ikuꞌuro saꞌawyꞌi mesuwat awyato wato tig ewywuat maꞌato mesup tuwemoherep i raꞌyn iꞌatuꞌe aru mekewat meimuẽwaria yt Tupana miwan miaria iꞌatuset pehik i haria -Miꞌiria ti waku tukupteꞌen wuatꞌi eꞌat pe uiwywo atipy pe yt toꞌe i Tupana miwan me haria. Saꞌawyꞌi Tupana tiwan naꞌyn tomohey haria saꞌawyꞌi sese aat yi waikiru yt kat i te turan toiwan tomimoieineꞌen wuaria set koꞌi maꞌato mekewat awyato ahiag mohey haria set koꞌi yt wẽtup i Tupana miwan ete e uhepe mekewat atipy kaipywiat Tupana ehay moherep hat uhepe uito Iuwãu me. 
REV.17.9	Eiweꞌeg wo o eweikuap kat som Tupana toꞌe ahepe mesuwe katupono iweꞌeg kahato rakaria yn tikuap uiꞌe hap mesuwe uito Iuwãu. Pyno mekewat haryporia hũ awyato saꞌag 7 iꞌakag koꞌi 7 morekuaria ewy tukupteꞌen. Miꞌiria ti haryporia yt iweꞌeg i rakat eꞌaito koꞌi miꞌiria. Mekewaria 7 ok takaria teꞌeraꞌapyk miitꞌin akag koꞌi wo tawa wato yt naku i rakat eꞌyityꞌok koꞌi tote 7 yityꞌok koꞌi tote teꞌeraꞌapyk. 
REV.17.10	Miꞌi hawyi morekuat koꞌi hoꞌopap kahato raꞌyn 5 ikuꞌuro raꞌyn mekewat 7 yityꞌok totiat etawa pe. Miꞌi hawyi typy morekuaria yn naꞌyn toineꞌen. Wẽtup toineꞌen mesup te morekuat no maꞌato miꞌi ti ikuꞌuro irane hawyi mekewat wẽtup ok tuwemoherep morekuat no. Maꞌato miꞌi ti yt toineꞌen motꞌi morekuat no. 
REV.17.11	Miꞌi hawyi mekewat haryporia saꞌag hũ awyato saꞌag 7 ok takaria morekuaria saipepiat tuwenug naꞌyn morekuat no. Miꞌi ti morekuat koro wo topyhuꞌat raꞌyn 8 rakat. Miꞌi ti ipotpap kahato morekuat no maꞌato taꞌat aria wato pe wuatꞌi eꞌat piat hoꞌopot piat pe. 
REV.17.12	Miꞌi hawyi atipy piat toꞌe i uhepe -Iuwãu e mekewat ihũ 10 iꞌaut rakat mekewat haryporia hũ awyato tig ewywuat ipiit etiat tukupteꞌen aikotã 10 morekuaria hap ewy. Mesup yt morekuat no i maꞌato meiũran aru topyhuꞌat morekuaria wo e. Meiũran aru mekewat haryporia hũ yt naku i rakat tiꞌatunug morekuaria wo toꞌewywuat no maꞌato aru yt tukupteꞌen motꞌi i iwywo morekuaria wo e. 
REV.17.13	Miꞌiria wẽtup wanetup hap ewy tukupteꞌen mekewat haryporia hũ wywo. Mekewaria 10 iꞌaut ewywuaria hesaika kahato rakaria tukupteꞌen e. Miꞌi hawyi iꞌatuesaika hap wo taꞌatumotypot mekewat awyato saꞌag me. Miꞌi ti topyhuꞌat morekuaria 10 ok takaria mipoꞌoro hanuat iꞌatumikyꞌesat nug hamuat topyhuꞌat mekewat haryporia hũ awyato saꞌag nakat. 
REV.17.14	Miꞌi hawyi 10 iꞌaut rakaria tuꞌuka Tupana hũ hit Kuteiru wywo maꞌato poꞌog Tupana hũ hit Kuteiru iꞌatuꞌakit hatno topyhuꞌat. Katupono poꞌog poꞌog Morekuat no Iesui toineꞌen. Iꞌewyte hemiit poꞌog tuwat Taꞌatukaꞌiwat upi. Yt waureꞌiꞌatuꞌe hin i taꞌatukaꞌiwat ete pyi. Taꞌatuꞌauka hap kape yt taꞌatuꞌatoiat hin i. Miꞌi pote tukupteꞌen Taꞌatukaꞌiwat wywo mekewat haryporia hũ 10 iꞌaut rakat okpe tote. Miꞌi hawyi Tupana hũ topyhuꞌat wuatꞌi Kaꞌiwat no Wuatꞌi Morekuat Porekuat no topyhuꞌat. 
REV.17.15	Miꞌi hawyi mekewat atipy piat toꞌe i uhepe -Mekewat yt iweꞌeg i rakat taꞌapyk itote yne yꞌy ete katupono yꞌy wato topyhuꞌat wuatꞌi miitꞌin ewywuat. Yꞌy wato topyhuꞌat wuatꞌi pusu kuap haria aikope aikope tukupteꞌen wuatꞌi yꞌy ete hap ewy e. Miꞌi tote toineꞌen mekewat haryporia iꞌatumuꞌe hamo tupanaria motypot hap ete waku ahewaire waire e hap ete e uhepe. 
REV.17.16	Iꞌewyte toꞌe uhepe -Mekewat yt iweꞌeg i rakat hũ ete eraꞌakasa 10 iꞌaut koꞌi iꞌatupyꞌahak kahato irane mekewat haryporia ete e. Tuꞌuka kahato iwywo. Meiũran ihũ aut koꞌi tihiot yne hesokpe haryporia wat e. Miꞌi hawyi yt hesokpe i rakatno topyhuꞌat e. Miꞌi hawyi topyhuꞌat hiwu e. Miꞌi hawyi taꞌatusuk suk taꞌatuꞌaut no e. Miꞌi haryporia taꞌatuwuk yt iweꞌeg i rakat aria wo e. Mio tã hap ewy irane topyhuꞌat e atipy piat uhepe. 
REV.17.17	Miꞌi hawyi Tupana tiꞌatumowanetup 10 iꞌaut rakat morekuaria ewywuat haryporia hũ waku topyhuꞌat eiporekuat no e hap ete. Miꞌi hawyi taꞌatunug Tupana mikyꞌesat ewy yt taꞌatukuap pykai i e. Miꞌi pote teꞌeroꞌe -Waku ereineꞌen uruporekuat no iꞌatuꞌe haryporia hũ me neꞌi. Miꞌi hawyi -Waku e katupono Tupana timoma teran. Miꞌi e hap ewy e atipy piat uhepe. 
REV.17.18	Etikuap mekewat ewaꞌakasa hap haryporia e. Miꞌi ti mekewat tawa wato yt naku i nug hat aikope wuatꞌi mesuwarotiat morekuaria saꞌag nug haria akag wo taꞌapyk morekuat no e uhepe mekewat atipy piat.
REV.18.1	Miꞌi hawyi uito Iuwãu arahaꞌat hawyi araꞌakasa wẽtup ok tuut atipy kaipyi yi kape. Tupana emiit Morekuat ewy. Miꞌi ti suut hat ipoꞌoro kuap kahato Morekuat ewy. Imehit kahato rakat. Imehit hap kaipyi yi mesuwarotiat poꞌog hẽtyhot saꞌawyꞌi wuat kai. 
REV.18.2	Miꞌi hawyi atipy kaipywiat toꞌe tehay pirik wo -Hewo hewo irane tawa wato Papironia e. Tuweityk taꞌyn wuatꞌi miꞌatoiat no raꞌyn topyhuꞌat tawa saꞌag Papironia e. Koitywy yt uwe i toineꞌen itote e. Ahiagnia tukupteꞌen itote iehog koꞌi yn naꞌyn e. Tawa Papironia pe topyhuꞌat uruwu eiam mo hywi eiam wo e. Yne kat kat saꞌag eiam mo topyhuꞌat itote e. 
REV.18.3	Nimo te pyi tawa Papironia piaria tiꞌatumuꞌe kahato wuatꞌi ywania waku ahewaire hewaire e hap ete e. Aikotã mahy weneru haria wo -Etuꞌu ro yt pote uruiꞌahyk en e haria ewy tukupteꞌen wuatꞌi haryporia weweneru hat ete e. Miꞌi nug hap ete yne morekuaria waku iꞌatuꞌe. Yt waĩꞌiꞌatuꞌe hin i katupono iꞌatuekat tuut mekewat kaipyi e. Iꞌewyte karaiwa koꞌi iꞌatupotpap mekewat ete e. Miꞌi kaipyi yn tukupteꞌen hekat rakaria wo e. Taꞌatuweneru kahato tupana iãꞌãkap koꞌi tawa Papironia pyi e. Tawa Papironia ekat kaipyi teꞌeruwemoekat e. Koitywy tawa Papironia iꞌanam irane tehay pirik wo wuatꞌi pe e.
REV.18.4	Miꞌi hawyi atikuap wẽtup ok tuwẽpowat atipy kaipyi hap -Uhemiitꞌin e eiwenoꞌẽ ro pya kahato miꞌiria kai e. Yt ewetunug neiꞌo miꞌiria tawa Papironia piaria minug ewywuat e. Ewetoiat ro tupanaria e. Iꞌewyte iꞌatuewaire atuewaire hap eweitoiat e. Yt naku i aru eweikupteꞌen iꞌatupyꞌasetpe uhepiat iꞌatuꞌapiheg hap eꞌat pe raꞌyn e. Katupono atiꞌatuꞌuhu iꞌatuꞌahuu hap hamo miꞌiria e. Yt atikyꞌesat i satꞌe ehete e sehay atipy kaipyi. 
REV.18.5	Iꞌatu kahato iꞌatuminug saꞌag iꞌatuwat e. Miꞌi pote koitywy yne tawa Papironia piaria yt naku i nug haria sese teꞌeropyhuꞌat iꞌatuꞌe toꞌope atipy piaria. Miꞌi hap araꞌakasa pyno -Yt eweikuap i uhepiat ehewaĩ hap pote worohoꞌoꞌapiheg eipe wy e. Worohoꞌokuap taꞌyn eipe e. Yt naku i nug hap ete e Tupana tawa Papironia piaria pe. 
REV.18.6	Eweikupteꞌen eipe wepiit weneru hat ewy e. Miꞌi pote eiꞌapiheg uhepiat hawe eweikupteꞌen e Tupana katupono eweiꞌatumosoꞌopot kahato uhemiitꞌin miꞌi tã ewetunug haype hap kaipyi e. Miꞌi pote worohoꞌoꞌapiheg eipe e. Maꞌato ewehoꞌosatyꞌi satyꞌi hap kai aru poꞌog torannia kai e Tupana. Eweiꞌatumosoꞌopot kahato uhemiitꞌin typyꞌi kahato saꞌawyꞌi e. Yt miitꞌin ewy i ewetunug e. Maꞌato koran atunug ehete aikotã ewetunug uhemiitꞌin ete hap kai poꞌog naꞌyn yt naku i atunug ehete e. 
REV.18.7	Aikotã wepiit weneru haria sese ewy eweikupteꞌen tawa Papironia piaria e. -Yt karãpe i ikahuro uheꞌaitoria e haria ewy. Pyno uhekat rakatno motꞌi areineꞌen eweiꞌe. Yt karãpe i uhatek eweiꞌe pote yt iweꞌeg i rakat haryporia ewy eweikupteꞌen e. Aikotã teꞌeroꞌe -Uito areineꞌen morekuat eharyꞌi wo e haria ewy tawa Papironia piaria maꞌato yt miꞌi tã hin i e. Ihakyꞌe i rakaria sese eweikupteꞌen e. Aikotã aikotã ewehoꞌopot kak eweiꞌe kak eweiꞌe e. Eheꞌaito kak potiat ewy e Tupana. Saꞌawyꞌi eweimowato kahato ehekat koꞌi -Uruto poꞌog e hamo maꞌato Uito poꞌog eiꞌe pote Tupana eiwemowato hap kai poꞌog worohoꞌomohit neꞌi e Tupana. 
REV.18.8	Wẽtup eꞌat pe yn atunug eimoma hap eiꞌahuu hap ehesyꞌat hap eimoma hap e. Paa eiꞌe hap eiꞌauka e. Worohoꞌowuk yne eipe aria wo e. Uhesaika kahato ti katupono Uito Tupana Wuatꞌi akag wo areineꞌen mote e. Uito yn atikuap e. Uito Tupana sese pote atikuap kahato tawa Papironia piaria iꞌatuminug saꞌag koꞌi hap e. Miꞌi pote uimiꞌapiheg wuaria wo teꞌeropyhuꞌat Papironia piaria e.
REV.18.9	Worohoꞌowuk turan yhig hun aria saꞌag kawiat taꞌam wuatꞌi mesuwarotiaria ehamo ehetawa pyi e. Miꞌi hawyi morekuaria tuwak tuwak eiwuk hap taꞌakasa hawyi e. -Uheharyꞌi ikahu rakat aimikyiꞌat ikuꞌuro raꞌyn iꞌatuꞌe. Ahetupanaria aria miꞌu wo raꞌyn iꞌatuꞌe. Aikotã aru ahewaire waire hap mesup ahekat sat hamo katupono wukꞌe yne raꞌyn mote iꞌatuꞌe toꞌokakꞌi kahato. 
REV.18.10	Pya pyi neꞌi raꞌyn tuwak popuo teꞌeroꞌe -Yt naku i kahato an paĩ iꞌatuꞌe ahetawa koro Papironia tuwemoma wẽtup eꞌat pe turan yn iꞌatuꞌe. Imiꞌapiheg sese wo tukupteꞌen iꞌatuꞌe toꞌokakꞌi popuo. Pya pyi teꞌerahaꞌat katupono teꞌerokenꞌẽ kahato aria satꞌe taꞌatuetiat hap pupi. 
REV.18.11	Miꞌi hawyi weneru haria teꞌeroꞌe -Saꞌawyꞌi tawa Papironia piaria kape watiweneru aipiit ahetupana koꞌi yi totiaria karaiwa koꞌi kape iꞌatuꞌe. Koitywy hawyi yt aikope kuap i watiweneru kuap iꞌatuꞌe toꞌokakꞌi popuo. Aikaꞌiwaria topap yne raꞌyn iꞌatuꞌe. 
REV.18.12	Yt kat i poꞌog nu imehit rakat ahekat koꞌi aimikyiꞌat wuat aimiweneru wuat iꞌatuꞌe. Yt kat i poꞌog nu ikahu rakat koꞌi hekat rakat koꞌi painug hap iꞌatuꞌe. Yt kat i poꞌog wahi hekat rakat koꞌi painug hap iꞌatuꞌe. Yt kat i sokpe kype ikahu rakat poꞌog iꞌatuꞌe. Yt kat i sokpe ipewiu rakat haꞌup woity rakat iꞌatuꞌe. Hekat rakaria esokpe yt kat i ihyrypꞌi rakat ikaꞌay rakat iꞌatuꞌe. Yt kat i morekuat painug hap yt kat i ariaꞌyp aimikyiꞌat wuat aimiweneru wuat iꞌatuꞌe. Yt kat i poꞌog heiam ikahu rakaria Erewãti nu ikahu rakat kawiat heiam imehit rakat kawiat ariaꞌyp itig nakat kawiat yt kat i raꞌyn iꞌatuꞌe. Ikag ikytsig kahato rakat kawiat aipainug hap yt kat i poꞌog aimiweneru aimikyiꞌat wuat iꞌatuꞌe teꞌeruwak popuo iꞌatuꞌe. 
REV.18.13	Yt kat i aimiꞌu mosẽꞌẽ hap iꞌatuꞌe. Yt kat i aimokamhigse Kanera e hap. Yt kat i aimiwuk wuat aiꞌyat mokamhig se hap iꞌatuꞌe. Mahy yt kat i wy iꞌatuꞌe. Yt kat i aimiꞌu mokap hap iꞌatuꞌe. Yt kat i aheꞌuꞌi iꞌatuꞌe. Yt kat i aheman nug hap iꞌatuꞌe. Yt kat i ipuꞌi aimiꞌu wo iꞌatuꞌe. Yt kat i Wewato ahup aimiweneru wo aimikyiꞌat wo iꞌatuꞌe. Iꞌewyte yt kat i aihũ Kaneiru koꞌi iꞌatuꞌe. Yt kat i aihũ Kawaru ahereto hap iꞌatuꞌe. Aheꞌyara koꞌi yt kat i iꞌatuꞌe. Yt kat i ahemiit wuatꞌi eropat haria yt kat saꞌup i etiaria aimiweneru nuat aimikyiꞌat wuat iꞌatuꞌe miitꞌin mesuwarotiaria teꞌeruwak popuo iꞌatuꞌe. Yt naku i ahetawa Papironia yhig hun aria saꞌag kawiat miꞌu wo mesup ahetawa akag Papironia topyhuꞌat Tupana miwuk iꞌatuꞌe. Miꞌi hawyi aikotã aru iꞌatuꞌe. 
REV.18.14	Miꞌi hawyi teꞌeroꞌe toꞌope -Yt naku i yt naku i iꞌatuꞌe. Ahekareꞌen aipainug kahato hap aimikyꞌesat kahato koꞌi aimikat koꞌi yt kat i mesup raꞌyn ahetawa wato aria hun tuꞌu yne iꞌatuꞌe. Imehit hap aimokahu hap aipainug hap yt kat hamo i rakat Tuwat yne raꞌyn wukꞌe yne raꞌyn iꞌatuꞌe. Watikat pykai yt kat i watipuẽti itote mekewat waku hap koꞌi iꞌatuꞌe toꞌope. 
REV.18.15	Wuatꞌi kyiꞌat haria wuatꞌi weneru haria taꞌatuepiok kahato tawa ikuꞌuro rakat hawyi kak iꞌatuꞌe -Saꞌawyꞌi ekat kahato kaipyi urutopyhuꞌat hekat rakaria wo iꞌatuꞌe. Koitywy yt wateke kuap tawa wato Papironia pe katupono urutokenꞌẽ kahato sio satꞌe mekewat aria aimosoꞌopot hat iꞌatuꞌe toꞌope yt taꞌatuwepiit hin popuo i. 
REV.18.16	Saꞌawyꞌi tawa Papironia teꞌeruwepainug kahato morekuaria ewy iꞌatuꞌe. Iꞌatuesokpe hekat rakaria sese wo ipewiu kahato rakatno ihup hawyi ihyrypꞌi iꞌatuꞌe. Iꞌatupainug hap imehit kahato rakat uru kawiat iꞌatupuiꞌiã piat koꞌi ti ikahu rakaria ihup ikaꞌay rakaria iꞌatuꞌe. Iꞌewyte iꞌatuewahi koꞌi ti ikahu rakaria iꞌatuꞌe. Iꞌatupainug hap ti hekat rakaria sese wo iꞌatupainug hap iꞌatuꞌe toꞌope. 
REV.18.17	Koitywy yt uwe i itote tuweityk yne raꞌyn iꞌatuꞌe. Meremo iꞌatuekareꞌen koꞌi yt kat hamo iꞌatuꞌe. Saꞌawyꞌi iꞌatu kahato tawa wakuat Papironia wã tote tukupteꞌen yara wato piaria iꞌatuꞌe. Saꞌawyꞌi urutioto yne ahekareꞌen koꞌi aikope aikope mesuwat yi tote iꞌatuꞌe. Mesup yt kat i yara tawa Papironia wã tote paĩ an iꞌatuꞌe. 
REV.18.18	Karãpe yara wato piaria teꞌeraꞌakasa iwuk hap kapiat yahig hun saꞌag kapiat hawyi teꞌeroꞌe taꞌatuehay pirik wo -Yt naku i raꞌyn katupono ahetawa Papironia poꞌog ikahu torannia kawiat yt kat i raꞌyn mesup iꞌatuꞌe teꞌeruwak popuo. 
REV.18.19	Ahekat iwato kahato tuwat yne iꞌatuꞌe kak taꞌatuꞌe popuo. Ahetawa wato yahig ewy topyhuꞌat iꞌatuꞌe toꞌokakꞌi haype taꞌatuwywo yi taꞌatuꞌakag note e taꞌatueko ewy paa iꞌatuꞌe hap moherep hamo. Eiwehaꞌat ro iꞌatuꞌe aimoekat hat tuweityk taꞌyn iꞌatuꞌe. Saꞌawyꞌi aheꞌyara taꞌatupuru saꞌup ete aheꞌyara wato iꞌatuekareꞌen ereto hamo aikope aikope haꞌup iwato taꞌatuium iꞌatuꞌe. Maꞌato mesup yt kat kuap i raꞌyn watioto iꞌatuekat wukꞌe yne hawyi iꞌatuꞌe teꞌeruwak popuo.
REV.18.20	Miꞌi hawyi uito Iuwãu areꞌe atipy piaria pe -Waku kahato eiwemowepiit ro atipy pe katupono Tupana tiwuk taꞌyn tawa saꞌag Papironia areꞌe. Eiwehum no itotiaria katupono Tupana ehay moherep haria Papironia piaria miꞌauka koꞌi yt uwe i aru waku eweiꞌe areꞌe. Iꞌewyte uiwyriaꞌin 12 ok takaria Iesui potpoꞌororia eiwemowepiit ro katupono mesup Tupana eipoepyk taꞌyn eiꞌauka haria tawa Papironia piaria yt uwe i mesup wote areꞌe uimuꞌetu.
REV.18.21	Miꞌi hawyi surara akag atipy piat hesaika kahato rakat totat nu myyp wato oktan hawyi toipun haty wo atipy kaipyi hawyi taꞌat yꞌy wato sese pe. Miꞌi hawyi minꞌe hawyi toꞌe haty wo -Meiẽ mekewat nu wato ewy topyhuꞌat aru tawa wato Papironia ewywuat katupono Tupana tipugha tawa Papironia aikotã yt heremo hin i uimipun nu wato hap ewy e. Yt uwe i aru ipuẽti kuap mekewat tawa e haty wo. 
REV.18.22	Yt kat i hairu saꞌag Papironia pe aru e. Yt kat i wepy hap eweipuẽti aru e. Yt eweipuẽti aru wyti akuara pywiat wepy hat. Yt uwe i hu huꞌe haria itote e uhepe. Yt kat i moryꞌa saity pywiat wepy hap e. Yt kat i getap nug haria e. Yt wẽtup ok i kat koꞌi kat koꞌi nug hat e. Yt kat i tõg tõgꞌe hap e. Yt kat i itote man koꞌi nug hap e atipy piat e. 
REV.18.23	Yt wẽtup i hẽtyhot hap eweipuẽti e katupono yt karamuo i wẽtup ok ariãty nug hat toineꞌen aru tawa Papironia pe e. Yt karamuo i aru eweipuẽti wepiit hap itote e. -Atikyꞌesat en uheharyꞌi wo atikyꞌesat en uheꞌaito wo e hap yt kat i raꞌyn e. Yt uwe i ihainiaꞌin wywuat hat yt uwe i haryporiaꞌin wywuat hat saꞌawyꞌi miꞌi yn itote pykai e. Karaiwa akag koꞌi yn itote saꞌawyꞌi heso rakaria woꞌomoꞌakagꞌaia haria yne mesuwarotiat woꞌomaꞌat haria yt miit ewy i taꞌatumoherep taꞌatupo wo miitꞌin ekat kyewi maꞌato mekewat eꞌat pe yt wẽtup i itote e atipy piat uhepe. 
REV.18.24	Tupana eiꞌapiheg aru tawa Papironia piaria e kat pote toipuẽti kahato ehetawa pe temiitꞌin suu tomipoꞌoro koꞌi tehay moherep haria eimiꞌauka koꞌi suu okpun hap toipuẽti temiitꞌin koꞌi suu eimiꞌauka koꞌi yne pote eiꞌapiheg sese aru haty wo e atipy piaria hesaika kahato rakat tehay pirik wo.
REV.19.1	Tawa Papironia wukꞌe hawyi atikuap wepy hap iꞌatuehay typyꞌi kahato hap ewy typyꞌi kahato haty wo heremo kahato iꞌatuehay. Mio tã iꞌatuꞌe teꞌeruwepy -Urutuwehum kahato ewowi Tupana iꞌatuꞌe. En yn uruehakyeraꞌat hat iꞌatuꞌe. En yn urumimotypot iꞌatuꞌe. En yn urueTupana ereineꞌen Wuatꞌi Porekuat no iꞌatuꞌe. 
REV.19.2	En yn waku miitꞌin apiheg kuap hat katupono En yn etikuap iꞌatupyꞌa piat koꞌi kat koꞌi kat koꞌi hap iꞌatuꞌe. Pywo hap upi yn etiꞌatuꞌapiheg iꞌatuꞌe. Saꞌawyꞌi tawa Papironia piaria haryporia yt iweꞌeg i kahato rakat ewy tukupteꞌen katupono taꞌatuꞌatumuꞌe kahato yi totiaria yt naku i nug hamo wuatꞌi haryporia wywo wuatꞌi ihainia wywo iꞌatuꞌe. Miꞌi hawyi emipoꞌoro emiitꞌin auka haria tukupteꞌen miꞌiria maꞌato mesup etiꞌatumoma yne miꞌiria emiitꞌin suu okpun hap upi iꞌatuꞌe. Waku kahato En iꞌatuꞌe. 
REV.19.3	Etiꞌatuꞌatupoepyk taꞌyn mote urutuwehum kahato ewowi Tupana iꞌatuꞌe. Miꞌi hawyi mekewat tawa Papironia wuk hap yt karãpe i aru hoꞌosep iꞌatuꞌe. Ywyhig hun yn naꞌyn taꞌam itote pyi aat kaꞌap wuatꞌi eꞌat pe iꞌatuꞌe. Waku kahato En Tupana iꞌatuehay atipy piaria sem wepy hawe.
REV.19.4	Miꞌi hawyi mekewat saꞌawyꞌi wuaria 24 ok takaria teꞌeruwepỹꞌãtutuk Tupana ewowi imotypot hamo. Iꞌewyte 4 ok takaria wuatꞌi eꞌat piaria teꞌeruwepỹꞌãtutuk howawi pywo kahato ti rat iꞌatuꞌe hap ewy. Iꞌewyte urutuwehum ewowi urueTupana iꞌatuꞌe. 
REV.19.5	Miꞌi hawyi uito Iuwãu atikuap sehay aikope Tupana taꞌapyk Morekuat no hap kaipyi mio tã e -Mehinꞌin manaꞌin e toꞌiro watuwehum ahehay wo Tupana kape e. Toꞌiro Tupana eropat haria watimotypot Tupana ahehay wo e. Torannia aito sio aito morekuaria sio aito semiit toꞌiro watuwehum kahato Tupana kape ahehay wo e sehay aikope Tupana taꞌapyk kaipyi.
REV.19.6	Miꞌi hawyi uito Iuwãu atikuap wẽtup i wepy hap typyꞌi kahato rakaria. Teꞌeruwepy kahato aikotã ywytu uato sese puehay ewy -Urutuwehum ewowi Tupana urutuwehum ewowi Tupana urutuwehum ewowi Tupana mio tã urutoꞌe katupono etunug esaꞌyru raꞌyn Wuatꞌi Porekuat no urumikyꞌesat ewy iꞌatuꞌe teꞌeruwepy puo. 
REV.19.7	-Toꞌiro watuwemowepiit iꞌatuꞌe toꞌope. Toꞌiro watuwehum Tupana kape ahehay wo iꞌatuꞌe toꞌope. Toꞌiro waku kahato En katupono mesup etum esaꞌyru pe iharyꞌi ikahu kahato rakat iꞌatuꞌe. Waku pe tuwepainug me ikahu kahato pe iharyꞌi toineꞌen iꞌatuꞌe. 
REV.19.8	Heꞌaito Tupana Saꞌyru ikahu rakat no toineꞌen tesokpe pe ikytsig rakatno esokpe ikahu kahato piꞌã iꞌatuꞌe. Ikytsig imehit kahato aikotã Tupana emiitꞌin imimokytsig ewy esokpe ikahu hap ewy iꞌatuꞌe.
REV.19.9	Miꞌi hawyi atipy piat toꞌe uhepe -Iuwãu e etiwan no kat som areꞌe epe hap koꞌi e katupono Tupana e hap ahenoi epe -Waku raꞌyn Uhaꞌyru eharyꞌi hap eꞌat e. Mesup atunug ienuk hap imotypot hamo e. Uhaꞌyru eharyꞌi hap motypot hap ienuk hap kape worohoꞌokay kay wen maꞌato yt ehewaku hap kaipyi i worohoꞌokay kay eipe e. Worohoꞌokay kay Uhaꞌyru eharyꞌi hap motypot hap ienuk hap kape worohoꞌokyꞌe kahato pote e. Worohoꞌoꞌairo uimipoityro koꞌi uhegyiꞌat pote e Tupana e.
REV.19.10	Miꞌi hawyi wẽtup ok toꞌe atipy piat uhepe Iuwãu e Tupana sese ihay teran ewywo e. Miꞌi hawyi arepỹꞌãtutuk mekewat atipy piat Tupana ehay moherep hat kape hawyi atimotypot kahato miꞌi wen maꞌato -Iuwãu e yt uimotypot teiꞌo katupono uito eꞌewywuat Tupana eropat hat yn e. Yne ewyriaꞌin Iesui mohey haria ewywuat arepyhuꞌat Tupana eropat hat e. Uito ti yt poꞌog i ekai e. Waku Tupana yn watimotypot katupono saꞌawyꞌi wuaria Tupana ehay moherep haria Iesui etiat taꞌatuhenoi taꞌatuwẽ pyi yian mete taꞌatuhenoi Iesui minug koꞌi e miꞌiria ewy areineꞌen e atipy piat uhepe.
REV.19.11	Miꞌi hawyi uito Iuwãu arahaꞌat atipy kape turan heremo ipuo wuatꞌi araꞌakasa yne itote hawyi itote araꞌakasa waku kahato rakat. Miꞌi ti taꞌapyk tohũ Kawaru ikytsig kahato rakat rote. Mekewat waku rakat Yt Aimaꞌat Kuap I hap het rakat Miꞌi. Wẽtup iwat het Aimimohey kahato rakat. Iꞌewyte Pywo Sese rakat wẽtup iwat het. Toikuap kahato uwe waku uwe yt hap koꞌi e. Yt naku i nug haria wywo wuꞌuka hamo toto raꞌyn e. 
REV.19.12	Miꞌi hawyi mekewat Waku Sese Rakat tehaꞌat kahato aikotã hẽtyhot pya hap. Iꞌakag ete iꞌatu kahato ipainug hap amãtap Morekuaria Akag Sese ewy. Het toineꞌen miwan me maꞌato yt uwe i ikuap tuwewi yn toset toikuap e. 
REV.19.13	Miꞌi ti araꞌakasa huu ewy kahato yne hesokpe ete. Maꞌato het aipusu puo Tupana Ehay Yne e hap. 
REV.19.14	Miꞌi hawyi mekewat toto atipy kaipyi yi kape tohũ Kawaru kytsig nakat ok tote. Iꞌewyte hesuraraꞌin tuwat hupi taꞌatuhũria kytsig nakaria okpe tote. Iꞌatuesokpe ikytsig sese hawuo tuwat hupi. 
REV.19.15	Topyꞌahak wywo toto tesuraraꞌin wywo wuatꞌi ywania tewanikaptia akit hamo. Ihay kyseꞌyp hãihyk takat ewywuat wywo toto ipo pe. Hekaraꞌyp ihũria atusiu hap maꞌato iheg kahato rakat nu ewywuat wanikaptia moperupꞌi hamo. Miꞌi hawyi teꞌerokenꞌẽ ipo piat hekaraꞌyp pupi. Miꞌi hawyi taꞌatunug iꞌe hap ewy. Miꞌi hawyi tewanikaptia toiꞌatuꞌakit yne. Toiꞌatuꞌakit miꞌiria topyꞌahak hap wywo Tupana saiwot hap wywo poꞌog haiwot torannia kai. Toiꞌatuꞌakit akit tewanikaptia aikotã watihep Kana hy hap ewy. 
REV.19.16	Miꞌi hawyi araꞌakasa iꞌok poꞌi hap hesokpe ete. Het Wuatꞌi Porekuat Porekuat e. Wuatꞌi Kaꞌiwat e miwan ok poꞌi hap ete hesokpe ete. Uito Iuwãu araꞌakasa yne uimuꞌetu.
REV.19.17	Miꞌi hawyi uito Iuwãu arahaꞌat aat kape hawyi araꞌakasa atipy piat yꞌam me. Miꞌi hawyi tuwẽpowat haty wo itote pyi -Uruwu koꞌi hywi koꞌi weita koꞌi e eweikuap eimiꞌu raꞌyn koitywy e. Tupana tunug naꞌyn miꞌu eiwatnuat e. Eiweꞌatunug no meikowo eipopy puo aikope aikope pyi ewehenuk hamo Tupana piat eipoi hap kape e. 
REV.19.18	Meiẽ iꞌatu kahato morekuaria piit eimiꞌu wo e. Ewetuꞌu ro morekuaria puꞌi e. Ewetuꞌu ro surara akag koꞌi puꞌi surara hesaika kahato rakaria puꞌi ewetuꞌu ro e. Iꞌatu suraraꞌin hũria Kawaru koꞌi puꞌi eimiꞌu wo raꞌyn e. Eiweꞌatunug no weitaria uruwu koꞌi hiwu koꞌi katupono eimiꞌu raꞌyn e. Ipuꞌi yn mesuwe karaiwaria puꞌi e. Iꞌatuemiit puꞌi hekat rakaria puꞌi iꞌewyte miit emiit puꞌi miitꞌin mikuap koꞌi puꞌi iꞌewyte yt miitꞌin mikuap i koꞌi puꞌi e. Waku eiwepopy meikowo katupono mukiꞌite ehenuk hap eꞌat raꞌyn e atipy piat tehay pirik atipy kaipyi. 
REV.19.19	Miꞌi hawyi Uito Iuwãu arahaꞌat hawyi araꞌakasa mekewat yt naku i rakat -Uito Tupana e hat heso rakat torannia tesuraraꞌin wywo taꞌatuꞌakag koꞌi wywo. Tuwat tuwat tuꞌuka hamo Morekuat Porekuat apyk piat ieineꞌen tohũ kytsig totiat kape. Mekewat atipy kaipywiaria ete iꞌewyte yne Iesui mohey haria hesuraraꞌin ete tuꞌuka hamo. 
REV.19.20	Miꞌi hawyi tuꞌuka kahato itote. Maꞌato Iesui tiꞌatuꞌakit kahato neꞌi -Uito Tupana e hat heso rakat yt naku i nug hat. Iꞌewyte taꞌatuꞌakit mekewat heso rakat -Uito Tupana ehay moherep kahato hat e woꞌomaꞌatꞌi maꞌatꞌi hat neꞌi mekewat yt naku i nug hat set howatuꞌa etiat rakaria woꞌomaꞌatꞌi maꞌatꞌi hat. Toiꞌakit neꞌi mekewat -Eweimotypot ro Tupana iãꞌãkap e hat. Miꞌi haria Waku Rakat esuraraꞌin koꞌi tiꞌatuꞌakit yne. Miꞌi hawyi Wuatꞌi Porekuat Porekuat topytyk taꞌyn mekewat awyato tig saꞌag iꞌewyte mekewat -Uito Tupana ehay moherep hat woꞌomaꞌatꞌi hat hawyi toiꞌatupugha miꞌiria mekewat ihyemyiꞌa wato aria sapuẽ sapyhot pe ytyghe wuk hap puo rakat pe. Toipytyk taꞌyn wen maꞌato yt toiꞌatuꞌauka hin i maꞌato taꞌatupuhu hap wywo toiꞌatupugha aria pe wuatꞌi eꞌat piat pe. Miꞌi hap ewy araꞌakasa. 
REV.19.21	Miꞌi hawyi mekewat Waku Rakat Kawaru okpe totiat rakat Aipotypot Iesui timoma yne iꞌatuesuraraꞌin tehay wo. Miꞌi rẽ toꞌe -Weitaria uruwuria eimiꞌu raꞌyn e. Miꞌi hawyi toiꞌatunug yne mesuwarotiat hawyi weitaria iꞌatuꞌok wuatꞌi Tupana wanikaptia puꞌi wo.
REV.20.1	Miꞌi hawyi uito Iuwãu arahaꞌat hawyi araꞌakasa wẽtup ok atipy kaipywiat suut hat. Topo pe toterut haity korente iheg sese rakat iꞌanam kahato rakat. Miꞌi hawyi toto atipy kaipyi yi kaꞌa kape yt ikaꞌa sasat rakat i kape. Ipo pe hesaika hap yi kaꞌa sese ewãhyp hamuat. 
REV.20.2	Miꞌi hawyi atipy piat tat haty wo mekewat moiꞌok ipoꞌi poꞌi hamo ipyhyp motꞌi sese hamo. Miꞌi hawyi toipyhyp taꞌyn mekewat wẽtup het ahiag wẽtup het Satanai -Woropyhyp en wẽtup 1 miu anu e atipy kaipywiat suut hat ahiag me. 
REV.20.3	Miꞌi hawyi moiꞌok toiꞌokhytpun yi kaꞌa saꞌag yt ikaꞌa sasat rakat i pe hawyi tohewãhyp yi kaꞌa hawyi tutunug imoheg hap itote. Miꞌi hawyi ahiag yt tomaꞌat kuap i mesuwarotiaria miitꞌin wẽtup 1 miu anu itote toineꞌen. Yt tohãꞌãg kuap i wuatꞌi ywania topyhyp wiat pote turan. Miꞌi hawyi atipy piat suut hat toꞌe uhepe -Wẽtup 1 miu anu tokosap hawyi aru atiporenoꞌẽ ikaꞌa pyi ahiag e. Miꞌi hap kape araꞌakasa uimuꞌetu.
REV.20.4	Miꞌi hawyi uito Iuwãu arahaꞌat morekuaria typyꞌi kahato Tupana mipoꞌoro aipotypot nuat koꞌi. Miꞌiria teꞌeraꞌapyk aiporekuaria wo Iesui wywo yne miitꞌin mesuwarotiat karaiwaria wo. Saꞌawyꞌi miꞌiria timoherep kahato taꞌatuehay wo Iesui etiat miitꞌin me. Miꞌiria yt imotypot hin i mekewat saꞌag nug hat -Uito Tupana e hat heso rakat. Yt taꞌatumotypot i -Uito Tupana e hat minug iãꞌãkap koꞌi. Yt taꞌatunug i mekewat ihay saꞌag nakat -Yt ewetunug i uhet ehowatuꞌa ete eipo ete pote woroꞌauka e rakat. Maꞌato mio tã e pykai -Yt iꞌatuꞌe yt urutunug i iꞌe hap ewy iꞌatuꞌe tipyt taꞌatuꞌauka miꞌiria saꞌawyꞌi. Maꞌato miꞌiria tukupteꞌen i raꞌyn morekuaria wo uwe waku uwe yt hap enoi hamuat. Tupana Mipoꞌoro Aiporekuat nuat emiitꞌin wuatꞌi ywania morekuaria wo. Miꞌiria ti Aikaꞌiwat Iesui mimoieineꞌen koꞌi torannia tomohey haria eꞌyian notiaria koꞌi. Miꞌi hawyi ahiag toineꞌen 1 miu anu kaꞌap pe turan miꞌiria tukupteꞌen morekuaria wo wuatꞌi ywania pyꞌasetpe. 
REV.20.5	Miꞌi turan iraniaꞌin Iesui mohey haria yt tuwenoꞌẽ i te guꞌuro pyi. Maꞌato wẽtup 1 miu aat pot tokosap hawyi tuwenoꞌẽ guꞌuro pyi. Miꞌiria yn yian mete teꞌerehymut katupono Iesui tiꞌatukawiatno miꞌiria saꞌawyꞌi katupono yt Tupana mohey i haria miꞌauka koꞌi wo tukupteꞌen saꞌawyꞌi pote. 
REV.20.6	Waku puo kahato tukupteꞌen miꞌiria katupono Tupana mimotypot sese koꞌi miꞌiria. Miꞌi pote toiꞌatumoieineꞌen miꞌiria iraniaꞌin eꞌyian mete. Maꞌato meiũran iꞌewyte taꞌatuꞌauka haria yt naku i nug haria Tupana tiꞌatumoieineꞌen ne hamuat hawyi toiꞌatupoꞌoro wẽtup iꞌatueiam kape iꞌatumosoꞌopot hamuat kape iꞌatukuꞌuro typuat i hap kape. Maꞌato iꞌatumiꞌauka koꞌi Iesui kawiatno koꞌi yt karãpe i topap typua i iraniaꞌin ewy. Yt karãpe i taꞌatusoꞌopot miꞌiria tukupteꞌen morekuaria wo Aikaꞌiwat wywo wuatꞌi eꞌat pe. Miitꞌin ehay moherep Tupana kapiat hanuaria wo tukupteꞌen. Wẽtup 1 miu anu turan morekuaria wo tukupteꞌen yi tote. Tupana motypot haria sese miꞌiria.
REV.20.7	Wẽtup 1 miu anu tokosap hawyi mekewat atipy piat taꞌaipok taꞌyn yi kaꞌa okenhypꞌok hamo hawyi toipok korente ahiag ete pyi hawyi tohewyhypꞌok taꞌyn hawyi toꞌe -Toran naꞌyn epyhyp hap e ahiag me. 
REV.20.8	Miꞌi hawyi ahiag toto itote pyi aikope aikope wuatꞌi ywania moꞌakagꞌaia hamo. Hewyry kahato mesuwarotiat wuatꞌi ywania pe toꞌe hamo -Toꞌiro uhupi tawa Ierusarẽi moma hamo e wuatꞌi ywania pe yi Koki piaria yi Makuki piaria pe. -Toꞌiro Tupana mohey haria moma hamo e. Miꞌi hawyi imimaꞌat koꞌi tuwat kahato hupi. Iꞌatu kahato tuwat iꞌatuesuraraꞌin aikotã yi kyt yt watimorania kuap i hap ewy tuwat ahiag upi tuꞌuka hamo Tupana emiitꞌin moma teran hamo. 
REV.20.9	Miꞌi hawyi ahiag topyhuꞌat iꞌatuesuraraꞌin akag wo hawyi toiꞌatupoꞌoro tesuraraꞌin Tupana etawa Ierusarẽi apypueri hamo. Iuteuria yi wato hap oktan suraraꞌin yn teꞌeropyhuꞌat itote. Miꞌi hawyi tõꞌẽ tõꞌẽ wanikaptia ahiag esuraraꞌin Tupana Mikyꞌe Sese kahato etawa moma hamo. Miꞌi ti wanikaptia tiꞌapypueri taꞌatuꞌapyhik saꞌag maꞌato miꞌi turan Tupana tipoꞌoro atipy kaipywiat aria mekewaria tewanikaptia wuk hamo. Miꞌi hawyi aria tuꞌu yne miꞌiria. 
REV.20.10	Miꞌi hawyi mekewat woꞌomaꞌat hat Tupana topytyk hawyi toipun aria emyiꞌa wato pe. Saꞌawyꞌi mekewat moiꞌok toipun mekewat aria pe iꞌewyte mekewat yt naku i rakat -Uito Tupana e hat heso rakat toipun tope te. Miꞌiria wywo ahiag hoꞌopot sese aat kaꞌap wuatꞌi eꞌat pe. Miꞌi tã hap ti atikuap uimuꞌetu aikotã aikotã topyhuꞌat irane hap.
REV.20.11	Miꞌi hawyi Uito Iuwãu arahaꞌat mekewat Morekuat Porekuat Akag apyk hap kape. Araꞌakasa hawyi -Ikahu kahato heꞌamyꞌap are. Ikytsig kahato are. Miꞌi hawyi arahaꞌat howa kape. Ikahu kahato rasig paĩ are. Poꞌog ikahu aat waikiru waty koꞌi kai iꞌewyte mytyyp koꞌi kai poꞌog ikahu areꞌe. Miꞌi hawyi aat waikiru waty koꞌi mytyyp koꞌi teꞌeruwemoti kahato hawyi teꞌeruwemig ipupi hap ewy poꞌog ikahu iꞌatukai pote poꞌog hẽtyhot poꞌog imehit iꞌatukai. Miꞌi rakirẽ poꞌog arahaꞌat waikiru waty aat mytyyp kape. Maꞌato miꞌi turan yt araꞌakasa hin i raꞌyn iꞌatuewowi yt taꞌatueiam note hin i raꞌyn apo paĩ pote areꞌe.
REV.20.12	Miꞌi hawyi Tupana toꞌe ikuꞌuro rakaria pe -Eiwenoꞌẽ ro eweikupteꞌen i ro yne eipe e. Miitꞌin mikuap koꞌi iꞌewyte yt miitꞌin mikuap koꞌi i eweikupteꞌen i ro e. Eweĩꞌẽ ro uhowowi e Tupana saꞌawyꞌi wuaria ikuꞌuro rakaria pe. Miꞌi hawyi teꞌeruwaꞌatunug heꞌamyꞌap kape. Miꞌi hawyi miwan koꞌi ahyt araꞌakasa itote. Miꞌi miwan myi Tupana timoherep aikotã aikotã tehamuat iꞌatuminug koꞌi toiꞌapypok miwan ahyt hawyi taꞌatuieineꞌen mytyyp tote te turanuat aikotã itotiat rẽ turan taꞌatunug waku sio yt hap toimoherep. Sio miꞌiria hap Tupana miꞌapiheg wo teꞌeropyhuꞌat sio yt. Iꞌewyte toineꞌen wẽtup miwan itote yt iraniaꞌin ewy hin i. Miꞌi ti toiꞌapypok hawyi Tupana mimoieineꞌen sese koꞌi toimoherep wuatꞌi eꞌat piat ieineꞌen haria. 
REV.20.13	Miꞌi hawyi uito Iuwãu arahaꞌat yꞌy wato kape. Miꞌi turan yꞌy piat ikuꞌuro rakaria tuwenoꞌẽ yꞌy wato pyi Tupana e hap ewy. Iꞌewyte woꞌosyp hap kaipyi tuwenoꞌẽ kahato. Aikope aikope miitꞌin ikuꞌuro hap kaipyi tuwenoꞌẽ hawyi Tupana kape teꞌeruwaꞌatunug hawyi wẽtup ok wẽtup ok pe -Waku en kat pote yi tote waku etunug ereineꞌen hap turan e. Maꞌato wẽtup ok pe -En ni yt naku i etunug ereineꞌen hap turan e Tupana map haria pe. 
REV.20.14	Miꞌi hawyi Tupana tehaꞌat mekewat wẽtup miwan kape hawyi toꞌe i -Uwe uwe wat toineꞌen mesuwe het miwan me miꞌi hat yt toto hin i aria wato ẽty pyꞌaset kape e maꞌato yt kat i het mesuwe miwan me pote miꞌi hat toto meremo e. Maꞌato Tupana yt tipuẽti i miwan me het koꞌi rakaria Tupana tipugha aria emyiꞌa wato kape. Yt toipuẽti i tomiehakyeraꞌat nuat set miwan me pote. Miꞌiria yt tomohey i haria raꞌyn. 
REV.20.15	Miꞌi hawyi Tupana tat guꞌuro hap miitꞌin auka hap iꞌahuu hap iꞌewyte hoꞌopot hap iꞌewyte satek hap hawyi toiꞌatupugha yne miꞌi saꞌag koꞌi aria pe. Miꞌi hawyi toꞌe tomipun koꞌi pe -Koitywy eikuꞌuro typuat i hap putꞌok e raꞌyn e. Ewehoꞌopot ro wuatꞌi eꞌat pe e. Miꞌi hap koꞌi kape araꞌakasa uimuꞌetu.
REV.21.1	Miꞌi hawyi uito Iuwãu arahaꞌat i raꞌyn hawyi araꞌakasa yi waikiru waty koꞌi ipakup koꞌi sese raꞌyn. Koran nuat saipepiat koꞌi ipakup takaria Tupana minug koꞌi. Miꞌi hawyi koran nuat yt kat hamo i raꞌyn. Ikahu kahato yi pakup waikiru koꞌi pakup waty pakup aat pakup wote teꞌeruwemoti kahato neꞌi raꞌyn yianmiat aat waikiru waty mytyyp. 
REV.21.2	Miꞌi hawyi arahaꞌat ywaipe turan araꞌakasa tawa Ierusarẽi ipakup taꞌapyk turan wakuat kahato Tupana ewywuat wakuat. Iꞌewyte ikahu sese rakat aikotã haryporia ikahu sese rakat ewy. Are paĩ ikahu kahato aikotã haryporia tuwepainug toꞌokyiꞌat hap eꞌat pe hap ewy are saĩke Iro pote. Miꞌi hawyi atikuap miꞌi tawa Tupana etawa Ierusarẽi ipakup e hap het rakat areꞌe. 
REV.21.3	Miꞌi hawyi wẽtup ok tuwẽpowat atipy kaipywiat Tupana ieineꞌen hap kaipyi miitꞌin pyꞌasetpiat raꞌyn ieineꞌen hat. Waku pe i raꞌyn toineꞌen mesup yi tote e. Miitꞌin topyhuꞌat Tupana ywania wo i raꞌyn e. Wuatꞌi miitꞌin topyhuꞌat hemiitꞌin no e. -AheTupana sese En iꞌatuꞌe i raꞌyn koitywy tope e. -Eipe uimepytꞌin e Tupana iꞌatuepe e. 
REV.21.4	Miꞌi hawyi yt eweiwak poꞌog neiꞌo e. Koitywy ti aru yt karãpe i teꞌeruwak poꞌog e. Yt kat i iꞌatuꞌarot hap e. Yt kat i poꞌog haty hap itote e iꞌatuehãite sese itote katupono yt kat i saꞌawyꞌi wuat ewy e. Ipakup we tukupteꞌen mesup e.
REV.21.5	Miꞌi hawyi toꞌe Aipotypot Iesui uhepe atipy kaipyi Morekuat eiam kaipyi -Koitywy atomopakup i yne uiminug saꞌawyꞌi wuat wuatꞌi e. Yne aru topyhuꞌat uimienoi uiꞌe hap ewy e. Etiwan no uiꞌe hap ewy Iuwãu e uhepe. 
REV.21.6	Koitywy atunug i raꞌyn waku pe yne i raꞌyn uiꞌe hap ewy e. Waku pe i raꞌyn uimikyꞌesat ewy atunug e. Pyno haꞌawynug saꞌawyꞌi hat Uito iꞌewyte yne saipepiat nug hat Uito e. Yne wyro hat Uito e. Waku pe yne atunug uimikyꞌesat ewy e Iesui uhepe. Uwe uwe tikuap sese teran Tupana miꞌi hat pe atimoherep Tupana yt kat saꞌup i uhegyiꞌat hap oktan e. Atum tope Uiꞌywot kuap hap e. Aikotã etipuẽti yꞌy hitꞌi ihy kahu rakat ereꞌyꞌutui kahato turan hawyi ereꞌyꞌu yt kat saꞌup ete i hap ewy atum Tupana kuap hap wuatꞌi eꞌat piat eimoieineꞌen hamuat e. Atunug uiꞌe hap ewy e. 
REV.21.7	Uwe uwe ahiag miat toiãꞌãg hap yt naku i nug hamuat akit hat miꞌi hat pe atum yne Tupana wat e. Miꞌi hat pe areꞌe -Uhaꞌyru sese en uhakiꞌyt sese en areꞌe. Miꞌi hawyi uiwesat miꞌi hat -En ni Uiꞌywot sese iꞌatuꞌe e. 
REV.21.8	Maꞌato iraniaꞌin teꞌerokenꞌẽ uimohey hap moherep hamo e. Miꞌi pote miꞌiria aru tukupteꞌen wuatꞌi eꞌat pe mekewat aria emyiꞌa wato pe ytyghe wuk hap ewywuat pe e. Iꞌewyte woꞌopotꞌauka haria paini koꞌi iꞌewyte hewaire hewaire rakaria iꞌewyte wuat minug Tupana motypot haria iꞌewyte woꞌomaꞌatꞌi maꞌatꞌi haria iꞌewyte yt uimohey i haria iꞌewyte yt naku i nug haria miꞌiria typuat i map hanuaria hoꞌopot wuatꞌi eꞌat pe aria ẽty emyiꞌa ewywuat pe e uhepe Aipotypot Iesui atipy kaipywiat morekuat eiam note pyi.
REV.21.9	Miꞌi hawyi uito Iuwãu arahaꞌat hawyi araꞌakasa wẽtup ok mekewat saꞌawyꞌi wuaria 7 ok takaria yianmiat kamuti howapy rakat erut hat tuut uhowowi. Miꞌi hawyi ihay uiwywo -Mehin e toꞌiro uhupi e. Atimoherep teran epe uwe topyhuꞌat Tupana Saꞌyru eharyꞌi e hap e. Uwe ikuꞌuro aikotã aihũ ikuꞌuro saꞌawyꞌi aikawiatno hap ewy e. Miꞌi wat ikahu rakat iharyꞌi teran e. -Toꞌiro e. 
REV.21.10	Miꞌi hawyi uhereto uimuꞌetu itote hawyi Tupana Paꞌãu timoherep yne uhepe. Miꞌi hawyi toꞌe uhepe -Eraꞌapyk to meiũpe yityꞌok ywaiti sese rakat rote e. Erahaꞌat ro e hawyi arahaꞌat hawyi araꞌakasa Tupana etawa sese iwato kahato iminug ikahu kahato Tupana ewy. Hãpyk kahato Tupana eꞌokipy. Miꞌi taꞌapyk yi kape tawa Ierusarẽi e hap het rakat. 
REV.21.11	Are paĩ hẽtyhot kahato mekewat Tupana etawa areꞌe. Tuwekaipyi hẽtyhot hap toineꞌen ikahu tonug hat ewy ikahu hap areꞌe. Taꞌi nu ikahu rakat ewy imehit ihup ihyrypꞌi ikaꞌay. Mekewat nu haꞌup woity rakat koꞌi ewy areꞌe. Mekewat nu Iasipi ewy ikahu kahato mekewat tawa areꞌe. Nu yt ipit pit hin i rakat ewy aikotã nu Tiamante ewy areꞌe. 
REV.21.12	Miꞌi hawyi araꞌakasa 12 okenꞌypy mekewat tawa wato ete -Waku eiwehytꞌok e hap mekewat tawa ete. Miꞌi puo yn waku wateke mekewat tawa pe. Katupono tawa pyhyp hap ywaiti rakat toineꞌen mekewat tawa Ierusarẽi mipueri wo. Atipy piat surara toineꞌen yne okenꞌypy rania tukupteꞌen 12 okenꞌypy ete. 12 set toineꞌen okenꞌypy rania. Wẽtup set toineꞌen yne okenꞌypy ete ikuap hamuat. Ahaꞌaseꞌi Iako saꞌyruꞌin 12 ok takaria Iuteuria koꞌi set 12 ywania set toineꞌen itote yne okenꞌypy kuap hamo. 
REV.21.13	Mekewat tawa akipy owa ete okenꞌypy koꞌi ete kokai myẽꞌym okenꞌypy hawyi kokai okenꞌypy myẽꞌym okenꞌypy kokai myẽꞌym okenꞌypy kokai myẽꞌym okenꞌypy tuereto auriwo. Myẽꞌym okenꞌypy aat minꞌe hap kai myẽꞌym okenꞌypy aat wẽtem hap kai myẽꞌym okenꞌypy aat posak kai kokawiatno myẽꞌym okenꞌypy iꞌewyte kokawiatno aat posak kawiatno myẽꞌym okenꞌypy. 
REV.21.14	Miꞌi hawyi arahaꞌat tawa kape hawyi areꞌe -Pywo ti rat arewanetup yt karãpe i iꞌaporokꞌe okenꞌypy koꞌi mekewat okenꞌypy koꞌi ni kawiat imehit kahato hap ewy aikotã wahi iꞌa rakat ikahu rakat nu koꞌi yn heꞌokipy wo. Iwato kahato rakaria 12 okenꞌypy toineꞌen itote areꞌe. Ikahu kahato meimewat nu koꞌi toꞌotote tote yityꞌok ewy. Toineꞌen yne wyti itote uruset koꞌi Tupana hũ Iesui potmuꞌeria 12 ok takaria set koꞌi tukupteꞌen yne tawa 12 akipy ete hap araꞌakasa. Iꞌewyte uhet Iuwãu itote araꞌakasa wy areꞌe.
REV.21.15	Miꞌi hawyi mekewat atipy piat toꞌe i uhepe -Mesup atikuap teran koran iwato koran iꞌywop hap Tupana etawa Ierusarẽi pakup e. Toineꞌen ipo pe hãꞌãg hap ikahu kahato rakat imehit rakat Tupana etawa iãꞌãg hamuat typy miit ywaiti hap ewy iãꞌãg hap. Miꞌi hawyi okenꞌypy koꞌi iꞌewyte tohãꞌãg koran iwato koran iꞌywop hap ewy. Iꞌewyte nu pype iꞌãpeꞌok takat tohãꞌãg atipy piat tawa pyhyp hap. 
REV.21.16	Tohãꞌãg hawyi iwato kahato e uhepe iꞌywop hap iwato hap ywaiti hap toꞌokupitu kupitu Tupana etawa 2253 kiru meteru hap oktan hap ewy e uhepe. 
REV.21.17	Iꞌanam kahato mekewat tawa pyhyp hap wẽtup go iꞌanam hap ewy e. Pywo ti rat yt uheso i iwato hap ete. Uipo piat hãꞌãg hap hãpyk kahato rakat. Yi totiat iãꞌãg hap toꞌoꞌewyꞌewy e. 
REV.21.18	Ikahu kahato Tupana tunug tetawa. Poꞌog yi kape tawa Ierusarẽi pakup heꞌokipy suwy ipyhyp hap nu apeꞌok wẽtup nu kawiat ikahu kahato rakat ihyrypꞌi nu Iasipi e hap het rakat ikahu kahato imehit kahato nu uru ewy. Heremo kahato ipuo. 
REV.21.19	Miꞌi rẽ arahaꞌat hawyi atikuap Tupana etawa pytyp 12 wuat toꞌotote tote ikahu kahato. Miꞌi tote typy nu wo tawa pakup heꞌokipy suwy nu haꞌup woity rakat ihyrypꞌi atipy ewy nu Sawira e hap nu kawiat. Myẽꞌym nu wo tawa Ierusarẽi pakup hakipy suwy haꞌup woity rakat kawiat wo ihyrypꞌi imehit hap aikotã pykasu atig eꞌaia etiat ewy itig hap ewy nu Kausetunia kawiat haꞌup woity rakat. Miꞌi hawyi 4 nu wuat Tupana etawa eꞌokipy suwy hap toineꞌen nu haꞌup woity sese rakat ihyrypꞌi gaꞌapy ewy mekewat nu Emerauta e hap nu kawiat wo. 
REV.21.20	Miꞌi hawyi 5 wuat Tupana etawa pytyp miꞌi ti haꞌup woity rakat sese ihup kahato rakat nu Satuniu e hap het rakat. Miꞌi hawyi 6 wuat nu tawa pytyp ihup kahato suu ewy nu Satiu e hap het rakat haꞌup woity rakat. Miꞌi hawyi 7 wuat nu tawa pytyp wẽtup ikaꞌay kahato ikahu kahato rakat haꞌup woity rakat nu Kisoritu e hap het rakat. Miꞌi hawyi mekewat 8 wuat nu tawa pytyp ihyrypꞌi hawyi itig ikytsig kahato rakat no nu Periru e hap het rakat. Miꞌi hawyi 9 wuat nu tawa pytyp wẽtup nukara imehit ikaꞌay rakat hap ewy nu Tupasiu e hap het rakat. Miꞌi hawyi 10 wuat nu tawa pytyp ihyrypꞌi pakuꞌa ewy imehit hap nu tawa pytyp nu Kisopasu hap het rakat. Miꞌi hawyi 11 wuat nu tawa pytyp haꞌup woity rakat ihyrypꞌi kyre rakat nu Iasintu e hap het rakat. Miꞌi hawyi 12 wuat nu tawa akipy toran hap heꞌokipy ikahu sese rakat ihyrypꞌi kyre heremo kahato ipuo nu Ametita e hap het rakat. 
REV.21.21	Pyno 12 Tupana eꞌokenꞌypy koꞌi ete ikahu kahato rakaria aikotã wahi ikahu rakat ewy. Wẽtup a yne okenꞌypy ete aikotã wahi ikytsig kahato rakat iꞌa nu Perura e hap het rakat imehit kahato rakat. 
REV.21.22	Miꞌi hawyi uito Iuwãu arahaꞌat tawa Ierusarẽi Pakup kape hawyi atikat mekewat aikotã saꞌawyꞌi tawa Ierusarẽi potꞌi pe toineꞌen Tupana motypot yat iwatoꞌin kahato rakat hap ewy. Arewanetup toineꞌen Tupana motypot yat aikotã tawa Ierusarẽi potꞌi piat ewy areꞌe uiwanetup hawe haype. Maꞌato atikat pykai yt atipuẽti Tupana motypot yat nu kawiat minug. Kat pote are. Miꞌi hawyi atikuap hawyi paĩ -Aikaꞌiwat koro Tupana Tohũ Kuteiru wywo koitywy tuwenug Tupana motypot yat miitꞌin eiam mo tomotypot hamo toineꞌen mesup areꞌe uiwepe. 
REV.21.23	Hẽtyhot kahato tawa Ierusarẽi Pakup we. Tupana kahu hap Ihũ Kuteiru kahu hap topyhuꞌat mekewat tawa imoẽtyhot hamo ariãty ewy aat kaꞌap. Saꞌawyꞌi wuat aat waty waikiru koꞌi yt imoẽtyhot i raꞌyn itote. 
REV.21.24	Tupana topyhuꞌat tohũ Kuteiru wywo toꞌewy aat waty waikiru ewy mesuwat yi tote wuatꞌi ywania tomiehakyeraꞌat moẽtyhot hamo. Iꞌewyte yne iꞌatuꞌakag koꞌi Tupana motypot haria tukupteꞌen Ihũ Kuteiru motypot haria wo. Miꞌi hawyi miitꞌin akag koꞌi tuwat tawa Ierusarẽi Pakup kape Tupana motypot hamo -Uruporekuat sese En iꞌatuꞌe hamo. 
REV.21.25	Tupana yt tipyhyp hin i itote -Eiwehytꞌok o e yn. Maꞌato saꞌawyꞌi wuat tawa Ierusarẽi potꞌi pe taꞌatupyhyp wãtym hawyi maꞌato Ierusarẽi Pakup we yt taꞌatupyhyp i wãtym yt kat i itote pote. 
REV.21.26	Miꞌi hawyi yne ywania teꞌeroꞌe -Tawa Ierusarẽi Pakup poꞌog yne kai iꞌatuꞌe. Toꞌiro watuwat tawa Ierusarẽi Pakup kape aheTupana motypot hamo iꞌatuꞌe. Toꞌiro watioto ahekat aimiium Tupana piat motypot hamo iꞌatuꞌe. 
REV.21.27	Tupana nimo waku koꞌi yn teke kuap hetawa pe Tupana Hũ Kuteiru miset pehik koꞌi miwan etiat -Miꞌiria uimimoieineꞌen koꞌi yn tuwehytꞌok kuap mesuwe e. Yt naku i nug haria heso heso rakaria miitꞌin maꞌat haria yt uwe i itote Tupana etawa pe.
REV.22.1	Pywo ti rat ikahu kahato tawa Ierusarẽi Pakup e atipy piat uhepe. Erahaꞌat ro yꞌy kape e hawyi arahaꞌat yꞌy kape. Miꞌi turan ikahu kahato yꞌy. Yt ihy pit pit hin i. Miitꞌin moehãite rakat toineꞌen itote. Ihyeput kahu kahato. Ihy pyꞌasetpiat ikahu sese rakat ewy. Aikope Tupana taꞌapyk Tohũ Kuteiru wywo miꞌi hap ywyꞌokpy kaipyi ihyeput yꞌy. 
REV.22.2	Yꞌy wyti ihyeput muap pyꞌasetpuo areꞌe. Yꞌy ẽpe ete wyti ariaꞌyp koꞌi kokai kokai ikahuria kahato rakaria tukupteꞌen areꞌe. Iꞌywa koꞌi hewo kahato maꞌato yt toꞌoꞌewy hin i hewo tuereto kat kat ywa koꞌi. Wẽtup ewaty wẽtup ywa hewo hawyi wẽtup waty hawyi wẽtup ywa hewo tuereto. 12 wo hewo wẽtup 12 waty pe. Watuꞌu mekewat kat kat ywa koꞌi hawyi aimoieineꞌen wuatꞌi eꞌat aipiit ipakup wuatꞌi eꞌat pe hap topyhuꞌat. Iꞌyhop koꞌi mohag ewy wuatꞌi ywania moehãite hamo. 
REV.22.3	Saꞌawyꞌi Tupana toꞌe Atãu me -Uiꞌatoiat hawyi eꞌyi yt ihãite i e. Maꞌato itote yi pakup hawe hesaika kahato toineꞌen katupono Tupana toꞌe yi pe -Yt woroꞌakurek poꞌog i raꞌyn e. Erenug i ro e yi pe. Iꞌatu kahato itote Tupana Hũ eropat haria wo. Koitywy Tupana toineꞌen iꞌatupyꞌasetpe Morekuat no Iesui wywo e. Wuatꞌi ywania iꞌatupotpap kahato imikyꞌesat nug hap ete. 
REV.22.4	Tuwehik kahato iꞌatuete. Mesup yt pya hin i iꞌatukai e. Toꞌohaꞌat toꞌoewawi tokyꞌe haype e. Toset no toiꞌatumowekuap iꞌatuewatuꞌa ete e. 
REV.22.5	Yt kat i ariãty itote kat pote yt kat i iꞌypyryp hap itote pote. Wãtym yt kat i katupono Aipotypot Tupana toineꞌen aheꞌariãty wo. Topyhuꞌat Aikaꞌiwat hẽtyhot puo aikohyewyry e. Miꞌi pote yt kat hamo i aat itote. Miꞌi hawyi Iesui eropat haria teꞌeropyhuꞌat iraniaꞌin yi totiaria morekuaria wo wuatꞌi eꞌat pe e.
REV.22.6	Miꞌi hawyi toꞌe uhepe atipy piat -Iuwãu e yne aru uiꞌe hap topyhuꞌat aikotã areꞌe hap ewy e. Yt pya i raꞌyn tuut aru uiꞌe hap eꞌat Aipotypot Tupana e hap e. Saꞌawyꞌi ihay tehay moherep haria wẽ pyi aikotã aikotã topyhuꞌat hamuat hawyi iꞌe hap ewy topyhuꞌat. Koitywy Tupana uipoꞌoro atipy kaipyi teropat haria mesuwarotiaria muꞌe hamo aikotã aru topyhuꞌat mesuwarote hap e. Pywo yn Tupana ihay uiwẽ pyi e. 
REV.22.7	Miꞌi hawyi atikuap Tupana Hũ Kuteiru Iesui ehay -Uhytꞌiꞌin manaꞌin e ehewaure kaꞌa ro uhowowi kat pote ariot merep hap ewy ehewowi hamuat e. Eiweꞌeg wo o katupono yt uwe i ikuap karãpe ariot hap. Mesuwe uhemiit Iuwãu tiwan uhehay koꞌi yne aikotã aikotã topyhuꞌat aru eimoweꞌeg hamo hap yt uwe i eimaꞌat hamuat e. Worohoꞌonapin kahato mesuwat miwan me e. Pyno ewetunug o uhepiat einapin hap mesuwat miwan miat e.
REV.22.8	Pyno uito Iesui potmuꞌe Iuwãu areꞌe. Mesuwe uimiwan me yne toimoherep Tupana yn uhewaure miẽtup mo hap. Ipatꞌok araꞌakasa ipatꞌok atikuap atipy piat wẽ pyi hawyi arepỹꞌãtutuk howawi imotypot hamo. Miꞌi hawyi areꞌe -Ikahu kahato ti emimoherep emienoi uhewowi areꞌe. Woromotypot kahato En paĩ areꞌe. 
REV.22.9	Miꞌi hawyi mekewat wẽtup atipy piat sehay erut hat toꞌe uhepe -Yt uimotypot teiꞌo Tupana ewy katupono uito Tupana eropat hat sese neꞌi eiꞌewywuat rẽ neꞌi uito e. Eweimotypot ro Tupana yn e. Tupana eropat hat no areineꞌen aikotã saꞌawyꞌi wuat Tupana ehay moherep haria powyro hat rẽ areineꞌen e. Miꞌi hap ewy te mesup woropowyro teran Iesui mohey haria e uhepe. Meiũran aru iꞌatu kahato mesuwat emiwan wo mopywo haria hawyi taꞌatunug iꞌe hap ewy haria e. Miꞌiria powyro hat areineꞌen e. Maꞌato yt atikyꞌesat i uimotypot hap maꞌato atikyꞌesat Uipoꞌoro Hat Tupana Iesui motypot hap e atipy piat uhepe. 
REV.22.10	Miꞌi hawyi toꞌe uhepe -Iuwãu e etimoherep o mesuwat emiwan e. Yt atikyꞌesat i migꞌi wo neꞌi etimoherep e. Epiat ikuap kat aru kat aru toineꞌen hap ewy atikyꞌesat iraniaꞌin ikuap wy e. Kat pote atikyꞌesat yne ikuap miitꞌin aikotã aru topyhuꞌat hap yian me te iꞌatumoweꞌeg hamo -Pywo miwan iꞌatuꞌe hamo. Katupono yt pya i miwan miat tuut aru e hap koꞌi e. 
REV.22.11	Miꞌi hawyi toꞌe -Eiweꞌeg wo o mehinꞌin manaꞌin e. Waku eweimohey yne torannia kat e som toꞌe mesuwat miwan me hãpyk hap yt putꞌok e yne i te pykai e. Yt naku i eweimohey ran neꞌi kat e som hap koꞌi sio mukiꞌite eꞌihatꞌok eweiꞌe iꞌe hap mohey hap ete e. Mukiꞌite atimohey eweiꞌe pote potꞌi poityꞌi kat pote merep i hap ewy tuut Aikaꞌiwat. Maꞌato huut turan atomohey Iesui ereꞌe neꞌi turan tuut pote yt naku i nug haria wo eweikupteꞌen. Yt naku i eiwanetup huut turan ipit pit kahato eiwanetup hawe e. Maꞌato waku nug haria eweikupteꞌen turan tuut pote waku kahato rakaria wo te eweikupteꞌen ne itote e. Maꞌato Tupana kape ewanetup hap huut turan mote -Eipe waku kahato e tuut hawyi. Pyno eiweꞌeg wo e kat pote mukiꞌite atimohey Iesui eweiꞌe pote potꞌi poityꞌi e atipy piat ahepe.
REV.22.12	Miꞌi hawyi Iesui toꞌe uhepe ahepe -Ehewaure kaꞌa ro e. Yt pya hin i uhuut hap eꞌat e. Meremo ehaꞌup wywo ariot eiminug wakuap oktan ium ehepe hamo e. Eiminug yt naku i hap oktan atum ehepe haꞌup e. 
REV.22.13	Yne saꞌawyꞌi watnuat nug hat sese Uito aikotã miwan toineꞌen saꞌawyꞌi pyi ikahuro hap kape aikotã aru toineꞌen hap atunug yne aru iꞌe hap ewy e. Miꞌi hap ewy ahaꞌawynug aikotã woꞌomuꞌe hap ete toineꞌen miwan me saꞌawyꞌi hap ewy atunug aru e. Miꞌi e hap ewy areineꞌen yne eꞌyian mete e. Miꞌi hap ewy areineꞌen yne wyro hamo e. Aikotã miwan toineꞌen moꞌywopo wuat hawyi yt kat i raꞌyn miwan toineꞌen poꞌog kat pote toran hap taꞌyn hap ewy atunug yne raꞌyn Tupana e hap atunug aru e hap ahaipe piat nug hat areineꞌen ne e Iesui ahepe.
REV.22.14	Miꞌi hawyi toꞌe atipy piat -Uwe uwe inug mesuwat piat tonapin hap miꞌi Tupana mipoityro wo toineꞌen. Pywo ti rat uwe uwe Tupana mipoityro wo toineꞌen uwe uwe tunug Tupana mikyꞌesat miꞌi hat pe ti aru Tupana toꞌe -Waku etuꞌu kat kat ywa wuatꞌi eꞌat piat eimoieineꞌen hamuat uimikoi kaipyi e aru Tupana miꞌi hat pe. Ereke mehin ereke mana uhetawa pakup we e aru tomikyꞌesat nug haria pe e. 
REV.22.15	Maꞌato iraniaꞌin me -Ereke ro yt e hin i e. Yt karãpe i -Ereke ro uhetawa pe e paini koꞌi pakup we e. Yt karãpe i -Ereko ro e woꞌoꞌauka haria pe e. Yt karãpe i -Ereke ro e hewaire waire rakaria pe e. Iꞌewyte uwe uwe imotypot mo wuat Tupana miꞌi haria pe -Ereke ro yt e hin i Iꞌewyte uwe uwe miitꞌin potmaꞌatꞌi maꞌatꞌi hat toineꞌen miꞌi hat pe -Ereke ro uhetawa pakup we yt e i e atipy piat.
REV.22.16	Miꞌi hawyi Iesui toꞌe uhepe ahepe -Uito Iesui morekuat Tawi saipepiat sese aikotã ahewatꞌyp ikuꞌuro miꞌi hawyi toineꞌen iꞌypykyt hap ewy areineꞌen morekuat Tawi saipepiat meiũran iꞌyp wato kahato aru e. Uito areineꞌen aikotã mekewat waikiru tuut ihatꞌok kai i aat uut hap enoi hamuat hap ewy atimoherep Tupana uut hap e. Miꞌi hap ewy atipoꞌoro raꞌyn wẽtup ok uipotpoꞌoro atipy kaipyi yne mesuwat miwan moherep ehowawiat uimohey haria kape Iuwãu miwan myi e Iesui.
REV.22.17	Miꞌi pote mesup -Eraꞌaipok to Iesui meikowo watoꞌe. Aikotã haryporia tikyꞌesat kahato tehaytuwy pya ieineꞌen hat hawyi -Eraꞌaipok to eraꞌaipok to e hap ewy watoꞌe -Eraꞌaipok to watoꞌe aipyꞌa pyi epe Iesui. Iꞌewyte Tupana Paꞌãu ehay moherep haria saꞌawyꞌi wuaria iꞌewyte koran wuaria -Eraꞌaipok to meikowo Iesui iꞌatuꞌe Tupana Paꞌãu ehay moherep haria iꞌewyte aito. Iꞌewyte waku yne mesuwat miwan kuap haria teꞌeroꞌe -Eraꞌaipok to Iesui waku watoꞌe. Uiwyriaꞌin eweikupteꞌen teran wuatꞌi eꞌat pe pote ewetat ro yt kat saꞌup i aikotã mekewat yꞌy aimoieineꞌen hap yt kat saꞌup i Tupana etawa pe rakat hap ewy waku watomohey. 
REV.22.18	Uito ti Iuwãu. Iꞌe hap ewy yn atiwan. Waku eweimohey uimiwan hap areꞌe. Yt etimoꞌapyꞌi teiꞌo mesuwat sehay katupono Tupana ehay yn atimoherep. Yt mesuwat uiat kaipyi i maꞌato iꞌe hap ewy yn atiwan areꞌe. Yt naku i mesuwat miwan eweiꞌe pote Tupana miꞌapiheg no eweikupteꞌen aru aikotã yne mesuwat uimiwan aikotã aikotã aru mesuwe hoꞌopot hap ewy. Miꞌi hap oktan tohenoi aru. 
REV.22.19	Maꞌato ipatꞌok yn etimohey pote miꞌi hawyi etihep uhehay kurin naꞌyn mesuwat miwan myi pote miꞌi haria pe Tupana toꞌe -Eipe yt ewetuꞌu kuap i eimoehãite hamuat uimikoi kat kat ywa e uhetawa pakup we mesuwat miwan miat mienoi ewy eweihep wẽtup uhehay wakuat mesuwat miwan myi pote worohoꞌohep eset uimiwan myi uwe toineꞌen wuatꞌi eꞌat pe aru uiꞌe hap uimiwan miat kaipyi e Tupana. 
REV.22.20	Pywo kahato mesuwat miwan me toꞌe Iesui -Ariot aru merepꞌe hap ewy e. Pyno -Eriot ro Iesui waku watoꞌe Aikaꞌiwat pe. 
REV.22.21	-Uikaꞌiwat Iesui etiꞌatupoityro o egyiꞌat hap kaipyi yne mesuwat yi Asia piaria iꞌewyte etipoityro mesuwat miwan mohey haria yt iꞌatuewaku hap upi i wen maꞌato iꞌatukyꞌe hap wywo hap oktan. Miꞌi hap ahẽtup Iesui set upi waku.
