MAT.1.1	Aʼ u uʼe uvaʼa, uvaʼ tzʼibʼamal ka ibʼij inqʼa kʼuy imam JesuKriisto s-tuul, u tij imam Daviid, antxh u tij imam Avraʼaam.{*}
MAT.1.2	Aʼ Avraʼaam kʼaolan Isaak. Aʼetz vet Isaak kʼaolan Jakoov. Aʼetz Jakoov kʼaolan Judaa, atz kʼaolan inqʼa tatzik, atz inqʼa titzʼin Judaa. 
MAT.1.3	Aʼetz Judaa tuchʼ Tamaar nitxaʼin Faares, atz nitxaʼin Saara. Aʼetz vet Faares kʼaolan Esroom. Aʼetz Esroom kʼaolan Araam. 
MAT.1.4	Aʼetz Araam kʼaolan Aminadaav. Aʼetz Aminadaav kʼaolan Nasoon. Aʼetz Nasoon kʼaolan Salmoon. 
MAT.1.5	Aʼetz Salmoon tuchʼ Raʼaav nitxaʼin Voos. Aʼetz vet Voos tuchʼ Ruut nitxaʼin Oveed. Aʼetz Oveed kʼaolan Isaii. 
MAT.1.6	Aʼetz Isaii kʼaolan Daviid, uvaʼ ok s-mam iqʼesal.
MAT.1.6	Aʼetz vet Daviid, u mam iqʼesal, tuchʼ ixoq, u tixqelich Uriias, nitxaʼin Salomoon. 
MAT.1.7	Aʼetz Salomoon kʼaolan Rovoaam. Aʼetz Rovoaam kʼaolan Aviias. Aʼetz Aviias kʼaolan Aasa. 
MAT.1.8	Aʼetz Aasa kʼaolan Josafaat. Aʼetz Josafaat kʼaolan Joraam. Aʼetz Joraam kʼaolan Usiias. 
MAT.1.9	Aʼetz Usiias kʼaolan Jotaam. Aʼetz Jotaam kʼaolan Akaas. Aʼetz Akaas kʼaolan Esekiias. 
MAT.1.10	Aʼetz Esekiias kʼaolan Manasees. Aʼetz Manasees kʼaolan Amoon. Aʼetz Amoon kʼaolan Josiias. 
MAT.1.11	Aʼetz Josiias kʼuy imam Jekoniias, atz kʼuy imam inqʼa titzʼin, atz inqʼa tatzik Jekoniias tuulbʼal uvaʼs itxeyexaq bʼen inqʼa tij imam Israeel tuulbʼal Vaviloonia.
MAT.1.12	Paletz vet paʼl inqʼa qʼij tiʼ vitxeyp bʼen inqʼa tij imam Israeel tuulbʼal Vaviloonia, tul ikʼaola Jekoniias Salatieel. Aʼetz Salatieel kʼaolan Sorovaveel. 
MAT.1.13	Aʼetz Sorovaveel kʼaolan Aviuud. Aʼetz Aviuud kʼaolan Eliakiim. Aʼetz Eliakiim kʼaolan Asoor. 
MAT.1.14	Aʼetz Asoor kʼaolan Sadook. Aʼetz Sadook kʼaolan Akiim. Aʼetz Akiim kʼaolan Eliuud. 
MAT.1.15	Aʼetz Eliuud kʼaolan Eleasaar. Aʼetz Eleasaar kʼaolan Mataan. Aʼetz Mataan kʼaolan Jakoov. 
MAT.1.16	Aʼetz Jakoov kʼaolan Xhuʼl, vitzumel Mal, Mal, uvaʼ alan Jesuus, uvaʼ Kriisto u tiqleʼm.
MAT.1.17	Kajlavalen tatxhul inqʼa kʼuy mam uvaʼ, aʼ Avraʼaam nik xeʼtisan tzaan tetxhal tul kʼatz Daviid. Atz kajlavat tatxhul inqʼa kʼuy mam uvaʼ, aʼ Daviid nik xeʼtisan tzaan, tetxhal tul t-inqʼa qʼij uvaʼs nikich itxeyex bʼen inqʼa tij imam Israeel s-pereexhoil tu mam tenam Vaviloonia. Tul kajlavat tatxhul inqʼa kʼuy mam uvaʼ, aʼ nik xeʼtik tzaan uvaʼs nikich itxeyex bʼen inqʼa tij imam Israeel s-pereexhoil tu mam tenam Vaviloonia, tul aʼ nik ex yaʼk vet uvaʼs talal u Kriisto, uvaʼ alelich ka u tulebʼal taʼn quBʼaal Tiuxh.
MAT.1.18	Ech u yol tiʼ u alabʼ tetz JesuKriisto s-eche: Jaqelich vet Mal taʼn Xhuʼl, Mal vitxutx Jesuus. Poro yeʼxnaqichetz ikʼuleʼt tibʼ Mal tuchʼ Xhuʼl, tul oybʼaltich vet Mal tiʼ Jesuus taʼn vibʼaʼnil viTiuxhil Tiuxh. 
MAT.1.19	Yaʼne titzʼa vet Xhuʼl, vitzumel Mal, uvaʼ jutx kuxh saʼich taqʼax vet ka Mal taʼn Xhuʼl. Tan yeʼ nikich isaʼ Xhuʼl uvaʼ laʼich ichʼixvisa Xhuʼl Mal vatz inqʼa xaol. Tan tira nikich inima Xhuʼl vibʼekʼbʼal quBʼaal Tiuxh.
MAT.1.20	Nikichetz kuxh titzʼa Xhuʼl kam laʼich yaʼk Xhuʼl tuchʼ u yol uvaʼe, tul yeʼ taqla ikʼutxh vet tibʼ val viaanxel quBʼaal Tiuxh te Xhuʼl t-vatzikʼ. Tul ech tal s-eche: —Xhuʼl, axh u tij imam Daviid, yeʼ kuxh xoʼv axh tiʼ tiqʼol Mal s-eexqel. Tan tetz viTiuxhil Tiuxhe, u neʼ uvaʼ at kʼatz Mal. 
MAT.1.21	Xaaketz u neʼ uvaʼ toq tala Mal, tul laʼ ooksa ibʼij s-Jesuus. Tan aʼ u neʼ laʼ chiton vitenam t-inqʼa paʼv, —xeʼt u aanxel.
MAT.1.22	Tul echxh ibʼane tiʼ telaʼpun jankʼal inqʼa yol uvaʼ tal quBʼaal Tiuxh te val u qʼexsanich tetz viyol, uvaʼ ech tal s-eche:
MAT.1.23	—«Il val u qʼopo ixvaak
MAT.1.23	toq yanoq ikʼuul.
MAT.1.23	Tul toq tala vaʼl neʼ xaak.
MAT.1.23	Tul laʼ oksal ibʼij
MAT.1.23	s-Emanueel,»
MAT.1.23	chich quBʼaal Tiuxh,
MAT.1.23	—xeʼt u qʼexsanich tetz viyol quBʼaal Tiuxh.
MAT.1.23	‹At quBʼaal Tiuxh s-quxoʼl,› chich telaʼp u yol Emanueel.
MAT.1.24	Uletz vet ivatz Xhuʼl uvaʼs tilt Xhuʼl u vatzikʼ, tul ibʼan vet Xhuʼl kam uvaʼ tal viaanxel quBʼaal Tiuxh s-te. Tan ikʼul vet Xhuʼl Mal s-tixqel. 
MAT.1.25	Kʼuxhetz tiqʼoxh vet tibʼ Xhuʼl tuchʼ Mal, poro yeʼl Xhuʼl nikich ivatoʼk kʼatz Mal. Pet tala nalich Mal u bʼaxa tal, uvaʼ ok ibʼij s-Jesuus.
MAT.2.1	Eenetz alalik Jesuus tu tenam Veleen tuulbʼal Judeea. Aʼxhetz talal Jesuus tuulbʼal uvaʼs atich ok Eroodes s-mam iqʼesal. Tul ul vet jolol inqʼa vinaq tu tenam Jerusaleen, inqʼa een tzajnaʼqich tu tzaebʼ qʼij, inqʼa qʼianich tetz txʼumil.{*}
MAT.2.2	Tul exaq tabʼi vet itziulal tiʼ u neʼ. Tul ech nikich motx tal s-eche: —¿Qatxh u neʼ uvaʼ toq bʼanon mam iqʼesalil tiibʼa inqʼa tij imam Israeel uvaʼ qat alaliya? Tan qat qil u txʼumil uvaʼ nik kʼutxhun u neʼ tu tzaebʼ qʼij. Echetz qat qule tiʼ inatxhkʼuulaleʼ, —xeʼtaqe.{*}
MAT.2.3	Tabʼietz vet Eroodes u yol uvaʼe, tul yekichxh yan ikʼuul Eroodes s-tiʼ. Tul jankʼal vet inqʼa aj tenam Jerusaleen txumun veteʼ.{*}
MAT.2.4	Yaʼne imol vet Eroodes inqʼa iqʼesal oksan yol vatz Tiuxh tuchʼ inqʼa nikich txhusun inqʼa tij imam Israeel tiʼ inqʼa bʼekʼbʼal tetz u tenam. Tul tabʼi vet Eroodes s-te tale uvaʼ laʼich alalik u Kriisto.{*}
MAT.2.5	Tul echaq tal te Eroodes s-eche: —Een tu tenam Veleen tuulbʼal Judeea. Tan ech nik tal val u yol uvaʼ tzʼibʼamal ka taʼn val u qʼexsanich tetz viyol quBʼaal Tiuxh s-eche:
MAT.2.6	«Ex, u aj tenam Veleen,
MAT.2.6	uvaʼ at tuulbʼal vitxʼavaʼ
MAT.2.6	inqʼa aj Judaa,
MAT.2.6	tan kʼuxh tal tenam kuxh ex
MAT.2.6	xoʼl jolt inqʼa nimla tenam
MAT.2.6	uvaʼ at tuulbʼal vitxʼavaʼ
MAT.2.6	inqʼa tij imam Judaa,
MAT.2.6	poro aʼ laʼ txhejk
MAT.2.6	vaʼl iqʼon bʼey sexoʼl
MAT.2.6	uvaʼ laʼ ilon vintenam
MAT.2.6	Israeel,»
MAT.2.6	chich u yol,
MAT.2.6	—xeʼt inqʼa iqʼesal te Eroodes.
MAT.2.7	Yaʼne jutx kuxh isaʼt Eroodes inqʼa vinaq, inqʼa qʼianich tetz inqʼa txʼumil. Tul tekʼxh tabʼi Eroodes inuqul te inqʼa vinaq tiʼ jatvaʼlich vet qʼij tilt itxhej u txʼumil. 
MAT.2.8	Yaʼne itxhaq vet bʼen Eroodes inqʼa qʼian tetz txʼumil tu tenam Veleen. Tul ech tal Eroodes s-eche: —Bʼenoq ex tu tal tenam Veleen. Tul tekʼxh bʼen etabʼi inuqul u yol tiʼ u neʼ. Laʼetz eleq u neʼ, tul nal kuxh laʼ ul etal s-ve tal atila. Tul laʼat bʼen in tiʼ inatxhkʼuulaleʼ, —xeʼt Eroodes.
MAT.2.9	Taʼnetzxh tabʼi vet inqʼa vinaq viyol Eroodes, u mam iqʼesal, tul bʼenaq veteʼ. Tul txhʼuyichaq kuxh vet bʼen tiʼ u txʼumil uvaʼ maʼtich tilt s-bʼaxa tu tzaebʼ qʼij. Tul aʼxh ex txakeʼvk u txʼumil tal uvaʼ atich u neʼ. 
MAT.2.10	Tiletz vet inqʼa vinaq tal uvaʼ ex txakeʼvk u txʼumil, tul mam chiibʼichil motx ibʼanaq veteʼ. 
MAT.2.11	Tul palaq vet ok tu otzotz. Tul tilaq veteʼ uvaʼ atich u neʼ kʼatz Mal, vitxutx u neʼ. Tul ijoqbʼaaq vet kuʼ tibʼ inqʼa vinaq tiʼ inatxhkʼuulal u neʼ. Tul motx ijaq vet inqʼa talaq ikolbʼal, inqʼa atich kuʼ bʼaʼnla txhaq kam s-tuul. Tul toksaaq vet ooro tuchʼ insieenso, atz tuchʼ taʼlil tzeʼ, u miira, s-oya vatz u neʼ.
MAT.2.12	Poro alaxaq vet s-te t-vatzikʼ uvaʼ yeʼich laʼ pal tal vet u yol te Eroodes. Echetz motx ijaltaq vet ibʼeye tiʼ iqʼaʼv t-vitenam inpaqte.
MAT.2.13	Yaʼne qʼaʼv vet inqʼa vinaq titenam inpaqte. Tul il bʼak val viaanxel quBʼaal Tiuxh nikich ikʼutxh tibʼ te Xhuʼl t-vatzikʼ. Tul ech tal te Xhuʼl s-eche: —Nal abʼan avutxheʼ. Tul eeqʼo u neʼ tuchʼ vitxutx. Tul yekl axh tuulbʼal Ejiipto tiʼ atzʼeqt eebʼ. Atoqetz vet axh tzitzi. Pet in naletz laʼ alon see jatu laʼ qʼaʼv axh inpaqte. Tan toq itxhok Eroodes u neʼ tiʼ iyatzʼax el, —xeʼt u aanxel te Xhuʼl.
MAT.2.14	Uletz vet ivatz Xhuʼl, tul nal kuxh ilakp veteʼ. Atz tiqʼo vet Xhuʼl Mal tuchʼ u neʼ tuulbʼal u aqʼbʼal uvaʼe. Tul bʼenaq vet t-Ejiipto. 
MAT.2.15	Atichetz kuxh vet Xhuʼl tuchʼ Mal, atz tuchʼ u neʼ t-Ejiipto tetxhal kam nalich vet Eroodes.
MAT.2.15	Maʼtichetz ikam vet Eroodes, tul elaq vet tzaan inpaqte t-Ejiipto. Echetz telaʼpune val u yol uvaʼ tal ka quBʼaal Tiuxh, tul itzʼibʼa ka val u qʼexsanich tetz viyol quBʼaal Tiuxh uvaʼ ech nik tal s-eche: —Een qat veesavat tzaan vinKʼaol tuulbʼal Ejiipto, —chich u yol.
MAT.2.16	Yaʼne bʼen vet te Eroodes uvaʼ eesal kuxh Eroodes t-bʼey taʼn inqʼa qʼian tetz txʼumil. Tul mam kʼaʼnal ibʼan vet Eroodes. Tul nal kuxh ibʼekʼ vet Eroodes iyatzʼax el jankʼal inqʼa neʼ xaak, inqʼa atich tu tenam Veleen, atz t-inqʼa tenam, inqʼa naqlich s-kʼatza, inqʼa neʼ xaak, inqʼa yeʼxnaqich eloq kaʼl yaʼbʼ. Tan aʼ bʼenk Eroodes tiʼ kam uvaʼ tabʼi te inqʼa vinaq, inqʼa qʼian tetz txʼumil. 
MAT.2.17	Echetz telaʼpune u yol uvaʼ maʼtich itzʼibʼat ka Jeremiias, u qʼexsanich tetz viyol quBʼaal Tiuxh, uvaʼ ech nik tal s-eche:
MAT.2.18	—Qat abʼil val u qul
MAT.2.18	tu tenam Ramaa
MAT.2.18	uvaʼ mam oqʼel,
MAT.2.18	atz mam txumlebʼal,
MAT.2.18	atz mam sichʼiʼm
MAT.2.18	nik tutxheʼ.
MAT.2.18	Tul nik toqʼ ixoq u Rakeel
MAT.2.18	tiʼ inqʼa tal.
MAT.2.18	Tul tira yeʼ isaʼ ixoq
MAT.2.18	laʼ kʼuqbʼal ikʼuul,
MAT.2.18	tan qat kamy inqʼa tal ixoq,
MAT.2.18	—chich u yol.
MAT.2.19	Maʼtichetz ikam vet Eroodes, tul ikʼutxh tibʼ val viaanxel quBʼaal Tiuxh te Xhuʼl t-vatzikʼ tuulbʼal uvaʼ eenich Xhuʼl tuulbʼal Ejiipto. 
MAT.2.20	Tul ech tal u aanxel te Xhuʼl s-eche: —Quuxh. Tul iqʼo Mal tuchʼ vineʼ. Tul qʼaʼven bʼen xoʼl inqʼa tij imam Israeel, tan qat kamy vet inqʼa saʼich yatzʼon el u neʼ, —xeʼt u aanxel te Xhuʼl.
MAT.2.21	Yaʼne ibʼan vet Xhuʼl tutxheʼ. Tul yekich tzaj vet Xhuʼl tuchʼ Mal, atz tuchʼ u neʼ. Tul ulaq vet xoʼl inqʼa tij imam Israeel. 
MAT.2.22	Tabʼietz vet Xhuʼl uvaʼ aʼich Arkelaao, vikʼaol Eroodes, kaj vet ka s-mam iqʼesalil tuulbʼal Judeea sivatzil Eroodes, tul ixoʼva vet Xhuʼl ibʼen tzitzi. Poro alaxetz vet te Xhuʼl t-vatzikʼ taʼn quBʼaal Tiuxh uvaʼ een laʼich bʼenk vet Xhuʼl tuulbʼal Galileea. Tul bʼen vet Xhuʼl.
MAT.2.23	Opoonetz vet Xhuʼl tuulbʼal Galileea, tul yekichaq vet jeqloq tu tenam Nasareet. Echetz telaʼpune val u yol uvaʼ tzʼibʼamich ka taʼn inqʼa qʼexsanich tetz viyol quBʼaal Tiuxh uvaʼ ech nik tal s-eche: — «U Kriisto uvaʼe, tan aj Nasareete,» chaq eʼli, —chich u yol.
MAT.3.1	Tuulbʼaletz uvaʼ maʼtich ipal vet inqʼa qʼij inqʼae, tul xeʼt Xhun tiʼ ipaxsal viyolbʼal quBʼaal Tiuxh tu txʼavaʼ uvaʼ yeʼl xaol jeqlel s-tuul uvaʼ at tuulbʼal Judeea, Xhun, uvaʼ ok ibʼij s-aqʼol kuʼ xaol xeʼ aʼ. 
MAT.3.2	Tul ech nikich tal Xhun s-eche: —Itzʼavaq etibʼ t-inqʼa epaʼv, tan xeʼtiy vet vibʼant quBʼaal Tiuxh uvaʼ tu amlikaʼ viqʼesalil xoʼl inqʼa xaol, —chichich Xhun.
MAT.3.3	Aʼetz Xhune uvaʼ ech val u yol tzʼibʼamal ka s-tiʼ taʼn Isaiias, u qʼexsanich tetz viyol quBʼaal Tiuxh, s-eche:
MAT.3.3	—Een laʼ bʼen sichʼink
MAT.3.3	val u qul tu txʼavaʼ
MAT.3.3	uvaʼ yeʼl xaol jeqlel s-tuul
MAT.3.3	uvaʼ ech laʼ tal s-eche:
MAT.3.3	«Bʼanvaq etutxh
MAT.3.3	tiʼ ikʼulux tul
MAT.3.3	u quBʼaal Tiuxh,
MAT.3.3	eche ibʼanax tutxh
MAT.3.3	invaʼq bʼey.
MAT.3.3	Atz jikbʼavaq vetxumbʼal,
MAT.3.3	eche ijikbʼal
MAT.3.3	invaʼq palebʼal ok,»
MAT.3.3	—chich u yol.
MAT.3.4	Aʼichetz toksaʼm Xhun u chemich xiʼl tiʼ kameeyo. Tul tzʼuʼmich uvaʼ nikich jekʼon ok u toksaʼm Xhun s-tiʼ. Tul taʼn kuxh sakʼ tuchʼ taʼl kabʼ inqʼa t-vitz nikich tetxhbʼu Xhun s-vatzil itxʼix.
MAT.3.5	Tul mam xaol nikich itzaj tuulbʼal u tenam Jerusaleen tiʼ tabʼil inqʼa yol uvaʼ nikich tal Xhun. Atetz xaol nikich itzaj tuulbʼal jankʼal Judeea. Atz at xaol inqʼa een jeqlich tziʼ u xaomla aʼ Jordaan, tul nikich tul tal uvaʼ atich Xhun. 
MAT.3.6	Tul nikich motx tal vet inqʼa xaol inqʼa ipaʼv te quBʼaal Tiuxh, ech ivatz jolt inqʼa xaol. Yaʼne nikich motx taqʼ vet kuʼ Xhun inqʼa xaol xeʼ u xaomla aʼ Jordaan.
MAT.3.7	Tiletz vet Xhun uvaʼ mamala inqʼa fariseeo tuchʼ inqʼa saduseeo nikich motx tul tal uvaʼ atich Xhun, tan aʼaqich isaʼ uvaʼ laʼich motx aqʼaxaq kuʼ xeʼ aʼ taʼn Xhun. Tul ech tal vet Xhun s-te s-eche: —¡Ex inqʼa ech vetxumbʼal, eche tiyiilaq kan! Aʼ nik etitzʼa uvaʼ tuchʼ kuxh vekuʼ xeʼ aʼ, tul ey vet el ex tzij vatz vikʼaʼnal quBʼaal Tiuxh, uvaʼ toq uloq setiibʼa tiʼ vetxumbʼal. Yeʼletza.{*}
MAT.3.8	Pet jalpuvaq vetxumbʼal. Tul kʼutxhvaq uvaʼ qat etitzʼal vet etibʼ tiʼ ikʼutxhux bʼaʼnla txumbʼal. Tul ech ebʼan tiʼ ikʼutxhuxeʼ, eche viʼoq tzeʼ uvaʼ laʼ taqʼ bʼaʼnla ivatz.{*}
MAT.3.9	Tul yeʼ laʼ utxhi ech laʼ etal tetaanima s-eche: «Tan aʼ Avraʼaam kʼuy qumam, echetz yeʼxhkam invaʼq laʼ ul s-qiibʼa,» chitunich ex. Tan oq laʼ isaʼ te quBʼaal Tiuxh, tul laʼ taqʼ bʼen inqʼa sivan inqʼae s-tijaq imam Avraʼaam.
MAT.3.10	Tan ech laʼ ulbʼel ex, eche laʼ ulbʼel inviʼoq u tzeʼ uvaʼ yeʼ nik taqʼ ivatz, uvaʼ bʼanel vet tutxh kʼoxbʼal tiʼ itzokʼox el inqʼa taqʼil tiʼ ivuʼl bʼen. Tan jatvaʼlxh u tzeʼ uvaʼ yeʼ nik taqʼ bʼaʼnla ivatz, tan laʼ juyili, atz laʼ ok t-xamal.{*}
MAT.3.11	Pet toq val sete, ex inqʼa xaol, tan bʼantan eche u vatineʼ, tan xeʼ aʼ kuxh nik vaqʼvat kuʼ ex s-tetxhlal vetitzʼat etibʼ t-inqʼa epaʼv. Pet koq naq uvaʼ yaʼn tul s-viʼ, tan aʼetz vet viTiuxhil Tiuxh laʼ taqʼ naq sete.
MAT.3.12	Atz ech laʼ ul ibʼan naq, eche invaʼq u xaol uvaʼ atoʼk invaʼq tichubʼal triigo tiqʼabʼ. Tan bʼaxa tzij nik itichu u xaol vivatz u triigo tuchʼ u tichubʼal. Yaʼne nik ikol vet vibʼaʼnla triigo t-vikʼoay. Petetz vet u tiʼ triigo uvaʼ chʼis veteʼ, tan laʼ toksa vet xamal s-tiʼ. Echetz uvaʼe toq ul ibʼan naq u Vinaq. Tan laʼ ikol naq inqʼa niman tetz. Pet inqʼa yeʼ laʼ qeon naq, bʼantan yeʼl iyaʼebʼal imotxebʼal u kʼaxbʼichil laʼ motx tila, —xeʼt Xhun.
MAT.3.13	Yaʼne el vet bʼen Jesuus tuulbʼal Galileea, tul yekich vet Jesuus kʼatz Xhun tziʼ u xaomla aʼ Jordaan tiʼ ikuʼ xeʼ aʼ taʼn Xhun. 
MAT.3.14	Poro yeʼ nikich isaʼ Xhun taqʼax kuʼ Jesuus xeʼ aʼ. Pet aʼl ech tal Xhun s-eche: —Jit inkʼulel uvaʼ, aʼ in laʼ aqʼon kuʼ axh xeʼ aʼ. Pet aʼ, axh aqʼon kuʼ in, —xeʼt Xhun.
MAT.3.15	Tul ech tal Jesuus s-eche: —Antxhte uvaʼ nik aaleʼ. Pet tetxhal toq qunima jankʼal inqʼa jikla txhaq itzʼabʼal uvaʼ itzʼamal s-qiʼ taʼn quBʼaal Tiuxh, —xeʼt Jesuus.
MAT.3.15	Yaʼne ikuy vet Xhun taqʼax kuʼ Jesuus xeʼ aʼ. 
MAT.3.16	Iletz kuxh Jesuus nikich ijaʼul xeʼ u aʼ, tul til Jesuus ijaqp u amlikaʼ.{*}
MAT.3.17	Yaʼne abʼil iyolon kuʼl val u qul t-amlikaʼ uvaʼ, ech tal s-eche: —Aʼetz vinKʼaole uvaʼe, uvaʼ kamxh in s-tiʼ. Tan aʼ uvaʼe, nik chiibʼisan vaanima, —xeʼt u qul.
MAT.4.1	Yaʼne iqʼol vet Jesuus taʼn viTiuxhil Tiuxh tu txʼavaʼ uvaʼ yeʼl xaol jeqlel s-tuul. Tul tzitzi laʼich etxhbʼulik ikuʼ Jesuus t-paʼv taʼn diaavlo. 
MAT.4.2	Tan aʼetz vet uvaʼs tel kaʼviinqil qʼij, atz kaʼviinqit aqʼbʼal imaqt tibʼ Jesuus tiʼ itxʼaʼon tiʼ inatxhax Tiuxh, tul vaʼy vet Jesuus.
MAT.4.3	Yaʼne aqʼbʼ vet diaavlo, u subʼunal, tiʼ tetxhbʼul ikuʼ Jesuus t-paʼv. Tul ech tal diaavlo te Jesuus s-eche: —Oqetz axhxh iKʼaol Tiuxh nik aaleʼ, tul aqʼetz bʼen inqʼa sivan inqʼae s-paan, tul laʼ eetxhbʼu, —xeʼt diaavlo.
MAT.4.4	Yaʼne ech tal Jesuus s-eche: —Yeʼle. Tan ech val u yol tzʼibʼamal ka s-eche:
MAT.4.4	«Jit kuxh taʼn u paan
MAT.4.4	laʼ itzʼeʼvsan inqʼa xaol.
MAT.4.4	Pet aʼ laʼ itzʼeʼvsan
MAT.4.4	inqʼa xaol
MAT.4.4	jankʼal inqʼa yol
MAT.4.4	uvaʼ nik tal quBʼaal Tiuxh,»
MAT.4.4	chich u yol,
MAT.4.4	—xeʼt Jesuus.
MAT.4.5	Yaʼne iqʼol vet Jesuus taʼn diaavlo tu tenam Jerusaleen, uvaʼ ichʼex quBʼaal Tiuxh s-natxhkʼuulabʼ tetz. Tul yekich jaʼ Jesuus titzʼuten jaʼp iviʼ u tostiuxh taʼn diaavlo.
MAT.4.6	Tul ech tal diaavlo te Jesuus s-eche: —Oqetz axhxh iKʼaol Tiuxh nik aaleʼ, tul kʼonietz bʼen eebʼ tzitza qileʼ. Tan ech tzʼibʼamal ka s-eche:
MAT.4.6	«Laʼ itxhaq tzaan Tiuxh
MAT.4.6	inqʼa iaanxel tiʼ akoloxeʼ.
MAT.4.6	Tul yekxh axh tiqʼabʼ
MAT.4.6	inqʼa aanxel.
MAT.4.6	Echetz yeʼl avoq
MAT.4.6	laʼ bʼen akʼonoq kuʼ viʼ
MAT.4.6	sivan,»
MAT.4.6	chich u yol,
MAT.4.6	—xeʼt diaavlo.
MAT.4.7	Tul ech tal Jesuus s-eche: —Yeʼle. Tan echatxh nik tal vaʼt u yol tzʼibʼamal ka t-viyolbʼal quBʼaal Tiuxh s-eche: «Yeʼ laʼ utxhi uvaʼ, aʼ ex laʼ bʼekʼon veBʼaal Tiuxh tiʼ ibʼanax invaʼq kam,» chich u yol, —xeʼt Jesuus.{*}
MAT.4.8	Yaʼne iqʼol Jesuus inpaqte taʼn diaavlo. Tul yekich vet Jesuus viʼ jaʼ val u mamaʼ vitz taʼn diaavlo. Tul ikʼutxh diaavlo tatin inqʼa mam tenam te Jesuus. Atz ikʼutxhat diaavlo vijosqʼilil tatin inqʼa mam tenam vatz txʼavaʼ te Jesuus.
MAT.4.9	Tul ech tal diaavlo te Jesuus s-eche: —Jankʼaletzxh inqʼa nik eeleʼ, tan toq vaqʼ see tiʼ abʼant iqʼesalil s-tiibʼa, oq uvaʼ laʼ joqeʼv kuʼ axh sinvatz tiʼ innatxhkʼuulaleʼ, —xeʼt diaavlo te Jesuus.
MAT.4.10	Yaʼne ech tal Jesuus s-eche: —¡Palen el sinvatz, Satanaas! Tan ech val u yol tzʼibʼamal ka t-viyolbʼal quBʼaal Tiuxh s-eche: «Taʼn kuxh vaBʼaal Tiuxh laʼ anatxhkʼuula. Atz taʼn kuxh uvaʼe laʼ anima,» chich u yol, —xeʼt Jesuus.
MAT.4.11	Tul bʼen vet diaavlo. Tul aʼ vet inqʼa aanxel ul tiʼ ikʼuulal Jesuus.
MAT.4.12	Ant atich Jesuus tuulbʼal Judeea, tul tabʼi Jesuus uvaʼ atich vet kuʼ Xhun t-tzeʼ. Tul qʼaʼv vet Jesuus tuulbʼal Galileea. 
MAT.4.13	Paletz kuxh vet paʼl Jesuus t-Nasareet, tul yekich vet Jesuus atinoq tu tenam Kapernauum titziʼ u mam aʼ Galileea, tal uvaʼ jeqbʼalik inqʼa tij imam Savuloon tuchʼ inqʼa tij imam Neftalii. 
MAT.4.14	Echetz telaʼpune val u yol uvaʼ itzʼibʼa ka Isaiias, u qʼexsanich tetz viyol quBʼaal Tiuxh, uvaʼ ech nik tal s-eche:
MAT.4.15	—Laʼ tabʼi vet inqʼa xaol
MAT.4.15	viyolbʼal quBʼaal Tiuxh,
MAT.4.15	inqʼa jeqlel tu txʼavaʼ
MAT.4.15	uvaʼ jeqlich
MAT.4.15	inqʼa tij imam Savuloon,
MAT.4.15	atz uvaʼ jeqlich
MAT.4.15	inqʼa tij imam Neftalii,
MAT.4.15	tal uvaʼ atil u nimla bʼey
MAT.4.15	uvaʼ yekl tziʼ u mam aʼ,
MAT.4.15	uvaʼ jala el u xaomla aʼ
MAT.4.15	Jordaan tu tzaebʼ qʼij,
MAT.4.15	atz uvaʼ tuulbʼal Galileea,
MAT.4.15	tal uvaʼ jeqlel jolol inqʼa xaol,
MAT.4.15	inqʼa jit tij imam Israeel.
MAT.4.16	Tan jankʼalxh inqʼa xaol,
MAT.4.16	inqʼa at tuulbʼal
MAT.4.16	u txʼavaʼ uvaʼe,
MAT.4.16	tan ayaʼl inqʼae at bʼen
MAT.4.16	tu tokto.
MAT.4.16	Poro aʼetz inqʼa xaole
MAT.4.16	inqʼa qat aqʼbʼ u bʼaʼnil
MAT.4.16	s-xoʼl,
MAT.4.16	eche toybʼ invaʼq mam
MAT.4.16	txiqubʼal.
MAT.4.16	Atz jabʼiste inqʼa xaol
MAT.4.16	uvaʼ aʼl vet tok tibʼeyil
MAT.4.16	u kamchil,
MAT.4.16	tul aʼetz inqʼa xaole
MAT.4.16	uvaʼ qat opoon u bʼaʼnil
MAT.4.16	s-xoʼl,
MAT.4.16	eche ilitzʼul invaʼq kam
MAT.4.16	taʼn txiqubʼal,
MAT.4.16	—chich u yol.
MAT.4.17	Tzitzietz ixeʼt vet Jesuus tu tenam Kapernauum tiʼ ipaxsal inqʼa bʼaʼnla txhaq yol tiʼ quBʼaal Tiuxh. Tul ech nikich tal Jesuus te inqʼa xaol s-eche: —Itzʼavaq etibʼ t-inqʼa epaʼv, tan xeʼtiy vet vibʼant quBʼaal Tiuxh, uvaʼ tu amlikaʼ, viqʼesalil xoʼl inqʼa xaol, —chichich Jesuus.
MAT.4.18	Nikichetz ixaon Jesuus tziʼ u mam aʼ Galileea, tul til Jesuus kaʼvaʼl u vinaq uvaʼ titzʼinich tibʼ. Vaʼl uvaʼ Simoonich ibʼij, uvaʼ xamtich ok ibʼij s-Luʼ taʼn Jesuus; vaʼt uvaʼ Lixhich ibʼij, itzʼinaich tiʼ Luʼ. Sebʼtichaqetz taqʼt bʼen inqʼa ikʼatxh xeʼ u mam aʼ tiʼ itxeyex txay. Tan txeyolich txay inqʼa vinaq inqʼae.
MAT.4.19	Yaʼne ech tal Jesuus te inqʼa vinaq s-eche: —Etulvaq. Tul txhʼuyeʼvoqvaq ex s-viʼ. Tan in toq bʼanon uvaʼ ech laʼ emolt inqʼa xaol sinkʼatza, eche nik emolt inqʼa txay, —xeʼt Jesuus.
MAT.4.20	Taʼnetzxh tabʼi inqʼa vinaq viyol Jesuus, tul nal kuxh taqʼ vet ka inqʼa ikʼatxh. Tul bʼenaq vet tiʼ Jesuus.
MAT.4.21	Bʼiiletz kuxh xaon bʼen Jesuus, tul til Jesuus kaʼvaʼt inqʼa vinaq uvaʼ antxh titzʼinich tibʼ. Vaʼl uvaʼ Jakoovoich ibʼij; vaʼt uvaʼ Xhunich ibʼij; ikʼaolich Sevedeeo s-kaʼbʼil. Tul atichaq ok tuul val u vaarko tuchʼ vibʼaal. Tul sebʼtichaq ikʼoat inqʼa ikʼatxh. Yaʼne sikʼlelaq taʼn Jesuus. 
MAT.4.22	Tul nal kuxh taqʼ vet ka inqʼa vinaq vibʼaal tuchʼ u vaarko. Tul bʼenaq vet tiʼ Jesuus.
MAT.4.23	Motx ixaj Jesuus inqʼa tenam tuulbʼal jankʼal Galileea tuchʼ inqʼa vinaq inqʼae. Tul nikich itxhusun Jesuus t-junun inqʼa tenam t-inqʼa kʼulbʼal ibʼ, tal uvaʼ nikich ikʼulvat tibʼ inqʼa tij imam Israeel tiʼ inatxhax Tiuxh. Aʼetz nikich ipaxsa Jesuus vinuqul inqʼa bʼaʼnla txhaq yol, tiʼ uvaʼ, aʼ vet quBʼaal Tiuxh laʼich bʼanon iqʼesalil tatin inqʼa xaol. Tul tira atich tiqleʼm Jesuus tiʼ teesal el kamxh yaabʼilil nikich bʼanon inqʼa xaol, atz kʼuxh kamxh txhoʼmil nikich motx bʼanon. 
MAT.4.24	Tul paxin vet itziulal Jesuus tuulbʼal Siiria tiʼ vibʼant inqʼa yaabʼ bʼaʼn. Yaʼne motx iqʼol vet tzaan jankʼal inqʼa yaabʼ vatz Jesuus, jankʼalxh inqʼa nikich motx ipal t-txhoʼm, atz inqʼa bʼeeno kuxh nikich motx ikʼaxbʼ taʼn kalabʼaq yaabʼil, atz inqʼa sichʼiʼmxh nikich motx ibʼan taʼn txhoʼm, atz inqʼa atich ok demoonio t-taanima, atz tuchʼ inqʼa kʼulich yaabʼil atich s-kʼatza, atz inqʼa tzeʼuʼxaqich kuxh itxhiʼoʼl t-yaabʼil. Tul tira motx ibʼan bʼaʼn taʼn Jesuus.
MAT.4.25	Echetz mamala vet xaol okaq bʼen tiʼ Jesuus. Tan okaq vet bʼen inqʼa xaol tiʼ Jesuus, inqʼa tzaj tuulbʼal Galileea, atz inqʼa tzaj tuulbʼal Dekaapolis, atz tuchʼ inqʼa tzaj tu tenam Jerusaleen, atz tuchʼ inqʼa tzaj tuulbʼal Judeea, atz tuchʼich inqʼa xaol, inqʼa een tzajk t-inqʼa tenam, inqʼa atich jala el u xaomla aʼ Jordaan.{*}
MAT.5.1	Tiletz vet Jesuus uvaʼ mamala xaol txhʼuyich vet s-tiʼ, tul pal vet jaʼ Jesuus kʼuqloq viʼ val u vitz. Tul ijetxh vet ok tibʼ inqʼa nikich motx itxhus tibʼ kʼatz Jesuus. 
MAT.5.2	Tul xeʼt vet Jesuus txhus tetz inqʼa xaol. Tul ech tal Jesuus s-eche:
MAT.5.3	—At vibʼaʼnil quBʼaal Tiuxh tiibʼa inqʼa xaol, inqʼa nik inatxh tu taanxelal uvaʼ atel vibʼaʼnil quBʼaal Tiuxh nik isaʼon s-te. Tan aʼetz inqʼae laʼ oksal s-tuul tiʼ ibʼant iqʼesalil taʼn quBʼaal Tiuxh, uvaʼ tu amlikaʼ.
MAT.5.4	At vibʼaʼnil quBʼaal Tiuxh tiibʼa inqʼa xaol, inqʼa nik toqʼ vatz quBʼaal Tiuxh tiʼ inqʼa ipaʼv. Tan aʼetz inqʼae laʼ kʼuqbʼal ikʼuul taʼn quBʼaal Tiuxh, uvaʼ tu amlikaʼ.
MAT.5.5	At vibʼaʼnil quBʼaal Tiuxh tiibʼa inqʼa xaol, inqʼa tzʼuʼkinxh nik ibʼaneʼ. Tan aʼetz inqʼae laʼ etzan u txʼavaʼ s-tetz uvaʼ toq taqʼ quBʼaal Tiuxh.
MAT.5.6	At vibʼaʼnil quBʼaal Tiuxh tiibʼa inqʼa xaol uvaʼ aʼxh tatxhaʼv ibʼanax u jik vatz quBʼaal Tiuxh, eche invaʼq u xaol uvaʼ kamxh t-tzaqa tziʼil, atz kamxh t-vaʼy. Tan aʼetz inqʼae laʼ kuʼsal ikʼuul taʼn quBʼaal Tiuxh, eche ikuʼsal ikʼuul invaʼq xaol uvaʼ nik inoj tibʼaʼnil.
MAT.5.7	At vibʼaʼnil quBʼaal Tiuxh tiibʼa inqʼa xaol, inqʼa nik oybʼan ivatz imol. Tan aʼetz inqʼa xaole uvaʼ echatxh laʼ toybʼal ivatze taʼn quBʼaal Tiuxh.
MAT.5.8	At vibʼaʼnil quBʼaal Tiuxh tiibʼa inqʼa xaol, inqʼa eenxh taanima tiʼ ibʼanax u bʼaʼn vatz quBʼaal Tiuxh. Tan aʼetz inqʼae toq atinoq kʼatz quBʼaal Tiuxh.
MAT.5.9	At vibʼaʼnil quBʼaal Tiuxh tiibʼa inqʼa xaol, inqʼa aʼ nik itxhok tok u bʼaʼnil xoʼlaq imol. Tan aʼetz inqʼae laʼ tal quBʼaal Tiuxh s-kʼaol imeʼal.
MAT.5.10	At vibʼaʼnil quBʼaal Tiuxh tiibʼa inqʼa xaol, inqʼa yeʼ kuxh nik ikaj utxhchil s-tiʼ, tiʼ ikʼaxbʼisaleʼ tiʼ kuxh vibʼant u jik. Tan aʼetz inqʼae laʼ oksal s-tuul tiʼ ibʼant iqʼesalil taʼn quBʼaal Tiuxh uvaʼ tu amlikaʼ.
MAT.5.11	At vibʼaʼnil quBʼaal Tiuxh setiibʼa, ex inqʼa tiʼ kuxh vinnimaleʼ. Tul laʼ xeʼtik inqʼa xaol tiʼ teesal eqʼij, atz yeʼ ikaj setiʼ, tiʼ ekʼaxbʼisaleʼ, atz tiʼ talax kam kuxh yaabʼla txhaq yol setiʼ, [atz tiʼ itzʼeqex tzij setiʼ].
MAT.5.12	Tan echatxh laʼ motx ekʼaxbʼisal tiʼ vinnimaleʼ, eche ikʼaxbʼisal inqʼa qʼexsanich tetz viyol quBʼaal Tiuxh, inqʼa naʼy tul sevatz. Poro niimxh vetxʼaqaʼm laʼ bʼen ekʼul tu amlikaʼ tiʼ vekotxʼt evatz. Echetz laʼ kuxh chiibʼ ex s-tiʼ, atz laʼ txuqʼtxun ex.
MAT.5.13	Echetz atoq etxumbʼal tiʼ ikʼutxhux inqʼa bʼaʼnla txumbʼal xoʼl inqʼa xaol, inqʼa yeʼ nik qeon in vatz u txʼavaʼ, eche tatin u atzʼam. Tan bʼaʼn u atzʼam oq uvaʼ at vichiʼl. Pet oq laʼ motxeʼl vichiʼl, tul kametz koq vet laʼ ulbʼel itxhej vichiʼl inpaqte. Pet aʼetz laʼ ulbʼel vet u atzʼam uvaʼ laʼ kʼonil vet el t-nikʼa bʼey. Tul jaʼl kuxh laʼ pal tzeqʼon veteʼ. Echetz uvaʼe laʼ ibʼan quBʼaal Tiuxh te inqʼa xaol, inqʼa yeʼ laʼ kʼutxhun u bʼaʼnla txumbʼal xoʼl inqʼa imol.{*}
MAT.5.14	Atz echatxh laʼ ekʼutxht ibʼanax u bʼaʼn xoʼl inqʼa xaol vatz u txʼavaʼ, inqʼa yeʼ nik qeon in, eche u xamal uvaʼ nik itxiquneʼ. Tul echatxh ebʼan tiʼ ikʼutxhux u bʼaʼn, eche tatin invaʼq u tenam uvaʼ een atil jaʼ viʼ invaʼq vitz uvaʼ yeʼxhkam invaʼq laʼ muqun tilixeʼ.{*}
MAT.5.15	Tan bʼane laʼ koq matxax invaʼq txiqubʼal, tul een laʼ bʼen oksalik ok jaqʼ invaʼq kaaxha tiʼ itxiquneʼ. Pet een laʼ bʼen aqʼaxik jaʼ t-invaʼq u atibʼal uvaʼ niim at jaʼ tiʼ itxiqul jankʼal inqʼa at tuul u otzotz. 
MAT.5.16	Tul ech uvaʼe ebʼan tiʼ ikʼutxhux u bʼaʼn vatz inqʼa xaol. Tan ajt laʼ til inqʼa xaol u bʼaʼn uvaʼ laʼ motx ebʼan s-vatz, tul laʼ motx toksa vet iqʼij u quBʼaal Tiuxh uvaʼ tu amlikaʼ.
MAT.5.17	Poro yeʼ etitzʼa uvaʼ, aʼ ul veesa iqʼij inqʼa ibʼekʼbʼal quBʼaal Tiuxh uvaʼ itzʼibʼa ka Moisees. Atz jitoq aʼ ul veesa iqʼij inqʼa yol, inqʼa tzʼibʼamal ka taʼn inqʼa qʼexsanich tetz viyol quBʼaal Tiuxh. Yeʼxhkam invaʼq ul veesa iqʼij, pet aʼ ulk in tiʼ itzoqpisaleʼ.{*}
MAT.5.18	Tan toq val sete uvaʼ mij invaʼtoʼq inqʼa ibʼekʼbʼal quBʼaal Tiuxh uvaʼ tzʼibʼamal ka uvaʼ yeʼ koq laʼ bʼen elaʼpunoq kʼuxh kamxh laʼ pal vatz u txʼavaʼ, atz vatz u amlikaʼ. Pet tetxhal kuxh laʼ bʼen elaʼpunoq s-kaqaayil.
MAT.5.19	Echetz jaʼl u xaol uvaʼ yeʼ laʼ niman invaʼq inqʼa ibʼekʼbʼal quBʼaal Tiuxh, tul yeʼxhkam kuxh vet itxaʼk s-vatz, tul aʼetz u xaole uvaʼ yeʼxh jankʼal tiqleʼm laʼ ibʼan vatz quBʼaal Tiuxh tal uvaʼ nik ibʼanvat quBʼaal Tiuxh iqʼesalil, u quBʼaal Tiuxh uvaʼ tu amlikaʼ. Tul yeʼxhatetz jankʼal tiqleʼm inqʼa xaol uvaʼ laʼ motx itxhus txha vet tiʼ yeʼ inimal inqʼa bʼekʼbʼal.
MAT.5.19	Pet jaʼl u xaol laʼ niman inqʼa ibʼekʼbʼal quBʼaal Tiuxh, atz laʼ itxhus xoʼl jolt inqʼa xaol, aʼetz u xaole uvaʼ sibʼ tiqleʼm laʼ ibʼan vatz quBʼaal Tiuxh, tal uvaʼ nik ibʼanvat quBʼaal Tiuxh iqʼesalil. 
MAT.5.20	Tul toq val sete uvaʼ aʼxh enima inqʼa ibʼekʼbʼal quBʼaal Tiuxh viʼ uvaʼ nik inima inqʼa fariseeo, atz viʼ inqʼa nik inima inqʼa nik txhusun inqʼa bʼekʼbʼal xoʼl inqʼa qumol s-tijaq imam Israeel. Tan oqetz ech laʼ ebʼan vet, eche uvaʼ nik ibʼan inqʼa xaol inqʼae, tul yeʼletz etokebʼal tiʼ etatin tal uvaʼ nik ibʼanvat quBʼaal Tiuxh iqʼesalil, u quBʼaal Tiuxh uvaʼ t-amlikaʼ.
MAT.5.21	Abʼimal etaʼn uvaʼ ech val u bʼekʼbʼal alel s-naʼya te inqʼa kʼuy qumam s-eche: «Yeʼ laʼ yatzʼon axh,» chiche. Tan jaʼl uvaʼ laʼ yatzʼon vimol, tul tetxhal kuxh laʼ aqʼax jaʼp u yol s-tiibʼa taʼn u aqʼol kuʼ yol tinuqul.
MAT.5.22	Pet toq val sete, jaʼl uvaʼ laʼ lakp ikʼaʼnal te vimol, tul tetxhal kuxh laʼ aqʼax jaʼp u yol s-tiibʼa taʼn quBʼaal Tiuxh. Atz echat kuxhte tiʼ u xaol uvaʼ ech laʼ tal te imol s-eche: «¡Bʼokkin!» chaqe, tul tetxhaletz kuxh laʼ jaʼp u yol s-tiibʼa taʼn inqʼa aqʼolaq kuʼ yol tinuqul. Atzoq ech laʼ tal te imol s-eche: «¡Tira yeʼl atxumbʼal!» chaqe, tul aʼetz uvaʼe, aʼ vet u xamal uvaʼ sebʼt toybʼeʼ nik itxʼebʼon s-tiʼ taʼn quBʼaal Tiuxh.
MAT.5.23	Echetz oq iqʼomal invaʼq oya etaʼn tiʼ taqʼax ka vatz quBʼaal Tiuxh viʼ u natxhkʼuulabʼal, tal uvaʼ nik tzʼeʼk inqʼa oya, tul oqetz tzitzi laʼ ulk sekʼuul uvaʼ at etxhʼaʼo tuchʼ invaʼq emol, 
MAT.5.24	tul aʼetz laʼ ebʼana uvaʼ nal kuxh laʼ etaqʼ ka u oya vatz u natxhkʼuulabʼal.{*}
MAT.5.24	Tul bʼaxa tzij laʼ bʼen vet ex tiʼ ibʼanax tutxh vetatin tuchʼ vemol. Yaʼne laʼ qʼaʼv ex inpaqte kʼatz u oya uvaʼ maʼt etaqʼt ka. Tul laʼ etaqʼ vet te quBʼaal Tiuxh.
MAT.5.25	Poro nal kuxh laʼ ebʼan tutxh vetatin tuchʼ invaʼq vemol uvaʼ atoʼk exoʼl s-tuchʼ, tuulbʼal uvaʼs ant atil ex t-bʼey, atz uvaʼ yeʼnaq aqʼbʼoq ex vatz u aqʼol kuʼ yol tinuqul. Tan oqetz yeʼ laʼ ebʼan tutxh vetatin tuchʼ vemol, tul antxh vemol laʼ oksan ex vatz u aqʼol kuʼ yol tinuqul. Yaʼne aʼ vet u aqʼol kuʼ yol tinuqul laʼ oksan bʼen ex tiqʼabʼ pol. Tul yekl vet ex t-tzeʼ. 
MAT.5.26	Tul toq val sete uvaʼ yeʼl ex laʼ txhaqpul el ex oq uvaʼ yeʼ laʼ etxhoj jankʼal uvaʼ laʼ tabʼi u aqʼol kuʼ yol tinuqul sete. Pet laʼ nal txhoon ka ex tuchʼ jankʼal vatz epuaq uvaʼ at sexeʼ, yaʼne laʼ txhaqpul vet el ex.
MAT.5.27	Abʼimal invaʼt u bʼekʼbʼal etaʼn uvaʼ ech nik tal s-eche: «Yeʼ laʼ eyansa etibʼ tuchʼ vaʼt xaol uvaʼ jit ekʼulel etibʼ s-tuchʼ,» chiche.
MAT.5.28	Pet toq val sete, jaʼl invaʼq u vinaq uvaʼ laʼ bʼen ivatz tiʼ invaʼq u ixoq tiʼ tatxhvat tilt tibʼ s-tuchʼ, tul tuchʼ kuxh u tatxhvat u vinaq u ixoq t-titzʼabʼal, tul iyansaletz vet tibʼe tuchʼ u ixoq uvaʼ qat tatxhva. 
MAT.5.29	Echetz oq nik epaʼvin taʼn u bʼaqʼ evatz, uvaʼ tesebʼal, tul taʼnxh bʼaʼn uvaʼ maqvaq etibʼ tiʼ isaqileʼ. Tan aʼl bʼaʼn uvaʼ tira laʼ eteesa el oq uvaʼ nik taqʼ bʼen ex tu paʼv nik enatxheʼ. Tan bʼaʼn kuxhtuʼ kʼuxh paqʼit kuxh bʼaqʼ evatz laʼ aqʼbʼ ex tu amlikaʼ, viʼ uvaʼ, ex sekaqaayil tuchʼ kaʼvaʼl u bʼaqʼ evatz laʼ bʼen ex t-xamal.
MAT.5.30	Atzoq nik epaʼvin taʼn veqʼabʼ, uvaʼ tesebʼal, tul taʼnxh bʼaʼn uvaʼ maqvaq etibʼ. Tul yeʼ paʼvin vet ex. Tan aʼl bʼaʼn uvaʼ tira laʼ eteesa el oq uvaʼ nik taqʼ bʼen ex tu paʼv nik enatxheʼ. Tan bʼaʼn kuxhtuʼ kʼuxh paqʼit kuxh eqʼabʼ s-laʼ etaqʼbʼ t-amlikaʼ, viʼ uvaʼ, ex sekaqaayil tuchʼ kaʼvaʼl veqʼabʼ laʼ bʼen ex t-xamal.
MAT.5.31	Atz abʼimalat invaʼt u bʼekʼbʼal etaʼn uvaʼ ech nik tal s-eche: «Jaʼl invaʼq u vinaq laʼ tukin bʼen u tixqel, tul tetxhal kuxh laʼ taqʼ vaʼl uʼ te u tixqel, tal uvaʼ laʼ talvat uvaʼ qat ijatxl vet tibʼ s-tuchʼ,» chiche.
MAT.5.32	Pet toq val sete uvaʼ yeʼ laʼ utxhi laʼ ituki bʼen u vinaq u tixqel. Pet ech kuxh laʼ tutxhe oq aʼ u ixoq laʼ iyansa tibʼ tuchʼ vaʼt vinaq. Tan oq loqʼs kuxh laʼ ituki bʼen u vinaq u tixqel, tul iqʼaqʼaletz vet u vinaq laʼ paʼvin u ixoq oq uvaʼ laʼ tiqʼo vet invaʼt vinaq. Echatetz kuxh u vinaqe uvaʼ laʼ iqʼon vet u ixoq, tan paʼvatetz laʼ ibʼan veteʼ.
MAT.5.33	Tul abʼimalat etaʼn uvaʼ ech vaʼt u bʼekʼbʼal alel ka te inqʼa kʼuy qumam s-naʼya s-eche: «Yeʼ laʼ etzʼeq tzij tiʼ talax vaʼq eyol sinvatz. Pet tetxhal laʼ enima veyol uvaʼ laʼ etal sinvatz,» chiche.
MAT.5.34	Pet toq val sete uvaʼ yeʼl ibʼij invaʼq kam laʼ etoksa tzaan s-tuul tiʼ inimal veyol. Jitoq u amlikaʼ laʼ etoksa tzaan s-tuul, tan aʼ vikʼuqeʼvbʼal u quBʼaal Tiuxhe tal uvaʼ nik ibʼanvat iqʼesalil tiibʼa inqʼa xaol.
MAT.5.35	Tul jitoq u txʼavaʼ laʼ etoksa tzaan s-tuul, tan aʼ u kuʼebʼ toq quBʼaal Tiuxhe. Atz jitoq ibʼij u tenam Jerusaleen laʼ etiqʼo tzaan tiʼ inimal veyol, tan aʼ u tatibʼal quBʼaal Tiuxhe, u mam iqʼesal.
MAT.5.36	Atz jitoq laʼ etoksa tzaan u xiʼl eviʼ s-tuul tiʼ enimat veyol, tan bʼane at koq teqʼabʼ uvaʼ tira laʼ etaqʼ bʼen invaʼq u xiʼl eviʼ s-qʼeq oq maʼt ibʼen vet s-saq. Atz oq qʼeq u xiʼl eviʼ, tul at koq teqʼabʼ uvaʼ tira laʼ etaqʼ bʼen s-saq. 
MAT.5.37	Pet taʼn kuxh laʼ ebʼana uvaʼ: «Laʼi,» chaq ex. Tul laʼi. Atz oq: «Yeʼle,» chaq ex, tul yeʼletzeʼe. Tan oq laʼ kuxh etoksa vet tzaan invaʼtoʼq u yol s-tuul, tul aʼetz telaʼpun uvaʼ, aʼ tzajnaʼql u yaabʼla txumbʼal kʼatz Satanaas uvaʼ nik etaleʼ.{*}
MAT.5.38	Tul abʼimalat invaʼt u bʼekʼbʼal etaʼn uvaʼ ech nik tal s-eche: «Oq laʼ itzottisa u xaol paqʼoq bʼaqʼ avatz, tul echatxh laʼ atzottisat paqʼil bʼaqʼ ivatze. Atz oq laʼ iqʼos axh invaʼq u xoal, tul laʼ teesa avej, tul echatxh laʼ eesat teje,» chiche.
MAT.5.39	Pet toqetz val sete uvaʼ yeʼ laʼ isaʼa laʼ ekʼulela u xaol uvaʼ laʼ bʼanon txhiʼtxhoil sete. Pet oq jaʼl invaʼq xaol laʼ paqʼon txala etziʼ, tesebʼal, tul yeʼl ichʼexel laʼ etaqʼa. Pet aʼl laʼ esutxhqʼit ok inpaqʼite. 
MAT.5.40	Atz oq jaʼl invaʼq xaol laʼ isaʼ ixeʼt sekʼatza tiʼ imaax vekamiʼs, tul laʼ etaqʼ s-te, atz aʼl laʼ etaqʼt bʼen veqinkin txhas etoksaʼm s-tiʼ. 
MAT.5.41	Atz oq laʼ iyaʼlu ex invaʼq xaol tiʼ tiqal bʼen vaʼq iqatz tuulbʼal nikʼaʼmoq oora, tul aʼl tira vaʼl oora laʼ etiqa bʼen. 
MAT.5.42	Oqetz jaʼl invaʼq laʼ jaqon invaʼq kam sete, tul aqʼtaq s-te. Atz oq kam invaʼq laʼ tabʼi vemol sete s-kʼam, tul yeʼ laʼ ebʼan etxhiʼtxhoil s-te. Pet laʼ etaqʼa.
MAT.5.43	Tan abʼimal invaʼt u bʼekʼbʼal etaʼn uvaʼ ech nik tal s-eche: «Saʼvaq inqʼa emol s-tijaq imam Israeel. Pet txhiʼanoq ex tiʼ inqʼa jit tij imam Israeel,» chiche.
MAT.5.44	Pet toq val sete: Saʼvaq inqʼa xaol, inqʼa nik itxhiʼan setiʼ kʼuxh jit tijaq imam Israeel. [Tul alvaq bʼaʼnla txhaq yol tiʼ inqʼa xaol uvaʼ nik alon yeʼbʼaʼn setiʼ. Atz bʼanvaq u bʼaʼn te inqʼa xaol uvaʼ nik iyan ivatz sete. Tul natxhvaq Tiuxh tiʼ inqʼa nik bʼanon u yeʼbʼaʼn sete, atz inqʼa yeʼ kuxh nik ikaj setiʼ, tiʼ ekʼaxbʼisaleʼ.]
MAT.5.45	Oqetz ech laʼ ebʼane, tul echetz laʼ ekʼutxht vete uvaʼ, ex vet kʼaol imeʼal u quBʼaal Tiuxh uvaʼ tu amlikaʼ. Tan vaʼl kuxh nik taqʼt quBʼaal Tiuxh u qʼij tiibʼa inqʼa xaol, uvaʼ nik bʼanon u bʼaʼn, tuchʼ inqʼa nik bʼanon u yeʼbʼaʼn. Atz vaʼlat kuxh nik taqʼt quBʼaal Tiuxh u jabʼal tiibʼa inqʼa xaol uvaʼ nik bʼanon u jik tuchʼ inqʼa jit aʼ u jik nik ibʼaneʼ. 
MAT.5.46	Tan oq taʼn kuxh inqʼa emol s-tijaq imam Israeelil at etaanima s-tiʼ, inqʼa at taanima setiʼ, tul yeʼletz invaʼq etxʼaqaʼm laʼ taqʼ quBʼaal Tiuxh s-tiʼ. Pet taʼn kuxh etxʼaqaʼm u toksat inqʼa emol eqʼij. Tan echat kuxh nik ibʼan inqʼa molol tetz puaqe s-vatzaqil. 
MAT.5.47	Atzoq taʼn kuxh nik jaʼk evatz te inqʼa emol s-tijaq imam Israeelil, tul yeʼletz invaʼq jalbʼal etibʼe tuchʼ inqʼa xaol, inqʼa jit tij imam Israeel, inqʼa yeʼ nik qeon quBʼaal Tiuxh. Tan echatetz kuxh uvaʼe nik motx ibʼan inqʼa xaol inqʼae s-vatzaq. 
MAT.5.48	Pet jikxh ex ebʼana, tul aʼxh u bʼaʼn ebʼan te inqʼa xaol, eche u quBʼaal Tiuxh uvaʼ tu amlikaʼ.
MAT.6.1	Oqetz laʼ tzaj sekʼuul ilotxhox invaʼq meebʼaʼ, tul jit ech ivatz xaol laʼ etaqʼ u lotxhbʼal. Tan oq ech ivatz xaol laʼ etaqʼ u lotxhbʼal, tul aʼetz vet esaʼe toksal eqʼij taʼn inqʼa xaol. Tul oqetz ech laʼ ebʼane, tul yeʼletz invaʼq etxʼaqaʼm laʼ taqʼ u quBʼaal Tiuxh, uvaʼ tu amlikaʼ.
MAT.6.2	Pet oqetz laʼ etaqʼ invaʼq lotxhbʼal, tul yeʼ laʼ etaleʼl tiʼ toksal eqʼij, eche nik ibʼan inqʼa xaol, inqʼa bʼan vatz kuxh nik ibʼaneʼ. Tan tetxhal nik toqʼsa trompeeta t-inqʼa qʼeʼtxaq bʼey, atz t-inqʼa kʼulbʼal ibʼ tiʼ toksal iqʼij taʼn inqʼa xaol. Pet toq val sete uvaʼ, aʼetz vet vatzil taqʼax itxʼaqaʼm tu amlikaʼ u toksal iqʼij taʼn inqʼa xaol tzitza vatz txʼavaʼ. 
MAT.6.3	Tan oq laʼ etaqʼ invaʼq lotxhbʼal te invaʼq meebʼaʼ, tul jitoq laʼ eyoloʼk te u xaol, uvaʼ etaj yolxhtuʼ, kam uvaʼ laʼ etaqʼa, eche tatin kaʼvaʼl veqʼabʼ uvaʼ jitoq laʼ bʼen te veqʼabʼ vemax kam uvaʼ laʼ ebʼan tuchʼ veqʼabʼ vesebʼal. 
MAT.6.4	Echetz laʼ ebʼane tuchʼ u oya uvaʼ jutx kuxh laʼ etaqʼtaʼ. Tan taʼnetz kuxh vet u quBʼaal Tiuxh, uvaʼ laʼ ilon u oya uvaʼ jutx kuxh laʼ etaqʼtaʼ, laʼ aqʼon vetxʼaqaʼm ech ivatz inqʼa xaol.
MAT.6.5	Pet tuulbʼaletz uvaʼs laʼ enatxht Tiuxh, tul jit ech laʼ ebʼan, eche uvaʼ nik ibʼan inqʼa xaol uvaʼ bʼan vatz kuxh nik motx ibʼaneʼ. Tan chiibʼiyaq kuxh tiʼ itxakeʼv t-inqʼa kʼulbʼal ibʼ, atz t-inqʼa qʼeʼtxaq bʼey tiʼ inatxhax Tiuxh. Tan aʼaq kuxh isaʼ toksal iqʼij taʼn inqʼa xaol. Pet toq val sete uvaʼ qatetz ikʼull vete vitxʼaqaʼm tiqʼabʼ inqʼa xaol, pet jit tiqʼabʼ quBʼaal Tiuxh. 
MAT.6.6	Tuulbʼaletz uvaʼs laʼ enatxht Tiuxh, tul ech laʼ ebʼan s-eche: Bʼeenoxh laʼ ejupt etibʼ tetotzotz. Tul laʼ yolon vet ex tuchʼ u quBʼaal Tiuxh uvaʼ yeʼ naʼl tatin sekʼatza. Toqetz val sete uvaʼ aʼetz vet u quBʼaal Tiuxh uvaʼ yeʼ naʼl tatin sekʼatza, laʼ oksan eqʼij ech ivatz inqʼa xaol.
MAT.6.7	Tul jit jatpaqul kuxh laʼ pal ex tiʼ talax inqʼa eyol uvaʼs laʼ enatxht Tiuxh, eche uvaʼ nik ibʼan inqʼa xaol, inqʼa jit tij imam Israeel, inqʼa yeʼ ootzaqin tetz Tiuxh. Tan aʼaq titzʼabʼal uvaʼ jatpaqul kuxh laʼ pal tiʼ talax inqʼa iyol, yaʼne laʼ abʼili, atz laʼ tzaqʼbʼeli. 
MAT.6.8	Jitetz ech laʼ ebʼan, eche uvaʼ nik ibʼan inqʼa xaol inqʼae. Tan tira tootzaql vet quBʼaal Tiuxh kam uvaʼ nik isaʼon sete, kʼuxh yeʼnaq etabʼitaʼ.
MAT.6.9	Pet ech laʼ motx enatxht Tiuxh s-eche:
MAT.6.9	«QuBʼaal Tiuxh, axh
MAT.6.9	uvaʼ at axh tu amlikaʼ,
MAT.6.9	taʼn kuxh axh toq qoksa aqʼij.
MAT.6.10	Avul tiʼ ibʼanax
MAT.6.10	iqʼesalil t-qaanima.
MAT.6.10	Tul aʼ laʼ qubʼan
MAT.6.10	kam vavitzʼabʼal
MAT.6.10	nik ibʼanax t-amlikaʼ,
MAT.6.10	tul echat uvaʼe
MAT.6.10	laʼ bʼanax vatz u txʼavaʼ.
MAT.6.11	Tul aqʼ qetxhbʼubʼal
MAT.6.11	s-txheelaʼ,
MAT.6.11	u tetz jun qʼij.
MAT.6.12	Tul kuy sotzsa
MAT.6.12	inqʼa qupaʼv,
MAT.6.12	eche nik qukuyt ipaʼv
MAT.6.12	inqʼa xaol,
MAT.6.12	inqʼa nik bʼanon
MAT.6.12	u yeʼbʼaʼn s-qe.
MAT.6.13	Tul yeʼ akuyeʼ
MAT.6.13	uvaʼ laʼ etxhbʼul qukuʼ t-paʼv.
MAT.6.13	Pet kol oʼ kʼuxh nik tetxhbʼu
MAT.6.13	Satanaas qukuʼ t-paʼv.
MAT.6.13	[Tan aʼ nik qusaʼeʼ
MAT.6.13	uvaʼ, aʼ axh, laʼ bʼanon
MAT.6.13	iqʼesalil s-qiibʼa.
MAT.6.13	Tan taʼn axhe,
MAT.6.13	uvaʼ sibʼ aviqleʼm.
MAT.6.13	Atz taʼn axh laʼ oksal aqʼij
MAT.6.13	tuulbʼal jattanulxh yaʼbʼ.
MAT.6.13	Tul echxhte,]»
MAT.6.13	chaq ex.
MAT.6.14	Tan oq laʼ ekuy ipaʼv inqʼa xaol, inqʼa laʼ bʼanon u yeʼbʼaʼn sete, tul echatetzxh laʼ ikuyt quBʼaal Tiuxhe vepaʼv, u quBʼaal Tiuxh uvaʼ een tu amlikaʼ. 
MAT.6.15	Pet oq yeʼ laʼ ekuy ipaʼv inqʼa xaol, inqʼa laʼ bʼanon u yeʼbʼaʼn sete, tul yeʼlatetz vepaʼv laʼ ikuy quBʼaal Tiuxh.
MAT.6.16	Tuulbʼaletz uvaʼs laʼ emaqt etxʼaʼon tiʼ inatxhax Tiuxh, tul jit txumuʼm kuxh vet atil ekaʼy laʼ ebʼana. Eche nik ibʼan inqʼa xaol uvaʼ bʼan vatz kuxh nik motx ibʼaneʼ, tan tira txhan kuxh vet nik motx tiqʼo kuʼl tibʼ tuchʼ ikaʼyeʼ. Tan aʼaq nik motx itxʼebʼeʼ uvaʼ laʼ oksal iqʼij taʼn inqʼa xaol tiʼ vimaqt tibʼ tiʼ itxʼaʼoneʼ. Pet toq val sete uvaʼ ikʼulletz vete vitxʼaqaʼm tiʼ u toksal iqʼij. 
MAT.6.17	Pet tuulbʼaletz uvaʼs laʼ emaqt etxʼaʼon tiʼ inatxhax Tiuxh, tul ech laʼ ebʼan s-eche: Laʼ etxʼaj evatz, tul laʼ exej eviʼ. 
MAT.6.18	Echetz yeʼ laʼ ikʼutxht ekaʼye vatz inqʼa xaol uvaʼ maqel etibʼ tiʼ etxʼaʼon tiʼ inatxhax Tiuxh. Pet taʼn kuxh u quBʼaal Tiuxh, uvaʼ yeʼ naʼl tatin sekʼatza, ootzaqin tetz. Aʼetz vet u quBʼaal Tiuxh, uvaʼ yeʼ naʼl tatin sekʼatza, laʼ oksan eqʼij ech ivatz inqʼa xaol.
MAT.6.19	Toq val sete uvaʼ yeʼ laʼ bʼen ekʼuul tiʼ imolox inqʼa mam txʼijbʼal qʼij tzitza vatz u txʼavaʼ. Tan laʼ pokʼti. Atz laʼ itxhukʼu ivatz. Atz laʼ qʼaji, atz tal uvaʼ laʼ utxhk ikʼott elqʼom, atz telqʼat elqʼom.
MAT.6.20	Pet aʼ bʼenk ekʼuul tiʼ ibʼanax inqʼa bʼaʼn uvaʼ nik isaʼ quBʼaal Tiuxh, tan aʼetz u txʼijbʼal qʼije uvaʼ nik imol tibʼ vatz quBʼaal Tiuxh tu amlikaʼ, tal uvaʼ yeʼl paqul laʼ pokʼti; atz yeʼ laʼ itxhukʼu ivatz; atz yeʼ laʼ qʼaji; atz tal uvaʼ yeʼ laʼ utxhk ikʼott elqʼom; atz telqʼat elqʼom. 
MAT.6.21	Tan tal uvaʼ nik emolvat u txʼijbʼal eqʼij, tan eenetze vetaanima tiʼ titzʼaleʼ, maq tzitza vatz txʼavaʼ, atz maq tu amlikaʼ.
MAT.6.22	U bʼaqʼ evatz, tan eche txiqubʼal tatin t-vetxhiʼoʼl tiʼ tilix inqʼa kam kuxh tiqleʼm. Oqetz bʼaʼn u bʼaqʼ evatz, tul niketz etile inqʼa kam tibʼaʼnil. Echatetz kuxhte oq laʼ etila kam nik isaʼon te vaʼq u xaol, tul laʼ elotxha. Oqetz ech laʼ ebʼane, tul tzitzi nik ekʼutxhvat uvaʼ, aʼ vet u quBʼaal Tiuxh nik bʼekʼon ex. Tan eche tatin vet txiqubʼal tetaanima tatin quBʼaal Tiuxh sekʼatza. 
MAT.6.23	Pet oqetz kantxhaq u bʼaqʼ evatz, tul yeʼetz nik etil vete inqʼa kam tibʼaʼnil. Oqetz aʼl tel laʼ iyan vevatz, tul tira laʼ kaj vet ex s-tzot. Tul toktoetz vete laʼ kajk ex. Echatetz kuxhte oq yeʼ nik etil kam nik isaʼon te inqʼa xaol, tul oq aʼ kuxh nik etitzʼa vetetz, tul toktoetze atil ex vatz quBʼaal Tiuxh tiʼ vetatxhvat inqʼa kam.
MAT.6.24	Yeʼletz laʼ utxhi uvaʼ tzum laʼ ekʼuulat kaʼvoʼq bʼaal aqʼon. Tan laʼ koq utxhi uvaʼ laʼ esaʼ invaʼl, tul laʼ etixva txha invaʼte. Atz laʼ chiibʼ ex tiʼ invaʼl, tul laʼ eteesa txha iqʼij invaʼte. Echetz vetatine tuchʼ quBʼaal Tiuxh, tan laʼ koq utxhi uvaʼ laʼ bʼen ekʼuul tiʼ quBʼaal Tiuxh, tul laʼ bʼen txhan ekʼuul tiʼ u txʼijbʼal qʼij vatz txʼavaʼ.
MAT.6.25	Toq val sete: Yeʼ kuxh el etaanima tiʼ vetatin tzitza vatz u txʼavaʼ, jankʼale tiʼ kam uvaʼ laʼ etetxhbʼu, atz tiʼ kam uvaʼ laʼ etukʼa. Atz jitoq laʼ el etaanima tiʼ kam oksaʼm laʼ etoksa setiʼ. Tan aʼ palnaʼq tiqleʼm u qʼij qusaq vatz quBʼaal Tiuxh viʼ u tel qaanima tiʼ u etxhbʼubʼal. Atz aʼ palnaʼq u qʼij qusaq vatz quBʼaal Tiuxh viʼ quviqt u qutxhiʼoʼl tuchʼ u oksaʼm. 
MAT.6.26	Pet bʼenoq kuxh sete tiʼ txoo inqʼa tzʼichin uvaʼ nik ixaon vatz amlikaʼ. Tan yeʼ nik motx taveʼ. Atz yeʼ nik motx ikol tetxhbʼubʼal. Atz jitoq nik ikol tetxhbʼubʼal t-kʼoay. Tul nik itxhej tetxhbʼubʼal taʼn quBʼaal Tiuxh uvaʼ tu amlikaʼ. Tul aʼetz kol ex yeʼ laʼ txhej etetz taʼn quBʼaal Tiuxh; atz aʼ ex, sibʼ etiqleʼm viʼ inqʼa tzʼichin vatz quBʼaal Tiuxh. 
MAT.6.27	Kʼuxhetz laʼ kuxh el etaanima tzitza vatz txʼavaʼ tiʼ u qʼij esaq, tan yeʼxhabʼil invaʼq ex laʼ oleʼv ex tiʼ echʼij jaʼ kaʼkʼutxhbʼatoʼq.
MAT.6.28	Atz yeʼat kuxh el etaanima tiʼ vetoksaʼm, tan laʼat txheji. Tul bʼenoq kuxh sete kam nik ibʼan ichʼij inqʼa xuʼm, inqʼa t-vitz. Tan bʼane nik koq motx taqʼonveʼ. Atz nikat koq motx ichem toksaʼm, poro nik motx ichʼijeʼ. Aʼetz kol ex yeʼ laʼ txhej etetz taʼn quBʼaal Tiuxh, atz aʼ, ex sibʼ etiqleʼm vatz quBʼaal Tiuxh. 
MAT.6.29	Pet toq val sete, tiʼ uvaʼ s-naʼya, kʼuxh josqʼilichxh u toksaʼm Salomoon, poro antxh inqʼa xuʼm palnaʼqich iviqix viʼ ikaʼy inqʼa toksaʼm Salomoon.
MAT.6.30	Kʼuxhetz josqʼilxh iviqix inqʼa xuʼm taʼn quBʼaal Tiuxh, inqʼa nik etil s-txheel, poro ech qal tzʼeʼ t-oorno, ¡aʼetz kol ex yeʼ laʼ tilbʼe ex quBʼaal Tiuxh tuulbʼal u qʼij esaq! Pet aʼe tan bʼiil txhan vatz kʼuqlebʼal ekʼuul tiʼ quBʼaal Tiuxh. 
MAT.6.31	Tan toq txheoq taʼn quBʼaal Tiuxh. Pet yeʼ kuxh el etaanima, tiʼ uvaʼ: «¿Kamebʼ kuxh toq qetxhbʼu? Atz ¿kamebʼ kuxh toq qukʼa? Atz ¿kamebʼ toq qoksa?» chaq koq ex. 
MAT.6.32	Tan aʼetz kuxh inqʼa xaole, inqʼa yeʼ ootzaqin tetz quBʼaal Tiuxh, txhokony kuxh taanima tiʼ inqʼa kam inqʼae. Pet koq ex, tan tootzaq quBʼaal Tiuxh kame uvaʼ nik isaʼon sete tiʼ jankʼal inqʼa kam inqʼae.
MAT.6.33	Pet aʼ quBʼaal Tiuxh etxhok s-bʼaxa tiʼ ibʼant iqʼesalil tetaanima; atz aʼ etxhok ibʼanax u jik uvaʼ nik isaʼ quBʼaal Tiuxh. Echetz jankʼalxhte inqʼa kam uvaʼ nik isaʼon sete, tan aʼl toq taqʼt tel quBʼaal Tiuxh s-tiʼ. 
MAT.6.34	Echetz yeʼ kuxh el etaanima tiʼ u qʼij uvaʼ s-eqal, tan aʼl bʼaʼn uvaʼ qaloq etitzʼa txha vet tetz u qʼij uvaʼ s-eqal. Tan ate uvaʼ nik isaʼon tuulbʼal u qʼij uvaʼe. Tan ataq kuxh itzaʼlal iqʼomal taʼn jununil qʼij. Pet Tiuxh laʼ lotxhon ex tiʼ etzuqbʼet etibʼ.
MAT.7.1	Toq val sete uvaʼ yeʼ laʼ eyol vemol tiʼ teesal iqʼij. Echatetz yeʼ laʼ talt quBʼaal Tiuxh yole setiʼ, tiʼ vepaʼv. 
MAT.7.2	Tan kamxh uvaʼ laʼ etalt yol tiʼ vemol, tul echatetzxh laʼ talax yole setiʼ taʼn quBʼaal Tiuxh. Tan ech nik ebʼan tuchʼ vetxumbʼal tiʼ vemol, eche ipaax invaʼq kam. Tan jankʼalxh uvaʼ nik epajt vemol, tul echatezxh laʼ epaaxe.
MAT.7.3	Tan yeʼ laʼ isaʼa uvaʼ, aʼ laʼ etil inbʼeeq u yeʼbʼaʼn uvaʼ nik ibʼan vemol, tul jit aʼ nik etil u nimla yeʼbʼaʼn uvaʼ nik ebʼaneʼ. Eelaetze tuchʼ uvaʼ, aʼ laʼ til u xaol vaʼq tal chʼis tivatz vimol, tul jit aʼ nik til u potzoʼm uvaʼ atoʼk tu tetz. 
MAT.7.4	Tan bʼane laʼ koq utxhi uvaʼ ech laʼ etal te vemol s-eche: «Toq inlotxh axh tiʼ avel t-paʼv,» chaq koq ex. Tul jit aʼ bʼaxa nik ebʼan tutxh kam uvaʼ nik ebʼaneʼ. Eelaatetze tuchʼ u xaol uvaʼ ech nik tal s-eche: «Toq veesa el u toq chʼim tavatz,» chaq te vimol. Tul aʼ yeʼ nik teesa el u nimla potzoʼm uvaʼ atoʼk tu tetz. 
MAT.7.5	¡Echetz bʼan vatz kuxh nik ebʼaneʼ! Pet bʼaxa etanbʼa ibʼanax u paʼv, yaʼne laʼ utxh etalt te vemol viyaʼ tiʼ vipaʼvineʼ. Eche vaʼq xaol uvaʼ bʼaxa laʼ teesa el vaʼq potzoʼm tivatz, yaʼne laʼ utxh teesat el u toq chʼim tivatz vimol.
MAT.7.6	Tul ilvaqxhtuʼ tal laʼ etalvat inqʼa bʼaʼnla txhaq yol tetz quBʼaal Tiuxh. Tan eela tuchʼ eche uvaʼ laʼ aqʼax kuʼ puaq vatz txʼiʼ. Tan saʼ koq tetxhbʼu. Tan kamal aʼl laʼ itxhiʼt axh; atz laʼ ijuyi axh. Tan yeʼxhkam laʼ itxaʼki u puaq s-te. Atz eelaat tuchʼ eche uvaʼ laʼ aqʼax kuʼ bʼaʼnla txhaq sivan vatz kutxh, tan saʼ koq tetxhbʼu. Pet kamal aʼl kuxh laʼ itzeqʼtaʼ. Echatetz kuxh yeʼ laʼ tilte u xaol ibʼaʼnil inqʼa bʼaʼnla txhaq yol tetz quBʼaal Tiuxh, tan aʼl laʼ itxhoʼnisat ex inqʼa xaol inqʼae. Tul laʼ motx ikʼaxbʼisa ex.{*}
MAT.7.7	Pet jaqvaq te quBʼaal Tiuxh tiʼ kam uvaʼ nik esaʼeʼ, tul laʼ taqʼ sete. Atz txhokvaq quBʼaal Tiuxh, tul laʼ eleqa. Atz qʼiilavaq quBʼaal Tiuxh, tul laʼ itzaqʼbʼe ex. Tul ex yeʼ laʼ tanbʼan inatxhax Tiuxh. 
MAT.7.8	Tan laʼ taqʼ quBʼaal Tiuxh te u xaol uvaʼ laʼ ikʼuqbʼa ikʼuul s-tiʼ. Tan jatvaʼl u xaol uvaʼ laʼ jaqon, tul laʼ aqʼax s-te. Atz jatvaʼlxh u xaol uvaʼ laʼ txhokon, tul laʼ ileqa. Atz jatvaʼlxh u xaol uvaʼ laʼ qʼiilan quBʼaal Tiuxh, tul laʼ tzaqʼbʼel taʼn.
MAT.7.9	Atz jankʼal eche vetatin vatz txʼavaʼ, tan yeʼl invaʼq bʼaala uvaʼ sivan koq laʼ taqʼ te vinitxaʼa oq uvaʼ txʼix laʼ ijaq vinitxaʼa s-te. 
MAT.7.10	Atz oq txay laʼ ijaq vinitxaʼa s-te, tul kan koq laʼ taqʼ te vinitxaʼa. 
MAT.7.11	Tan kʼuxh yannaʼql vetitzʼabʼal taʼn inqʼa paʼv, ex, u bʼaala, tan etootzaqle jabʼiste u bʼaʼn uvaʼ laʼ etaqʼ te venitxaʼa, aʼetz kol u quBʼaal Tiuxh, uvaʼ tu amlikaʼ, yeʼ laʼ aqʼon u bʼaʼnla kam uvaʼ laʼ etabʼi s-te.
MAT.7.12	Echetz oq nik esaʼeʼ laʼ bʼanax u bʼaʼnla txumbʼal sete taʼn inqʼa xaol, tul antxh ex bʼanon u bʼaʼnla txumbʼal s-te s-bʼaxa. Tan aʼ uvaʼe, nik itxhus inqʼa ibʼekʼbʼal quBʼaal Tiuxh uvaʼ itzʼibʼa ka Moisees, atz inqʼa itzʼibʼa ka jolt inqʼa qʼexsanich tetz viyol quBʼaal Tiuxh.
MAT.7.13+MAT.7.14	Toq val sete uvaʼ oqxh itzaʼlal u aqʼbʼichil kʼatz quBʼaal Tiuxh tu amlikaʼ. Tan ech bʼanel taʼn, eche vaʼq u bʼey uvaʼ txhʼojxh ivatz, atz txhʼojxh ivatz vijubʼalil vipalebʼal ok s-tuul. Poro aʼetz u bʼeye uvaʼ laʼ iqʼon ex tu bʼaʼnla qʼij saq kʼatz quBʼaal Tiuxh. Tul yeʼxh jankʼal xaol laʼ leqon tok bʼen s-tiʼ. Pet atetz invaʼt bʼey uvaʼ sibʼxh ivatz, atz sibʼxh ivatz vijubʼalil vipalebʼal ok s-tuul. Poro aʼetz u bʼeye, u tetz tzʼeqxichil, tul mamala xaol laʼ ok bʼen s-tiʼ.
MAT.7.15	Toq val sete uvaʼ yeʼ laʼ etaqʼ etibʼ subʼloq te vitxumbʼal inqʼa nik tal tibʼ s-alol tetz iyolbʼal quBʼaal Tiuxh. Tan ayaʼl kuxh bʼaʼn s-te tilixeʼ, eche karneʼl uvaʼ ayaʼl kuxh bʼaʼn s-te. Poro ech koqe, tan ech vitxumbʼal, eche xoʼ uvaʼ aqʼbʼil kuxh nik ixapu itxhibʼ. 
MAT.7.16	Tan ech tilix vitxumbʼal inqʼa nik tal tibʼ s-alol tetz iyolbʼal quBʼaal Tiuxh, eche tilix ivatz in viʼoq tzeʼ. Tan chʼiʼx koq vivatz tzeʼ u uuva laʼ taqʼa. Atz kʼuxh in viʼoq tzeʼ uvaʼ at itutxhʼ, tan bʼane iigo koq vivatz laʼ taqʼa. 
MAT.7.17	Echetz jatvatzulxh viʼl tzeʼ uvaʼ bʼaʼn, tan antxh bʼaʼn vivatz laʼ taqʼa. Pet koq viʼoq u tzeʼ uvaʼ yeʼbʼaʼn, tan yeʼat bʼaʼn vivatz laʼ taqʼa. 
MAT.7.18	Echetz oq bʼaʼn viʼoq u tzeʼ, tul kantxhaq koq vivatz laʼ taqʼa. Atz oqetz kantxhaq u tzeʼ, tul bʼaʼn koq vivatz laʼ taqʼa. 
MAT.7.19	Tan laʼ tzokʼpeʼl jankʼal inqʼa tzeʼ uvaʼ jit bʼaʼn vivatz. Tul laʼ oksal t-xamal. Echetz uvaʼe laʼ ulbʼel inqʼa laʼ tal tibʼ s-alol tetz iyolbʼal quBʼaal Tiuxh.
MAT.7.20	Echetz aʼ vitxumbʼal inqʼa nik tal tibʼ s-alol tetz iyolbʼal quBʼaal Tiuxh laʼ kʼutxhun u tatin sete, eche nik ikʼutxhux u tzeʼ taʼn vivatz.
MAT.7.21	Jitetz ayaʼl inqʼa xaol laʼ ibʼan quBʼaal Tiuxh iqʼesalil t-taanima, inqʼa ech laʼ alon s-ve s-eche: «InBʼaal, inBʼaal,» chaqe. Pet taʼnxh inqʼa xaol laʼ ibʼan quBʼaal Tiuxh iqʼesalil t-taanima uvaʼ laʼ bʼanon kam u titzʼabʼal vinBʼaal uvaʼ tu amlikaʼ. 
MAT.7.22	Tan laʼ opoon invaʼl qʼij uvaʼs laʼ taqʼt kuʼ quBʼaal Tiuxh inqʼa yol tinuqul. Tul mamala xaol laʼ saʼon tokaʼp tu amlikaʼ sinkʼatza. Tul ech laʼ tal s-eche: «InBʼaal, inBʼaal, yetz qal viyol quBʼaal Tiuxh xoʼl inqʼa xaol tuchʼ vabʼij. Atz tuchʼ vabʼij, tul motx qutukivat el inqʼa demoonio t-taanima inqʼa xaol. Atz mamala kaebʼal aanima qubʼan vatz inqʼa xaol tuchʼ vabʼij,» chaq inqʼa xaol s-ve tiʼ talt ipaloʼk tu amlikaʼ sinkʼatza.
MAT.7.23	Yaʼne laʼ val inuqul tatin u xaol s-te. Tul ech laʼ val s-te s-eche: «Tira yeʼ vootzaql ex. Tan jit ex niman vetz. Pet ex bʼanolaq tetz yeʼbʼaʼn. ¡Paloq el ex sinvatz!» chaq in te inqʼa xaol inqʼae.
MAT.7.24	Echetze, tan jaʼlxh invaʼq xaol uvaʼ nik abʼin vinyol, tul laʼ inima, toqetz inbʼan eela tuchʼ val u vinaq uvaʼ atichxh titzʼabʼal s-bʼaʼn, uvaʼ taqʼ jaʼ vaʼl totzotz. Poro bʼaxa itxhabʼa ikaj sivan s-jaqʼ. 
MAT.7.25	Uletz vet jabʼal, tul chʼij vet inqʼa xaomla aʼ. Atz mam kaqiqʼ jabʼal ibʼan veteʼ. Tul ipaxi vet ok tibʼ u kaqiqʼ jabʼal tiʼ u otzotz. Poro yeʼl u otzotz koʼpi, tan txhabʼamich ikaj sivan jaqʼ ixeʼ u otzotz.
MAT.7.26	Pet jaʼlxh invaʼq xaol uvaʼ laʼ abʼin vinyol, tul oq yeʼ laʼ inima, toqetz inbʼan eela tuchʼ val u vinaq uvaʼ yeʼlich titzʼabʼal. Tul taqʼ jaʼ vaʼl totzotz viʼ musan. 
MAT.7.27	Uletz vet jabʼal, tul chʼij vet inqʼa xaomla aʼ. Atz mam kaqiqʼ jabʼal ibʼan veteʼ. Tul ipaxi vet ok tibʼ u kaqiqʼ jabʼal tiʼ u otzotz. Tul tira koʼp vet u otzotz. Tul mam txumlebʼal ibʼan vet u jabʼal te u otzotz, —xeʼt Jesuus.
MAT.7.28	Yaʼetz vet Jesuus tiʼ itxhusux inqʼa xaol tiʼ inqʼa yol inqʼaa, tul tira kaj vet taanima inqʼa xaol tiʼ viakʼla txhusuʼm Jesuus. 
MAT.7.29	Tan atichxh tiqleʼm Jesuus tuchʼ vitxhusuneʼ. Pet jit ech nikich itxhusun Jesuus, eche inqʼa nikich txhusun vibʼekʼbʼal inqʼa tij imam Israeel. Pet koq inqʼa nikich txhusun vibʼekʼbʼal inqʼa tij imam Israeel, tan yeʼxhkam nikich ikʼutxheʼ, oq atich tiqleʼm tuchʼ vitxhusuneʼ.{*}
MAT.8.1	Yaʼne kuʼ vet ul Jesuus viʼ u vitz. Tul mamala xaol txhʼuyich tiʼ Jesuus. 
MAT.8.2	Tul aqʼbʼ val u vinaq vatz Jesuus uvaʼ qʼajchil nikich ibʼan vitxhiʼoʼl. Tul joqel ikuʼ t-txʼavaʼ tiʼ ijaqt bʼaʼnil te Jesuus. Tul ech tal te Jesuus s-eche: —InBʼaal, oq axh laʼ saʼon, tul tetxhal laʼ oleʼv axh tiʼ inbʼant bʼaʼn tu yaabʼil, —xeʼt te Jesuus.
MAT.8.3	Yaʼne taqʼeʼl Jesuus iqʼabʼ. Tul ikan Jesuus vitxhiʼoʼl u vinaq. Tul ech tal Jesuus s-te s-eche: —Ee, nik insaʼeʼ. Echetz bʼan vet bʼaʼn, —xeʼt Jesuus. Iletz kuxh u yol nikich tal Jesuus, tul yekich sotzeʼl u qʼajchil txhiʼoʼl tiʼ u vinaq.
MAT.8.4	Tul ech tal Jesuus te u vinaq s-eche: —Abʼi eeleʼ, yeʼxhabʼil invaʼq laʼ aal s-te. Pet quuxh, tul quxh kʼutxh eebʼ s-bʼaxa te u oksan yol vatz Tiuxh, eche uvaʼ nik tal u bʼekʼbʼal. Tul iqʼo u oya tiʼ vabʼant bʼaʼn, eche uvaʼ bʼekʼel ka taʼn Moisees. Echetz laʼ tilte u oksan yol uvaʼ bʼaʼn vet axh, —xeʼt Jesuus.
MAT.8.5	Aqʼbʼetz vet Jesuus tu tenam Kapernauum, tul aqʼbʼ val viqʼesal sol, uvaʼ iqʼesalich tiibʼa oʼkʼalal (100) sol. Tul ijaq bʼaʼnil te Jesuus. 
MAT.8.6	Tul ech tal te Jesuus s-eche: —Inqʼesal, bʼan bʼaʼnil s-ve. Il naq val u vaqʼonvil oybʼale. Poro il naq tzanlel kuxh ka viʼ txʼatxh t-votzotz. Pet laʼ koq abʼan bʼaʼnil, tul laʼ abʼan naq bʼaʼn. Tan tira tzeʼuʼx kuxh vet itxhiʼoʼl naq taʼn mam txhoʼm, —xeʼt viqʼesal sol.
MAT.8.7	Yaʼne ech tal Jesuus te viqʼesal sol s-eche: —Maʼt vileʼ. Tul yek toq ibʼan naq bʼaʼn, —xeʼt Jesuus.
MAT.8.8	Tul ech tal viqʼesal sol s-eche: —Yeʼle, inqʼesal. Tan jit in tij imam Israeel. Jit inkʼulel laʼ bʼen axh tu votzotz. Pet aʼl kuxh aal u yol, tul yek toq ibʼan u vaqʼonvil bʼaʼn. 
MAT.8.9	Tan echat kuxh vatine. Tan atat inqʼesal. Atz atat insol uvaʼ nik inbʼekʼeʼ. Tan taʼn kuxh nik inbʼekʼeʼ, tul nik ibʼan kam uvaʼ nik valeʼ. Atz kʼuxh nik val s-te: «Quuxh,» chich in s-te, tul maʼte. Atz kʼuxh ech nik val te invaʼt s-eche: «Avuleʼ,» chich in s-te, tul nik tuleʼ. Atz echat kuxh vaʼq u vaqʼonvile, tan taʼn kuxh nik val s-te: «Bʼan uvaʼe,» chich in s-te, tul nik ibʼaneʼ. Echetz aal kuxh u yol, tul toq ibʼan bʼaʼn u vaqʼonvil, —xeʼt viqʼesal sol.
MAT.8.10	Tabʼietz vet Jesuus u yol uvaʼ tal viqʼesal sol, tul yekichxh chiibʼ taanima Jesuus tiʼ u kʼuqlebʼal ikʼuul viqʼesal sol. Tul ech tal Jesuus te inqʼa xaol, inqʼa txhʼuyich s-tiʼ, s-eche: —¡Abʼivaq! Toq val sete uvaʼ: Yeʼl invaʼxoʼq tij imam Israeel vila uvaʼ ech kʼuqlebʼal ikʼuul s-viʼ, eche u vinaq uvaʼe. Tul jit tij imam Israeel. 
MAT.8.11	Pet toq val sete: Tan aʼetz uvaʼs laʼ ibʼant vet quBʼaal Tiuxh viqʼesalil uvaʼs laʼ titzʼeʼv vet inqʼa kamnaʼq, tul talaq kuxh laʼ motx tzajk tel mamala xaol, kʼuxh jit tij imam Israeel uvaʼ ech kʼuqlebʼal ikʼuul s-viʼ, eche u vinaq uvaʼe. Tan at xaol tal kuxh tenam laʼ tzaj ka. At laʼ tzaj tu tzaebʼ qʼij. Atz at xaol laʼ motx tzaj tu bʼenabʼ qʼij. Tul vaʼl vet laʼ motx atink tuchʼ Avraʼaam, tuchʼ Isaak, atz tuchʼ Jakoov tal uvaʼ nik ibʼanvat quBʼaal Tiuxh iqʼesalil.
MAT.8.12	Petetz koq inqʼa tij imam Israeel, inqʼa aʼ kʼaqel s-tiʼ ibʼant quBʼaal Tiuxh iqʼesalil s-xoʼl, poro yeʼ nik motx isaʼeʼ. Aʼetz inqʼae tira laʼ motx palul eluʼl, tul laʼ motx aqʼax bʼen tu mam tokto. Tul tzitzi laʼ motx oqʼk taʼn kʼaxbʼichil. Atz tzitzi laʼ motx ikʼuxivat tibʼ tej viʼ txhoʼm, —xeʼt Jesuus xoʼl inqʼa xaol.
MAT.8.13	Yaʼne ech tal Jesuus te viqʼesal sol s-eche: —Quxh vet tavotzotz. Tiʼ uvaʼ qat akʼuqbʼa akʼuul s-viʼ, tul toq ibʼaneʼ kam uvaʼ qat aabʼi s-ve, —xeʼt Jesuus. Tul yekich ibʼan vet bʼaʼn u taqʼonvil viqʼesal sol tuulbʼal kuxh uvaʼs talt Jesuus u yol.
MAT.8.14	Yaʼne aqʼbʼ vet Jesuus tu totzotz Luʼ. Tul til Jesuus uvaʼ xoklich qʼes u ixoq vijiʼ Luʼ viʼ txʼatxh taʼn xamal yaabʼil. 
MAT.8.15	Tul ilaj Jesuus iqʼabʼ vijiʼ Luʼ. Tul yekich yaʼ vet u xamal s-tiʼ. Atz lakp veteʼ. Tul xeʼt vet tiʼ ikʼuulal Jesuus, atz tiʼ ikʼuulal inqʼa nikich itxhus tibʼ kʼatz Jesuus.
MAT.8.16	Kuʼnalichetz vet qʼij, uvaʼs itzʼeq vet vioorail u xeem qʼij, tul mamala xaol, inqʼa atich ok demoonio t-taanima iqʼol vet tzaan vatz Jesuus. Tul taʼn kuxhte nikich tal Jesuus yol te inqʼa demoonio tiʼ itukil el, tul yek nikich teleʼl inqʼa demoonio t-taanima inqʼa xaol. Tul ibʼan Jesuus bʼaʼn inqʼa xaol t-inqʼa mamala yaabʼil. 
MAT.8.17	Echetz telaʼpune u yol uvaʼ tzʼibʼamal ka taʼn Isaiias, u qʼexsanich tetz viyol quBʼaal Tiuxh, tiʼ u Mesiias, uvaʼ ech nik tal s-eche: —Antxh naq uvaʼ laʼ uli, laʼ bʼanon oʼ bʼaʼn t-inqʼa quyaabʼil tuchʼ inqʼa qutxhoʼm, —chich u yol.
MAT.8.18	Tiletz vet Jesuus uvaʼ bʼeenoxh nikich ipotxhʼox vet taʼn inqʼa xaol, tul aʼ ibʼan Jesuus uvaʼ iyolbʼe vet inqʼa nikich itxhus tibʼ s-kʼatza. Tul ech tal Jesuus s-eche: —Koʼvaq el tinjalit itziʼ u mam aʼ, —xeʼt Jesuus. 
MAT.8.19	Yeʼnaqichetz okoq bʼen Jesuus tu vaarko tiʼ ibʼen tinpaqʼit itziʼ u mam aʼ, tul aqʼbʼ val u vinaq uvaʼ nikich txhusun inqʼa bʼekʼbʼal tetz inqʼa tij imam Israeel. Tul ech tal te Jesuus s-eche: —Txhusul qetz, nik insaʼeʼ laʼ txhʼuyeʼv in seʼe, kʼuxh talxh laʼ bʼenk axh, —xeʼte.
MAT.8.20	Yaʼne ech tal Jesuus s-te s-eche: —Bʼaʼn kuxhteʼe laʼ txhʼuyeʼv axh s-viʼ. Pet aʼ bʼanon tan, ¿tal koq laʼ vatk axh? Tan yeʼl vatibʼal ati. Pet aʼl bʼaʼn txoo inqʼa yak, tan at ijul txoo. Atz kʼuxh txoo inqʼa tzʼichin, tan atat isok txoo. Pet ech koq ine, in, u Kʼaola uvaʼ bʼen s-alam aanima, tan yeʼl injeqeʼvbʼal t-invaʼq tenam, —xeʼt Jesuus.{*}
MAT.8.21	Tul ech taltxha vaʼt u vinaq, niman tetz Jesuus s-te s-eche: —InBʼaal, kuya uvaʼ bʼaxa toq nal kamoq qʼes inbʼaal, tul laʼ inmuq ka, yaʼnetze laʼ txhʼuyeʼv in seʼe, —xeʼt te Jesuus.
MAT.8.22	Yaʼne ech tal Jesuus s-eche: —Koʼ s-viʼ s-txheel. Tan imuqeʼn tibʼ inqʼa xaol s-vatzaq, inqʼa yeʼl qʼij isaq kʼatz quBʼaal Tiuxh, —xeʼt Jesuus.
MAT.8.23	Tul ok vet bʼen Jesuus tuul u vaarko tuchʼ inqʼa nikich itxhus tibʼ s-kʼatza. 
MAT.8.24	Niimetz vet atich okaʼp viʼ u mam aʼ, tul yeʼ kuxh taqla xeʼt vet val u mam kaqiqʼ jabʼal viʼ okaʼp u aʼ. Tul tetxhichxh vet isotz kuʼ u vaarko jaqʼ u aʼ. Tan nikich ipal vet ok aʼ tuul u vaarko taʼn u kaqiqʼ jabʼal. Petetz koq Jesuus, tan vatyich Jesuus tuul u vaarko.
MAT.8.25	Yaʼne ex bʼeyexoq vet Jesuus taʼn inqʼa nikich itxhus tibʼ s-kʼatza. Tul echaq tal te Jesuus s-eche: —¡QuBʼaal, kol oʼ! Tan ¡il vet oʼ toq kamoq oʼ taʼn u aʼ! —xeʼtaqe.
MAT.8.26	Tul ech tal Jesuus s-eche: —¡Keʼch nik exoʼveʼ! ¡Yeʼxetz kolxh kʼuqlebʼal ekʼuul s-viʼ tiʼ inkolt ex! —xeʼt Jesuus.
MAT.8.26	Tul txakp vet Jesuus. Tul ibʼekʼ vet Jesuus iyaʼ u aʼ tuchʼ u kaqiqʼ. Tul yekich yaʼ teyut tibʼ u mam aʼ. Atz yekich tzʼinun vet u kaqiqʼ.
MAT.8.27	Tul tira motx kaj taanima inqʼa nikich itxhus tibʼ kʼatz Jesuus uvaʼs tilt iyaʼ u mam kaqiqʼ jabʼal. Tul ech motx tal vet s-vatzaq s-eche: —¿Kam talax naq u vinaq uvaʼe? Tan ¡tetxhal qat qeex naq taʼn u kaqiqʼ jabʼal, atz taʼn u mam aʼ! —xeʼtaq veteʼ.
MAT.8.28	Opoonetz vet Jesuus tuchʼ inqʼa nikich itxhus tibʼ s-kʼatza tinjalit el itziʼ u mam aʼ t-vitxʼavaʼ inqʼa aj tenam Gadaara tu tzaebʼ qʼij, tul aqʼbʼ kaʼvaʼl inqʼa vinaq vatz Jesuus; kaʼvaʼl uvaʼ atich ok demoonio t-taanima. Tul een tzajnaʼqich inqʼa vinaq tal uvaʼ nukʼelich ijulil inqʼa kamnaʼq. Tul sibʼichaqxh ikʼaʼnal. Echetz yeʼxhabʼil invaʼq nikich txʼakon ipal paʼl tiʼ u bʼey tal uvaʼ atichaqe.
MAT.8.29	Yaʼne nal kuxh ixeʼtaq sichʼin. Tul ech motx tal s-eche: —¡Kam asaʼ s-qe, Jesuus, axh viKʼaol Tiuxh! ¿Aʼetz kol ulk axh tiʼ teesal quqʼij? Tul yeʼx opoonnaʼql viqʼiil teesal quqʼij taʼn Tiuxh, —xeʼtaqe.
MAT.8.30	Mamalaetz kutxh nikich ikʼoatxhin s-jetxhel el. 
MAT.8.31	Yaʼne ijaq inqʼa demoonio kuybʼal te Jesuus. Tul echaq motx tal s-eche: —Bʼan bʼaʼnil s-qe. Oq laʼ atuki el oʼ t-taanima inqʼa vinaq, tul aʼ atxhaqvat bʼen oʼ kʼatz inqʼa kutxh, —xeʼtaqe.
MAT.8.32	Tul ech tal Jesuus s-eche: —Bʼenoq ex, —xeʼt Jesuus.
MAT.8.32	Tul el vet el inqʼa demoonio t-taanima inqʼa vinaq. Tul yekich vet ok inqʼa demoonio kʼatz inqʼa kutxh. Tul yeʼxh taqla motx ok vet inqʼa kutxh t-ojqeʼl vatz val u vitz. Tul motx tʼebʼelaq ikoʼp vet xeʼ u mam aʼ. Tul yekich motx jiqʼbʼaq veteʼ. 
MAT.8.33	Taʼnetzxh til inqʼa xeen kutxh kam uvaʼ utxhi, tul yekich motx itzʼeqaq vet tibʼ. Tul bʼenaq vet ok tu tenam. Tul exaq tal vet kam uvaʼ utxhi. Atz tal vet kam uvaʼ ibʼan Jesuus te inqʼa atich ok demoonio t-taanima.
MAT.8.34	Jankʼaletz inqʼa xaol uvaʼ abʼin u yol, motx bʼen vet tiʼ ikʼulux Jesuus. Ajtetz ilix vet Jesuus taʼn inqʼa xaol, tul echaq motx tal te Jesuus s-eche: —Bʼan bʼaʼnil s-qe. Tul quuxh. Yeʼ qusaʼ laʼ atin axh tzitza, —xeʼtaq te Jesuus.
MAT.9.1	Qʼaʼvetz vet ok Jesuus inpaqte tuul u vaarko, tul antxh aqʼbʼik Jesuus jala ok u mam aʼ t-vitenam Kapernauum. 
MAT.9.2	Yaʼne iqʼol tzaan val u vinaq vatz Jesuus uvaʼ xoklich viʼ val u txʼatxh tzeʼ. Tan tzeʼuʼxich kuxh itxhiʼoʼl t-yaabʼil. Tiletz vet Jesuus uvaʼ kʼuqlichxh ikʼuul inqʼa txhelen tetz u yaabʼ, tiʼ uvaʼ laʼich ibʼan Jesuus bʼaʼn u yaabʼ, tul ech tal Jesuus te u yaabʼ s-eche: —Tij axh abʼana, txa. Tan kuypiy vet inqʼa apaʼv, —xeʼt Jesuus.
MAT.9.3	Atichetz jolol inqʼa txhusul tetz ibʼekʼbʼal inqʼa tij imam Israeel, inqʼa ech nikich motx titzʼa t-taanima s-eche: —Nik kuxh teesa naq uvaʼe iqʼij Tiuxh, tan nik kuxh ibʼan naq ivatzil Tiuxh tiʼ ikuyux paʼv, —chichichaq t-taanima.
MAT.9.4	Naletz kuxh ibʼen u titzʼabʼal inqʼa vinaq te Jesuus. Tul ech tal Jesuus s-te s-eche: —¿Kam s-tiʼil nik etitzʼa u yeʼbʼaʼn tetaanima? 
MAT.9.5	Atz ¿jabʼisteetz uvaʼ yeʼ laʼ oleʼv in s-tiʼ nik etitzʼa? ¿Maq, tiʼ uvaʼ?: «Kuypiy vet vapaʼv,» Atz ¿maq, tiʼ uvaʼ?: «Lakpen. Tul iqʼo vatxʼatxh tzeʼ. Tul quxh tavotzotz,» chaq in te u yaabʼ. 
MAT.9.6	Pet toq inbʼan u yaabʼ bʼaʼn, echetz laʼ ibʼene sete uvaʼ at viqleʼm taʼn quBʼaal Tiuxh tiʼ ikuyux ipaʼv inqʼa xaol tzitza vatz u txʼavaʼ, in, u Kʼaola uvaʼ qat bʼen in s-alam aanima, —xeʼt Jesuus.
MAT.9.6	Tul ech tal Jesuus te u yaabʼ s-eche: —Lakpen. Iqʼo vatxʼatxh tzeʼ. Tul quxh tavotzotz, —xeʼt Jesuus.
MAT.9.7	Iletz kuxh u yol nikich tal Jesuus, tul lakp vet u vinaq. Tul bʼen vet t-totzotz. 
MAT.9.8	Tiletz vet inqʼa xaol u bʼaʼnil uvaʼ ibʼan Jesuus, tul kaayaqichxh vet taanima s-tiʼ. Atz motx toksa vet inqʼa xaol iqʼij quBʼaal Tiuxh, tiʼ uvaʼ taqʼ quBʼaal Tiuxh tiqleʼm Jesuus tiʼ ibʼanax bʼaʼn inqʼa xaol.
MAT.9.9	Eletz kuxh vet ul Jesuus tu otzotz tal uvaʼ ibʼanvat u vinaq bʼaʼn, uvaʼ tzeʼuʼxich kuxh itxhiʼoʼl, tul til Jesuus val u vinaq uvaʼ Tioich ibʼij. Kʼuqlich ok vatz val u meexha tiʼ imolox puaq tetz Rooma.
MAT.9.9	Tul ech tal Jesuus s-te s-eche: —Txhʼuyeʼven s-viʼ, —xeʼt Jesuus.
MAT.9.9	Tul txakp vet Tio. Atz ok vet bʼen Tio tiʼ Jesuus. 
MAT.9.10	Tul yekich vet Jesuus txʼaʼon t-totzotz Tio tuchʼ inqʼa nikich itxhus tibʼ s-kʼatza. Tul vaʼl txʼaʼonk Jesuus tuchʼ jolol inqʼa molol puaq tetz Rooma, inqʼa aqʼbʼ t-totzotz Tio, atz tuchʼich jolt inqʼa xaol, uvaʼ aj paʼvomich vatz u tenam.
MAT.9.11	Tiletz vet inqʼa fariseeo uvaʼ vaʼl nikich txʼaʼonk vet Jesuus tuchʼ inqʼa xaol inqʼae, tul ech motx tal vet inqʼa fariseeo te inqʼa nikich itxhus tibʼ kʼatz Jesuus s-eche: —¡Kam talaxeʼ uvaʼ vaʼl nik txʼaʼonk naq u txhusul etetz tuchʼ txhaqnaq inqʼa molol puaq tetz Rooma, atz tuchʼ txhaqnaq inqʼa aj paʼvom! —xeʼtaqe.
MAT.9.12	Tabʼietz vet Jesuus u yol uvaʼ tal inqʼa fariseeo, tul txumbʼalimal talt Jesuus vaʼt u yol. Tul ech tal Jesuus s-eche: —Jankʼalxh inqʼa xaol uvaʼ bʼaʼn ikʼuul, tan yeʼl tzʼakvil nik isaʼon s-te. Pet taʼnxh inqʼa yaabʼ nik isaʼon tzʼakvil s-te.{*}
MAT.9.13	Pet bʼenoq etxhus etibʼ tiʼ u yol uvaʼ tzʼibʼamal ka tuul viyolbʼal quBʼaal Tiuxh uvaʼ ech nik tal s-eche: «Aʼ nik insaʼeʼ uvaʼ laʼ enima vinbʼekʼbʼal tiʼ etxumt ivatz emol. Pet jit taʼn kuxh nik insaʼeʼ uvaʼ laʼ etzʼeʼsa ok inqʼa txoo s-jaqbʼal kuya sinvatz,» chich u yol.
MAT.9.14	Yaʼne aqʼbʼ kaʼl inqʼa kʼatz Jesuus, inqʼa nikich itxhus tibʼ kʼatz Xhun. Tul ech tal te Jesuus s-eche: —¿Kam s-tiʼil yeʼ nik motx imaq txhaqnaq itxʼaʼon tiʼ inatxhax Tiuxh, inqʼa nik motx itxhus tibʼ sakʼatza? Pet ech koq oʼ, inqʼa nik qutxhus qibʼ kʼatz Xhun tuchʼ inqʼa nik itxhus tibʼ kʼatz inqʼa fariseeo, tan bʼiitxhaqul tuul nik qumaq qutxʼaʼon tiʼ inatxhax Tiuxh, —xeʼtaqe.
MAT.9.15	Yaʼne ech tal Jesuus s-eche: —¿Maqetz laʼ kuxh txumun inqʼa xaol, inqʼa bʼekʼel vet tuulbʼal u tzʼaloʼm, oq uvaʼ ant atil naq u aj tzʼaloʼm s-xoʼl? Yeʼ laʼ utxhi. Pet opoon nal val u qʼij uvaʼ laʼ eesal el naq u aj tzʼaloʼm, yaʼnetze laʼ utxh imaqt vet inqʼa xaol itxʼaʼon tiʼ inatxhax Tiuxh.{*}
MAT.9.16	Tan yeʼ laʼ utxhi uvaʼ laʼ inyuj inqʼa bʼaʼnla txhaq yol uvaʼ nik valeʼ tuchʼ inqʼa yol uvaʼ jeqbʼamal kuxh tzaan taʼn inqʼa kʼuy mam, eche ikʼoal ok invaʼq akʼla kʼoj tiʼ invaʼq u oʼtla bʼuʼq. Tan aʼl laʼ inimx vet ilitxʼm u oʼt bʼuʼq uvaʼs laʼ ikʼoal ok u akʼla kʼoj s-tiʼ.
MAT.9.17	Atz jitoq laʼ isaʼa uvaʼ laʼ qʼuʼux kuʼ taʼl uuva tuul invaʼq oʼtla tzʼuʼm, u tatibʼ aʼ. Tan oq sebʼt vet iqʼuʼt tibʼ u taʼl uuva tuul u oʼtla tzʼuʼm, tul sebʼtetz vet ichʼij vixev s-tuul. Echetz laʼ irinpe u oʼtla tzʼuʼm taʼn. Tan yeʼl vet u oʼtla tzʼuʼm nik iyuʼkʼeʼ. Tul laʼ motxeʼl u taʼl uuva s-tuul. Tul jitoq laʼ bʼanbʼel vet u oʼtla tzʼuʼm. Pet aʼ laʼ qʼuʼuxik kuʼ u taʼl uuva tuul akʼla tzʼuʼm. Echetz yeʼ laʼ itzʼeqxe u taʼl uuva, atz jitoq u tzʼuʼm laʼ rinpi. Echetz tuulbʼal uvaʼ at in xoʼl inqʼa nik intxhuseʼ, tul yeʼ laʼ utxhi laʼ motx imaq tibʼ tiʼ itxʼaʼoneʼ, —xeʼt Jesuus te inqʼa nikich itxhus tibʼ kʼatz Xhun.{*}
MAT.9.18	Tuulbʼaletz uvaʼ sebʼtich iyolbʼet Jesuus inqʼa nikich itxhus tibʼ kʼatz Xhun, tul aqʼbʼ val u vinaq vatz Jesuus uvaʼ Jaairoich ibʼij; val uvaʼ nikich iqʼon iviʼ xoʼl inqʼa tij imam Israeel. Tul ijoqbʼa kuʼ tibʼ vatz Jesuus. Tul ech tal te Jesuus s-eche: —Bʼan bʼaʼnil s-ve. Tul koʼ t-votzotz, tan il val vinmeʼal yaʼnxh kamya. Tul koʼ aaqʼ jaʼ aqʼabʼ s-tiibʼa. Tul laʼ ul taanima inpaqte, —xeʼt te Jesuus. 
MAT.9.19	Tul yekich ok vet bʼen Jesuus tuchʼ inqʼa nikich itxhus tibʼ s-kʼatza tiʼ u vinaq.
MAT.9.20+MAT.9.21	Sebʼtichetz ixaon bʼen Jesuus tiʼ bʼey, tul yeʼ kuxh taqla ok bʼen val u ixoq tiʼ iqul Jesuus uvaʼ oybʼaliche, kabʼlavalich vet yaʼbʼ itxhaqp vitxaqʼo. Echetz nikich tal u ixoq t-taanima s-eche: —Kʼuxh taʼn kuxh bʼen inkan itziʼ viqinkin toksaʼm Jesuus, uvaʼ txhasel ok s-tiʼ, tul yek toq inbʼan bʼaʼne tu yaabʼil, —chichich u ixoq. Yaʼne ijetxh vet ok tibʼ u ixoq tiʼ iqul Jesuus. Tul ex ikan u ixoq vitziʼ viqinkin oksaʼm Jesuus, uvaʼ txhasich ok s-tiʼ.
MAT.9.22	Tul sutxhqʼ vet Jesuus tiʼ iqul. Atz isaqi vet Jesuus u ixoq. Tul ech tal Jesuus te u ixoq s-eche: —Tij axh abʼana, ixoq. Tiʼ uvaʼ qat akʼuqbʼa akʼuul s-viʼ tiʼ abʼant bʼaʼn, tul bʼaʼn vet axh, —xeʼt Jesuus. Tul yekich ibʼan vet u ixoq bʼaʼn.
MAT.9.23	Aqʼbʼetz vet Jesuus t-totzotz Jaairo, uvaʼ nikich iqʼon iviʼ xoʼl inqʼa tij imam Israeel, tul til vet Jesuus inqʼa xaol, inqʼa sebʼtich vet ixulit aj tiʼ ibʼitzlel u kamnaʼq. Atz tilat vet Jesuus uvaʼ vavunyichxh vet inqʼa xaol.
MAT.9.24	Tul ech tal Jesuus s-eche: —Bʼanvaq bʼaʼnil, tul bʼenoqvaq el ex sekaqaayil. Tan yeʼl u ixvaak kamnaʼqle. Pet aʼ kuxhte vatya, —xeʼt Jesuus.
MAT.9.24	Tul aʼl kuxh ipaʼltzil Jesuus taʼn inqʼa xaol. 
MAT.9.25	Tukiletz vet el inqʼa xaol tu otzotz, tul pal vet ok Jesuus kʼatz u kamnaʼq. Tul itxey vet Jesuus iqʼabʼ u ixvaak. Tul yekich lakp veteʼ. 
MAT.9.26	Yaʼne yekich paxin vet itziulal u yol xoʼl inqʼa tenam tiʼ u mam bʼaʼnil uvaʼ ibʼan Jesuus.
MAT.9.27	Eletz vet bʼen Jesuus tal uvaʼ itzʼeʼvk u ixvaak, tul txhʼuyeʼv bʼen kaʼvaʼl inqʼa tzot tiʼ Jesuus. Tul sichʼiʼmxh nikich motx ibʼaneʼ. Tul ech nikich motx tal s-eche: —¡Axh u Tij Imam Daviid, u mam iqʼesal, [axh u Kʼaola uvaʼ bʼen s-alam aanima,] oybʼa quvatz! Tul ¡bʼan bʼaʼnil s-qe! —chichichaq isichʼineʼ.
MAT.9.28	Aqʼbʼetz vet Jesuus tu otzotz tal uvaʼ kʼaqich taʼn, tul aqʼbʼat vet inqʼa tzot vatz Jesuus. Yaʼne ech tal Jesuus te inqʼa tzot s-eche: —¿Nik eqejeʼ uvaʼ laʼ oleʼv in tiʼ ebʼant bʼaʼn? —xeʼt Jesuus.
MAT.9.28	Tul ech tal inqʼa tzot s-eche: —Ee. Nik quqejeʼ, quBʼaal, —xeʼtaq te Jesuus.
MAT.9.29	Yaʼne ikan Jesuus bʼaqʼ ivatz inqʼa tzot. Tul ech tal Jesuus s-te s-eche: —Tiʼ uvaʼ qat ekʼuqbʼa ekʼuul s-viʼ, echetz toq inbʼante kam uvaʼ nik ejaq s-ve, —xeʼt Jesuus.
MAT.9.30	Tul yekich saqin vet inqʼa tzot. Yaʼne itiila bʼekʼu Jesuus inqʼa tzot, inqʼa ilon veteʼ. Tul ech tal Jesuus s-te s-eche: —Abʼivaq uvaʼ toq valeʼ. Yeʼxhabʼil invaʼq laʼ bʼen etal s-te tiʼ vebʼant bʼaʼn, —xeʼt Jesuus. 
MAT.9.31	Poro ech koqe. Tan taʼnxh el tzaan inqʼa tzot, inqʼa ilon veteʼ, tul motx xeʼt vet tiʼ ipaxsal el u yol tuulbʼal inqʼa tenam tiʼ u mam bʼaʼnil uvaʼ ibʼan Jesuus s-te.
MAT.9.32	Iletz kuxh inqʼa tzot, inqʼa ilon veteʼ, nikich motx teleʼl, tul il bʼak vet val u mem nikich tiqʼol ok vatz Jesuus uvaʼ atich ok demoonio t-taanima.
MAT.9.33	Yaʼne ituki vet el Jesuus u demoonio t-taanima u mem. Tul xeʼt vet u mem yolon. Tul kaayichxh vet taanima inqʼa xaol. Tul ech motx tal vet s-eche: —Poro ¡yeʼtix qil ibʼanax invaʼq yol, eche uvaʼe tuulbʼal u qutenam, oʼ inqʼa tij imam Israeel! —chichichaq veteʼ.
MAT.9.34	Tiletz vet inqʼa fariseeo kam uvaʼ ibʼan Jesuus, tul ech motx tal vet tiʼ Jesuus s-eche: —Aʼ u mam iqʼesal inqʼa demoonioe, nik aqʼon tiqleʼm Jesuus, tul nik ituki el Jesuus inqʼa demoonio t-taanima inqʼa xaol, —chichichaq tiʼ Jesuus.
MAT.9.35	Yaʼne bʼen vet Jesuus tiʼ isolil inqʼa tenam, atz inqʼa xaol, inqʼa jeqlich t-vitz tuulbʼal Galileea. Tul ex Jesuus txhusun tuulbʼal inqʼa kʼulbʼal tibʼ inqʼa tij imam Israeel t-junun inqʼa tenam. Tul aʼ nikich ipaxsa Jesuus inuqul inqʼa bʼaʼnla txhaq yol tiʼ vibʼant quBʼaal Tiuxh iqʼesalil t-taanima inqʼa xaol. Tul nikich ibʼan Jesuus bʼaʼn inqʼa xaol t-inqʼa yaabʼil t-junun inqʼa tenam, kʼuxh kamxh yaabʼilil, atz kamxh txhoʼmil nikich motx bʼanon. 
MAT.9.36	Tiletz vet Jesuus inqʼa mam xaol, inqʼa atich tuulbʼal inqʼa tenam, tul itxum Jesuus ivatz jankʼal inqʼa xaol. Tan tira yeʼxhabʼil vet atich tiʼ inqʼa xaol, pet ijunalichaq kuxh veteʼ. Atz junal tzʼeqxinaʼqlich kuxhtuʼ. Tan echich kuxh tatin, eche tatin joloq karneʼl uvaʼ yeʼl xeen tetz.
MAT.9.37	Yaʼne ech tal Jesuus te inqʼa nikich itxhus tibʼ s-kʼatza s-eche: —Toq val sete uvaʼ il inqʼa xaol txʼebʼoʼmy kuxh tiʼ tabʼil inqʼa bʼaʼnla txhaq yol tiʼ ibʼant quBʼaal Tiuxh iqʼesalil t-taanima, eche tatin inqʼa triigo uvaʼ txʼebʼoʼmy kuxh vet al tiʼ itxhokpeʼ. Poro aʼetze tan, yeʼxhabʼil laʼ alon inuqul inqʼa bʼaʼnla txhaq yol s-xoʼl, eche tatin joloq u xaol uvaʼ yeʼxh jankʼal tatin tiʼ itxhokox ivatz u triigo uvaʼ qʼantxh veteʼ. 
MAT.9.38	Pet jaqvaq te quBʼaal Tiuxh, tul laʼ itxhaq joltoʼq aqʼonvil xoʼl inqʼa tenam. Tan ech tatin quBʼaal Tiuxh, eche invaʼq aj etz triigo uvaʼ laʼ tzaq vet vitriigo. Tul laʼ itxhaq bʼen joltoʼq aqʼonvil tiʼ itxhokoxeʼ, —xeʼt Jesuus te inqʼa nikich itxhus tibʼ s-kʼatza.
MAT.10.1	Yaʼne isaʼ tzaan Jesuus kabʼlaval inqʼa vinaq, inqʼa nikich itxhus tibʼ s-kʼatza. Tul taqʼ Jesuus tiqleʼm tiʼ itukil el inqʼa demoonio t-taanima inqʼa xaol, atz tiʼ ibʼant bʼaʼn inqʼa yaabʼ uvaʼ kamxh yaabʼilil, atz kʼuxh kamxh txhoʼmil nikich motx bʼanon. 
MAT.10.2	Echetz ibʼij kabʼlaval inqʼa vinaq, inqʼa nikich itxhus tibʼ kʼatz Jesuus, inqʼa bʼen siapoostol s-eche: Aʼetz Simoon nik ixeʼtebʼe, uvaʼ toksa Jesuus ibʼij s-Luʼ; Lixh, uvaʼ antxh titzʼin Luʼ; Jakoovo, vikʼaol Sevedeeo; Xhun, u titzʼin Jakoovo, 
MAT.10.3	Piʼl, Tuʼl, Maxh, Tio, u mololich puaq; Jakoovo, vikʼaol Alfeeo; Leveeo, uvaʼ nikich talax s-Tadeeo; 
MAT.10.4	Simoon, uvaʼ atich ok xoʼl inqʼa bʼanol txhʼaʼo tiʼ vitenam; Juudas, u aj Karioote, uvaʼ oksan Jesuus tiqʼabʼ inqʼa iqʼesal.{*}
MAT.10.5	Toqnaʼqichetz itxhaq vet bʼen Jesuus kabʼlaval inqʼa nikich itxhus tibʼ s-kʼatza, tul ech tal bʼen Jesuus s-tiʼ s-eche: —Yeʼl ex laʼ pal ex t-inqʼa tenam, inqʼa jit qumol s-tijaq imam Israeel. Atz yeʼlat ex laʼ paloʼk ex t-inqʼa tenam tuulbʼal Samaaria. 
MAT.10.6	Pet taʼnxh laʼ motx palk ex xoʼl inqʼa qumol s-tijaq imam Israeel, inqʼa eche itzʼeqx ka karneʼl tiʼ imol bʼanel taʼn.
MAT.10.7	Tul ech u yol bʼen epaxsa s-eche: «Xeʼtiy vet vibʼant quBʼaal Tiuxh, uvaʼ tu amlikaʼ, viqʼesalil xoʼl inqʼa xaol,» chaq ex.
MAT.10.8	Tul bʼen ebʼan bʼaʼn kaqaayil inqʼa yaabʼ, kʼuxh inqʼa qʼajchil nik ibʼan vitxhiʼoʼl t-yaabʼil. Atz bʼen etitzʼeʼvsa inqʼa kamnaʼq. Atz bʼen etuki el inqʼa demoonio t-taanima inqʼa xaol. Poro oy kuxh bʼen ebʼanvat inqʼa xaol bʼaʼn, tan oy kuxh qat taqʼvat quBʼaal Tiuxh u bʼaʼnil sete. 
MAT.10.9	Atz jitoq laʼ etiqʼo epuaq, kʼuxh ooro, atz kʼuxh plaata; atz jitoq koovre laʼ etiqʼo vatz ekʼalubʼal. 
MAT.10.10	Atz jitoq invaʼq txʼuʼy laʼ ebʼaq bʼen viʼ etxhelebʼ s-laʼ ebʼenaʼ, atz jitoq vaʼtoʼq etoksaʼm, atz jitoq tzumtoʼq exaʼp. Atz jitoq invaʼq bʼaara laʼ etiqʼo. Tan tij toq ilbʼeloq ex. Tan ech etatin, eche invaʼq u xaol uvaʼ, aʼ ikʼulel uvaʼ, aʼ laʼ txʼaʼonk viʼ u taqʼon.
MAT.10.11	Poro jabʼistexh tenam, atz kʼuxh inqʼa xaol, inqʼa jeqlel t-vitz, uvaʼ laʼ aqʼbʼ ex s-xoʼl, tul bʼaxa tzij laʼ etabʼi inuqul oq uvaʼ laʼ ikʼul ex u xaol tibʼaʼnil t-totzotz. Tul tzitzi laʼ atink vet ex. Laʼ naletz opoon u qʼij tiʼ etel bʼen, yaʼne laʼ el vet bʼen ex xeʼ u xaol. 
MAT.10.12	Laʼetz okaʼp vet ex t-totzotz u xaol, tul laʼ etaqʼ bʼaʼnil ikʼuul. 
MAT.10.13	Tan oq ayaʼlxh ikʼuul u xaol setiʼ uvaʼ laʼ kʼulun ex t-totzotz, tul laʼ ikʼul inqʼa bʼaʼnil uvaʼ laʼ ejaq te quBʼaal Tiuxh s-tiibʼa. Pet oq yeʼ laʼ ikʼul ex u xaol tibʼaʼnil, tul yeʼlat vibʼaʼnil quBʼaal Tiuxh laʼ ikʼula. Pet aʼetz ex laʼ kʼulun vibʼaʼnil quBʼaal Tiuxh. 
MAT.10.14	Atz jabʼiste invaʼq otzotz, atz invaʼq tenam uvaʼ yeʼ laʼ kʼuluxik ex, atzoq yeʼ laʼ saʼax tabʼil u yol uvaʼ iqʼomal etaʼn, tul yeketz laʼ qʼaʼv ex. Tul laʼ etichu ka inqʼa poqoq tetoq vatz inqʼa xaol, tetxhlal uvaʼ, aʼ u kʼaxkʼo tul s-tiibʼa tiʼ yeʼ tabʼit inqʼa bʼaʼnla txhaq yol uvaʼ iqʼomal etaʼn.
MAT.10.15	Toqetz val sete: Laʼ taqʼ quBʼaal Tiuxh u kʼaxkʼo tiibʼa inqʼa xaol, inqʼa yeʼ nik kʼulviin viyolbʼal quBʼaal Tiuxh. Tul ech laʼ taqʼt quBʼaal Tiuxh u kʼaxkʼo, eche uvaʼ taqʼt tiibʼa u tenam Sodooma tuchʼ u tenam Gomoora s-naʼya. Tul palnaʼq u kʼaxkʼo laʼ taqʼ quBʼaal Tiuxh tiibʼa inqʼa yeʼ nik kʼulviin viyolbʼal quBʼaal Tiuxh s-txheel viʼ uvaʼ taqʼ tiibʼa kaʼvaʼl u tenam.
MAT.10.16	Pet abʼivaq etileʼ. Tan toq intxhaq bʼen ex xoʼl inqʼa xaol, ex inqʼa bʼaʼnil nik etxhokeʼ, atz bʼaʼnil iqʼomal etaʼn, eche karneʼl uvaʼ yeʼxhkam txhiʼtxhoil iqʼomal taʼn. Pet laʼetz opoon vet ex xoʼl inqʼa xaol, tul at xaol uvaʼ toq kʼaxbʼisan ex. Tan echaq tatin, eche xoʼ uvaʼ tzaoq kuxh txhibʼ s-vatz. Pet aʼ laʼ ebʼana uvaʼ laʼ exee etibʼ, eche kan uvaʼ nal kuxh nik itzʼeq tibʼ. Pet aʼ kuxh laʼ ebʼan tiʼ talax viyolbʼal quBʼaal Tiuxh uvaʼ yeʼxhabʼil laʼ ekʼaxbʼisa, eche invaʼq txoo u paraamuxh uvaʼ yeʼ laʼ kʼulelani. 
MAT.10.17	Tul yeʼl ex laʼ kuxh ebʼutxh etibʼ tiʼ talax viyolbʼal quBʼaal Tiuxh te inqʼa kalabʼaq iqʼesal uqʼeʼybʼal. Tan ant kuxh inqʼae laʼ oksan ex vatz inqʼa aqʼolaq kuʼ yol tinuqul, tiʼ uvaʼ, ex niman vetz. Atz ant kuxh inqʼae laʼ tzʼuʼman ex t-inqʼa kʼulbʼal ibʼ. 
MAT.10.18	Tul tiʼ kuxh ipaxsal vinyolbʼal, tul laʼ bʼen xotxhoxoq ex vatz inqʼa iqʼesal, atz vatz inqʼa mam iqʼesal. Aloq jitetz loqʼ koq kuxh laʼ opoon ex s-vatz s-eche, pet aʼ vet laʼ etal kam inqʼa qat etila, atz inqʼa qat etabʼi inbʼantaʼ.
MAT.10.18	Tul echat kuxh uvaʼe laʼ etal te inqʼa iqʼesal, inqʼa jit tij imam Israeel. 
MAT.10.19	Laʼetz ok vet ex tiqʼabʼ inqʼa iqʼesal, tul yeʼl ex laʼ xoʼv ex tiʼ kam laʼ etala, atz jitoq laʼ el etaanima tiʼ kam laʼ etule talax inqʼa yol. Tan nal kuxh laʼ taqʼ viTiuxhil Tiuxh sete kam laʼ etala. 
MAT.10.20	Tan jit vet exe laʼ txhulin veyol tiʼ kam uvaʼ laʼ etala, pet aʼ vet viTiuxhil Tiuxh laʼ yolon tetziʼ.
MAT.10.21	Tan laʼ ibʼana uvaʼ at inqʼa niman vetz laʼ xotxhox taʼn titzʼin tatzik tiʼ vinnimaleʼ. Tan at atzika laʼ alon iyatzʼax el u itzʼina. Tul at bʼaala laʼ alon iyatzʼax el vikʼaol. Atz maq antxh inqʼa kʼaol meʼala laʼ motx xeʼti, tul laʼ motx tal iyatzʼax el itxutx ibʼaal. 
MAT.10.22	Tul nimal kuxh xaol laʼ txhiʼkʼuulan ex tiʼ vinnimaleʼ. Pet jaʼletz ex, uvaʼ laʼ ekotxʼ evatz tiʼ vinnimaleʼ tetxhal itzoqp u qʼij esaq vatz txʼavaʼ, aʼetz exe inqʼa laʼ bʼen ekol etibʼ kʼatz quBʼaal Tiuxh. 
MAT.10.23	Oqetz yeʼ laʼ kʼulviil ex tiʼ talax vinyolbʼal t-invaʼl tenam, tul laʼ etaqʼ ka u tenam uvaʼe. Atz tikʼ laʼ bʼen ex t-invaʼte. Pet toq val sete uvaʼ yeʼnaq oleʼvoq ex tiʼ ipaxsal vinyolbʼal tuulbʼal Israeel, tul laʼ ul in inpaqte, in, u Kʼaola uvaʼ qat bʼen s-alam aanima.
MAT.10.24	Tul yeʼ etitzʼa, ex inqʼa nik intxhus ex, uvaʼ laʼ kʼulux ex tibʼaʼnil. Tan yeʼlat in qat kʼulux in, in u Txhusunal. Tul yeʼ etitzʼa, ex inqʼa bʼanol vaqʼon, uvaʼ laʼ kʼulux ex tibʼaʼnil. Tan yeʼlat in qat kʼulux in, in u Bʼaal etaqʼon. 
MAT.10.25	Tul yeʼ etitzʼa, ex inqʼa nik intxhus ex, uvaʼ laʼ oksal ex s-tuul. Tan yeʼlat in qat oksal in s-tuul, in u Txhusul etetz. Tul jit aʼ etxʼebʼ uvaʼ laʼ oksal ex s-tuul, ex inqʼa vaqʼonvil. Tan yeʼlat in qat oksal in s-tuul, in u Bʼaal etaqʼon. Tan at inqʼa xaol qat alon s-viʼ uvaʼ: «Velsevuue, viqʼesal inqʼa demoonio, nik aqʼon tiqleʼm,» chich eʼl in, in, uvaʼ ech vatin, eche tatin u bʼaala t-totzotz; ¡aʼetz kol yeʼ laʼ alaxik setiʼ!, ex inqʼa ech etatin sinkʼatza, eche tatin nitxaʼ t-totzotz.
MAT.10.26	Yeʼletz ex laʼ xoʼv ex te kam uvaʼ laʼ tulbʼe ex inqʼa xaol, tan aʼ isaʼ quBʼaal Tiuxh uvaʼ tetxhal laʼ eluʼl viyolbʼal vatz qʼij saq. Tan yeʼl invaʼq inqʼa yol uvaʼ nik valeʼ uvaʼ saʼ koq kuxh muqux ka, tul yeʼ koq saʼ alax eluʼl inuqul. Atz yeʼl invaʼq inqʼa inyol uvaʼ saʼ koq kuxh muqux ka, tul yeʼ koq laʼ aqʼax ootzaqiloq. 
MAT.10.27	Tan kamxh inqʼa qat intxhus sete, uvaʼ in kuxh setuchʼ, eche laʼ iyolon kaʼvoʼq xaol s-aqʼbʼal, tul aʼetz uvaʼe, bʼen etal vet el inuqul, eche laʼ iyolon vet kaʼvoʼq xaol s-qʼiil. Atz kamxh inqʼa qat val sete uvaʼ, in kuxh setuchʼ, eche laʼ ijast vaʼq xaol iyol te invaʼt imol, tul aʼetz uvaʼe, laʼ epaxsa el, eche iqʼeqʼlet el xaol yol viʼ totzotz.
MAT.10.28	Yeʼletz ex laʼ xoʼv ex, kʼuxh laʼ iyatzʼeʼl ex u xaol, tan yeʼl paqul laʼ oleʼv tiʼ iyatzʼax el vetaanxelal. Pet aʼ laʼ xoʼvik ex te u quBʼaal Tiuxh uvaʼ at tiqleʼm tiʼ iyatzʼax el vetaanxelal tuchʼ vetxhiʼoʼl, tul laʼ taqʼ bʼen tu xamal. 
MAT.10.29	Aloq yeʼl ex laʼ xoʼv ex, tan at etxʼaqaʼm kʼatz quBʼaal Tiuxh. Tan aʼl at itxaʼk tzaqatz tzʼichin vatz quBʼaal Tiuxh, kʼuxh tira bʼiil txhan ijaʼmil tzaqatz tzʼichin vatz inqʼa xaol. Tan tira tootzaql quBʼaal Tiuxh inqʼa kam s-kaqaayil, atz kʼuxh viqʼiil vikam invaʼq u tal tzʼichin. Tan xeemal taʼn quBʼaal Tiuxh. 
MAT.10.30	Tul aʼetz koq ex, tan tootzaql quBʼaal Tiuxh kam uvaʼ laʼ palk ex. Atz tootzaqle jatvaʼl tatxhul xiʼl eviʼ. 
MAT.10.31	Echetz yeʼl ex laʼ xoʼv ex te kam inqʼa laʼ ulbʼel ex. Tan sibʼ etiqleʼm vatz quBʼaal Tiuxh viʼ inqʼa talaq tzʼichin.
MAT.10.32	Tul yeʼl ex laʼ xoʼv ex tiʼ etalt etibʼ s-niman vetz. Tan oq yeʼ laʼ xoʼv ex, tul echatetz kuxh laʼ valt exe s-niman vetz vatz vinBʼaal uvaʼ tu amlikaʼ. 
MAT.10.33	Pet oqetz aʼ laʼ etal vet vatz inqʼa xaol uvaʼ jit vet ex niman vetz, tul echatetz kuxh laʼ vale vatz vinBʼaal tu amlikaʼ, uvaʼ yeʼ vootzaql ex.
MAT.10.34	Tul yeʼ etitzʼa uvaʼ bʼaʼnil ul voksa xoʼl inqʼa xaol tzitza vatz u txʼavaʼ, tiʼ ul valt inqʼa bʼaʼnla txhaq yol. Pet aʼl toq tok ixoʼl inqʼa xaol s-vatzaq, tetxhal laʼ nal alax iyatzʼaxaq el inqʼa niman vetz, poro s-viʼ kuxhtuʼ. 
MAT.10.35	Tan, tiʼ uvaʼ qat ul in vatz u txʼavaʼ, tul at niman vetz laʼ ixvali.
MAT.10.35	Tan laʼ ok ixoʼl u kʼaola
MAT.10.35	uvaʼ jit niman vetz,
MAT.10.35	tuchʼ vibʼaal u niman vetz.
MAT.10.35	Atz laʼ ok ixoʼl u ala
MAT.10.35	uvaʼ jit niman vetz,
MAT.10.35	tuchʼ vitxutx, u niman vetz.
MAT.10.35	Atz laʼ ok ixoʼl u alibʼa
MAT.10.35	uvaʼ jit niman vetz,
MAT.10.35	tuchʼ vitxutx vitzumel, u niman vetz.
MAT.10.36	Tan ant kuxh laʼ txhejk
MAT.10.36	uvaʼ laʼ txhiʼkʼuulan
MAT.10.36	inqʼa niman vetz
MAT.10.36	xoʼl titzʼin tatzik uvaʼ
MAT.10.36	ant kuxh atil tu otzotz.
MAT.10.37	Tan jabʼil uvaʼ, aʼ laʼ toksa s-tuul vitxhiʼkʼuulal taʼn vitxutx ibʼaal tiʼ vinnimaleʼ, tul aʼetz uvaʼe, yeʼ laʼ txʼolon ipal tuul kam uvaʼ nik palk in. Atz jabʼil uvaʼ, aʼ laʼ toksa s-tuul itxhiʼkʼuulal taʼn inqʼa ikʼaol imeʼal tiʼ vinnimaleʼ, tul aʼetz uvaʼe, yeʼ laʼ txʼolon ipal tuul kam uvaʼ nik palk in. 
MAT.10.38	Tan jabʼil uvaʼ yeʼ laʼ txʼolon ipal t-inqʼa kʼaxkʼo, kʼuxh tetxhal ijaʼ vatz kurus tiʼ itxhʼuyeʼv s-viʼ, atz tiʼ innimaleʼ, tul aʼetz uvaʼe, jit ikʼulel laʼ alax s-niman vetz taʼn quBʼaal Tiuxh. 
MAT.10.39	Tan jabʼil uvaʼ yeʼ laʼ tal vet tibʼ s-niman vetz tiʼ kuxh uvaʼ laʼ ikol u qʼij isaq tzitza vatz u txʼavaʼ, tul aʼetz uvaʼe, laʼ tzʼeqon u qʼij isaq tu amlikaʼ. Pet jabʼil uvaʼ laʼ tal tibʼ s-niman vetz, tul kʼuxh aʼ laʼ itzʼeq u qʼij isaq tzitza vatz u txʼavaʼ, tan aʼetz uvaʼe, at qʼij isaq tu amlikaʼ laʼ ibʼana.
MAT.10.40	Jabʼil u xaol uvaʼ laʼ kʼulun ex tibʼaʼnil, tul inetze nik ikʼul in tibʼaʼnil. Atz jabʼil uvaʼ nik kʼulun in tibʼaʼnil, tul aʼetz vinBʼaale nik ikʼuleʼ uvaʼ txhaqon tzaan in. 
MAT.10.41	Jabʼiletz uvaʼ laʼ kʼulun ex, ex inqʼa nik qʼexsan inqʼa bʼaʼnla txhaq yol, tul kam u txʼaqaʼm laʼ ekʼula, tul echat kuxh uvaʼe laʼ ikʼul uvaʼ laʼ kʼulun ex. Jabʼiletz uvaʼ laʼ kʼulun ex, tiʼ uvaʼ nik ibʼen s-te uvaʼ, aʼ u jik nik ebʼaneʼ, tul echat kuxh vitxʼaqaʼm laʼ ikʼula, eche u txʼaqaʼm uvaʼ laʼ ekʼula. 
MAT.10.42	Jabʼiletz uvaʼ laʼ lotxhon ex tiʼ taqʼt inbʼeeq etajaʼ kʼuxh kamxh aʼil, tiʼ uvaʼ ex niman vetz, tul toq val sete uvaʼ, tetxhal laʼ ikʼul itxʼaqaʼm s-tiʼ, —xeʼt Jesuus te kabʼlaval inqʼa nikich itxhus tibʼ s-kʼatza.
MAT.11.1	Yaʼetz vet Jesuus tiʼ taqʼax iyol kabʼlaval inqʼa iapoostol, tul el vet bʼen Jesuus tzitzi. Tul yekich vet Jesuus xoʼl inqʼa tenam, t-vitenam inqʼa tij imam Israeel. Tul xeʼt vet Jesuus txhusun, atz paxsa tetz inqʼa bʼaʼnla txhaq yol xoʼl inqʼa xaol.
MAT.11.2	Atich jaʼ Xhun t-tzeʼ, tul tabʼi Xhun inqʼa mam kaebʼal aanima nikich ibʼan Jesuus, u Kriisto. Yaʼne itxhaq bʼen Xhun kaʼvaʼl inqʼa nikich itxhus tibʼ s-kʼatza tiʼ ibʼen tiʼ tilix Jesuus. 
MAT.11.3	Tul ech laʼich motx bʼen tabʼi te Jesuus s-eche: —¿Aʼetz kol axhe u Kriisto, uvaʼ alel ka u tulebʼal taʼn quBʼaal Tiuxh? Pet ¿maq jaʼl invaʼtoʼq toq qutxʼebʼ tuleʼ? —xeʼtaq te Jesuus.{*}
MAT.11.4	Yaʼne ech tal Jesuus te inqʼa nikich itxhus tibʼ kʼatz Xhun s-eche: —Bʼenoq ex. Tul bʼenoq etal te Xhun kam uvaʼ nik etil inbʼantaʼ, atz kam uvaʼ nik etabʼi valtaʼ. 
MAT.11.5	Tan il inqʼa tzot nik motx tilon veteʼ. Atz il inqʼa koyel ibʼenaʼ, bʼaʼn vet ixaoneʼ. Atz kʼuxh inqʼa qʼajchil nik bʼanon vitxhiʼoʼl, tan qat motx ey vet el u yaabʼil tiʼ vitxhiʼoʼl. Atz il inqʼa txhakan, nik motx tabʼin veteʼ. Atz kʼuxh inqʼa kamnaʼq, tan ile itzʼeʼvy vet inpaqte. Tul il inqʼa bʼaʼnla txhaq yol tiʼ vibʼant quBʼaal Tiuxh iqʼesalil t-taanima inqʼa xaol, nik motx ipaxsal vet xoʼl inqʼa meebʼaʼ.
MAT.11.6	Atetz vibʼaʼnil quBʼaal Tiuxh tiibʼa inqʼa xaol uvaʼ yeʼ laʼ motx kaʼkabʼin ikʼuul s-viʼ, uvaʼ, aʼ ine u Kriisto, —xeʼt Jesuus te inqʼa nikich itxhus tibʼ kʼatz Xhun.
MAT.11.7	Iletz kuxh inqʼa nikich itxhus tibʼ kʼatz Xhun nikich motx tel bʼen kʼatz Jesuus, tul xeʼt vet Jesuus yolon xoʼl inqʼa xaol tiʼ talax bʼaʼnla yol tiʼ Xhun. Tul ech tal Jesuus s-eche: —Aʼetz uvaʼs ebʼen tu txʼavaʼ uvaʼ yeʼl xaol jeqlel s-tuul, tul ¿kam ex etil te Xhun? ¿Maq ech kuxh inqʼa yol nikich tal Xhun, eche u aj uvaʼ paqul nik ibʼen tinpaqʼil, atz paqt nik ibʼen tinpaqʼite? Yeʼle abʼa. 
MAT.11.8	¿Kam ex etileʼ? ¿Maq aʼ, ex etil invaʼq vinaq uvaʼ bʼaʼnla oksaʼm atoʼk taʼn? ¡Yeʼle! Tan jaʼl naq u vinaq uvaʼ bʼaʼnla oksaʼm atoʼk taʼn, tan aʼ atil naq t-inqʼa mamaʼ txhaq otzotz, totzotz inqʼa mam iqʼesal inqʼa tenam. 
MAT.11.9	Pet toq val sete kam ex etileʼ. Tan aʼ Xhun, u qʼexsanich tetz viyol quBʼaal Tiuxh, ex etil tu txʼavaʼ uvaʼ yeʼl xaol jeqlel s-tuul. Tul echxhte, tan qʼexsanich tetz viyol quBʼaal Tiuxh Xhun. Tul aʼ Xhun palnaʼq tiqleʼm viʼ jolt inqʼa qʼexsanich tetz viyol quBʼaal Tiuxh, inqʼa motx pal vatz txʼavaʼ. 
MAT.11.10	Tan aʼetz Xhune uvaʼ ech val u yol tzʼibʼamal ka t-viyolbʼal quBʼaal Tiuxh s-tiʼ s-eche:
MAT.11.10	«Abʼi eeleʼ:
MAT.11.10	Tan toq inbʼaxabʼsa bʼen
MAT.11.10	val u vinaq savatz.
MAT.11.10	Tul aʼetz u vinaqe uvaʼ
MAT.11.10	toq amon abʼey
MAT.11.10	tiʼ vavaqʼbʼebʼal
MAT.11.10	xoʼl inqʼa xaol,»
MAT.11.10	chich u yol.
MAT.11.11	Toqetz val sete, uvaʼ yeʼxhabʼil invaʼq xaol alamal vatz txʼavaʼ uvaʼ palnaʼql koq viʼ Xhun, u aqʼol kuʼ xaol xeʼ aʼ. Pet taʼnxh u xaol palnaʼq viʼ Xhun uvaʼ nik tiqʼo kuʼl tibʼ tiʼ ibʼant quBʼaal Tiuxh iqʼesalil t-taanima. 
MAT.11.12	Tuulbʼal uvaʼs ixeʼt tzaan Xhun tiʼ talax viyol quBʼaal Tiuxh, tetxhal tul t-inqʼa qʼij uvaʼ s-txheel, tul il inqʼa bʼaʼnla txhaq yol uvaʼ ul val tiʼ vibʼant quBʼaal Tiuxh iqʼesalil nik motx teesal iqʼij taʼn inqʼa iqʼesal uvaʼ jit aʼ nik ibʼan kam uvaʼ nik isaʼ quBʼaal Tiuxh. Tan aʼ nik taleʼ uvaʼ laʼ motx imaq vet kam uvaʼ nik isaʼ quBʼaal Tiuxh.{*}
MAT.11.13	Jankʼaletzxh inqʼa qʼexsanich tetz viyol quBʼaal Tiuxh, tzʼibʼamalaq ka taʼn, atz tzʼibʼamal ka taʼn Moisees t-inqʼa bʼekʼbʼal, tetxhal ul iyaʼtebʼe vet kʼatz Xhun, tan aʼ nik motx tal tiʼ u vulebʼal. 
MAT.11.14	Echetz maq laʼ eqea, atz maq yeʼ laʼ eqea, poro aʼ Xhune uvaʼ tzʼibʼamal ka inqʼa yol s-tiʼ, uvaʼ: «Qat bʼak itzʼeʼvy Eliias inpaqte uvaʼ alel u tulebʼal,» chich ex s-tiʼ.
MAT.11.15	Jaʼletz ex, uvaʼ nik abʼin inqʼa yol uvaʼ nik valeʼ, tul bʼanvaq yaʼl tiʼ tootzaqileʼ.
MAT.11.16	¿Kam invaʼq uvaʼ txumbʼalimal laʼ inbʼan eela inqʼa xaol s-tuchʼ inqʼa itzʼlel s-txheel nik enatxheʼ?, ex, uvaʼ yeʼ nik qeon in. Toq inbʼan eela vetxumbʼal tuchʼ vitxumbʼal jolol inqʼa chelem nitxaʼ, inqʼa maʼt kuxh kʼuqeʼvoq t-kʼayibʼal. Tul nik kuxh motx isichʼin s-vatzaqil.{*}
MAT.11.17	Tul ech nik motx tal s-eche:
MAT.11.17	«Qat motx qoqʼsal
MAT.11.17	inqʼa qaj,
MAT.11.17	tul jitoq nik motx ebʼixeʼ.
MAT.11.17	Atz qat qubʼitzlel inqʼa bʼitz
MAT.11.17	uvaʼ nik ibʼitzlel
MAT.11.17	tiʼ invaʼq kamnaʼq,
MAT.11.17	tul jitoq qat motx oqʼ ex,»
MAT.11.17	chichaq s-vatzaq.{*}
MAT.11.18	Tan aʼetz uvaʼs tul Xhun, tul jitoq txʼix nikich tetxhbʼu Xhun. Atz jitoq qʼuʼich taʼl uuva nikich tukʼa Xhun. Tul ech nikich etal tiʼ Xhun s-eche: «Demoonioe atoʼk t-taanima Xhun. Tul ech uvaʼe nik ibʼan Xhun,» chichich ex.{*}
MAT.11.19	Ajtetz qat ul vet in, in, u Kʼaola uvaʼ qat bʼen s-alam aanima, tul nik etileʼ uvaʼ nik intxʼaʼoneʼ, atz nik vukʼ aʼ. Yaʼne ech nik etal s-viʼ s-eche: «¡Aʼ kuxh itxʼaʼon naq uvaʼe! Atz ¡oq kuxh tukʼ naq taʼl qʼuʼich uuva! Tul taj yol kutxhit tibʼ naq tuchʼ inqʼa molol puaq tetz Rooma, atz tuchʼ txhaqnaq inqʼa aj paʼvom,» chich ex s-viʼ. Poro bʼenoqvaq sete, uvaʼ een ilbʼal tetz u titzʼabʼal quBʼaal Tiuxh tiʼ kame inqʼa jikla txhaq txumbʼal nik qubʼaneʼ, —xeʼt Jesuus te inqʼa xaol.{*}
MAT.11.20	Yaʼne xeʼt Jesuus yaon. Tul tal Jesuus jolol yol tiʼ inqʼa tenam tal uvaʼ maʼtich ikʼutxhvat Jesuus inqʼa kaebʼal aanima. Tan tira yeʼ nikich motx titzʼa tibʼ inqʼa xaol t-inqʼa ipaʼv, kʼuxh maʼtich motx tilt inqʼa mam bʼaʼnil. Tul ech tal Jesuus s-eche: 
MAT.11.21	—¡Txumlebʼalxh evatz, ex, inqʼa aj tenam Korasiin! Atz ¡txumlebʼalxh evatz, ex, inqʼa aj tenam Vetsaaida! Tan ¡ilxh u kʼaxkʼo tul setiibʼa! Tan ech koq nikich ibʼanax inqʼa mam kaebʼal aanimae xoʼl inqʼa aj tenam Tiiro, atz xoʼl inqʼa aj Sidoon s-naʼya, eche uvaʼ nik ibʼanax sexoʼl s-txheel, tul yekichebʼ motx titzʼaaq tibʼ t-inqʼa ipaʼv. Atz yekichaqebʼ motx toksa qitxhaqkin oksaʼm s-tiʼ, tiʼ ikʼaxataq tibʼ vatz quBʼaal Tiuxh. Atz motxebʼ taqʼaq jaʼ tzaʼ tiviʼ s-tetxhlal u titzʼat tibʼ vatz quBʼaal Tiuxh. 
MAT.11.22	Pet toq val sete uvaʼ palnaʼql u kʼaxkʼo laʼ etil viʼ u kʼaxkʼo uvaʼ laʼ til inqʼa aj tenam Tiiro tuchʼ inqʼa aj Sidoon uvaʼs laʼ taqʼt kuʼ quBʼaal Tiuxh inqʼa yol tinuqul.
MAT.11.23	Atz kʼuxh ex inqʼa aj tenam Kapernauum, ¿maq aʼ nik etitzʼa uvaʼ toq iqʼoloq jaʼ ex tu amlikaʼ taʼn quBʼaal Tiuxh? Yeʼle. Pet aʼl tira toq palsaloq kuʼ ex tu Kʼaxkʼola Atibʼal taʼn quBʼaal Tiuxh.
MAT.11.24	Pet toq val sete uvaʼ tira palnaʼql u kʼaxkʼo laʼ etil viʼ u kʼaxkʼo uvaʼ laʼ til inqʼa aj tenam Sodooma uvaʼs laʼ taqʼt kuʼ quBʼaal Tiuxh inqʼa yol tinuqul, —xeʼt Jesuus.
MAT.11.25	Antetzxh tuulbʼal inqʼa qʼij inqʼae, tul inatxh Jesuus quBʼaal Tiuxh. Tul ech tal Jesuus s-eche: —Nik voksa aqʼij, inBʼaal, axh, uvaʼ nik bʼanon iqʼesal tiibʼa u amlikaʼ, atz tiibʼa u vatz txʼavaʼ s-kaqaayil. Tan qat aaqʼ tootzaqibʼal inqʼa xaol uvaʼ qat niman in, eche nitxaʼ uvaʼ nik ootzaqin invaʼq kam uvaʼ yeʼ tootzaqle. Pet jit aʼ qat aaqʼvat ootzaqiloq te inqʼa at tootzaqibʼal, atz inqʼa at itxumbʼal nik taleʼ. 
MAT.11.26	Echxhte, inBʼaal. Tan ech uvaʼe qat asaʼa, —xeʼt Jesuus te quBʼaal Tiuxh.
MAT.11.27	Tul ech tal Jesuus xoʼl inqʼa xaol s-eche: —Jankʼalxh inqʼa kam uvaʼ nik inbʼaneʼ, tan ayaʼl inqʼae qat tal vinBʼaal inbʼantaʼ. Tan taʼn kuxh in ootzaqin tetz vinBʼaal. Pet yeʼxhabʼil invaʼq ootzaqin tetz. Tan at t-inqʼabʼ oq laʼ insaʼ tootzaqit u xaol vinBʼaal. Tul taʼn kuxh u quBʼaal ootzaqin tetz u viqleʼm, in viKʼaol. Tul yeʼxhabʼil invaʼq ootzaqin. Pet taʼn ootzaqin vetz inqʼa nik niman in, tan qat inkʼutxhl s-te kam viqleʼm kʼatz vinBʼaal.
MAT.11.28	Pet etulvaq sinkʼatza, jatvaʼlxh ex, uvaʼ uqliy ex, atz kʼaxbʼiy vet ex taʼn inqʼa paʼv. Tan inetz toq bʼanon uvaʼ yeʼ laʼ oleʼv vet u paʼv setiʼ. Echetz toq etilane sinkʼatza. 
MAT.11.29	Tul tzumxh etiqʼot vinyolbʼal sinkʼatza, eche kaʼvoʼq yakʼa vaʼk uvaʼ tzumxh nik motx ibʼen tiʼ tiqʼot invaʼq iqatz. Tul ilvaq etetz sinkʼatza uvaʼ tzʼuʼkinla aanima in. Atz nik viqʼo kuʼl vibʼ vatz quBʼaal Tiuxh. Tan oq aʼ laʼ txhʼuyeʼvik ex s-viʼ, tul toqetz eleq ilanchil kʼatz quBʼaal Tiuxh.
MAT.11.30	Tan yeʼ kuxh tzaʼl, atz yeʼ kuxh al laʼ etiqʼot vinyolbʼal, eche itxhelet kaʼvoʼq yakʼa vaʼk yuuka tiviʼ, —xeʼt Jesuus.
MAT.12.1	Antetzxh tuulbʼal inqʼa qʼij inqʼae, tul nikich ixaon Jesuus xoʼl inqʼa txhiko t-val u xeem qʼij saavado. Yaʼne vaʼy vet inqʼa nikich itxhus tibʼ kʼatz Jesuus. Tul xeʼtaq vet tiʼ ibʼuqʼux inqʼa triigo. Tul ikʼuxaq vet vivatz.{*}
MAT.12.2	Tiletz vet inqʼa fariseeo, tul echaq tal vet s-eche: —¡Saqi txhaqnaq, inqʼa nik itxhus tibʼ sakʼatza! Aʼxh nik ibʼan txhaqnaq, kam uvaʼ yeʼ nik ikuy u qubʼekʼbʼal laʼ bʼanax tuulbʼal u xeem qʼij saavado, —xeʼtaqe.
MAT.12.3	Yaʼne ech tal Jesuus te inqʼa fariseeo s-eche: —¿Kam nik elkaʼp sete uvaʼs nik esikʼlet u yol uvaʼ tzʼibʼamal ka tiʼ Daviid tuchʼ inqʼa imol uvaʼs motx ikam t-vaʼy? 
MAT.12.4	Tan paloʼk Daviid tuul u bʼuʼqla tatibʼal quBʼaal Tiuxh. Tul itxʼaʼ Daviid inqʼa paan, inqʼa maʼtich toksal vet vatz quBʼaal Tiuxh s-natxhkʼuulabʼal. Atz itxʼaʼat inqʼa imol Daviid. Tul yeʼlich laʼ isaʼa uvaʼ laʼich itxʼaʼ Daviid u paan. Atz jitoq inqʼa imol Daviid, tan yeʼ nik motx ikuy inqʼa qubʼekʼbʼal. Pet taʼnich kuxh inqʼa oksan yol vatz Tiuxh atich tokebʼal tiʼ itxʼaʼaxeʼ.
MAT.12.5	Atz ¿kam nik elkaʼp sete tiʼ u yol uvaʼ itzʼibʼa ka Moisees? Tan nikich motx taqʼonv inqʼa oksanaq yol vatz Tiuxh tiʼ itzʼeʼsal inqʼa txoo tu xeem qʼij saavado. Tul yeʼlichaq ipaʼv s-tiʼ, tiʼ teesal iqʼij u xeem qʼij.
MAT.12.6	Pet toq val sete uvaʼ, aʼ ine, uvaʼ at in s-txheel sexoʼl uvaʼ palnaʼq viqleʼm viʼ inqʼa nik taqʼonv tu tostiuxh. 
MAT.12.7	Echetze uvaʼ nikoq ibʼen viyolbʼal quBʼaal Tiuxh sete uvaʼ ech nik tal s-eche: «Aʼ nik insaʼeʼ uvaʼ laʼ itxum tibʼ evatz. Pet jit kuxh taʼn uvaʼ laʼ etzʼeʼsa inqʼa txoo s-oya sinvatz,» chich u yol. Pet yeʼ nik ibʼen sete. Echetz yeʼ laʼ utxhi laʼ etal yol tiʼ inqʼa nik itxhus tibʼ sinkʼatza, tan yeʼl ipaʼv, tiʼ uvaʼ nik motx ibʼaneʼ.
MAT.12.8	Tul taʼn ine, in, u Kʼaola uvaʼ qat bʼen s-alam aanima, at viqleʼm tiʼ talax kam uvaʼ laʼ bʼanax tu xeem qʼij saavado, —xeʼt Jesuus te inqʼa fariseeo.
MAT.12.9	Eletz vet bʼen Jesuus kʼatz inqʼa fariseeo, tul yekich vet Jesuus tu kʼulbʼal tibʼ inqʼa tij imam Israeel. 
MAT.12.10	Tul atich val u vinaq tzitzi uvaʼ tira kʼoxhiʼxich kuxh vet paqʼil iqʼabʼ. Tul atichat jolol inqʼa fariseeo tzitzi. Aʼichaqetz kuxh isaʼ itxhej ipaʼv Jesuus.
MAT.12.10	Tul ech motx tal te Jesuus s-eche: —¿Niketz kol ikuy u qubʼekʼbʼal uvaʼ laʼ bʼanax bʼaʼn vaʼq yaabʼ tu xeem qʼij saavado? —xeʼtaq te Jesuus.
MAT.12.11	Yaʼne ech tal Jesuus s-eche: —Ape. Pet toq vabʼi sete. ¿Laʼ kol utxhi laʼ bʼen etiqʼo jaʼul invaʼq ekarneʼl t-jul tuulbʼal u xeem qʼij saavado oq uvaʼ laʼ bʼen t-jul? Toq bʼen etiqʼo jaʼul abʼa. 
MAT.12.12	Oqetz uvaʼ laʼ utxh tiqʼol jaʼul u karneʼl t-jul tuulbʼal u xeem qʼij saavado, tul bʼane; ¡aʼetz koq u karneʼl palnaʼq tiqleʼm viʼ u vinaq vatz quBʼaal Tiuxh! Echetz s-tiʼile bʼaʼn kuxh vatz u qubʼekʼbʼal uvaʼ laʼ bʼanax bʼaʼn invaʼq yaabʼ tuulbʼal inqʼa xeem qʼij saavado, —xeʼt Jesuus.
MAT.12.13	Yaʼne ech tal Jesuus te u vinaq s-eche: —Jikbʼa vaqʼabʼ, —xeʼt Jesuus. Tul ijikbʼa vet u vinaq viqʼabʼ. Tul yekich ibʼan vet bʼaʼn. Tul echat kuxh ex ibʼan vet, eche inpaqʼite.
MAT.12.14	Tiletz kuxh vet inqʼa fariseeo kam uvaʼ ibʼan Jesuus, tul xeʼtaq vet tiʼ ikuʼ yol tiʼ iyatzʼax el Jesuus.{*}
MAT.12.15	Tabʼietz vet Jesuus uvaʼ maʼtich ikuʼ vet yol s-tiʼ taʼn inqʼa fariseeo, tul el vet bʼen Jesuus tzitzi. Tul mamala xaol motx txhʼuyeʼv bʼen tiʼ Jesuus. Tul iqʼomichaq yaabʼ taʼn. Tul nikich ibʼan Jesuus bʼaʼn inqʼa yaabʼ s-kaqaayil. 
MAT.12.16	Tul yek nikich itiila bʼekʼu ka Jesuus te inqʼa xaol uvaʼ yeʼlich laʼ ipaxsa el inqʼa yol tiʼ inqʼa bʼaʼnil uvaʼ nikich ibʼan Jesuus. 
MAT.12.17	Echetz telaʼpune val u yol uvaʼ tzʼibʼamich ka taʼn Isaiias, u qʼexsanich tetz viyol quBʼaal Tiuxh, tiʼ u Kriisto, uvaʼ ech nik tal s-eche:
MAT.12.18	—«Il u vAqʼonvil at veteʼ
MAT.12.18	uvaʼ chʼexel vaʼn.
MAT.12.18	Tul kamxh in s-tiʼ;
MAT.12.18	atz nik inchiibʼ s-tiʼ.
MAT.12.18	Tul toq voksa vinTiuxhil
MAT.12.18	t-taanima.
MAT.12.18	Tul toq ipaxsa inqʼa yol
MAT.12.18	xoʼl inqʼa jit tij imam Israeel
MAT.12.18	tiʼ vaqʼt kuʼ inqʼa yol tinuqul
MAT.12.18	uvaʼ tijikulxhtuʼ.
MAT.12.19	Atz jit kuxh yajo ibʼ
MAT.12.19	laʼ ibʼan tuchʼ inqʼa xaol.
MAT.12.19	Atz jit kuxh sichʼiʼm
MAT.12.19	laʼ ibʼana.
MAT.12.19	Atz jit tal kuxh laʼ abʼilik
MAT.12.19	iqʼeqʼun t-qʼeʼtxaq bʼey.
MAT.12.20	Tul yeʼ laʼ teesa iqʼij
MAT.12.20	inqʼa xaol inqʼa aj paʼvom,
MAT.12.20	eche yeʼ laʼ itxʼaqax
MAT.12.20	invaʼq aj
MAT.12.20	uvaʼ paqtzʼinaʼql veteʼ.
MAT.12.20	Tul jit aʼl laʼ ul imaqt
MAT.12.20	inqʼa xaol
MAT.12.20	tiʼ talt invaʼq iyol s-te,
MAT.12.20	eche yeʼ laʼ itzajsal u xamal
MAT.12.20	tiʼ invaʼq bʼuʼq
MAT.12.20	uvaʼ qʼuyqʼuʼlan kuxh tel
MAT.12.20	isibʼel.
MAT.12.20	Pet tetxhal laʼ oleʼv
MAT.12.20	tiʼ itzoqpisal
MAT.12.20	taqʼax kuʼ inqʼa yol tinuqul
MAT.12.20	tiibʼa inqʼa xaol.
MAT.12.21	Echetz s-tiʼile
MAT.12.21	aʼ laʼ kʼuqeʼvk vet ikʼuul
MAT.12.21	inqʼa jit tij imam Israeel
MAT.12.21	s-tiʼ,
MAT.12.21	tiʼ ibʼanax bʼaʼnil s-te,»
MAT.12.21	xeʼt quBʼaal Tiuxh,
MAT.12.21	—chich u yol.
MAT.12.22	Yaʼne iqʼol ok val u yaabʼ vatz Jesuus uvaʼ atich ok demoonio t-taanima. Tul tzotiche, atz memich taʼn u demoonio. Tul ituki el Jesuus u demoonio tiʼ u xaol uvaʼe. Tul yekich ilon veteʼ. Atz yekich xeʼt vet yolon. 
MAT.12.23	Tul kaayichxh vet taanima inqʼa xaol. Tul ech motx tal vet s-eche: —¡Jankʼatoʼq jit naq u Kriisto, u Tij Imam Daviid, u mam iqʼesal! —chichichaq veteʼ.
MAT.12.24	Tabʼietz vet inqʼa fariseeo talax inqʼa yol tiʼ Jesuus, tul echaq motx tal vet tiʼ Jesuus s-eche: —Yeʼle. Jit Tiuxhe nik aqʼon tiqleʼm Jesuus. Pet Velsevuue, viqʼesal inqʼa demoonio, nik aqʼon tiqleʼm, —chichichaq tiʼ Jesuus.
MAT.12.25	Tootzaqichetz vet Jesuus titzʼabʼal inqʼa fariseeo, tul ech tal Jesuus s-te s-eche: —Yeʼle. Tan oq Satanaas nik bʼanbʼen in nik etaleʼ, tul juntetzebʼ kuxh nik ituki el Satanaas imol. Tan eche tatin invaʼq u mam tenam uvaʼ jit eela iyol inqʼa iqʼesal s-vatzaq. Tan yeʼl paqul laʼ elaʼpun tibʼaʼnil. Atz kʼuxh tatin xaol t-invaʼq tenam, atz kʼuxh tatin xaol t-totzotz, tan oq jit eela iyol, tul yeʼl paqul laʼ elaʼp tibʼaʼnil. 
MAT.12.26	Oqetz ant kuxh Satanaas laʼ tukin el imol s-vatzaq, aʼetze jitaq eela iyol, tan junt koqxh laʼ iyansa Satanaas tatin viqʼesal.
MAT.12.27	Pet oqetz tuchʼ ibʼij Velsevuu nik intukivat el inqʼa demoonio t-taanima inqʼa xaol nik etaleʼ, tul echatetzebʼxh nik ibʼan inqʼae txhusel etaʼn tiʼ itukil el inqʼa demoonio t-taanima inqʼa xaol. Tan nikat itukil el inqʼa demoonio taʼn. Aloq antxh inqʼa xaol inqʼae toq motx alon eyol uvaʼ jit tuchʼ ibʼij Velsevuu nik intukivat el inqʼa demoonio t-taanima inqʼa xaol.
MAT.12.28	Pet bʼenoqetz sete uvaʼ, aʼ viTiuxhil Tiuxh nik bʼanbʼen in tiʼ intukit el inqʼa demoonio t-taanima inqʼa xaol. Tul aʼetz tetxhlale uvaʼ quBʼaal Tiuxhe qat txhaqon tzaan in tiʼ inbʼant viqʼesalil t-taanima inqʼa xaol.
MAT.12.29	Toq val sete kam nik inbʼan tiʼ intukit el demoonio taanima inqʼa xaol. Tan ech nik inbʼan, eche nik ibʼan vaʼq u xaol uvaʼ maʼt tokebʼe vaʼq otzotz. Tan bʼaxa qat iqitz u xeen tetz u otzotz uvaʼ sibʼxh iyakʼil, yaʼne toq tiqʼo el inqʼa kam uvaʼ at tu otzotz.
MAT.12.30	Tan kaʼvaʼl kuxh viqʼesal ati. Echetz jaʼl uvaʼ yeʼ txhʼuyel s-viʼ, tul aʼetz uvaʼe nik eesan inqʼij. Atz jaʼl uvaʼ yeʼ nik lotxhon in tiʼ imolox ok inqʼa xaol sinkʼatza, tul aʼetz uvaʼe nik tukin el inqʼa xaol, eche imakʼax el triigo.
MAT.12.31	Echetz toq valte sete uvaʼ: Kʼuxh at xaol nik alon yol tiʼ imol, tan laʼ utxh ikuyux vipaʼv. Pet koq ex, inqʼa nik alon viTiuxhil Tiuxh s-demoonio, tan yeʼl vepaʼv laʼ kuyuxi. 
MAT.12.32	Atz jaʼl invaʼq uvaʼ laʼ alon invaʼq yol s-viʼ tiʼ teesal inqʼij, in, u Kʼaola uvaʼ qat bʼen s-alam aanima, tan laʼ kuyuxi. Pet oq tiʼ viTiuxhil Tiuxh laʼ talvat invaʼq yol, tul laʼ teesa iqʼij viTiuxhil Tiuxh, bʼantan yeʼl vipaʼv laʼ kuyux tuulbʼal jattanulxh yaʼbʼ s-txheel, atz kʼuxh jattant yaʼbʼ s-jatu.
MAT.12.33	Toq val sete kam laʼ etulbʼe tilix invaʼq u xaol, uvaʼ bʼaʼnla xaol. Tan oq bʼaʼn vibʼanoʼm u xaol, tul aʼetz u bʼaʼnile at s-kʼatza. Tan eche viʼoq bʼaʼnla tzeʼ, tan bʼaʼnetze vivatz toq taqʼeʼ. Pet oq yeʼbʼaʼn vibʼanoʼm u xaol, tul aʼetz u yeʼbʼaʼne at s-kʼatza. Tan eche viʼoq tzeʼ uvaʼ yeʼbʼaʼn, tan yeʼatetz bʼaʼne vivatz toq taqʼeʼ. Echetz aʼ veyolon nik kʼutxhun uvaʼ jit ex bʼaʼn.
MAT.12.34	¡Echetze ex, tan tira nik ekʼaxbʼisa inqʼa xaol tuchʼ veyoloneʼ, uvaʼ eche chij itziʼ kan! Tan ¡keʼch koq laʼ teluʼl vaʼq bʼaʼnla yol tetziʼ!, tan aʼ u yeʼbʼaʼn at t-vetaanima. Tan jankʼal uvaʼ at tetaanima, tul antetzxh uvaʼe nik ijaʼul tetziʼ.
MAT.12.35	Tan ech tatin taanima u xaol, eche vaʼq kaaxha. Oq bʼaʼnla kam uvaʼ kolel tu kaaxha, tul bʼaʼnetze uvaʼ toq jaʼoq ul. Pet oq kantxhaq uvaʼ kolel tu kaaxha, tul kantxhaqatetze uvaʼ toq jaʼoq ul. Echetze vetatineʼ, tan oq aʼ u bʼaʼn at t-vetaanima, tul bʼaʼnetze vetxumbʼal. Pet oq yeʼbʼaʼn uvaʼ at t-vetaanima, tul kantxhaqetze vetxumbʼal.
MAT.12.36	Jankʼaletzxh inqʼa kantxhaqla yol uvaʼ laʼ jaʼul titziʼ inqʼa xaol, tan tetxhal laʼ bʼen tal inuqul vatz quBʼaal Tiuxh tu qʼij uvaʼs laʼ taqʼt kuʼ inqʼa yol tinuqul tiʼ inqʼa tenam s-kaqaayil. 
MAT.12.37	Echetz jankʼalxh inqʼa yol uvaʼ laʼ jaʼul tetziʼ, tan tetxhal laʼ bʼen etal te quBʼaal Tiuxh. Tan antxh veyol laʼ ibʼanbʼe quBʼaal Tiuxh tiʼ echitpeʼ, atz maq tiʼ etaqʼax bʼen tu mam kʼaxkʼo, —xeʼt Jesuus te inqʼa fariseeo.
MAT.12.38	Yaʼne ech tal inqʼa fariseeo tuchʼ inqʼa nikich txhusun inqʼa bʼekʼbʼal s-eche: —Txhusul qetz, nik qusaʼeʼ uvaʼ laʼ akʼutxh invaʼq etxhlal s-quvatz, —xeʼtaqe.
MAT.12.39	Yaʼne ech tal Jesuus s-eche: —Echetze ex, inqʼa itzʼlel ex s-txheel, inqʼa palsan yol, atz ex inqʼa jitxh ex kʼuqlebʼ kʼuul vatz quBʼaal Tiuxh, eche invaʼq u lampaqʼla ixoq uvaʼ jitxh kʼuqlebʼal kʼuul tatin kʼatz itzumel. Tan aʼ nik esaʼeʼ uvaʼ laʼ kʼutxhux invaʼq etxhlal sevatz. Poro yeʼxhkam invaʼq etxhlal laʼ inkʼutxha. Pet aʼ kuxh laʼ bʼen sete kame uvaʼ palk Jonaas, u qʼexsanich tetz viyol quBʼaal Tiuxh. 
MAT.12.40	Tan oxvaʼl qʼij, atz oxvaʼt aqʼbʼal atin koʼp Jonaas tuul u mamaʼ txay. Echetz uvaʼe toq palk in, in, u Kʼaola uvaʼ qat bʼen s-alam aanima. Tan oxvaʼl qʼij, atz oxvaʼt aqʼbʼal laʼ inbʼan jaqʼ u txʼavaʼ.
MAT.12.41	Pet ex, tan tetxhal bʼen ekʼul etibʼ vatz quBʼaal Tiuxh tuchʼ inqʼa aj tenam Niinive uvaʼs laʼ taqʼt kuʼ quBʼaal Tiuxh inqʼa yol tinuqul tiʼ inqʼa tenam. Tul antxh inqʼa aj Niinive laʼ alon vet ekʼaxbʼisaleʼ, tiʼ uvaʼ tan, nal kuxh motx titzʼa tibʼ t-inqʼa ipaʼv vatz quBʼaal Tiuxh uvaʼs ex talt Jonaas viyolbʼal quBʼaal Tiuxh s-xoʼl. Pet iletz invaʼl alol iyolbʼal quBʼaal Tiuxh at sexoʼl uvaʼ palnaʼq tiqleʼm viʼ Jonaas, tul tira yeʼ nik etitzʼa etibʼ t-inqʼa epaʼv.
MAT.12.42	Atz laʼat txakeʼv u ixoq uvaʼ nikich bʼanon mam iqʼesalil tiibʼa u tenam uvaʼ aʼl ikuʼeʼ. Tul laʼ xeʼt tiʼ talax ekʼaxbʼisaleʼ uvaʼs laʼ taqʼt kuʼ quBʼaal Tiuxh inqʼa yol tinuqul tiʼ inqʼa tenam, ex inqʼa at ex s-txheel. Tan elam koq bʼey ixaj u ixoq tiʼ ul tabʼit inqʼa bʼaʼnla txhaq txumbʼal uvaʼ nikich tal Salomoon. Pet iletz invaʼl at sexoʼl s-txheel uvaʼ palnaʼq tiqleʼm viʼ Salomoon, tul jitoq nik motx eqejeʼ.
MAT.12.43	Echetz bʼenoq sete, tiʼ uvaʼ nik teleʼl vaʼq demoonio t-taanima vaʼq u xaol, tul nik itukun vet t-inqʼa atibʼal inqʼa tzaqat kuxhtuʼ. Tul tikʼ nik itxhok vet taanima vaʼt xaol tal uvaʼ laʼ ilan ka. Tul oqetz yeʼ nik ileq vet u tatibʼal, 
MAT.12.44	tul ech nik tal vet s-eche: «Antxh maʼtk in bʼa tu taanima u xaol uvaʼ elkeʼl in s-bʼaxa,» chich veteʼ. Tul antxhtuʼ. Maʼt til veteʼ uvaʼ jit aʼ viTiuxhil Tiuxh nik ibʼan iqʼesalil t-taanima u xaol uvaʼe, tul nik til veteʼ uvaʼ josqʼilxh vet tatin taanima u xaol, eche tatin vaʼq otzotz uvaʼ bʼeeno tamaxeʼ, yeʼl chʼis s-tuul, atz bʼeenoxh vet iviqixeʼ. 
MAT.12.45	Yaʼne aʼl laʼ bʼen tiqʼot vet u demoonio juqvaʼt imol uvaʼ palnaʼq vet tial ikʼuul viʼ vaʼl u demoonio uvaʼ atich s-bʼaxa. Tul laʼ motx vet ok t-taanima u xaol, tul laʼ motx atin veteʼ. Tul aʼl laʼ ipal vet iviʼ inqʼa kantxhaq laʼ atin tu taanima u xaol uvaʼe viʼ, eche inqʼa kantxhaq uvaʼ atich t-taanima s-bʼaxa. Echetz laʼ elkaʼpun exe, inqʼa palsan yol, inqʼa at vatz txʼavaʼ s-txheel, —xeʼt Jesuus.
MAT.12.46	Sebʼtichetz tel iyolon Jesuus xoʼl inqʼa xaol, tul atich vet itxutx Jesuus tuchʼ inqʼa titzʼin Jesuus tiʼ otzotz. Tul nikichaq motx isaʼeʼ uvaʼ laʼich yolon tuchʼ Jesuus. 
MAT.12.47	[Yaʼne ech ex tal val u xaol te Jesuus s-eche: —Il atxutx at tiʼ otzotz tuchʼ inqʼa eetzʼin. Tul nik motx isaʼeʼ chi, laʼ yolon savuchʼ, —xeʼt eʼl Jesuus.]
MAT.12.48	Yaʼne ech tal Jesuus te inqʼa xaol s-eche: —¿Jaʼletz koqe uvaʼ toq inbʼan eela tuchʼ intxutx, atz tuchʼ inqʼa vitzʼin? —xeʼt Jesuus.
MAT.12.49	Tul ikʼutxh Jesuus inqʼa nikich itxhus tibʼ s-kʼatza. Tul ech tal Jesuus s-eche: —Echat kuxh nik insaʼt inqʼae, eche nik insaʼt vintxutx, atz echat kuxh nik insaʼt inqʼae, eche vitzʼin, inqʼa ila jay. 
MAT.12.50	Tan jatvaʼlxh inqʼa xaol uvaʼ laʼ niman kam uvaʼ nik isaʼ vinBʼaal Tiuxh, uvaʼ tu amlikaʼ, tul echatetz kuxhte vitzʼin, atz eche vanabʼ, atz eche intxutx, —xeʼt Jesuus.
MAT.13.1	Antetzxh tuulbʼal u qʼij uvaʼe, tul el vet bʼen Jesuus tu totzotz. Tul yekich vet Jesuus kʼuqloq tziʼ u mam aʼ Galileea. 
MAT.13.2	Tul mamala xaol motx imol vet tibʼ kʼatz Jesuus. Yaʼne bʼen vet ok Jesuus kʼuqloq tuul val u vaarko tiʼ ijetxhon el inbʼiil tiʼ iyolon xoʼl inqʼa xaol. Tul jankʼalxh inqʼa xaol atich eluʼl tziʼ u mam aʼ.
MAT.13.3	Yaʼne xeʼt vet Jesuus txhus tetz inqʼa xaol. Tul txumbʼalimal nikich talt Jesuus mamala txhusbʼal. Tul ech val u txhusbʼal tal Jesuus s-eche: —Ech ibʼane val u avom uvaʼ bʼen ava tetz vitriigo. 
MAT.13.4	Tuulbʼal uvaʼ sebʼtich vet ixitut el inqʼa tiiya, tul tanul inqʼa iiya, aʼ ex kuʼk t-bʼey. Uletz vet inqʼa tzʼichin, tul aʼ vet inqʼa tzʼichin ul sikʼon tanul inqʼa iiya.
MAT.13.5	Pet tant inqʼa iiya, tan aʼ ex kuʼk xoʼl sivan tal uvaʼ lekʼel kuxh u txʼavaʼ atich s-xoʼl. Naletz kuxh titzʼ inqʼa iiya, tan yeʼxhich jankʼal ipimal u txʼavaʼ. 
MAT.13.6	Poro ajtetz jaʼ vet ul qʼij, tul tzaq veteʼ. Tiʼetz uvaʼ bʼiil kuxh bʼen vatz taqʼil, tul tira tzaq vet taʼn u qʼij.
MAT.13.7	Tant inqʼa iiya, aʼ ex kuʼk xoʼl chʼiʼx. Chʼijetz vet u chʼiʼx, tul aʼ vet u chʼiʼx yeʼ kuyun ichʼij inqʼa iiya.
MAT.13.8	Pet tant inqʼa iiya, tan aʼ ex kuʼk tu bʼaʼnla txʼavaʼ. Tul bʼeenoxh vet ivatz taqʼa. Tan at iiya motx aqʼon oʼ txhaq kʼalal (100) ivatz. Atz at iiya motx aqʼon ox txhaq kʼalal (60) ivatz. Atz at iiya motx aqʼon vinaq laval ivatz. 
MAT.13.9	Jaʼletz ex, uvaʼ nik abʼin inqʼa yol uvaʼ nik valeʼ, tul bʼanvaq yaʼl tiʼ inimaleʼ, —xeʼt Jesuus.
MAT.13.10	Yaʼne imol vet ok tibʼ inqʼa nikich itxhus tibʼ kʼatz Jesuus. Tul echaq tal te Jesuus s-eche: —¿Kametz s-tiʼile uvaʼ txumbʼalimal nik atxhusvat inqʼa xaol? —xeʼtaqe.
MAT.13.11	Tul ech tal Jesuus te inqʼa nikich itxhus tibʼ s-kʼatza s-eche: —Bʼaʼn ex, tan toq taqʼ quBʼaal Tiuxh etootzaqi jabʼiste inqʼa txumbʼal uvaʼ yeʼx aqʼel ootzaqiloq tiʼ kam toq ibʼan quBʼaal Tiuxh tiʼ ibʼant iqʼesalil tiibʼa inqʼa xaol, u quBʼaal Tiuxh, uvaʼ een t-amlikaʼ. Pet koq inqʼa xaol inqʼae, tan yeʼ aqʼel s-te uvaʼ laʼ tootzaqi. 
MAT.13.12	Tan jaʼl u xaol uvaʼ nik ibʼen s-te kam inqʼa yol uvaʼ nik valeʼ, tul aʼl tel toq taqʼax s-te tiʼ tootzaqit tel inuqul inqʼa yol s-bʼaʼn. Pet jaʼl u xaol uvaʼ yeʼ nik ibʼen s-te kam uvaʼ nik valeʼ, tul aʼl tel laʼ imaax jankʼal vatziʼ tootzaqle.
MAT.13.13	Xaʼtetze txumbʼalimal nik intxhusvat inqʼa xaol:
MAT.13.13	«Kʼuxh nik motx til
MAT.13.13	kam uvaʼ nik inbʼaneʼ,
MAT.13.13	poro yeʼaq nik motx
MAT.13.13	ibʼen s-te
MAT.13.13	kam nik elkaʼpun.
MAT.13.13	Atz kʼuxh nik motx tabʼi
MAT.13.13	kam uvaʼ nik valeʼ,
MAT.13.13	poro yeʼaq nik motx tel
MAT.13.13	s-tuul
MAT.13.13	kam talaxeʼ.
MAT.13.13	Tan yeʼaq
MAT.13.13	nik motx itxhabʼa
MAT.13.13	tootzaqileʼ.»
MAT.13.14	Echetz aʼ nik ex elkaʼpun u yole tiibʼa inqʼa xaol uvaʼ itzʼibʼa ka Isaiias, u qʼexsanich tetz viyol quBʼaal Tiuxh, uvaʼ ech nik tal s-eche:
MAT.13.14	«–Kʼuxh sebʼt ex
MAT.13.14	tiʼ tabʼil vinyol,
MAT.13.14	pet yeʼ vet laʼ etootzaqi
MAT.13.14	kam nik taleʼ.
MAT.13.14	Kʼuxh sebʼt ex tiʼ tabʼil
MAT.13.14	kam inqʼa yol nik valeʼ,
MAT.13.14	poro yeʼ vet laʼ motx bʼen
MAT.13.14	sete.
MAT.13.15	Tan tira qat motx
MAT.13.15	tijbʼixiy vet taanima
MAT.13.15	inqʼa xaol.
MAT.13.15	Tul kaaroxhat nik tabʼi
MAT.13.15	tuchʼ ixichin.
MAT.13.15	Atz jupel vet ivatz.
MAT.13.15	Tan eche uvaʼ nikoq
MAT.13.15	taqʼ taanima
MAT.13.15	tiʼ tabʼil inqʼa bʼaʼnla txhaq
MAT.13.15	yol,
MAT.13.15	tul laʼ titzʼa tibʼ t-inqʼa ipaʼv,
MAT.13.15	tul laʼetz inbʼan bʼaʼn,
MAT.13.15	–chich quBʼaal Tiuxh,»
MAT.13.15	xeʼt itzʼibʼat Isaiias.
MAT.13.16	Pet at vibʼaʼnil quBʼaal Tiuxh setiibʼa. Tan nik etil kam uvaʼ nik inbʼaneʼ, atz nik etabʼi kam uvaʼ nik valeʼ; tul nik motx ibʼen sete. 
MAT.13.17	Tul nuqxh toq val sete: Mamala qʼexsanich tetz viyol quBʼaal Tiuxh s-naʼya motx saʼon tilix inqʼa kaebʼal aanima, inqʼa nik etil inbʼant s-txheel. Tul at jolt inqʼa niman tetz quBʼaal Tiuxh s-naʼya motx saʼon tilixeʼ; atz motxaq isaʼ tabʼil inqʼa bʼaʼnla txhaq yol, inqʼa nik motx etabʼi s-txheel. Tul yeʼ motx tila, atz yeʼ motx tabʼi.
MAT.13.18	Pet abʼivaq kam talax u yol tiʼ u avom, uvaʼ txumbʼalimal nik intxhust inqʼa xaol s-tiʼ. 
MAT.13.19	Tan at xaol uvaʼ nik motx tabʼi kam laʼ ibʼan quBʼaal Tiuxh tiʼ ibʼanax iqʼesalil t-taanima, pet yeʼ nik motx ibʼen s-te. Aʼetz inqʼae, eela tuchʼ u bʼey tal uvaʼ ex kuʼk tanul inqʼa iiya. Tan aʼ Satanaas nik sotzsan el tu taanima kam inqʼa yol nik tabʼi, eela tuchʼ inqʼa tzʼichin uvaʼ nik iqʼon inqʼa iiya.
MAT.13.20	Atz at jolt xaol uvaʼ eela tuchʼ bʼeeq u txʼavaʼ uvaʼ at viʼ sivan. Tan nik motx tabʼi viyolbʼal quBʼaal Tiuxh, tul yekxh nik motx ichiibʼeʼ uvaʼs nik tabʼitaʼ. 
MAT.13.21	Poro aʼe tan, yeʼ nik ikʼul koʼp tu taanima, eche inqʼa iiya uvaʼ yeʼxh jankʼal taqʼil bʼennaʼq t-txʼavaʼ. Echetz s-tiʼile yeʼxh jankʼal qʼij qat ibʼan tiʼ inimal viyolbʼal quBʼaal Tiuxh. Tan oq laʼ pal vet t-invaʼq itzaʼlal tiʼ vinimaleʼ, atzoq yeʼ laʼ kaj utxhchil s-tiʼ, tiʼ ikʼaxbʼisaleʼ, tul nal kuxh nik ikaʼkabʼin vet ikʼuul tiʼ inimal viyolbʼal quBʼaal Tiuxh.
MAT.13.22	Atz at xaol uvaʼ ech, eche u txʼavaʼ uvaʼ at chʼiʼx s-tuul. Tan nik tabʼi viyolbʼal quBʼaal Tiuxh, pet aʼe tan, ey kuxh taanima tiʼ itxhej kam tetz vatz txʼavaʼ tintanul inqʼa yaʼbʼ s-txheel. Atz at inqʼa tira kuxh nik isotz vet ikʼuul tiʼ tal laʼ tzajk tel txʼijbʼal iqʼij. Aʼetz inqʼa kam inqʼae nik sotzsan el viyolbʼal quBʼaal Tiuxh s-kʼuul, eche ijaʼp u chʼiʼx tiibʼa u txhiko. Echetz yeʼ nik ibʼant vete kam uvaʼ nik isaʼ quBʼaal Tiuxh s-te.
MAT.13.23	Pet atetz xaol uvaʼ ech, eche u bʼaʼnla txʼavaʼ. Tan nik tabʼi viyolbʼal quBʼaal Tiuxh, tul nik ibʼen s-te. Tul nik ibʼaneʼ kam uvaʼ nik isaʼ quBʼaal Tiuxh s-te. Tan at xaol nik niman viyolbʼal quBʼaal Tiuxh, eche inqʼa iiya uvaʼ nik taqʼ vinaq laval ivatz. Atz at xaol nik niman viyolbʼal quBʼaal Tiuxh, eche inqʼa iiya uvaʼ nik taqʼ ox txhaq kʼalal (60) ivatz. Atz at xaol uvaʼ tira nik ikʼayi taanima tiʼ inimal viyolbʼal quBʼaal Tiuxh, eche inqʼa iiya uvaʼ nik taqʼ oʼ txhaq kʼalal (100) ivatz, —xeʼt Jesuus.
MAT.13.24	Yaʼne itxhus Jesuus vaʼt u yol, uvaʼ txumbʼalimal talt xoʼl inqʼa xaol. Tul ech tal Jesuus s-eche: —Ech vibʼant quBʼaal Tiuxh iqʼesalil, eche uvaʼ ibʼan val u vinaq uvaʼ taʼnxh iiya triigo ex tava t-vitxʼavaʼ. 
MAT.13.25	Tuulbʼaletz uvaʼs vatyich inqʼa vinaq, inqʼa nikich xeen inqʼa triigo, tul ul val u vinaq uvaʼ nikich itxhiʼan tiʼ u aj etz triigo. Tul ul tava ka iiya tetz yaabʼla tzeʼ xoʼl inqʼa triigo. Tul bʼen veteʼ. 
MAT.13.26	Chʼijetz vet inqʼa triigo, tul xeʼt vet vatzinoq. Atz chʼijat vet inqʼa yaabʼla tzeʼ.
MAT.13.27	Yaʼne ex tal vet inqʼa aqʼonvil u yol te u aj etz triigo. Tul ech motx tal s-eche: «Quqʼesal, taʼnxh iiya triigoe ex qava. Poro ¿keʼchetz qat itxhej inqʼa yaabʼla txhaq tzeʼ s-xoʼl nik anatxheʼ?» xeʼtaqe.
MAT.13.28	Yaʼne ech tal u aj etz triigo s-eche: «¡Naqebʼ vaʼq uvaʼ nik itxhiʼan s-viʼ qat ex avan ka!» xeʼte.
MAT.13.28	Yaʼne ech tal inqʼa aqʼonvil s-eche: «¿Maqetz laʼ asaʼa uvaʼ laʼ bʼen oʼ, tul bʼen qubʼuqʼeʼl?» xeʼtaqe.
MAT.13.29	Yaʼne ech tal u aj etz triigo s-eche: «Yeʼle. Yeʼ laʼ isaʼa uvaʼ laʼ bʼen ebʼuqʼeʼl inqʼa yaabʼla txhaq tzeʼ, tan tzum toq ibʼuqʼtxʼ tzaane tuchʼ inqʼa triigo oq bʼen ebʼuqʼeʼ. 
MAT.13.30	Pet chʼijoqn inqʼa yaabʼla tzeʼ tuchʼ inqʼa triigo. Tan tzaqnale, atz laʼ nal opoon vet viqʼiil vitxhokpeʼ, yaʼne ech laʼ val te inqʼa molol tetz triigo s-eche: –Bʼaxa laʼ ebʼuqʼeʼl inqʼa yaabʼla txhaq tzeʼ. Tul laʼ motx eqitz s-txhaq bʼookʼol. Tul laʼ motx etzʼeʼsa el. Yaʼne laʼ etxhok vet inqʼa triigo. Tul laʼ ekol t-vinkʼoay, –chaq in,» xeʼt u aj etz triigo, —xeʼt Jesuus te inqʼa xaol.
MAT.13.31	Yaʼne itxhus Jesuus vaʼt u yol uvaʼ txumbʼalimal talt xoʼl inqʼa xaol. Tul ech tal Jesuus s-eche: —Ech vibʼant quBʼaal Tiuxh, uvaʼ een tu amlikaʼ, iqʼesalil xoʼl inqʼa xaol, eche tiiyail tzeʼ u mostaasa uvaʼ nik tavaleʼ. 
MAT.13.32	Tan kʼuxh unutzʼxh u iiya viʼ jolt inqʼa iiya, poro qatetz chʼij veteʼ. Tul sibʼxh palnaʼq vet ichʼij u tzeʼ viʼ jolt inqʼa txhiko. Tul nimla tzeʼ vet nik bʼenka. Echetz nik tul vet txooe inqʼa tzʼichin bʼan isok viʼ inqʼa iqʼabʼ, —xeʼt Jesuus.
MAT.13.33	Yaʼne itxhus Jesuus vaʼt u yol uvaʼ txumbʼalimal talt xoʼl inqʼa xaol. Tul ech tal Jesuus s-eche: —Atz ech vibʼant quBʼaal Tiuxh viqʼesalil xoʼl inqʼa xaol, eche u aqʼbʼal jaʼ tuul paan uvaʼ taqʼ val u ixoq iyuqʼ tibʼ tuchʼ ox paul ariina. Tul iyutxhʼ veteʼ. Atz pax vet u aqʼbʼal jaʼ tuul paan xoʼl u ariina. Echetz niimxh vet ichʼij u qʼota s-kaqaayil ibʼana, —xeʼt Jesuus.
MAT.13.34	Jankʼaletzxh inqʼa yol uvaʼ tal Jesuus xoʼl inqʼa xaol, tan yeʼl Jesuus uvaʼ txhusun koq kuxh s-eche. Pet txumbʼalimal nikich itxhust Jesuus inqʼa xaol. 
MAT.13.35	Echetz telaʼpune u yol, uvaʼ tzʼibʼamal ka taʼn val u qʼexsanich tetz viyol quBʼaal Tiuxh, uvaʼ ech nik tal s-eche:
MAT.13.35	—Txumbʼalimal
MAT.13.35	laʼ valvat inqʼa yol
MAT.13.35	tiʼ itxhusux inqʼa xaol.
MAT.13.35	Tul laʼ vaqʼ tootzaqi
MAT.13.35	inqʼa xaol
MAT.13.35	inuqul inqʼa yol
MAT.13.35	uvaʼ yeʼ taqʼ quBʼaal Tiuxh
MAT.13.35	ootzaqiloq s-naʼya,
MAT.13.35	uvaʼs ixeʼt u qʼij saq,
MAT.13.35	—chich u yol.
MAT.13.36	Tul ijatx vet tibʼ inqʼa xaol. Tul ul vet Jesuus t-otzotz. Tul molmotxhich tok inqʼa nikich itxhus tibʼ kʼatz Jesuus. Tul ech motx tal te Jesuus s-eche: —Nik qusaʼeʼ laʼ aal inuqul s-qe kam talax inqʼa iiya tetz inqʼa yaabʼla txhaq tzeʼ uvaʼ ex avaloq ka xoʼl inqʼa triigo, —xeʼtaqe.
MAT.13.37	Yaʼne ech tal Jesuus s-eche: —Eche naq uvaʼ avan inqʼa triigo, tan aʼetz nik elkaʼpun s-viʼ, in, u Kʼaola uvaʼ qat bʼen s-alam aanima. 
MAT.13.38	Pet u txʼavaʼ, tan aʼetze inqʼa tenam s-kaqaayil. Pet eche inqʼa triigo, tan aʼetze inqʼa xaol uvaʼ nik ibʼan quBʼaal Tiuxh iqʼesalil tu taanima. Pet inqʼa iiya tetz inqʼa yaabʼla txhaq tzeʼ, tan aʼetze inqʼa xaol, inqʼa aʼ Satanaas nik inima.
MAT.13.39	Echetze u xaol uvaʼ ex avan inqʼa iiya tetz inqʼa yaabʼla txhaq tzeʼ, tan aʼetz nik elkaʼpun tiʼ vibʼanoʼm Satanaas. Pet uvaʼs laʼ topoon vet viqʼiil itxhokp inqʼa triigo, tan aʼetze u qʼij vimotxebʼal tanul inqʼa yaʼbʼ s-txheel. Atz eche inqʼa xaol, inqʼa ex txhokon ivatz inqʼa triigo, tan aʼetze inqʼa aanxel.
MAT.13.40	Echetz kamxh uvaʼ laʼ ulbʼel ibʼuqʼux inqʼa yaabʼla txhaq tzeʼ, atz laʼ oksal vet viʼ xamal, tul echatxh laʼ ulbʼele inqʼa xaol, inqʼa tetz Satanaas, uvaʼs laʼ topoon u qʼij vimotxebʼal tanul inqʼa yaʼbʼ s-txheel. 
MAT.13.41	Tan aʼ ine, u Kʼaola uvaʼ bʼen s-alam aanima, laʼ txhaqon tzaan inqʼa inaanxel tiʼ teesal el inqʼa xaol, inqʼa nik motx bʼanon u yeʼbʼaʼn, atz inqʼa nik eesan imol t-bʼey. 
MAT.13.42	Tul antxh inqʼa inaanxel laʼ motx aqʼon bʼen inqʼa xaol t-val u mam xamal, uvaʼ eche toybʼ xamal t-oorno laʼ ibʼana. Tul tzitzi laʼ bʼen oqʼk inqʼa xaol. Atz tzitzi laʼ ikʼuxivat tibʼ tej t-kʼaxkʼo. 
MAT.13.43	Pet inqʼa xaol uvaʼ laʼ niman quBʼaal Tiuxh, tan aʼetz inqʼae uvaʼ ech vet tilix u tatin kʼatz quBʼaal Tiuxh, eche tilix u qʼij. Jaʼletz ex, uvaʼ nik abʼin inqʼa yol uvaʼ nik valeʼ, tul bʼanvaq yaʼl tiʼ inimaleʼ.
MAT.13.44	Atz echatxh vibʼant quBʼaal Tiuxh iqʼesalil, eche ileqex invaʼq u mam bʼaʼnil uvaʼ muqel ka tuul invaʼq txʼavaʼ. Oqetz laʼ bʼen ileq invaʼq vinaq u mam bʼaʼnil, tul mam vet chiibʼichil laʼ ibʼan s-tiʼ. Tul nal kuxh laʼ imuq vet ka tu txʼavaʼ inpaqte. Yaʼne laʼ bʼen ikʼayi vet inqʼa kamaq tetz s-kaqaayil. Tul aʼ laʼ iloqʼ vet u txʼavaʼ uvaʼ at u mam bʼaʼnil s-tuul. Echetz ileqexe vibʼant quBʼaal Tiuxh iqʼesalil.
MAT.13.45	Atz echatxh vibʼant quBʼaal Tiuxh iqʼesalil, eche itxhokt u yakol kʼaʼy bʼaʼnla sivan uvaʼ nik taqʼax bʼen s-uj uvaʼ sibʼxh ijaʼmil. 
MAT.13.46	Oqetz laʼ ileq u yakol kʼaʼy u bʼaʼnla sivan uvaʼ sibʼxh ijaʼmil, tul nal kuxh laʼ bʼen ikʼayi vet inqʼa kamaq tetz s-kaqaayil. Tul aʼ laʼ iloqʼ vet u bʼaʼnla sivan. Echetz ileqexe vibʼant quBʼaal Tiuxh iqʼesalil.
MAT.13.47	Atz echatxh vibʼant quBʼaal Tiuxh iqʼesalil tiʼ imolox inqʼa xaol, eche nik ikʼonil bʼen vaʼq kʼatxh xeʼ mam aʼ tiʼ imolox jaʼul txay. Tul jatvatzul kuxh xeʼ aʼil txoo nik ex imol tzaan u kʼatxh. 
MAT.13.48	Oqetz nik inoj vet u kʼatxh, tul nik tiqʼo vet eluʼl u txeyol txay tziʼ u mam aʼ. Yaʼne nikʼuqeʼv veteʼ, tul nik ichʼex vet kuʼ inqʼa bʼaʼnla txay tuul xuʼk. Pet inqʼa jit txay uvaʼ kantxhaq, tan nik ikʼoni el. 
MAT.13.49	Echatetz laʼ ichʼexex ele inqʼa xaol taʼn inqʼa aanxel. Tan laʼ chʼexex el inqʼa bʼanolaq tetz yeʼbʼaʼn xoʼl inqʼa jik, inqʼa niman vetz, tuulbʼal uvaʼs laʼ topoon vimotxebʼal tanul inqʼa yaʼbʼ s-txheel. 
MAT.13.50	Tul antxh inqʼa aanxel laʼ motx aqʼon bʼen inqʼa xaol t-val u mam xamal uvaʼ, eche toybʼ xamal t-oorno laʼ ibʼana. Tul tzitzi laʼ bʼen oqʼk inqʼa xaol. Atz tzitzi laʼ ikʼuxivat tibʼ tej t-kʼaxkʼo, —xeʼt Jesuus.
MAT.13.51	Yaʼne ech vaʼt u yol tal Jesuus te inqʼa nikich itxhus tibʼ s-kʼatza s-eche: —¿Maq nik ibʼen sete kam talax inqʼa yol uvaʼ nik motx valeʼ? —xeʼt Jesuus.
MAT.13.51	Tul ech tal inqʼa nikich itxhus tibʼ kʼatz Jesuus s-eche: —Ee. Nik ibʼen s-qe, [quBʼaal,] —xeʼtaqe.
MAT.13.52	Yaʼne ech tal Jesuus s-eche: —Poro jankʼalxh inqʼa niman vetz, uvaʼ txhuselxh vet tibʼ s-bʼaʼn tiʼ tootzaqit vibʼant quBʼaal Tiuxh iqʼesalil t-taanima, tan nal kuxh laʼ tootzaqi vet inqʼa txhusbʼal uvaʼ nik valeʼ. Atz nalat kuxh laʼ itxhabʼa inqʼa txhusbʼal uvaʼ nik tal inqʼa oʼtla txhaq bʼekʼbʼal. Tan ech vet tatin, eche invaʼq u bʼaal otzotz uvaʼ tootzaqle jatu laʼ bʼen tiqʼo invaʼq akʼla kam tetz t-vikolbʼal, atz tootzaqle jatu laʼ bʼen tiqʼo invaʼq oʼtla kam tetz t-vikolbʼal, —xeʼt Jesuus.
MAT.13.53	Yaʼetz vet Jesuus tiʼ itxhusux inqʼa yol uvaʼ txumbʼalimal nikich taltaʼ, tul el vet bʼen Jesuus tziʼ u mam aʼ. 
MAT.13.54	Tul yekich vet Jesuus t-vitenam. Aqʼbʼetz vet Jesuus tzitzi, tul xeʼt vet Jesuus tiʼ itxhusux inqʼa xaol tuul u kʼulbʼal ibʼ. Tul tira nikich ikaj taanima inqʼa xaol tiʼ vitxhusun Jesuus. Tul ech nikich motx tal vet tiʼ Jesuus s-eche: —¿Tal qat tzajk tootzaqibʼal naq uvaʼe? Atz ¿tal qat txhejk tiqleʼm naq tiʼ ibʼanax inqʼa mam bʼaʼnil? 
MAT.13.55	Tan naq kuxhte vikʼaol naq u seol tzeʼ, u tal ixoq u Mal, atz naqe u tatzik Jakoovo, atz u tatzik Xhuʼl, atz u tatzik Simoon, atz u tatzik Juudas. 
MAT.13.56	Atz naqe vixibʼen inqʼa ixoq inqʼa ile at s-quxoʼl. Pet ¿taletz qat tzajk inqʼa txumbʼal uvaʼ nik ibʼan naq? —chichich inqʼa xaol tiʼ Jesuus.
MAT.13.57	Tul tira nikich teesal iqʼij Jesuus taʼn jolol inqʼa xaol.{*}
MAT.13.57	Yaʼne ech tal Jesuus s-eche: —Eche invaʼq u qʼexsan tetz viyol quBʼaal Tiuxh, tan jankʼalxh inqʼa tenam laʼ kʼulun. Pet tuulbʼal vitenam, atz tuulbʼal u totzotz, tan saʼ koq kʼuluxi, —xeʼt Jesuus.
MAT.13.58	Echetz s-tiʼile yeʼxh jankʼal inqʼa mam bʼaʼnil motx ibʼan Jesuus t-vitenam, tan yeʼ nikich motx iqej inqʼa xaol u tiqleʼm Jesuus oq uvaʼ aʼich Jesuus u Kriisto.
MAT.14.1	Antichetzxh tuulbʼal inqʼa qʼij inqʼae, tul tabʼi vet Eroodes Antiipas, ipaxin itziulal Jesuus tiʼ ibʼanax inqʼa mam bʼaʼnil, Eroodes vaʼl u mam iqʼesal te kajvaʼl inqʼa mam iqʼesal.{*}
MAT.14.2	Tul ech tal Eroodes te inqʼa taqʼonvil s-eche: —¡Qatetzebʼ itzʼeʼvy naq u Xhun inpaqte, uvaʼ kamnaʼq veteʼ; naq uvaʼ nikich aqʼon kuʼ inqʼa xaol xeʼ aʼ, xaʼte at tiqleʼm naq tiʼ ibʼanax inqʼa mam bʼaʼnil! —xeʼt Eroodes.{*}
MAT.14.3	Tan iqʼaqʼalich kuxh ixoq, u Erodiias, u tixqel Piʼl, u titzʼinich Eroodes, tul ibʼekʼ vet Eroodes itxeyp Xhun. Tul qitzix vet Xhun s-kadeena, atz palsal vet jaʼ Xhun t-tzeʼ.
MAT.14.4	Tan ech nikich tal Xhun te Eroodes s-eche: —Quqʼesal Eroodes, yeʼbʼaʼn uvaʼ nik abʼaneʼ, tan antxh tixqel naq u eetzʼin Piʼl iqʼomal aaʼn, —chichich Xhun.
MAT.14.5	Echetz s-tiʼile nikich isaʼ Eroodes iyatzʼax el Xhun. Poro nikich ixoʼv Eroodes te inqʼa xaol, tan qʼexsanich tetz iyol quBʼaal Tiuxh Xhun vatz inqʼa xaol.
MAT.14.6	Ibʼanetz vet Eroodes val u nimla qʼij tiʼ inimal itzʼeq iyaʼbʼ, tul paloʼk ixvaak, u tal Erodiias bʼixoq vatz Eroodes, atz vatz inqʼa imol Eroodes. Tul yekichxh chiibʼ Eroodes tiʼ vibʼix u ixvaak. 
MAT.14.7	Tul ech tal vet Eroodes te u ixvaak s-eche: —Poro ech ivatz inqʼa inmol inqʼaa, tul toq val see uvaʼ, tetxhal kuxh laʼ vaqʼ kam uvaʼ laʼ ajaq s-ve, —xeʼt Eroodes.
MAT.14.8	Yaʼne ech tal u ixvaak s-eche: —Aqʼ viviʼ Xhun s-ve s-txheel tuul invaʼq puraato, —xeʼte, tan maʼtich itxhaqtziil taʼn vitxutx.
MAT.14.9	Tul yekichxh txumun vet Eroodes. Pet tetxhal kuxh vet inima Eroodes viyol, tiʼ uvaʼ tan, maʼtich talt vatz inqʼa imol uvaʼ atich viʼ u meexha s-kʼatza. Tul itzaqʼbʼe vet Eroodes taqʼax viviʼ Xhun te u ixvaak.
MAT.14.10	Yaʼne ibʼekʼ vet Eroodes itzokʼox el iviʼ Xhun tu tzeʼ. 
MAT.14.11	Tul iqʼol vet tzaan viviʼ Xhun tuul val u puraato. Tul ul aqʼaxoq vet te u ixvaak. Atz ex taqʼ vet u ixvaak te vitxutx.
MAT.14.12	Yaʼne ex eloq vet vitxhiʼoʼl Xhun taʼn inqʼa nikich itxhus tibʼ s-kʼatza. Tul exaq imuq veteʼ. Atz exaq tal vet te Jesuus.
MAT.14.13	Taʼnetzxh tabʼi Jesuus u yol uvaʼ ex altxhoq s-te, tul bʼen vet Jesuus tuul val u vaarko. Tul yekich vet Jesuus t-val u txʼavaʼ uvaʼ yeʼl invaʼq xaol jeqlich s-tuul. Tabʼietz vet inqʼa xaol itziulal vibʼen Jesuus, tul sibʼxh xaol motx tzajaq vet t-toq tuulbʼal inqʼa tenam tiʼ tilix Jesuus. 
MAT.14.14	Aʼetz vet teluʼl Jesuus tuul u vaarko, tul til Jesuus uvaʼ mam tenam txʼebʼoʼmyich vet s-tiʼ. Tul itxum vet Jesuus ivatz inqʼa xaol s-kaqaayil. Atz ibʼan vet Jesuus bʼaʼn inqʼa yaabʼ, inqʼa atich xoʼl inqʼa xaol.
MAT.14.15	Bʼiitichetz kuxh vet iqʼeqxeʼ, tul molmotxh tok vet inqʼa kʼatz Jesuus, inqʼa nikich itxhus tibʼ s-kʼatza. Tul ech motx tal te Jesuus s-eche: —Kuʼy vet qʼij. Tul yeʼl invaʼq xaol jeqlel tzitza tu txʼavaʼ uvaʼa. Pet txhaq vet bʼen inqʼa xaol, tul bʼen iloqʼ itxʼix tal uvaʼ jeqlel xaol, —xeʼtaq te Jesuus.
MAT.14.16	Yaʼne ech tal Jesuus s-eche: —Yeʼ laʼ utxhi laʼ qutxhaq bʼen inqʼa xaol. Pet antxh ex toq aqʼon itxʼix, —xeʼt Jesuus.
MAT.14.17	Yaʼne echaq motx tal s-eche: —Poro yeʼl mamala txʼix ati. Pet oʼvaʼl kuxh vatz paan tuchʼ kaʼvaʼt vatz votzʼim txay ati, —xeʼtaqe.
MAT.14.18	Tul ech tal Jesuus s-eche: —Aqʼvaq tzaan, —xeʼt Jesuus.
MAT.14.19	Yaʼne ibʼekʼ Jesuus ikuʼ inqʼa xaol vatz txhaqʼaala. Tul ikʼul Jesuus oʼvaʼl u paan tuchʼ kaʼvaʼt txay te inqʼa nikich itxhus tibʼ s-kʼatza. Tul saqin jaʼ Jesuus t-amlikaʼ. Tul taqʼ Jesuus taʼntiuxh te quBʼaal Tiuxh tiʼ inqʼa paan, atz tiʼ inqʼa txay. Tul ijatx Jesuus inqʼa paan. Tul taqʼ Jesuus te inqʼa nikich itxhus tibʼ s-kʼatza. Aʼetz vet inqʼa nikich itxhus tibʼ kʼatz Jesuus jatxon el xoʼl inqʼa xaol s-kaqaayil. 
MAT.14.20	Tul jankʼalxh inqʼa xaol motx txʼaʼoni. Atz tetxhal motx inoj inqʼa xaol s-kaqaayil. Tul aʼl tel imolt inqʼa nikich itxhus tibʼ kʼatz Jesuus kabʼlavat xuʼk viyal u etxhbʼubʼal. Tul nojnaʼqichxh inqʼa xuʼk. 
MAT.14.21	Poro oʼvaʼl mil (5,000) vinaq txʼaʼoni. Tul motx txʼaʼon inqʼa ixoq tuchʼ inqʼa nitxaʼ inpaqte, poro yeʼ motx ok s-atxh.
MAT.14.22	Tul yekichxh ibʼekʼ vet Jesuus ipaloʼk inqʼa nikich itxhus tibʼ s-kʼatza tuul u vaarko. Tan aʼich isaʼ Jesuus ibʼaxabʼaq bʼen s-vatz jala el u mam aʼ, ayaʼl s-tuul nikich tal vet Jesuus ibʼen inqʼa xaol s-kaqaayil. 
MAT.14.23	Itxhaqetz kuxh vet bʼen Jesuus inqʼa xaol, tul bʼen vet jaʼ Jesuus viʼ val u vitz tiʼ inatxhax Tiuxh. Tul ijunalich kuxh Jesuus atich viʼ u vitz uvaʼs iqʼeqx veteʼ.
MAT.14.24	Aʼetz taqʼbʼ vet u vaarko tinikʼa u mam aʼ, tul oqxhich teyut vet tibʼ u aʼ jaqʼ u vaarko taʼn val u mam kaqiqʼ. Tul yeʼ nikich tutxh vet ixaon bʼen u vaarko taʼn u mam kaqiqʼ. 
MAT.14.25	Bʼiitichetz kuxh vet isaqbʼeʼ, tul sebʼtich ixaon opoon Jesuus viʼ u mam aʼ kʼatz inqʼa nikich itxhus tibʼ s-kʼatza.
MAT.14.26	Tiletz vet inqʼa nikich itxhus tibʼ kʼatz Jesuus val uvaʼ nikich ixaon tzaan viʼ u mam aʼ, tul yekich motx xoʼvaq veteʼ. Tul ech motx tal vet s-eche: —¡Txa! ¡Il val u txhitxh tuleʼ! —xeʼtaq isichʼin t-xoʼval.
MAT.14.27	Yaʼne ech tal tzaan Jesuus s-eche: —¡Yeʼ kuxh xoʼv ex! ¡Tij ex ebʼana! Tan ine, —xeʼt Jesuus.
MAT.14.28	Yaʼne tzaqʼbʼ Luʼ. Tul ech tal Luʼ s-eche: —InBʼaal, oq nuqxhtuʼ uvaʼ axhe, tul bʼana uvaʼ laʼ xaon bʼen in sakʼatza viʼ u aʼ, —xeʼt Luʼ te Jesuus.
MAT.14.29	Tul ech tal Jesuus s-eche: —Ape. Avuleʼ, —xeʼt Jesuus te Luʼ.
MAT.14.29	Yaʼne kuʼl Luʼ tu vaarko. Tul xaon vet bʼen Luʼ viʼ u aʼ kʼatz Jesuus. 
MAT.14.30	Tiletz vet Luʼ uvaʼ oqxhich iyakʼil u kaqiqʼ viʼ u mam aʼ, tul yekich xoʼv vet Luʼ. Tul tabʼi vet Luʼ uvaʼ aalemal nikich ipal vet kuʼ Luʼ jaqʼ u aʼ. Tul sichʼin vet Luʼ. Tul ech tal Luʼ s-eche: —¡Kol in, inBʼaal! —xeʼt vet Luʼ.
MAT.14.31	Tul nal kuxh itxey jaʼul Jesuus iqʼabʼ Luʼ. Tul ech tal Jesuus s-eche: —Luʼ, ¡tira bʼak yeʼ txʼakel ok kʼuqlebʼal akʼuul s-viʼ! Tan ¡keʼch nik axoʼveʼ! —xeʼt Jesuus.
MAT.14.32	Iletz kuxh Jesuus nikich ipal jaʼ tu vaarko tuchʼ Luʼ, tul yekich yaʼ vet u mam kaqiqʼ viʼ u mam aʼ. 
MAT.14.33	Tul ijetxhaq vet ok tibʼ inqʼa nikich itxhus tibʼ kʼatz Jesuus. Tul natxhkʼuulal vet Jesuus taʼn. Tul ech motx tal s-eche: —¡Nuq bʼakxhtuʼ uvaʼ axhxh iKʼaol quBʼaal Tiuxh! —xeʼtaqe.
MAT.14.34	Aqʼbʼetz vet Jesuus tuchʼ inqʼa nikich itxhus tibʼ s-kʼatza tu txʼavaʼ Jenesareet, antxh tziʼ u mam aʼ. 
MAT.14.35	Tiletz vet inqʼa xaol, inqʼa jeqlich tzitzi u taqʼbʼ Jesuus s-xoʼl, tul motx ipaxsaaq vet el yol xoʼl inqʼa tenam, inqʼa naqlich kuxh s-kʼatza, tiʼ u taqʼbʼ Jesuus. Tul iqʼol vet tzaan jankʼalxh inqʼa yaabʼ vatz Jesuus taʼn inqʼa xaol. 
MAT.14.36	Tul nikich ijaq inqʼa yaabʼ bʼaʼnil te Jesuus, tiʼ uvaʼ laʼich ikan vixojbʼal viqinkin oksaʼm Jesuus uvaʼ txhasich ok s-tiʼ. Echetz taʼn kuxhte nikich ikan inqʼa yaabʼ viqinkin oksaʼm Jesuus uvaʼ txhasich ok s-tiʼ, tul yek nikich motx ibʼan bʼaʼn t-inqʼa yaabʼil.
MAT.15.1	Yaʼne ijetxhoʼk tibʼ kaʼl inqʼa fariseeo vatz Jesuus tuchʼ kaʼt inqʼa nikich txhusun ibʼekʼbʼal inqʼa tij imam Israeel, inqʼa eenaqich tzajnaʼql tu tenam Jerusaleen. Tul ech motx tal te Jesuus s-eche: 
MAT.15.2	—¡Kam s-tiʼil yeʼ nik inima txhaqnaq inqʼa txhusel aaʼn inqʼa yol uvaʼ jeqel tzaan taʼn inqʼa kʼuy qumam! Tan yeʼ nik motx itxʼaj txhaqnaq iqʼabʼ uvaʼs nik itxʼaʼon txhaqnaq, —xeʼtaq te Jesuus.{*}
MAT.15.3	Yaʼne tzaqʼbʼ Jesuus. Tul ech tal Jesuus s-eche: —¿Keʼch ex? ¡Kamatetz s-tiʼil yeʼ nik motx enima inqʼa ibʼekʼbʼal quBʼaal Tiuxh!, tul aʼ nik motx enima inqʼa yol uvaʼ jeqel tzaan taʼn inqʼa kʼuy mam. 
MAT.15.4	Tan ech uvaʼ alel ka taʼn quBʼaal Tiuxh s-eche: «Laʼ anima abʼaal, atz laʼ anima atxutx,» Pet: «Jaʼl uvaʼ laʼ alon yeʼbʼaʼn tiʼ vitxutx atzoq tiʼ vibʼaal, tul aʼetz uvaʼe, tira laʼ yatzʼax el,» chich u yol uvaʼ tzʼibʼamal ka.
MAT.15.5	Pet ex, tan ech inqʼa yol nik motx etxhus inqʼa xaol s-tiʼ s-eche: «Laʼ isaʼa uvaʼ ech laʼ etal te etxutx atzoq te ebʼaal s-eche: –Jankʼalxh u lotxhbʼal uvaʼ saʼ vaqʼ see, tan yeʼ laʼ utxhi laʼ vaqʼ veteʼ, tan atxh vet el vaʼn tiʼ vaqʼt te Tiuxh, –chaq ex,» chich etxhust inqʼa xaol, —xeʼt Jesuus.
MAT.15.6	Tul echat tal Jesuus s-eche: —Echetz nik etale tiʼ yeʼ ilotxht inqʼa xaol [itxutx] ibʼaal, tul aʼ nik inima vet inqʼa xaol, kam inqʼa jeqel tzaan taʼn inqʼa kʼuy mam. Tul aʼ yeʼ nik inima vet inqʼa ibʼekʼbʼal quBʼaal Tiuxh. 
MAT.15.7	Poro ¡bʼan vatz kuxh nik ebʼaneʼ! Tan antat ex atoʼk ex tuul val u yol uvaʼ itzʼibʼa ka Isaiias, u qʼexsanich tetz viyol quBʼaal Tiuxh, uvaʼ ech nik tal s-eche:
MAT.15.8	«U tenam uvaʼa,
MAT.15.8	tan oqxh ikam toksal inqʼij taʼn.
MAT.15.8	Poro ech koqe,
MAT.15.8	tan sibʼ ateʼl sinkʼatza,
MAT.15.8	tan yeʼ nik motx iqej in.
MAT.15.9	Niketz kuxh motx ibʼutxh tibʼ
MAT.15.9	tiʼ toksal inqʼij.
MAT.15.9	Tan nik taqʼ bʼen s-eche inbʼekʼbʼal
MAT.15.9	inqʼa itxhusuʼm uvaʼ tetz kuxh xaol,»
MAT.15.9	chich viyol quBʼaal Tiuxh,
MAT.15.9	—xeʼt Jesuus.
MAT.15.10	Yaʼne isaʼ tzaan Jesuus inqʼa tenam s-vatz. Tul ech tal Jesuus s-xoʼl s-eche: —Abʼivaq u yol uvaʼ toq valeʼ; tul bʼenoq inuqul sete: 
MAT.15.11	Tan jit aʼ laʼ yansan u xaol tiʼ kam uvaʼ laʼ paloʼk titziʼ. Pet aʼ laʼ yansan u xaol tiʼ kam uvaʼ laʼ jaʼul titziʼ, —xeʼt Jesuus.
MAT.15.12	Yaʼne molmotxh tok inqʼa nikich itxhus tibʼ kʼatz Jesuus. Tul ech motx tal te Jesuus s-eche: —¿Maq qat eela uvaʼ qat ul iviʼ inqʼa fariseeo tiʼ u yol uvaʼ qat aala? —xeʼtaqe.
MAT.15.13	Tul ech tal Jesuus s-eche: —Ech tatin inqʼa fariseeo vatz quBʼaal Tiuxh, eche inqʼa tzeʼ uvaʼ laʼ kuxh itzʼi. Tan laʼ opoon invaʼl qʼij, tul laʼ bʼuqʼux el tuchʼ taqʼil. Echetz laʼ ulbʼele inqʼa fariseeo taʼn quBʼaal Tiuxh. 
MAT.15.14	Pet til kuxh txhaqnaq tzi. Tan ech kuxh tatin txhaqnaq, eche tatin invaʼq tzot. Tan [oq laʼ itxhʼiqi u tzot invaʼtoʼq imol s-tzotil,] tul tzum kuxh laʼ motx ibʼen t-jul s-kaʼbʼil, —xeʼt Jesuus te inqʼa nikich itxhus tibʼ s-kʼatza.{*}
MAT.15.15	Yaʼne ech tal Luʼ te Jesuus s-eche: —Al inuqul u yol s-qe uvaʼ txumbʼalimal qat aalt tiʼ u etxhbʼubʼal, —xeʼt Luʼ.
MAT.15.16	Tul ech tal Jesuus s-eche: —¡Echatetz kol kuxh exe! ¡Yeʼatetz kol nik ibʼen sete! 
MAT.15.17	Atz ¡yeʼatetz kol nik etabʼi kam talaxeʼ! Tan jankʼalxh uvaʼ laʼ tetxhbʼu u xaol, tan yeʼxhkam laʼ ibʼan taʼn. Tan toq kuxh paloq paʼl t-tuul, tul yekleʼl. 
MAT.15.18	Pet aʼ laʼ yansan u xaol jankʼalxh u yol uvaʼ yeʼbʼaʼn laʼ tala, tan een nik tzajk tu taanima. 
MAT.15.19	Tan jankʼalxh inqʼa yaabʼla txhaq txumbʼal, tan een nik tzajk tu taanima inqʼa xaol, eche u yatzʼo ibʼ, u yansa ibʼ tuchʼ vaʼt xaol uvaʼ jit ikʼulel tibʼ s-tuchʼ, u yansa ibʼ, tiʼ uvaʼ yeʼ tzʼalonaʼqle, elaqʼ, tzʼeqo tzij, txhuli yol tiʼ imol. 
MAT.15.20	Aʼetz inqʼae, laʼ motx yansan inqʼa xaol vatz quBʼaal Tiuxh. Pet jit, tiʼ uvaʼ yeʼ laʼ motx itxʼaj inqʼa xaol iqʼabʼ uvaʼs laʼ itxʼaʼoneʼ, tul laʼ yan vatz quBʼaal Tiuxh, —xeʼt Jesuus.
MAT.15.21	Yaʼne el vet bʼen Jesuus tu txʼavaʼ Genesareet. Tul yekich vet Jesuus t-inqʼa txʼavaʼ tuulbʼal u tenam Tiiro, atz tuulbʼal u tenam Sidoon. 
MAT.15.22	Tul aʼ jeqlich val u ixoq tzitzi uvaʼ jitich tij imam Israeel; aj Kanaan. Tul txhʼuyich tzaan tiʼ iqul Jesuus. Atz xeʼt sichʼin. Tul ech nikich tal s-eche: —InBʼaal, ¡axh u Tij Imam Daviid! ¡Txum invatz, tan il valatz inixvaak kʼaxbʼiy taʼn demoonio! —chichich isichʼin tzaan u ixoq. 
MAT.15.23	Poro yeʼl u ixoq nikich itzaqʼbʼel taʼn Jesuus.
MAT.15.23	Yaʼne ech tal inqʼa nikich itxhus tibʼ kʼatz Jesuus s-eche: —Bʼan bʼaʼnil s-qe, tul abʼi kam uvaʼ nik tal u ixoq. Tul txhaq ka, tan oq kuxh ixhaakalil tok tzaan s-qiʼ, —xeʼtaq te Jesuus.
MAT.15.24	Yaʼne ech tal Jesuus s-eche: —Yeʼ laʼ isaʼa laʼ inlotxha, tan aʼ txhaqel tzaan in tiʼ ilotxhox inqʼa tij imam Israeel, inqʼa ech itzʼeqx ka, eche itzʼeqx ka invaʼq karneʼl tiʼ imol, —xeʼt Jesuus.
MAT.15.25	Yaʼne ex iqajbʼa tibʼ u ixoq vatz Jesuus. Tul ech tal te Jesuus s-eche: —¡InBʼaal, bʼan bʼaʼnil s-ve! Tul ¡lotxh in! —xeʼte.
MAT.15.26	Tul ech tal Jesuus s-eche: —Yeʼ laʼ utxhi laʼ inbʼan bʼaʼnil see. Tan aʼ vintenam toq inbʼan bʼaʼnil s-te. Tan bʼane laʼ koq isaʼa uvaʼ, aʼ laʼ qaqʼvat vitxʼix inqʼa nitxaʼ te inqʼa talaq txʼiʼ, —xeʼt Jesuus te u ixoq.
MAT.15.27	Yaʼne tzaqʼbʼ u ixoq. Tul ech tal te Jesuus s-eche: —Echxhte, inBʼaal. Pet nikat isikʼ inqʼa talaq txʼiʼ inqʼa juyaq paan uvaʼ nik isilp kuʼ jaqʼ imeexha u aj etz. Echatetz kuxh toq intxʼebʼte vabʼaʼnil, —xeʼt itzaqʼbʼ u ixoq.
MAT.15.28	Yaʼne ech tal Jesuus te u ixoq s-eche: —¡Kamxh axhe, ixoq! ¡Sibʼ bʼakxh u kʼuqlebʼal akʼuul s-viʼ! Echetz toq inbʼante kam uvaʼ qat ajaq s-ve, —xeʼt Jesuus. Tul yekich ibʼan u ixvaak bʼaʼn taʼn Jesuus.
MAT.15.29	Eletz vet bʼen Jesuus tu tenam Tiiro, atz tu tenam Sidoon, tul yekich vet Jesuus tziʼ u mam aʼ tuulbʼal Galileea. Eletz bʼen Jesuus tziʼ u mam aʼ, tul yekich jaʼ Jesuus kʼuqloq viʼ val u vitz. 
MAT.15.30	Tul mamalaxh xaol ex ikʼul tibʼ kʼatz Jesuus viʼ u vitz. Tul iqʼomalaqich yaabʼ taʼn inqʼa xaol. Tul at yaabʼ inqʼa koyelich ibʼenaʼ. Atz at inqʼa tzotiche. Atz at inqʼa memiche. Atz at inqʼa koxhelich iqʼabʼ. Atz at inqʼa kamaq kuxh yaabʼilil nikich motx bʼanon. Ayaʼletz inqʼae motx iqʼolaq ok vatz Jesuus, tul yekich ibʼan Jesuus bʼaʼn. 
MAT.15.31	Tul kaayaqich kuxh vet taanima inqʼa xaol uvaʼs tilt vet iyolon inqʼa mem, atz ijikeʼv iqʼabʼ inqʼa koxhelich iqʼabʼ, atz ixaon vet inqʼa koyeliche, atz isaqin vet inqʼa tzotiche. Tul nikich motx toksal vet iqʼij quBʼaal Tiuxh taʼn inqʼa xaol.
MAT.15.32	Yaʼne isaʼ tzaan Jesuus inqʼa nikich itxhus tibʼ s-kʼatza. Tul ech tal Jesuus s-te s-eche: —Nik intxum ivatz inqʼa xaol inqʼae, tan itoxv vet qʼije tatin sinkʼatza. Tul yeʼlaq tetxhbʼubʼal ati. Yeʼetz insaʼ laʼ motx intxhaq bʼen t-totzotz, tan avoqe toq motx uqloq tiʼ bʼey, —xeʼt Jesuus.
MAT.15.33	Yaʼne ech tal inqʼa nikich itxhus tibʼ kʼatz Jesuus s-eche: —Poro yeʼxh tal laʼ tzajk mamala paan qaʼn, tul laʼ qaqʼ te inqʼa xaol. Tan mam tename inqʼae. Tul yeʼxhal jeqlel tzitza tal uvaʼ laʼ quloqʼvat paan, —xeʼtaq te Jesuus.
MAT.15.34	Tul ech tal Jesuus s-eche: —¿Jatvaʼletz paan at sexeʼ? —xeʼt Jesuus.
MAT.15.34	Tul echaq tal inqʼa nikich itxhus tibʼ s-kʼatza s-eche: —Juqvaʼl paan tuchʼ kaʼt txay, —xeʼtaq te Jesuus.
MAT.15.35	Yaʼne ibʼekʼ Jesuus inqʼa xaol tiʼ ikʼuqeʼv t-txʼavaʼ. 
MAT.15.36	Tul ikʼul Jesuus juqvaʼl u paan tuchʼ kaʼt inqʼa txay. Tul taqʼ Jesuus taʼntiuxh te quBʼaal Tiuxh s-tiʼ. Tul ijatx Jesuus inqʼa paan. Tul taqʼ Jesuus te inqʼa nikich itxhus tibʼ s-kʼatza. Yaʼne aʼ vet inqʼa nikich itxhus tibʼ kʼatz Jesuus jatxon el xoʼl inqʼa tenam s-kaqaayil. 
MAT.15.37	Tul jankʼalxh inqʼa xaol motx txʼaʼoni, tetxhal motx inoj s-kaqaayil. Tul aʼl tel iyalan u etxhbʼubʼal. Tan imol inqʼa nikich itxhus tibʼ kʼatz Jesuus juqvaʼt xuʼk uvaʼ nojnaʼqichxhtuʼ. 
MAT.15.38	Poro kajvaʼl mil (4,000) vinaq txʼaʼoni. Tul motx txʼaʼon inqʼa ixoq tuchʼ inqʼa nitxaʼ inpaqte, poro yeʼ motx ok s-atxh. 
MAT.15.39	Yaʼne itxhaq vet bʼen Jesuus inqʼa xaol. Tul ok vet bʼen Jesuus tuul vaarko. Tul yekich vet Jesuus tuulbʼal u txʼavaʼ Magdaala.
MAT.16.1	Yaʼne aqʼbʼ jolol inqʼa fariseeo tuchʼ jolt inqʼa saduseeo vatz Jesuus. Tan aʼaqich isaʼ tiltaʼ tal laʼich elk Jesuus t-bʼey tiʼ inimal inqʼa bʼekʼbʼal. Tul motx tabʼi te Jesuus uvaʼ laʼich ikʼutxh Jesuus invaʼq etxhlal tiʼ tilixeʼ oq quBʼaal Tiuxh uvaʼ tu amlikaʼ aqʼon tiqleʼm Jesuus.
MAT.16.2	Tul ech tal Jesuus s-eche: [—Poro nik ibʼen sete kam uvaʼ nik ikʼutxh u vatz amlikaʼ. Tan nik ikuʼ qʼij, tul ech nik etal s-eche: «Saqʼiebʼ s-eqal, tan oqxh ikaqal u xeʼ amlikaʼ,» chich ex s-eche. 
MAT.16.3	Pet uvaʼ nik isaqbʼ s-qʼalaʼm, tul ech nik etal s-eche: «Tulebʼ jabʼal, tan il vet suʼtzʼ oky vatz u qʼij. Atz oqxh vet ikaqal u xeʼ amlikaʼ paqte,» chich ex.
MAT.16.3	Poro ¡tira sotznaʼql ekʼuul! Tan nik etxhabʼa tilix kam uvaʼ nik ikʼutxh u vatz amlikaʼ, pet aʼ yeʼ nik ibʼen sete uvaʼ nik ikʼutxh quBʼaal Tiuxh sexoʼl s-txheel.]{*}
MAT.16.4	Jankʼaletz ex inqʼa palsan yol, atz ex inqʼa jitxh quBʼaal Tiuxh nik etxhokeʼ, tan aʼ nik esaʼeʼ uvaʼ laʼ inkʼutxh invaʼq etxhlal sevatz. Poro yeʼxhkam invaʼq etxhlal laʼ inkʼutxha. Pet aʼ kuxh laʼ bʼen sete kame uvaʼ palk Jonaas, u qʼexsanich tetz viyol quBʼaal Tiuxh, —xeʼt Jesuus.{*}
MAT.16.4	Tul el vet el Jesuus xoʼl inqʼa fariseeo, atz xoʼl inqʼa saduseeo. Tul bʼen vet Jesuus.
MAT.16.5	Aqʼbʼetz vet Jesuus tuchʼ inqʼa nikich itxhus tibʼ s-kʼatza jala el u mam aʼ, tul yeʼ bʼak motx inatxh tiqʼolaq ipaan. 
MAT.16.6	Tul ech tal Jesuus s-xoʼl s-eche: —Xeevaq etibʼ vatz vikantxhaqla txhusuʼm inqʼa fariseeo. Tan ech nik iyansan, eche nik iyansal u paan taʼn u aqʼbʼal jaʼ tuul, u paan uvaʼ nik toksal vatz Tiuxh. Atz xeevaq etibʼ inpaqte vatz vikantxhaqla txumbʼal inqʼa saduseeo, —xeʼt Jesuus.{*}
MAT.16.7	Yaʼne ech motx titzʼa vet inqʼa nikich itxhus tibʼ kʼatz Jesuus s-eche: —¡Tiʼebʼ uvaʼ yeʼ qat qiqʼo tzaan qupaan, xaʼte nik tal Jesuus u yol s-qe! —xeʼtaq titzʼataʼ.
MAT.16.8	Poro yekich bʼen te Jesuus uvaʼ vaʼten vet ex titzʼa inqʼa nikich itxhus tibʼ s-kʼatza. Tul ech tal Jesuus s-eche: —¡Tira bʼak yeʼ txʼakel ok kʼuqlebʼal ekʼuul s-viʼ! Tan ¡keʼch nik motx etitzʼataʼ uvaʼ yeʼl epaan qat etiqʼo tzaan! 
MAT.16.9	¡Yeʼetz kol nik tul sekʼuul, atz yeʼetz kol nik ibʼen sete uvaʼ oʼvaʼl kuxh paan tzuqbʼen oʼvaʼl mil (5,000) vinaq! Tul nima tel xuʼk emola.
MAT.16.10	Atz ¡yeʼatetz kol nik enatxheʼ uvaʼ juqvaʼl kuxh paan tzuqbʼen kajvaʼl mil (4,000) vinaq Tul nima tel xuʼk emola. 
MAT.16.11	¡Keʼchetz yeʼ nik ibʼen bʼa sete! Tan jit aʼ u aqʼbʼal jaʼ tuul paane nik valeʼ. Pet aʼ nik val uvaʼ laʼ exee etibʼ vatz inqʼa fariseeo tuchʼ inqʼa saduseeo, tan tira kantxhaqla txumbʼal uvaʼ nik motx ipaxinsa xoʼl inqʼa xaol. Tan ech vitxumbʼal, eche u aqʼbʼal jaʼ tuul paan, —xeʼt Jesuus.
MAT.16.12	Yaʼne bʼen vet inuqul u yol te inqʼa nikich itxhus tibʼ kʼatz Jesuus uvaʼ jitich aʼ laʼ motx ixeevat tibʼ vatz u aqʼbʼal jaʼ tuul paan. Pet aʼ laʼich motx ixeevat tibʼ vatz vitxhusuʼm inqʼa fariseeo tuchʼ inqʼa saduseeo.
MAT.16.13	Yaʼne opoon vet Jesuus t-vaʼt u txʼavaʼ uvaʼ naqlich kuxh kʼatz u tenam Sesareea Filiipo ibʼij. Tul ech tal Jesuus te inqʼa nikich itxhus tibʼ s-kʼatza s-eche: —¿Jaʼletz in, in, u Kʼaola uvaʼ qat bʼen s-alam aanima, nik tal inqʼa xaol? —xeʼt Jesuus.
MAT.16.14	Yaʼne echaq motx tal s-eche: —At xaol nik alon seʼe uvaʼ, axh Xhun uvaʼ nikich aqʼon kuʼ inqʼa xaol xeʼ aʼ. Atz at xaol nik alon uvaʼ, axh Eliias. Tul at xaol nik alon uvaʼ, axh Jeremiias. Atz at xaol nik alon uvaʼ kamal axh invaʼq inqʼa qʼexsanich tetz viyol quBʼaal Tiuxh, —xeʼtaq te Jesuus.
MAT.16.15	Tul ech tal Jesuus s-eche: —Pet ¿keʼchetz ex? ¿Jaʼletz in nik etaleʼ? —xeʼt Jesuus.
MAT.16.16	Yaʼne tzaqʼbʼ Simoon Luʼ. Tul ech tal s-eche: —Axhe u Kriisto. Atz axhe viKʼaol quBʼaal Tiuxh, u itzʼlichla Tiuxh, —xeʼt Luʼ.
MAT.16.17	Yaʼne ech tal Jesuus s-eche: —Poro chiibʼebʼalxh axh, Simoon, axh vikʼaol Jonaas, tan yeʼxhabʼil invaʼq vinaq qat alon see. Pet aʼ vinBʼaal, uvaʼ tu amlikaʼ, qat alon see. 
MAT.16.18	Pet txheel toq voksa vaʼt abʼij. Tul Luʼ vet toq abʼia. Tan aʼ talax vabʼij Sivan. Tul aʼ toq injeqbʼavat inqʼa niman vetz viʼ kam inqʼa laʼ etala, atz kam inqʼa laʼ ebʼana, eche ikuʼ ixeʼ invaʼq otzotz viʼ invaʼq sivan. Poro yeʼl paqul laʼ oleʼv viqʼesal inqʼa demoonio tiʼ inqʼa niman vetz uvaʼ toq injeqbʼa.{*}
MAT.16.19	Tul ech toq vaqʼt aviqleʼm, eche taqʼax ilaave vaʼq xaol. Tan at aviqleʼm tiʼ talax inuqul xoʼl inqʼa xaol tiʼ vibʼant quBʼaal Tiuxh, uvaʼ tu amlikaʼ, viqʼesalil. Atz at aviqleʼm tiʼ toksal inqʼa xaol t-bʼey. Jatvaʼletz inqʼa xaol uvaʼ laʼ niman inqʼa laʼ aala, tul chiteletz veteʼ, tul atetz vet tokebʼal tiʼ tilix u mam bʼaʼnil tu amlikaʼ. Pet jatvaʼl inqʼa xaol uvaʼ yeʼ laʼ niman inqʼa laʼ aala, tul qitzeletz veteʼ, tul yeʼletz tokebʼal tiʼ tilix u mam bʼaʼnil tu amlikaʼ, —xeʼt Jesuus.
MAT.16.20	Yaʼne itiila bʼekʼu Jesuus te inqʼa nikich itxhus tibʼ s-kʼatza uvaʼ yeʼxhabʼil s-te laʼich motx talvat uvaʼ aʼich Jesuuse u Kriisto.
MAT.16.21	Tul yekich xeʼt vet tzaan Jesuus tiʼ talax te inqʼa nikich itxhus tibʼ s-kʼatza uvaʼ tetxhal laʼich bʼen Jesuus t-Jerusaleen. Tul mam kʼaxkʼo laʼich palk Jesuus taʼn inqʼa iqʼesal u tenam, atz taʼn inqʼa iqʼesal oksan yol vatz Tiuxh, atz taʼn inqʼa nikich txhusun ibʼekʼbʼal inqʼa tij imam Israeel. Tul tetxhal laʼich kam Jesuus. Atz titoxv qʼij laʼich itzʼeʼvk Jesuus inpaqte.
MAT.16.22	Yaʼne iqʼol el Jesuus s-junal taʼn Luʼ. Tul xeʼt Luʼ tiʼ imaqax Jesuus. Tul ech tal Luʼ s-eche: —InBʼaal, ant kuxh axh itzʼan. Tul yeʼl axh laʼ pal axh tuulbʼal inqʼa nik aaleʼ, —xeʼt Luʼ te Jesuus.
MAT.16.23	Yaʼne sutxhqʼ vet Jesuus, atz tij vet u yol tal Jesuus te Luʼ. Tul ech tal Jesuus s-eche: —¡Palen el sinvatz, Satanaas!, tan aʼ kuxh asaʼ inmaqaxeʼ. Tan jit een avitzʼabʼal tiʼ kam uvaʼ nik isaʼ quBʼaal Tiuxh. Pet titzʼabʼal kuxh xaole uvaʼ nik aaleʼ, —xeʼt Jesuus.
MAT.16.24	Yaʼne ech tal Jesuus te inqʼa nikich itxhus tibʼ s-kʼatza s-eche: —Jaʼl ex, uvaʼ nik esaʼ etok tzaan s-viʼ, tul txhʼuyeʼvoq ex s-viʼ tiʼ vinnimaleʼ, kʼuxh mam kʼaxkʼo laʼ palk ex, tul kʼuxh ech laʼ ekʼaxbʼ tiʼ etok tzaan s-viʼ, eche nik ikʼaxbʼ vaʼq pereexho tiʼ tiqal vikurus. Poro jit aʼ laʼ etoksa vetitzʼabʼal. 
MAT.16.25	Atz jaʼl ex, uvaʼ, aʼ kuxh nik tok bʼen ekʼuul tiʼ u qʼij esaq tzitza vatz u txʼavaʼ, tul aʼetz exe, uvaʼ laʼ tzʼeqon u qʼij esaq kʼatz quBʼaal Tiuxh. Pet jaʼletz ex, uvaʼ kʼayimal ekʼuul s-viʼ, tul laʼ etzʼeq u qʼij esaq vatz txʼavaʼ, tul aʼetz exe, uvaʼ at qʼij esaq uvaʼ yeʼl iyaʼebʼal imotxebʼal. 
MAT.16.26	Tan yeʼxhkam laʼ taqʼa, kʼuxh mam bʼaʼnil laʼ itxʼak invaʼq xaol vatz txʼavaʼ, oq aʼ laʼ itzʼeq u qʼij isaq uvaʼ yeʼl iyaʼebʼal. Atz laʼat koq isaʼa uvaʼ laʼ iloqʼ u xaol u qʼij isaq uvaʼ yeʼl iyaʼebʼal tuchʼ u mam bʼaʼnil uvaʼ laʼ itxʼak vatz u txʼavaʼ. 
MAT.16.27	Pet laʼ nal ul in, in, u Kʼaola uvaʼ qat bʼen s-alam aanima, tuchʼ inqʼa inaanxel, atz tuchʼ u nimla tatin vinBʼaal. Tul laʼ ul vaqʼ u bʼaʼnil te jununil inqʼa xaol oq aʼ u bʼaʼn qat ibʼana. Atz laʼat ul vaʼq u kʼaxkʼo te inqʼa xaol, oq aʼ u yeʼbʼaʼn qat ibʼana.
MAT.16.28	Poro toq val sete uvaʼ at jolol ex, inqʼa at ex sinkʼatza s-txheel, uvaʼ yeʼnaq kamoq ex, tul tetxhal laʼ etil vul inpaqte tiʼ ibʼanax iqʼesalil sexoʼl, in, u Kʼaola uvaʼ qat bʼen s-alam aanima, —xeʼt Jesuus.
MAT.17.1	Vajqilichetz vet qʼij talt Jesuus vikameʼ tuchʼ u titzʼeʼv inpaqte, tul tiqʼo Jesuus Luʼ s-tiʼ tuchʼ Jakoovo tuchʼ Xhun u titzʼin Jakoovo. Tul yekich jaʼ Jesuus viʼ val u nimla vitz tuchʼ oxvaʼl inqʼa nikich itxhus tibʼ s-kʼatza. 
MAT.17.2	Tul ech ivatz inqʼa nikich itxhus tibʼ kʼatz Jesuus, jalp tilix Jesuus. Tul litzʼkabʼinyichxh vet ikaʼy Jesuus, eche tilix u qʼij. Tul oqxhich vet isaqal u toksaʼm Jesuus, eche tilix isaqbʼeʼ.
MAT.17.3	Yaʼne ajtxh motx til inqʼa nikich itxhus tibʼ kʼatz Jesuus uvaʼ atich vet Moisees tuchʼ Eliias kʼatz Jesuus. Tul sebʼtichaq iyolon vet tuchʼ Jesuus. 
MAT.17.4	Tul ech tal vet Luʼ te Jesuus s-eche: —¡QuBʼaal, bʼaʼn uvaʼ laʼ kaj oʼ tzitza! Pet axh laʼ alon, tul toq qubʼit oxvoʼq tal patxh. Vaʼletz eetz; vaʼt tetz Moisees; atz vaʼt tetz Eliias, —xeʼt Luʼ.
MAT.17.5	Yeʼnaqichetzxh yaʼoq iyolon Luʼ, tul ajtxh motx til ikuʼl val u suʼtzʼ s-tiibʼa, uvaʼ txilanyichxhtuʼ. Tul ajtxh motx tabʼi iyolon tzaan val u qul xoʼl u suʼtzʼ. Tul ech tal s-eche: —Aʼetz naqe vinKʼaol uvaʼe, uvaʼ kamxh in s-tiʼ. Tan aʼ naq nik chiibʼisan u vaanima. Aʼetz eqej kam uvaʼ nik tal naq, —xeʼt u qul.
MAT.17.6	Tabʼietz vet inqʼa nikich itxhus tibʼ kʼatz Jesuus u yol, tul mam xoʼval motx bʼanonaq veteʼ. Atz ijoqbʼaaq vet tibʼ t-txʼavaʼ.
MAT.17.7	Yaʼne ijetxhoʼk tibʼ Jesuus kʼatz inqʼa nikich itxhus tibʼ s-kʼatza. Tul junun pal ikant Jesuus. Tul ech tal Jesuus s-eche: —Txakpoq ex. Tul yeʼ xoʼv ex, —xeʼt Jesuus.
MAT.17.8	Yaʼne motx saqin veteʼ. Tul ajtxh til yeʼxhabʼil atich veteʼ. Pet taʼn kuxh Jesuus atich vet s-junal.
MAT.17.9	Aalichetz vet ikuʼl Jesuus viʼ u vitz tuchʼ inqʼa nikich itxhus tibʼ s-kʼatza, tul itiila bʼekʼu Jesuus s-te. Tul ech tal Jesuus s-eche: —Atoq kuxh sekʼuul kamxh uvaʼ qat etila. Atz yeʼxhabʼil invaʼq laʼ etal s-te. Pet yaʼn laʼ etaltaʼ uvaʼs laʼ vitzʼeʼv vet inpaqte, in, u Kʼaola uvaʼ qat bʼen s-alam aanima, —xeʼt Jesuus.
MAT.17.10	Yaʼne ech tal inqʼa nikich itxhus tibʼ kʼatz Jesuus s-eche: —Poro ¿kametz s-tiʼil yeʼ asaʼ laʼ qala uvaʼ qat uy vet Eliias? Tan ech nik tale inqʼa txhusul tetz inqʼa bʼekʼbʼal s-quxoʼl uvaʼ, aʼ Eliias bʼaxa laʼ tuleʼ, yaʼne laʼ ul naq uvaʼ alel ka u tulebʼal taʼn Tiuxh, —xeʼtaqe.
MAT.17.11	Yaʼne ech tal Jesuus s-eche: —Echetzxhte qʼaoq. Tan aʼ Eliias bʼaxa laʼich tul tiʼ ibʼanax tutxh inqʼa kam s-kaqaayil. 
MAT.17.12	Pet toq val sete uvaʼ uy naq u Eliias. Tul yeʼl bʼeeq bʼen te inqʼa xaol. Pet aʼl kam kuxh motx ibʼan inqʼa xaol te naq. Tul echatetz kuxh toq ikʼaxbʼisat in inqʼa xaole, in, u Kʼaola uvaʼ qat bʼen s-alam aanima, —xeʼt Jesuus.
MAT.17.13	Yaʼne bʼen vet te inqʼa nikich itxhus tibʼ kʼatz Jesuus uvaʼ, aʼ nikich talvat Jesuus inqʼa yol tiʼ Xhun, uvaʼ nikich aqʼon kuʼ inqʼa xaol xeʼ aʼ.
MAT.17.14	Kuʼetz vet ul Jesuus viʼ u vitz tuchʼ inqʼa nikich itxhus tibʼ s-kʼatza. Tul yekichaq vet xoʼl mamala xaol. Aqʼbʼetz vet val u vinaq, tul qael ikuʼ vatz Jesuus. Tul ech tal s-eche: 
MAT.17.15	—InBʼaal, txum ivatz naq vatz inkʼaol. Tan il naq bʼeenoxh nik tel taʼn val u kʼulichla yaabʼil. Tan nima paqx kuxh ok naq t-xamal taʼn. Atz nima paqx kuxh bʼen naq xeʼ aʼ taʼn u yaabʼil. 
MAT.17.16	Qatetz viqʼo tzaan naq vatz txhaqnaq inqʼa nik itxhus tibʼ sakʼatza, poro yeʼl txhaqnaq nik toleʼv tiʼ ibʼant bʼaʼn vinkʼaol, —xeʼt u vinaq.
MAT.17.17	Yaʼne ech tal Jesuus s-eche: —¡Tiyiilaq palsan yol, atz tiyiilaq elnaʼq viʼ t-bʼey! Echetz kol kuxh laʼ vatine sexoʼl nik enatxheʼ. Atz echetz kol kuxh laʼ intxʼebʼt ibʼen inuqul u yole sete. Pet aqʼvaq tzaan naq u xaak sinvatz, —xeʼt Jesuus.{*}
MAT.17.18	Yaʼne ituki el Jesuus u demoonio uvaʼ atich ok t-taanima u xaak, tul yekich el vet el u demoonio s-kʼatza. Atz yekich ibʼan vet u xaak bʼaʼn.
MAT.17.19	Xamtichetz veteʼ uvaʼs ijunalich kuxh vet Jesuus tuchʼ inqʼa nikich itxhus tibʼ s-kʼatza, tul ech motx tal te Jesuus s-eche: —¿Kametz s-tiʼil yeʼ qat oleʼv oʼ tiʼ teleʼl u demoonio t-taanima naq u xaak? —xeʼtaqe.
MAT.17.20	Tul ech tal Jesuus s-eche: —Tiʼ uvaʼ yeʼ txʼakel ok kʼuqlebʼal ekʼuul s-viʼ, tul yeʼ qat oleʼv ex tiʼ teleʼl u demoonio. Echetz toq valte sete uvaʼ, ech koq u kʼuqlebʼal ekʼuul, eche u unutzʼla iiya tetz tzeʼ u mostaasa, tul laʼetz isaʼa uvaʼ ech laʼ etal te invaʼq u vitz s-eche: «Elen el tzitza. Tul yekl axh tzitzi,» chaq ex s-te, tul laʼxh ibʼana. Tan kam koq invaʼtoʼq yeʼ laʼ oleʼv ex s-tiʼ oq laʼ etxʼakoʼk u kʼuqlebʼal ekʼuul s-viʼ.
MAT.17.21	[Pet eche u demoonio uvaʼe, tan yeʼxhkam invaʼq laʼ oleʼv tiʼ teleʼl. Pet taʼn kuxh laʼ oleʼv tiʼ teleʼl uvaʼ laʼ emaq etxʼaʼon tiʼ inatxhax Tiuxh,] —xeʼt Jesuus.
MAT.17.22	Sebʼtichetz ipaxsat Jesuus viyolbʼal quBʼaal Tiuxh tuchʼ inqʼa nikich itxhus tibʼ s-kʼatza tuulbʼal Galileea. Tul ech tal Jesuus s-xoʼl s-eche: —Tetxhal kuxh toq aqʼaxoq ok in tiqʼabʼ inqʼa xaol, in, u Kʼaola uvaʼ qat bʼen s-alam aanima. 
MAT.17.23	Tul toq yatzʼaxoq el in taʼn. Poro titoxv qʼij, tul laʼ itzʼeʼv in inpaqte, —xeʼt Jesuus. Tul mam txumuʼm ibʼan vet inqʼa nikich itxhus tibʼ kʼatz Jesuus tiʼ u yol.
MAT.17.24	Yaʼne opoon vet Jesuus tuchʼ inqʼa nikich itxhus tibʼ s-kʼatza tu tenam Kapernauum. Tul aqʼbʼ kaʼl inqʼa xaol kʼatz Luʼ, kaʼl inqʼa nikich kʼulun kaʼvaʼl draakma puaq tiʼ tatin inqʼa xaol tu tostiuxh. Tul ech motx tal te Luʼ s-eche: —¿Nik kol itxhoj naq u txhusul etetz tatin tu qutostiuxh? —xeʼtaqe.
MAT.17.25	Tul ech tal Luʼ s-eche: —Bʼantan nik taqʼ naq, —xeʼt Luʼ.
MAT.17.25	Yaʼne bʼen vet Luʼ tu otzotz tal uvaʼ atich Jesuus. Tul aʼ Jesuus qʼiilan Luʼ s-bʼaxa uvaʼs tokaʼp Luʼ tu otzotz.
MAT.17.25	Tul ech tal Jesuus s-eche: —Simoon, ¿kam toq aal tiʼ u yol uvaʼ toq vabʼi see? ¿Jabʼile u xaol nik txhoon tatin te txhaqnaq inqʼa mam iqʼesal inqʼa tenam tzitza vatz txʼavaʼ? ¿Maq antxh inqʼa xaol, inqʼa titenam txhaqnaq? Pet ¿maq aʼ inqʼa xaol, inqʼa jit itenam txhaqnaq nik txhoon? —xeʼt Jesuus.
MAT.17.26	Tul ech tal Luʼ s-eche: —Aʼ inqʼa xaol, inqʼa jit eela itenam txhaqnaq s-tuchʼ, nik txhoon tatineʼ, —xeʼt Luʼ.
MAT.17.26	Yaʼne ech tal Jesuus s-eche: —Echxhte. Tan yeʼ laʼ isaʼa uvaʼ laʼ ijaq txhaqnaq puaq te inqʼa xaol uvaʼ antxh itenam txhaqnaq. 
MAT.17.27	Echetz laʼ kuxh isaʼa uvaʼ yeʼ laʼ qutxhoj u qatineʼ. Pet, tiʼ uvaʼ yeʼ laʼ qutxhoʼnisa naq inqʼa nik kʼulun u puaq tiʼ qatin tu tostiuxh, tul quxh tziʼ u mam aʼ. Tul bʼen akʼoni bʼen u txeybʼal txay xeʼ u mam aʼ. Jabʼisteetz u txay uvaʼ bʼaxa laʼ atxeytaʼ, tul laʼ eeqʼo jaʼul. Yaʼne laʼ ajaq vitziʼ, tul laʼ eeqʼo jaʼul u estateero puaq uvaʼ at titziʼ. Tul bʼen atxhoj u qatin s-qukaʼbʼil, —xeʼt Jesuus te Luʼ.{*}
MAT.18.1	Antichetzxh tuulbʼal inqʼa qʼij inqʼae, tul molmotxh tok inqʼa nikich itxhus tibʼ kʼatz Jesuus. Tul ech motx tal te Jesuus s-eche: —¿Jabʼisteetzebʼ oʼ palnaʼql qiqleʼm laʼ ibʼan sakʼatza uvaʼs laʼ axeʼt tiʼ ibʼanax iqʼesalil inqʼa tenam s-kaqaayil? —xeʼtaq te Jesuus.
MAT.18.2	Yaʼne isikʼle tzaan Jesuus val u nitxaʼ. Tul ikʼutxh Jesuus xoʼl inqʼa nikich itxhus tibʼ s-kʼatza. 
MAT.18.3	Tul ech tal Jesuus s-eche: —Nuqxh toq val sete: Oq uvaʼ yeʼxh laʼ motx ejalpu vetxumbʼal, tul oq yeʼ laʼ ebʼan, eche vitxumbʼal u nitxaʼ uvaʼa, tul tira yeʼ laʼ utxh etok tal uvaʼ nik ibʼanvat quBʼaal Tiuxh viqʼesalil.
MAT.18.4	Pet jaʼl ex, uvaʼ laʼ etiqʼo kuʼl etibʼ, tul laʼ etaqʼ bʼen etibʼ s-eche vitxumbʼal u nitxaʼ uvaʼa, tul aʼetz quBʼaal Tiuxhe nik bʼanon vet iqʼesalil tetaanima, u quBʼaal Tiuxh, uvaʼ tu amlikaʼ. Tul aʼetz exe, palnaʼq vet etiqleʼm laʼ ibʼan xoʼl inqʼa xaol.{*}
MAT.18.5	Tul bʼaʼn uvaʼ at etaanima tiʼ inqʼa niman vetz laʼ ibʼana, tul laʼ motx ekʼula, kʼuxh yeʼl invaʼq tiqleʼm vatz inqʼa xaol, atz kʼuxh ech kuxhte vaʼq tal nitxaʼ s-vatz. Jaʼletz uvaʼ ech laʼ ibʼane tiʼ ikʼulux vaʼq u niman vetz, tul inetze nik ikʼul in.
MAT.18.6	Pet jaʼl uvaʼ laʼ txhokon ikuʼ t-paʼv vaʼq uvaʼ yaʼn kuxh tok tiʼ vinyolbʼal, uvaʼ ech kuxh tatin, eche vaʼq nitxaʼ, tul aʼ ikʼulel uvaʼ laʼ txhʼunbʼal bʼen vaʼq nimla sivan tiqul. Tul laʼ kʼonil bʼen jaqʼ u mam aʼ. Tul tzitzi laʼ jiqʼbʼik ka, tul laʼ kameʼl. Tan jit aʼ ikʼulel uvaʼ laʼ itzʼeʼvi. 
MAT.18.7	¡Echetz txumlebʼalxh inqʼa aʼ kuxh nik itxhok teesal ka inqʼa niman vetz!, tan tetxhal kuxh laʼ txhokox txumbʼal tiʼ tel ka inqʼa niman vetz. Poro txumlebʼalxh uvaʼ laʼ txhokon txumbʼal tiʼ eteesal ka s-viʼ. 
MAT.18.8	Oqetz nik iyan vetitzʼabʼal taʼn uvaʼ nik ekaneʼ, atz taʼn uvaʼ nik etzeqʼeʼ, tul tiraetz yeʼ ekan veteʼ; atz tira yeʼ etzeqʼ veteʼ. Pet aʼ ebʼan uvaʼ, eche ex vet yeʼl eqʼabʼ laʼ ebʼana, atz eche ex vet yeʼl etoq laʼ ebʼana. Tan aʼl bʼaʼn sete uvaʼ laʼ emaq etibʼ, tul yeʼl ex laʼ bʼen ex tu mam xamal uvaʼ yeʼl iyaʼebʼal imotxebʼal. 
MAT.18.9	Oqetz nik iyan vetitzʼabʼal taʼn uvaʼ nik esaqi, tul tiraetz yeʼ esaqi veteʼ. Pet aʼ ebʼan uvaʼ, eche ex vet yeʼl evatz laʼ ebʼana. Tan aʼl bʼaʼn sete uvaʼ laʼ emaq etibʼ, tul yeʼl ex laʼ bʼen ex tu mam xamal.
MAT.18.10	Pet yeʼ laʼ etixva invaʼq u niman vetz, uvaʼ yaʼn kuxh tok tiʼ vinyolbʼal. Tan xeemal vet taʼn inqʼa aanxel, inqʼa at kʼatz quBʼaal Tiuxh tu amlikaʼ. 
MAT.18.11	[Tul toq val sete uvaʼ, aʼ qat ulk in, in, u Kʼaola uvaʼ qat bʼen s-alam aanima, tiʼ ichitix inqʼa xaol, inqʼa tzʼeqxinaʼql taʼn u paʼv.]
MAT.18.12	Echetz abʼivaq val u yol uvaʼ toq val sete: Tan oq at invaʼq vinaq uvaʼ at oʼ kʼalal (100) ikarneʼl, tul oqetz laʼ tzʼeqx ka invaʼq, tul tetxhal kuxh laʼ taqʼ ka u vinaq bʼelelavat toʼkʼal (99) inqʼa ikarneʼl. Tul laʼ qʼaʼv tiʼ itxhokox u karneʼl uvaʼ laʼ tzʼeqx ka. 
MAT.18.13	Oqetz laʼ bʼen ileq tzaan u vinaq vikarneʼl uvaʼ laʼ tzʼeqx ka xoʼl tzeʼ, tul toq val sete, uvaʼ mam vet chiibʼichil laʼ ibʼan u vinaq tiʼ vaʼl u karneʼl viʼ jolt inqʼa yeʼ laʼ tzʼeqxi. 
MAT.18.14	Echatetz titzʼabʼale u quBʼaal Tiuxh uvaʼ tu amlikaʼ, tan yeʼ isaʼ uvaʼ laʼ tzʼeqx ka invaʼq inqʼa xaol uvaʼ yaʼnaq kuxh tok tiʼ vinyolbʼal, inqʼa ech tatin, eche tal nitxaʼ.
MAT.18.15	Pet oq laʼ ikʼaxbʼisa axh invaʼq amol, tul aʼl laʼ bʼen ayol s-tuchʼ sajunal. Oqetz laʼ iqej axh vamol, tul oleʼvyetz vet axhe tiʼ toksal t-bʼey. 
MAT.18.16	Pet oqetz yeʼ laʼ iqej axh vamol, tul aʼl laʼ eeqʼo vet vaʼq, atzoq kaʼvaʼtoʼq, xaol seʼe. Tan aʼ isaʼ uvaʼ, ech ivatz kaʼoxvoʼq xaol laʼ bʼanax tutxh u yol.
MAT.18.17	Oqetz yeʼat laʼ iqej vamol kaʼoxvoʼq u xaol uvaʼ laʼ eeqʼo seʼe, yaʼnetze laʼ bʼen aal u yol te inqʼa iqʼon iviʼ xoʼl inqʼa niman vetz. Pet oq jitoq laʼ iqej vamol inqʼa iqʼon iviʼ xoʼl inqʼa niman vetz, tul echetz laʼ ibʼen vete s-palsan yol.
MAT.18.18	Tul nuqxh toq val sete: At etiqleʼm tiʼ toksal inqʼa xaol t-bʼey. Jatvaʼletz inqʼa xaol uvaʼ laʼ niman inqʼa laʼ etala, tul chiteletz veteʼ. Tul atetz tokebʼal tiʼ tilix u mam bʼaʼnil tu amlikaʼ. Pet jatvaʼl inqʼa xaol uvaʼ yeʼ laʼ niman inqʼa laʼ etala, tul qitzeletz veteʼe. Tul yeʼletz tokebʼal tiʼ tilix u mam bʼaʼnil tu amlikaʼ. 
MAT.18.19	Tul toqat val sete: Oq at kaʼvoʼq ex laʼ ebʼan eela eyol tzitza vatz u txʼavaʼ tiʼ etabʼit kamxh invaʼq te vinBʼaal Tiuxh t-amlikaʼ, tul laʼ ibʼana. 
MAT.18.20	Tan tal kʼulel tibʼ kaʼvaʼl, atz oxvaʼl s-viʼ, tul atetz in s-xoʼl laʼ ibʼana, —xeʼt Jesuus.
MAT.18.21	Yaʼne ech tal Luʼ te Jesuus s-eche: —InBʼaal, ¿jatpaquletz laʼ inkuy ipaʼv vinmol, uvaʼ laʼ bʼanon u yeʼbʼaʼn s-ve? ¿Maq juqpaqul laʼ inkuya? —xeʼt Luʼ.
MAT.18.22	Tul ech tal Jesuus s-eche: —Jit kuxh juqpaqul; pet juqpaqlen laval imutxʼ (490) laʼ akuy ipaʼv vamol.
MAT.18.23	Tan eela vibʼant quBʼaal Tiuxh iqʼesalil tuchʼ uvaʼ ibʼan val u mam iqʼesal uvaʼ imol vet inqʼa taqʼonvil, inqʼa atich itxʼoq. 
MAT.18.24	Yaʼne xeʼt vet u mam iqʼesal tiʼ tilix inqʼa txʼoq. Tul iqʼol vet ok val u aqʼonvil vatz u mam iqʼesal, val uvaʼ yeʼlich vet vitxʼoq s-atxhel. 
MAT.18.25	Tul yeʼ nikich toleʼv vet tiʼ itxhoox vitxʼoq. Yaʼne ibʼekʼ vet u mam iqʼesal ikʼayil u aqʼonvil tuchʼ tixqel tuchʼ inqʼa initxaʼa, atz tuchʼ jankʼal inqʼa kamaq tetz, echetz laʼich itxhojp vete vitxʼoq.
MAT.18.26	Yaʼne qael ikuʼ u aqʼonvil. Tul ech tal te u mam iqʼesal s-eche: «Inqʼesal, kuyxh inpaʼv. Tul bʼan bʼaʼnil s-ve. Tul qʼoon toq intxhojt vintxʼoq see s-kaqaayil,» xeʼte. 
MAT.18.27	Toybʼaetz vet u mam iqʼesal ivatz u taqʼonvil, tul ikuy vet ipaʼv tiʼ vitxʼoq. Tul yekich txhaqpul vet bʼen.
MAT.18.28	Eletz kuxh vet bʼen u aqʼonvil vatz u mam iqʼesal, tul ex ikʼul tibʼ tuchʼ val vimol s-aqʼonvil. Atichetz bʼak bʼiil itxʼoq vimol s-xeʼ, oʼ kʼalalich (100) denaario. Tul itxey vet u aqʼonvil vimol. Atz ipoqʼ iqul vimol. Tul ech tal s-te s-eche: «¡Nal kuxh atxhoj vatxʼoq s-ve!» xeʼte.{*}
MAT.18.29	Yaʼne ijoqbʼa kuʼ tibʼ u aqʼonvil, uvaʼ bʼiilich kuxh vitxʼoq vatz vimol s-aqʼonvil, uvaʼ maʼtich ikuyux tiʼ vitxʼoq. Tul ech tal s-eche: «Kuyxh inpaʼv, txa. Qʼoon toq intxhojt vintxʼoq see s-kaqaayil,» xeʼte.
MAT.18.30	Poro yeʼl bʼeeq kuyun u aqʼonvil uvaʼ sibʼichxh vitxʼoq atich xeʼ viqʼesal. Pet aʼl ex taqʼt kuʼ vimol t-tzeʼ uvaʼ bʼiilich kuxh vitxʼoq. Tan aʼich isaʼ uvaʼ tetxhal laʼich txhojp u txʼoq s-te.
MAT.18.31	Tiletz vet jolt inqʼa aqʼonvil kam uvaʼ ibʼan u aqʼonvil uvaʼ sibʼichxh vitxʼoq, tul txumunaq veteʼ. Tul exaq tal vet te u mam iqʼesal.
MAT.18.32	Yaʼne ibʼekʼ vet u mam iqʼesal tul u aqʼonvil inpaqte, uvaʼ sibʼichxh itxʼoq. Tul ech tal u mam iqʼesal s-te s-eche: «¡Yaabʼla aqʼonvil bʼak axh! Tan qat inkuy axh tiʼ jankʼal inqʼa atxʼoq, inqʼa at siinxeʼ. Tan kuykunyxh axh sinvatz. 
MAT.18.33	Pet ¿yeʼetz kolxh qat atxum ivatz naq vamol tiʼ vitxʼoq, eche uvaʼ qat intxumt avatz?» xeʼt u mam iqʼesal.
MAT.18.34	Tul lakpiyichxh vet iviʼ u mam iqʼesal. Tul oksal vet bʼen u aqʼonvil, uvaʼ sibʼichxh itxʼoq, tiqʼabʼ inqʼa vinaq, inqʼa nikich motx kʼaxbʼisan inqʼa xaol t-tzeʼ. Tul tetxhal itxhoj vet u vinaq vitxʼoq s-kaqaayil. 
MAT.18.35	Echatetz kuxh laʼ ulbʼel exe taʼn vinBʼaal, uvaʼ tu amlikaʼ, oq jitxh ayaʼl ekʼuul laʼ ekuy ipaʼv inqʼa emol tiʼ inqʼa yeʼbʼaʼn uvaʼ laʼ motx ibʼan sete, —xeʼt Jesuus.
MAT.19.1	Yaʼetz kuxh vet Jesuus tiʼ iyoloneʼ, tul el vet bʼen Jesuus tuulbʼal Galileea. Tul yekich vet Jesuus tu txʼavaʼ tuulbʼal Judeea tziʼ elaʼp u aʼ u Jordaan. 
MAT.19.2	Tul mam tenam txhʼuyich tzaan tiʼ Jesuus. Tul nikich motx ibʼan Jesuus bʼaʼn inqʼa yaabʼ.
MAT.19.3	Aqʼbʼetz jolol inqʼa fariseeo vatz Jesuus, tan nikich motx itxhok txumbʼal tiʼ tel Jesuus t-bʼey tiʼ inimal u bʼekʼbʼal. Tul ech val u yol motx tabʼi te Jesuus s-eche: —¿Maqetz laʼ utxh vatz u bʼekʼbʼal uvaʼ kam kuxh s-tiʼil laʼ ijatxvat tibʼ invaʼq u vinaq tuchʼ tixqel? —xeʼt inqʼa fariseeo.
MAT.19.4	Yaʼne ech tal Jesuus s-eche: —Yeʼetzebʼ nik ibʼen sete kam u yol uvaʼ tzʼibʼamal ka uvaʼ, vaʼl kuxh vinaq, atz vaʼl kuxh ixoq iviinqixsa ka quBʼaal Tiuxh vatz u txʼavaʼ uvaʼs ixeʼt tzaan u qʼij saq.
MAT.19.5	Tan ech vaʼt u yol tzʼibʼamal ka s-eche: «Laʼ taqʼ ka u vinaq itxutx ibʼaal. Tul laʼ ikʼul vet tibʼ tuchʼ u tixqel. Tul vaʼl kuxh vet itxhiʼoʼl u vinaq tuchʼ u tixqel laʼ ibʼana,» chich u yol.
MAT.19.6	Tan jit vet kaʼvaʼl vatz quBʼaal Tiuxh laʼ ibʼana. Pet vaʼl kuxh veteʼ. Echetz nik valte sete, jabʼiste uvaʼ quBʼaal Tiuxh nik aqʼon ikʼul tibʼ, tul yeʼxhabʼil vet vaʼq laʼ jatxon ixoʼl, —xeʼt Jesuus.
MAT.19.7	Yaʼne ech tal inqʼa fariseeo te Jesuus s-eche: —Oq echxhte, tul ¿kam s-tiʼil tal ka Moisees uvaʼ tetxhal kuxh laʼ taqʼ u vinaq vaʼl uʼ tetz jatxo ibʼ te u tixqel?, tal uvaʼ laʼ talvat inimat viyol uvaʼs tiqʼot tibʼ tuchʼ u tixqel, —xeʼt inqʼa fariseeo.
MAT.19.8	Yaʼne ech tal Jesuus s-eche: —Kam koq s-tiʼil, pet tiʼ kuxh u tial ikʼuul inqʼa xaole, eche u tial ekʼuul s-txheel, ikuyvat Moisees ijatxt tibʼ u vinaq tuchʼ u tixqel. Pet jit ech uvaʼe ibʼan ka quBʼaal Tiuxh uvaʼs ixeʼt tzaan u qʼij saq. 
MAT.19.9	Pet toq val sete: Yeʼ laʼ utxhi laʼ ituki bʼen u vinaq u tixqel, oq kam kuxh invaʼq s-tiʼil. Pet ech kuxh laʼ tutxhe, oq aʼ u ixoq laʼ iyansa tibʼ tuchʼ vaʼt vinaq. Tan oq loqʼs kuxh laʼ ituki bʼen u vinaq u tixqel, tul oq laʼ tiqʼo u vinaq invaʼtoʼq ixoq, tul yansa ibʼetz vete laʼ ibʼan u vinaq. Jaʼletz txhan vet u vinaq uvaʼ laʼ iqʼon vet u ixoq uvaʼ jatxel vet tibʼ tuchʼ vitzumel, tul yansa ibʼetz vete laʼ ibʼan s-kaʼbʼil, —xeʼt Jesuus.
MAT.19.10	Yaʼne ech tal inqʼa nikich itxhus tibʼ kʼatz Jesuus s-eche: —Poro oqetz ech laʼ elkaʼpun invaʼq u vinaqe tuchʼ tixqel, tul bʼaʼn uvaʼ tira kuxh yeʼ laʼ utxh txhejchil, —xeʼtaq te Jesuus.
MAT.19.11	Tul ech tal Jesuus s-eche: —Jit kaqaay inqʼa vinaq laʼ txʼolon uvaʼ yeʼ laʼ txheji. Pet taʼn kuxh inqʼa vinaq uvaʼ quBʼaal Tiuxh laʼ lotxhon tiʼ itxʼolt tatineʼ. 
MAT.19.12	Tan at vinaq uvaʼ yeʼnaq alaloq, tul atxh vet tzaan s-tiʼ uvaʼ aʼxh yeʼ laʼ txheji. Atz at vinaq uvaʼ laʼ utxh itxhejaʼ; pet junt aʼ laʼ saʼon s-tiʼ, tul yeʼ laʼ txhej veteʼ. Pet atetz jolt vinaq uvaʼ junt kuxh nik imaq tibʼ tiʼ yeʼ itxhejaʼ, tan aʼ titzʼabʼal ipaxsal inqʼa yol tiʼ vibʼant quBʼaal Tiuxh, uvaʼ tu amlikaʼ, viqʼesalil xoʼl inqʼa xaol.
MAT.19.12	Pet oqetz at ex laʼ txʼolon emaqt etibʼ tiʼ yeʼ etxhejaʼ, tul maqvaqetz etibʼ, —xeʼt Jesuus.
MAT.19.13	Yaʼne okaʼp jolol nitxaʼ vatz Jesuus, tiʼ uvaʼ laʼich taqʼ jaʼ Jesuus iqʼabʼ tiviʼ. Tul laʼich inatxh Jesuus Tiuxh s-tiʼ. Poro aʼetz inqʼa nikich itxhus tibʼ kʼatz Jesuus nikich yaon inqʼa xaol, atz inqʼa nitxaʼ, tiʼ yeʼ ipaloʼk kʼatz Jesuus.
MAT.19.14	Tul ech tal Jesuus te inqʼa nikich itxhus tibʼ s-kʼatza s-eche: —Yeʼ kuxh emaq tukuʼl inqʼa nitxaʼ sinvatz. Pet ukoqn ul, tan jaʼl uvaʼ ech vitxumbʼal, eche inqʼa nitxaʼ, tul aʼetz inqʼae, laʼ bʼen til qʼij isaq tal uvaʼ nik ibʼanvat quBʼaal Tiuxh iqʼesalil, —xeʼt Jesuus. 
MAT.19.15	Yaʼetz kuxh vet Jesuus tiʼ taqʼax jaʼ iqʼabʼ tiviʼ inqʼa nitxaʼ, tul bʼen vet Jesuus.
MAT.19.16	Yaʼne aqʼbʼ val u chelem vinaq kʼatz Jesuus. Tul ech tal te Jesuus s-eche: —Bʼaʼnla Txhusul qetz, ¿kam laʼ inbʼana tul laʼ bʼen vil qʼij saq yeʼl iyaʼebʼal imotxebʼal vatz quBʼaal Tiuxh? —xeʼte.
MAT.19.17	Yaʼne ech tal Jesuus te u vinaq s-eche: —¿Kam s-tiʼil ‹bʼaʼnla txhusul,› chich axh s-ve? Tan taʼn kuxh quBʼaal Tiuxhe bʼaʼn. Pet oqetz laʼ asaʼ bʼen eelt u qʼij saq yeʼl iyaʼebʼal imotxebʼal tul nima inqʼa bʼekʼbʼal, inqʼa alel ka taʼn quBʼaal Tiuxh, —xeʼt Jesuus.
MAT.19.18	Tul ech tal u vinaq te Jesuus s-eche: —¿Jabʼisteetz vaʼtoʼq bʼekʼbʼal s-te? —xeʼte.
MAT.19.18	Yaʼne ech tal Jesuus s-eche: —Aʼetze uvaʼ: Yeʼ laʼ yatzʼon axh. Yeʼ laʼ ayansa eebʼ tuchʼ tixqel amol. Yeʼ laʼ elqʼ axh. Yeʼ laʼ atzʼeq tzij tiʼ amol.
MAT.19.19	Laʼ ooksa iqʼij atxutx abʼaal tiʼ vanimataʼ. Tul saʼ vamol, eche uvaʼ nik asaʼt eebʼ, —xeʼt Jesuus.
MAT.19.20	Yaʼne ech tal u vinaq te Jesuus s-eche: —Jankʼalxh inqʼa yol uvaʼ nik aaleʼ, tan ayaʼx tzaan inxeʼt tiʼ iqeexeʼ uvaʼs txulich in. Pet ¿maq atelxh invaʼtoʼq uvaʼ yeʼ nik inbʼaneʼ? —xeʼte.
MAT.19.21	Tul ech tal Jesuus s-eche: —Ape. Oq nik asaʼeʼ uvaʼ laʼxh atxhabʼa tiqʼol uvaʼ nik isaʼ quBʼaal Tiuxh, tul quxh kʼayi ka jankʼal inqʼa kamaq eetz. Tul aqʼ vijaʼmil te inqʼa meebʼaʼ. Tul txhʼuyeʼven s-viʼ. Echetz bʼen eelte u mam bʼaʼnil tu amlikaʼ, —xeʼt Jesuus.
MAT.19.22	Tabʼietz vet u chelem vinaq viyol Jesuus, tul yekich txumun vet s-tiʼ sibʼenaʼ. Tan mamalaichxh kamaq tetz atiche.
MAT.19.23	Yaʼne ech tal vet Jesuus te inqʼa nikich itxhus tibʼ s-kʼatza s-eche: —Nuqxh toq val sete uvaʼ oqxh itzaʼlal te u txʼiol iqʼij vibʼant quBʼaal Tiuxh iqʼesalil t-taanima. 
MAT.19.24	Tan jankʼal, eche invaʼq kameeyo, tan yeʼ laʼ utxh ipal paʼl tuul ixotel invaʼq tzʼisbʼal bʼaq. Echatetz kuxh invaʼq u txʼiol iqʼije, tan tzaʼlxh s-te vibʼant quBʼaal Tiuxh iqʼesalil t-taanima, —xeʼt Jesuus.
MAT.19.25	Tabʼiaqetz veteʼ, tul tira kuxh motx yan vet u yol s-vatz. Tul ech motx tal vet te Jesuus s-eche: —Oqetz ech, eche uvaʼ nik aaleʼ, tul ¡yeʼxhabʼilebʼ oʼ laʼ chitp oʼ! —xeʼtaqe.
MAT.19.26	Yaʼne itiila saqi Jesuus inqʼa nikich itxhus tibʼ s-kʼatza. Tul ech tal Jesuus s-eche: —Kʼuxh tira yeʼ laʼ utxh vet ikolt tibʼ inqʼa xaol s-vatz, tiʼ yeʼ ibʼen tu kʼaxkʼo, poro vatz quBʼaal Tiuxh, tan kaqaayil kuxh laʼ itxʼol quBʼaal Tiuxh ibʼanaxeʼ, —xeʼt Jesuus.
MAT.19.27	Yaʼne ech tal Luʼ te Jesuus s-eche: —¿Keʼchetz oʼ? Tan qat motx qaqʼl ka inqʼa kamaq qetz s-kaqaayil. Tul il oʼ txhʼuyel oʼ seʼe. ¿Kametz invaʼq bʼa laʼ aqʼax s-qe? —xeʼt Luʼ.
MAT.19.28	Tul ech tal Jesuus s-eche: —Nuqxh toq val sete uvaʼ at etiqleʼm sinkʼatza laʼ ibʼana, ex inqʼa txhʼuyel ex s-viʼ. Tul ant ex laʼ kʼuqeʼv ex viʼ kabʼlaval inqʼa atibʼal sinkʼatza, uvaʼs laʼ inkʼuqeʼv tu nimla vatineʼ tuchʼ u viqleʼm tiʼ ibʼanax iqʼesalil, in, u Kʼaola uvaʼ qat bʼen s-alam aanima, atz uvaʼs laʼ topoon u qʼij uvaʼs tikʼ laʼ ibʼant quBʼaal Tiuxh tutxh kaqaayil inqʼa kam. Tul ant ex laʼ motx aqʼon kuʼ inqʼa yol tinuqul tiʼ kabʼlaval inqʼa tenam, inqʼa atoʼk ibʼij inqʼa ikʼaol Israeel s-tiʼ.
MAT.19.29	Tan jaʼl uvaʼ laʼ taqʼ ka totzotz s-viʼ, atz laʼ taqʼ ka titzʼin tatzik, itxutx ibʼaal, tixqel, initxaʼa, atz itxʼavaʼ, tul sibʼxh vet vichʼexel laʼ aqʼax s-te viʼ uvaʼ laʼ taqʼ ka. Tul laʼ bʼen til qʼij saq uvaʼ yeʼl iyaʼebʼal imotxebʼal. 
MAT.19.30	Tan mamala xaol nik taqʼ bʼen tibʼ s-nim vatz quBʼaal Tiuxh. Aʼetz inqʼa xaole uvaʼ, aʼ quBʼaal Tiuxh nik iqʼon kuʼl. Pet at xaol uvaʼ nik tiqʼo kuʼl tibʼ vatz quBʼaal Tiuxh, aʼetz inqʼa xaole uvaʼ, aʼ quBʼaal Tiuxh laʼ aqʼon bʼen s-nim.
MAT.20.1	Tan eela vibʼant quBʼaal Tiuxh, uvaʼ tu amlikaʼ, viqʼesalil xoʼl inqʼa xaol, tuchʼ uvaʼ ibʼan val u bʼaal aqʼon. Tan kuʼsaqxh lakp bʼen tiʼ itxhokox imol tiʼ ibʼanax u taqʼon xoʼl inqʼa iuuva. 
MAT.20.2	Tul yekich ibʼan yoli u bʼaal aqʼon inqʼa vinaq, tiʼ uvaʼ vaʼl denaario laʼich txhojpik tiʼ vaʼl iqʼij. Tul itxhaq vet bʼen u bʼaal aqʼon inqʼa vinaq aqʼonvoq tal uvaʼ avamich viuuva.
MAT.20.3	Aʼetzxh ibʼant vet bʼelval oora s-qʼalaʼm, tul bʼen u bʼaal aqʼon tiʼ itxhokox kaʼt imol tiʼ ibʼanax u taqʼon. Tul ex ileq jolt inqʼa vinaq, inqʼa atich kuxh tu kʼayibʼal, inqʼa amlich kuxhtuʼ. 
MAT.20.4	Tul ech tal u bʼaal aqʼon te inqʼa vinaq s-eche: «Bʼantaq bʼaʼnil s-ve. Tul koʼvaq aqʼonvoq s-viʼ tal uvaʼ avamal vinuuva. Tul jankʼalxh uvaʼ nik txhoonk in tiʼ vaʼl qʼij, tul ant kuxh toq intxhojvat exe,» xeʼt u bʼaal aqʼon. Tul yekich bʼen vet inqʼa vinaq aqʼonvoq.
MAT.20.5	Aʼetzxh itxhaqʼaan vet qʼij, tul bʼen u bʼaal aqʼon inpaqte tiʼ itxhokox jolt imol tiʼ ibʼanax u taqʼon. Tul antxh tal u bʼaal aqʼon te inqʼa vinaq kam uvaʼ maʼtich talt te jolt inqʼa vinaq. Aʼetzxh ibʼant vet oxvaʼl oora s-kuʼebʼal qʼij, tul bʼen u bʼaal aqʼon inpaqte tiʼ itxhokox jolt imol tiʼ ibʼanax u taqʼon. Tul antxh tal u bʼaal aqʼon te inqʼa vinaq kam uvaʼ maʼtich talt te jolt inqʼa vinaq.
MAT.20.6	Aʼetzxh ibʼant vet oʼvaʼl oora s-kuʼebʼal qʼij, tul bʼen u bʼaal aqʼon inpaqte tiʼ itxhokox jolt imol tiʼ ibʼanax u taqʼon. Tul ex ileq jolt inqʼa vinaq, inqʼa amlich kuxhtuʼ. Tul ech tal u bʼaal aqʼon te inqʼa vinaq s-eche: «¿Vaʼxetz kolxh qʼij atin ex tzitza? ¿Yeʼletz kol etaqʼon qat txheji?» xeʼte.
MAT.20.7	Tul ech tal vet inqʼa vinaq s-eche: «Yeʼle. Yeʼl qaqʼon qat txheji, tan yeʼxhal invaʼq qat alon taqʼon s-qe,» xeʼtaqe.
MAT.20.7	Yaʼne ech tal u bʼaal aqʼon s-eche: «Koʼvaq bʼa aqʼonvoq s-viʼ tal uvaʼ avamal vinuuva. Tul jankʼalxh uvaʼ nik txhoonk in tiʼ vaʼl qʼij, tul ant kuxh toq intxhojvat exe,» xeʼt u bʼaal aqʼon.
MAT.20.8	Qʼeqxetz veteʼ, tul ech tal vet u bʼaal aqʼon te u ilol tetz taqʼon s-eche: «Sikʼle vet tzaan txhaqnaq inqʼa aqʼonvil s-kaqaayil. Tul xeʼten vet tiʼ itxhoox iqʼij txhaqnaq. Poro aʼ txhaqnaq atxhoj s-bʼaxa, inqʼa xamel qat motx ixeʼt aqʼonvoq. Pet xamel laʼ atxhoj txhaqnaq, inqʼa bʼaxa qat ixeʼt aqʼonvoq,» xeʼt u bʼaal aqʼon. 
MAT.20.9	Echetz aʼ vet inqʼa vinaq, inqʼa xamich ixeʼt aqʼonvoq, bʼaxichaq itxhojp veteʼ. Tul antxh txhojbʼal tetz invaʼl qʼij txhojpik inqʼa vinaq. 
MAT.20.10	Aqʼbʼatetz vet inqʼa vinaq, inqʼa bʼaxichaqxh ixeʼt aqʼonvoq, tul aʼ motx titzʼa uvaʼ niim saʼich txhojpika. Poro ant kuxh txhojbʼal tetz invaʼl qʼij motx txhojpika. 
MAT.20.11	Ikʼulaqetz kuxh vet inqʼa vinaq vijaʼmil, tul xeʼtaq vet tiʼ talax yol te u bʼaal aqʼon.
MAT.20.12	Tul ech motx tal vet inqʼa vinaq te u bʼaal aqʼon s-eche: «Qatxh motx tzʼeʼy oʼ t-qʼij. Atz qatxh motx koʼliy oʼ. Tul eela kuxh qujaʼmil qat abʼan tuchʼ txhaqnaq inqʼa vaʼl txhan oora qat aqʼonvi,» xeʼtaqe.
MAT.20.13	Yaʼne tzaqʼbʼ u bʼaal aqʼon. Tul ech tal te invaʼl u aqʼonvil s-eche: «Txa, poro yeʼl axh nik veesa axh t-bʼey. Tan yekich qat val see uvaʼ: –Ech laʼ intxhojvat axh s-eche, –chich in see. Tul qat atzaqʼbʼe. 
MAT.20.14	Pet iqʼo vajaʼmil. Tul quuxh. Tan ine qat tzaj t-vaanima, tiʼ uvaʼ eela kuxh vatxhojbʼal qat inbʼan tuchʼ txhaqnaq inqʼa xamtel qat tok tiʼ u aqʼon. 
MAT.20.15	Pet in s-tiʼ kam laʼ inbʼan tuchʼ vinpuaq. Pet yeʼ kuxh txhoʼn see uvaʼ bʼaʼn in te inqʼa xaol,» xeʼt u bʼaal aqʼon.
MAT.20.16	Tan mamala xaol nik taqʼ bʼen tibʼ s-nim vatz quBʼaal Tiuxh. Aʼetz inqʼae yeʼxh jankʼal itxʼaqaʼm laʼ taqʼ quBʼaal Tiuxh. Pet at xaol uvaʼ nik tiqʼo kuʼl tibʼ vatz quBʼaal Tiuxh; aʼetz inqʼae, sibʼ itxʼaqaʼm laʼ taqʼ quBʼaal Tiuxh. Tan mamala xaol saʼele, poro yeʼxh jankʼal inqʼa laʼ txaaxi, —xeʼt Jesuus.
MAT.20.17	Aalichetz ibʼen vet jaʼ Jesuus tu tenam Jerusaleen, tul tiqʼo el Jesuus kabʼlaval inqʼa nikich itxhus tibʼ s-kʼatza tziʼeʼl bʼey, ijetxheʼl tibʼ kʼatz inqʼa xaol. Tul ech tal Jesuus s-te s-eche: 
MAT.20.18	—Etootzaqle uvaʼ il oʼ qujaʼp vet t-Jerusaleen tal uvaʼ toq txeypik in, in, u Kʼaola uvaʼ qat bʼen s-alam aanima. Tan aʼ txhaqnaq inqʼa iqʼesal oksan yol vatz Tiuxh tuchʼ inqʼa nik txhusun ibʼekʼbʼal inqʼa qumol s-tijaq imam Israeel toq alon inyatzʼax el. 
MAT.20.19	Tul toq toksa in txhaqnaq tiqʼabʼ inqʼa xaol, inqʼa jit tij imam Israeel. Tul toq kuxh motx itzeʼle in. Atz toqat tzʼuʼmaloq in. Atz toq aqʼaxoq jaʼ in vatz kurus tetxhal inkameʼ. Poro titoxv qʼij, tul laʼ itzʼeʼvk in inpaqte, —xeʼt Jesuus.
MAT.20.20	Yaʼne aqʼbʼ qʼes u tixqel qʼes Sevedeeo vatz Jesuus tuchʼ inqʼa tal; aʼe Jakoovo tuchʼ Xhun. Tul qael ikuʼ qʼes tiʼ ijaqax val u bʼaʼnil te Jesuus. 
MAT.20.21	Tul ech tal Jesuus te qʼes s-eche: —¿Kam nik esaʼe laʼ vaqʼ sete? —xeʼt Jesuus.
MAT.20.21	Tul ech tal qʼes s-eche: —Bʼan bʼaʼnil s-ve. Tul laʼ koq abʼekʼ ikʼuqeʼv inqʼa val sakʼatza. Vaʼl koq tasebʼal, atz vaʼt koq tamax laʼ ibʼana, uvaʼs laʼ abʼant vet iqʼesalil xoʼl inqʼa tenam s-kaqaayil, —xeʼt qʼes.
MAT.20.22	Yaʼne ech tal Jesuus s-eche: —Tira yeʼ etootzaq kam talax uvaʼ nik etabʼi. ¿Laʼetz kol etxʼol epal tu mam kʼaxkʼo uvaʼ toq palk in? [Atz ¿laʼatetz kol etxʼol etok tu mam txumlebʼal uvaʼ toq okk in?] —xeʼt Jesuus.{*}
MAT.20.22	Tul ech motx tal s-eche: —Laʼ qutxʼola, —xeʼtaqe.
MAT.20.23	Yaʼne ech tal Jesuus s-eche: —Toqxh etxʼoleʼe u kʼaxkʼo, eche uvaʼ toq palk in, [atz vetok tu mam txumlebʼal, eche uvaʼ toq okk in.] Pet vekʼuqeʼv tinsebʼal, atz vekʼuqeʼv tinmax nik etaleʼ, tan yeʼl vokebʼal s-tiʼ. Pet taʼn kuxh vinBʼaal at tokebʼal tiʼ taqʼax te u xaol uvaʼ chʼexel vet taʼn. Tan il u bʼaʼnil bʼanel vet tutxh taʼn vinBʼaal, —xeʼt Jesuus.
MAT.20.24	Taʼnetzxh tabʼi vet lavat inqʼa nikich itxhus tibʼ kʼatz Jesuus kam u yol uvaʼ tal Jakoovo tuchʼ Xhun, tul motx lakpaq vet iviʼ.
MAT.20.25	Yaʼne isaʼ tzaan Jesuus inqʼa nikich itxhus tibʼ s-kʼatza. Tul ech tal Jesuus s-xoʼl s-eche: —Etootzaqle kam uvaʼ nik ibʼan inqʼa iqʼesal inqʼa tenam. Tan aʼ nik motx toksa u tetz tiʼ ibʼekʼon tiibʼa inqʼa tenam. Atz tetxhal kuxh nik inima u tenam kam uvaʼ nik motx tal inqʼa iqʼesal. 
MAT.20.26	Poro yeʼ laʼ utxhi uvaʼ ech laʼ motx ibʼane sexoʼl, ex inqʼa niman vetz. Pet jaʼl invaʼq ex, uvaʼ nik saʼon ebʼen s-nim xoʼl inqʼa emol, tul aʼetz ex laʼ etaqʼ bʼen etibʼ s-kʼuulan tetz emol.
MAT.20.27	Atz jabʼiste ex, uvaʼ laʼ saʼon tiqʼol iviʼ xoʼl inqʼa emol, tul aʼetz exe uvaʼ laʼ bʼen ex s-lotxhol tetz emol. 
MAT.20.28	Tan aʼ ulk in, in, u Kʼaola uvaʼ qat bʼen s-alam aanima, tiʼ ikʼuulal, atz tiʼ ilotxhox inqʼa xaol. Tul aʼat ulk in tiʼ vaqʼt vibʼ kamoq setiʼ, tiʼ itxhoox vepaʼv tuchʼ inqʼa tenam s-kaqaayil. Pet jit aʼ ulk in, tiʼ uvaʼ laʼ kʼuulal in, —xeʼt Jesuus.
MAT.20.29	Eletz vet tzaan Jesuus tu tenam Jerikoo tuchʼ inqʼa nikich itxhus tibʼ s-kʼatza, tul mam tenam txhʼuyich vet tzaan tiʼ Jesuus. 
MAT.20.30	Tul kʼuqlich kaʼvaʼl inqʼa tzot tziʼ val u bʼey. Taʼnaqetzxh tabʼi inqʼa tzot ipal paʼl Jesuus, tul xeʼtaq sichʼin. Tul ech motx tal s-eche: —¡QuBʼaal, axh u Tij Imam Daviid, txum quvatz! Tul ¡bʼan bʼaʼnil s-qe! —chichichaq isichʼineʼ.
MAT.20.31	Yaʼne maqax isichʼin inqʼa tzot taʼn inqʼa xaol. Poro aʼl nikich motx taqʼt yakʼil tiʼ isichʼineʼ. Tul ech nikich motx tal s-eche: —¡QuBʼaal, axh u Tij Imam Daviid, txum quvatz! Tul bʼan bʼaʼnil s-qe! —chichichaqe.
MAT.20.32	Yaʼne txakeʼv Jesuus. Tul isikʼle vet tzaan Jesuus inqʼa tzot. Tul ech tal Jesuus te inqʼa tzot s-eche: —¿Kam bʼaʼnil nik esaʼeʼ laʼ inbʼan sete? —xeʼt Jesuus.
MAT.20.33	Tul ech tal inqʼa tzot s-eche: —QuBʼaal, aʼ qusaʼ uvaʼ laʼ ilon oʼ, —xeʼtaqe.
MAT.20.34	Tul itxum vet Jesuus ivatz inqʼa tzot. Atz ikan vet Jesuus inqʼa ivatz. Tul yekich ilonaq veteʼ. Atz okaq vet bʼen tiʼ Jesuus.
MAT.21.1	Bʼiitichetz kuxh taqʼbʼ Jesuus tuchʼ inqʼa nikich itxhus tibʼ s-kʼatza tu tenam Jerusaleen, tul motx aqʼbʼ vet tu vitz Inqʼa Oliivo tu tal tenam Vetfajee. Yaʼne itxhaq bʼen Jesuus kaʼvaʼl inqʼa nikich itxhus tibʼ s-kʼatza. 
MAT.21.2	Tul ech tal Jesuus s-te s-eche: —Bʼenoq ex. Tul yekl ex tu tal tenam uvaʼ s-quvatz bʼen. Tul bʼen eleq val u bʼur, uvaʼ qitzelka, imol tibʼ tuchʼ val u tal, uvaʼ yaʼnxh txakunna. Echetz echiteʼ, tul laʼ etiqʼo tzaan. 
MAT.21.3	Oqetz jaʼl invaʼq xaol laʼ alon invaʼq yol s-tiʼ, tul ech laʼ etal s-te s-eche: «Toq qiqʼo txoo. Tan toq txakunsaloq txoo taʼn quBʼaal. Tul yek toq ul qaqʼ ka txoo inpaqte,» chaq ex, —xeʼt Jesuus.
MAT.21.4	Echetz telaʼpune val u yol uvaʼ tzʼibʼamal ka taʼn val u qʼexsanich tetz viyol quBʼaal Tiuxh uvaʼ ech nik tal s-eche:
MAT.21.5	—Bʼenoq etal val u yol
MAT.21.5	te inqʼa aj tenam Sioon.
MAT.21.5	Tul ech etal s-eche:
MAT.21.5	«Il vet u mam iqʼesal
MAT.21.5	vetenam
MAT.21.5	tul sexoʼl,
MAT.21.5	u mam iqʼesal
MAT.21.5	uvaʼ tzʼuʼkinla aanima.
MAT.21.5	Tul aʼ atil jaʼ tiʼ val u bʼur,
MAT.21.5	uvaʼ yaʼnxh txakunna,
MAT.21.5	tal val u bʼur,»
MAT.21.5	chich quBʼaal Tiuxh,
MAT.21.5	—xeʼt itzʼibʼat u yol.
MAT.21.6	Bʼenetz vet inqʼa nikich itxhus tibʼ kʼatz Jesuus, tul ex ibʼan vet kam uvaʼ tal Jesuus. 
MAT.21.7	Tul tiqʼoaq vet tzaan u bʼur tuchʼ u tal uvaʼ yaʼnxh txakunna. Tul teesaaq vet inqʼa iqinkin oksaʼm uvaʼ txhasichaq ok s-tiʼ. Tul taqʼaq vet jaʼ tiʼ inqʼa bʼur. Yaʼne jaʼ vet Jesuus tiʼ u tal bʼur. 
MAT.21.8	Tul mam xaol uvaʼ yeʼl s-atxhel eesan vet el inqʼa iqinkin oksaʼm uvaʼ txhasichaq ok s-tiʼ. Tul ilitʼaq vet kuʼ tibʼey Jesuus. Atz ataq jolt xaol uvaʼ nikich ex tzokʼon tzaan qʼabʼaq tzeʼ uvaʼ, eche xaq chʼiʼm. Tul nikich motx taqʼ kuʼ tibʼey Jesuus s-viqbʼal. 
MAT.21.9	Tul jankʼalxh inqʼa xaol, inqʼa bʼaxich vatz Jesuus, atz tuchʼ inqʼa txhʼuyich tzaan tiʼ Jesuus, ech nikich motx tal tiʼ toksal iqʼij Jesuus s-eche:
MAT.21.9	—¡Nik qoksa iqʼij,
MAT.21.9	u Tij Imam Daviid!
MAT.21.9	Tan ¡chiibʼebʼalxh tul
MAT.21.9	s-quxoʼl
MAT.21.9	tan iqʼomal u tiqleʼm
MAT.21.9	quBʼaal Tiuxh taʼn!
MAT.21.9	¡Nik qoksa iqʼij,
MAT.21.9	u quBʼaal Tiuxh
MAT.21.9	uvaʼ niim at jaʼp t-amlikaʼ!
MAT.21.9	—chichich isichʼin inqʼa xaol.
MAT.21.10	Okaʼpetz vet Jesuus tu tenam Jerusaleen, tul motx kuxh sotz vet ikʼuul u tenam. Tul ech nikich motx tal vet s-vatzaq s-eche: —¿Jaʼletze u vinaq uvaʼe? —chichichaqe.
MAT.21.11	Tul ech nikich tal jolt inqʼa xaol s-eche: —Jesuuse, u qʼexsan tetz viyol quBʼaal Tiuxh, uvaʼ een tzajnaʼql tu tenam Nasareet tuulbʼal Galileea, —chichich inqʼa xaol.
MAT.21.12	Yaʼne pal vet ok Jesuus tu nimla atibʼal tuulbʼal u tostiuxh tal uvaʼ nik natxhkʼuulalik Tiuxh tu Jerusaleen. Tul xeʼt Jesuus tiʼ itilul eluʼl inqʼa nikich ikʼayineʼ, atz inqʼa nikich iloqʼoneʼ. Tul ivampu el Jesuus imeexha inqʼa nikich motx jalon puaq; atz ivampu el Jesuus ixhiila inqʼa nikich motx kʼayin paraamuxh. 
MAT.21.13	Tul ech tal Jesuus s-eche: —Ech viyolbʼal quBʼaal Tiuxh tzʼibʼamal ka s-eche: «U votzotz, tan aʼ itxaʼk natxhkʼuulabʼ vetz taʼn inqʼa tenam s-kaqaayil laʼ ibʼana,» chich u yol.
MAT.21.14	Yaʼne aqʼbʼ jolol inqʼa tzot vatz Jesuus tuchʼ jolt inqʼa koyelich ibʼenaʼ. Tul yekich motx ibʼan bʼaʼn taʼn Jesuus. 
MAT.21.15	Yaʼne lakp vet iviʼ inqʼa iqʼesal oksan yol vatz Tiuxh tuchʼ inqʼa nikich txhusun ibʼekʼbʼal inqʼa tij imam Israeel, tiʼ inqʼa bʼaʼnil uvaʼ nikich ibʼan Jesuus. Tul motxat lakp iviʼ, tiʼ uvaʼ sebʼtich isichʼin vet inqʼa nitxaʼ tiʼ toksal iqʼij Jesuus tu nimla atibʼal tuulbʼal u tostiuxh, tan ech nikich motx tal inqʼa nitxaʼ s-eche: —¡Nik qoksa aqʼij, axh u Tij Imam Daviid! —chichich inqʼa nitxaʼ.
MAT.21.16	Yaʼne ech motx tal inqʼa iqʼesal te Jesuus s-eche: —¿Yeʼ kuxh akuy toksal aqʼij taʼn inqʼa nitxaʼ? —xeʼtaqe.
MAT.21.16	Tul ech tal Jesuus s-eche: —Echxh toq ibʼane. Pet yeʼletzebʼ nik ibʼen u yol sete uvaʼ nik esikʼle uvaʼ ech nik tal s-eche:
MAT.21.16	«Nik toksal iqʼij
MAT.21.16	quBʼaal Tiuxh
MAT.21.16	taʼn inqʼa nitxaʼ,
MAT.21.16	atz taʼn inqʼa neʼ,
MAT.21.16	inqʼa yaʼn nik itxhʼuʼneʼ.
MAT.21.16	Tan quBʼaal Tiuxh
MAT.21.16	alon ka,»
MAT.21.16	chich u yol,
MAT.21.16	—xeʼt Jesuus.
MAT.21.17	Tul el tzaan Jesuus vatz inqʼa iqʼesal uqʼeʼybʼal. Eletz kuxh vet ul Jesuus t-inqʼa otzotz tu nimla atibʼal tuulbʼal u tostiuxh, atz tu tenam Jerusaleen, tul yekich vet Jesuus ilan tu tenam Vetaania.
MAT.21.18	Echetz vet eqal s-qʼalaʼm, tul qʼaʼv Jesuus tu tenam Jerusaleen. Tul kamyichxh Jesuus t-vaʼy. 
MAT.21.19	Tul til Jesuus viʼl u iigo uvaʼ atich tziʼ bʼey. Yaʼne ex tiloʼk Jesuus. Tul yeʼlich bʼak ivatz. Pet taʼnich kuxh ixaq atiche. Tul ech tal Jesuus te u iigo s-eche: —¡Yeʼl inpaqt laʼ vatzin axh! —xeʼt Jesuus. Tul yekich tzaq vet u iigo.{*}
MAT.21.20	Tiletz vet inqʼa nikich itxhus tibʼ kʼatz Jesuus itzaq u iigo, tul yekich motx kaj taanima s-tiʼ. Tul ech tal te Jesuus s-eche: —¿Kametz s-tiʼil uvaʼ nal kuxh qat itzaq u tzeʼ? —xeʼtaq te Jesuus.
MAT.21.21	Yaʼne ech tal Jesuus s-eche: —Toq val sete: Oq kʼuqlelxh ekʼuul, tul oq yeʼ laʼ ebʼan kaʼl ekʼuul, jitetz kuxh taʼn laʼ ebʼane, eche uvaʼ qat inbʼana. Pet: «Elen el tzitza, tul een bʼenk axh xeʼ u mam aʼ,» chaq ex te u vitz. Tul echxh laʼ ibʼane.
MAT.21.22	Tan jankʼalxh uvaʼ laʼ etabʼi te quBʼaal Tiuxh uvaʼs laʼ enatxht Tiuxh, oqetz laʼ ekʼuqbʼa ekʼuul uvaʼ laʼ aqʼax sete, tul laʼxh ekʼula, —xeʼt Jesuus te inqʼa nikich itxhus tibʼ s-kʼatza.
MAT.21.23	Yaʼne aqʼbʼ vet Jesuus t-inqʼa otzotz tu nimla atibʼal tuulbʼal u tostiuxh. Tul xeʼt Jesuus txhusun. Sebʼtelichetz itxhusun Jesuus, tul aqʼbʼ inqʼa iqʼesal oksan yol vatz Tiuxh tuchʼ jolt inqʼa iqʼesal u tenam. Tul ech motx tal te Jesuus s-eche: —¿Jaʼl qat aqʼon aviqleʼm, tiʼ uvaʼ nik abʼaneʼ? Atz ¿jaʼl qat alon see uvaʼ, aʼ vet axh laʼ bʼekʼon axh? —xeʼtaq te Jesuus.
MAT.21.24	Yaʼne tzaqʼbʼ Jesuus. Tul ech tal Jesuus s-eche: —Ape. Toqatetz vabʼi val u yol sete s-bʼaxa. Oq toq etzaqʼbʼe u yol uvaʼ toq vabʼi sete, tul echatetz toq intzaqʼbʼete veyol tiʼ jaʼl qat aqʼon viqleʼm, tiʼ uvaʼ nik inbʼaneʼ. 
MAT.21.25	¿Jaʼletz aqʼon tiqleʼm naq u Xhun tiʼ taqʼax kuʼ inqʼa xaol xeʼ aʼ nik enatxheʼ? ¿Maq quBʼaal Tiuxh, uvaʼ tu amlikaʼ? Pet ¿maq aʼ inqʼa vinaq? —xeʼt Jesuus.
MAT.21.25	Yaʼne motx iyol vet inqʼa iqʼesal u tenam inqʼa yol s-vatzaq. Tul ech motx tal s-eche: —Oq toq qaleʼ uvaʼ: «QuBʼaal Tiuxh, uvaʼ een t-amlikaʼ, aqʼon tiqleʼm naq u Xhun,» oq toq qaleʼ, tul: «¿Keʼchetz yeʼ eqejt naq bʼa?» toq tal naq s-qe. 
MAT.21.26	Pet oq ech toq qal s-eche: «Naqe inqʼa vinaq aqʼon tiqleʼm naq,» oq toq qaleʼ, tul toqetz lakpoq iviʼ u tenam s-qiʼ. Tan jankʼalxh u tenam ootzaqin tetz uvaʼ qʼexsanich tetz iyol quBʼaal Tiuxh naq u Xhun, —xeʼt inqʼa iqʼesal s-vatzaq.
MAT.21.27	Yaʼne ech motx tal te Jesuus s-eche: —Yeʼ qootzaqle, —xeʼtaqe.
MAT.21.27	Tul ech tal Jesuus s-eche: —Aʼatetz koq in laʼ alon sete jaʼl nik aqʼon viqleʼm tiʼ inqʼa nik inbʼaneʼ.
MAT.21.28	Pet ¿kam toq etal tiʼ val u yol uvaʼ toq val sete? Tan atich val u vinaq uvaʼ kaʼvaʼlich ikʼaol. Tul ech tal te u bʼaxa ikʼaol s-eche: «Txa inkʼaol, quxh aqʼonvoq tal uvaʼ avamal inqʼa quuuva,» xeʼt u bʼaala.
MAT.21.29	Tul ech tal u kʼaola s-eche: «Yeʼl in laʼ bʼen in,» xeʼte. Poro xamteletz txhoʼn s-te, tul ex ibʼan u aqʼon.
MAT.21.30	Yaʼne aqʼbʼ u bʼaala kʼatz invaʼt vikʼaol. Tul antxh tal te vikʼaol, eche uvaʼ maʼtich talt te u bʼaxa ikʼaol.
MAT.21.30	Tul ech tal u kʼaola s-eche: «Ape bʼa, inbʼaal. Maʼt in aqʼonvoq,» xeʼte. Poro yeʼxh bʼeni.
MAT.21.31	¿Jabʼisteetz kaʼvaʼl u kʼaola niman iyol vibʼaal nik enatxheʼ? —xeʼt Jesuus.
MAT.21.31	Yaʼne ech motx tal inqʼa iqʼesal s-eche: —Aʼ u bʼaxa kʼaola, —xeʼtaqe.
MAT.21.31	Tul ech tal Jesuus s-eche: —Nuqxh toq val sete uvaʼ, aʼ inqʼa molol puaq tuchʼ inqʼa ixoq, uvaʼ lampaqʼil nik ibʼaneʼ, bʼaxal vet sevatz tiʼ ibʼant quBʼaal Tiuxh iqʼesalil t-taanima. 
MAT.21.32	Tan ul Xhun, u aqʼol kuʼ xaol xeʼ aʼ, tiʼ talax inuqul u jikla yol tetz etatin vatz quBʼaal Tiuxh. Tul yeʼ eqej kam uvaʼ ul tal Xhun. Petetz koq inqʼa xaol, inqʼa molol puaq tuchʼ inqʼa ixoq, inqʼa lampaqʼil nik motx ibʼaneʼ, tan aʼetz inqʼae, motx qeon inqʼa yol uvaʼ ul tal Xhun. Pet koq ex, tan kʼuxh etil iqejt inqʼa xaol inqʼa yol, poro tira yeʼ etitzʼa etibʼ t-inqʼa epaʼv vatz quBʼaal Tiuxh.
MAT.21.33	Pet abʼivaq invaʼt u yol uvaʼ txumbʼalimal toq valtaʼ. Atich val u vinaq uvaʼ itxhik uuva t-vitxʼavaʼ. Tul ipeʼ tiʼ vitxʼavaʼ. Atz ibʼit val u atibʼal tal uvaʼ laʼ patxhʼaxik el taʼlil inqʼa uuva. Tul ibʼit vaʼt otzotz, uvaʼ sibʼ jaʼi, xeebʼ tetz vitxhiko. Tul taqʼ ka vitxʼavaʼ s-kʼam, uvaʼ at txhiko s-tuul, te jolol vinaq. Tul bʼen vet u vinaq t-invaʼt tenam s-naatxh.
MAT.21.34	Oponetz vet viqʼiil iqʼanbʼ ivatz inqʼa uuva, tul itxhaq vet tzaan u vinaq inqʼa taqʼonvil tiʼ ijaqax ivatz inqʼa itxhiko te inqʼa kʼamol txʼavaʼ.
MAT.21.35	Poro tiletz vet inqʼa kʼamol txʼavaʼ tul inqʼa aqʼonvil, tul aʼl motx itxeytaʼ. Tul vaʼl u aqʼonvil, qʼosoxi. Atz vaʼt, yatzʼaxi. Atz vaʼt, kʼonil s-sivan taʼn inqʼa kʼamol txʼavaʼ.
MAT.21.36	Yaʼne itxhaq vet tzaan u vinaq jolt inqʼa taqʼonvil. Tul palnaʼq vet tatxhul viʼ inqʼa ul s-bʼaxa. Tul echat kuxh motx ulbʼel inqʼa aqʼonvil, eche motx ulbʼel inqʼa ul s-bʼaxa.
MAT.21.37	Yaʼne aʼetz vet vikʼaol u vinaq itxhaq tzaan tiyaʼebʼal. Tan ech titzʼa s-eche: «Toqetz qeexoq vet naqe vinkʼaol taʼn inqʼa kʼamol txʼavaʼ,» xeʼt titzʼat u vinaq.
MAT.21.38	Tiletz vet inqʼa kʼamol txʼavaʼ tul vikʼaol u vinaq, tul ech motx tal vet s-vatzaq s-eche: «Aʼetz naqe uvaʼe, toq etzan ka inqʼa kam s-kaqaayil. Pet ¡etulvaq! Tul ¡quyatzʼvaq el naq! Tul ¡qetz vet inqʼa kamaq tetz naq s-kaqaayil toq ibʼaneʼ!» xeʼtaq vet inqʼa kʼamol txʼavaʼ.
MAT.21.39	Yaʼne iqʼol el vikʼaol u vinaq taʼn inqʼa kʼamol txʼavaʼ. Tul een ex yatzʼaxik el tiʼeʼl uvaʼ avamich inqʼa uuva.
MAT.21.40	Poro ¿kametz laʼ ul ibʼan vet u vinaq te inqʼa kʼamol txʼavaʼ uvaʼs laʼ tul inpaqte nik enatxheʼ? —xeʼt Jesuus.
MAT.21.41	Yaʼne ech tal inqʼa iqʼesal te Jesuus s-eche: —¡Aʼ laʼ ul ibʼan u vinaq uvaʼ yeʼ laʼ ikuy ipaʼv inqʼa yaabʼla txhaq kʼamol txʼavaʼ! Pet ¡tira laʼ iyatzʼeʼl! Tul aʼ laʼ taqʼvat vet tilix viuuva te jolt kʼamol txʼavaʼ. Laʼetz qʼanbʼ vet inqʼa uuva, tul laʼ taqʼ vet inqʼa kʼamol txʼavaʼ jankʼal vivatz u uuva te u vinaq, —xeʼtaqe.
MAT.21.42	Yaʼne ech tal Jesuus s-eche: —Yeʼetzebʼ nik ibʼen sete u yol uvaʼ tzʼibʼamal ka uvaʼ ech nik tal s-eche:
MAT.21.42	«U Sivan, uvaʼ ixval
MAT.21.42	taʼn inqʼa bʼitol otzotz,
MAT.21.42	tan aʼetz vet uvaʼe,
MAT.21.42	qat aqʼax tiqleʼm s-bʼaʼn
MAT.21.42	tiʼ itxeyt jaʼp vixojbʼal
MAT.21.42	u otzotz.
MAT.21.42	Tan quBʼaal Tiuxh
MAT.21.42	qat bʼanon.
MAT.21.42	Tul mam yol qilt vet
MAT.21.42	kam qat tulbʼe
MAT.21.42	quBʼaal Tiuxh
MAT.21.42	itxakunsal u Sivan,»
MAT.21.42	chich u yol.
MAT.21.43	Echetz toq valte sete uvaʼ: Jit vet aʼ, ex laʼ bʼanon iqʼesalil tzitza vatz txʼavaʼ tiʼ vinatxhkʼuulal Tiuxh. Tan quBʼaal Tiuxh toq eesan el teqʼabʼ. Tul aʼ laʼ taqʼvat vet te jolt inqʼa xaol, inqʼa aʼ nik ikʼutxh vet u bʼaʼnla txumbʼal uvaʼ, aʼ vet quBʼaal Tiuxh nik bʼanon iqʼesalil tu taanima, eche viʼoq tzeʼ uvaʼ bʼaʼn vivatz nik taqʼeʼ. [
MAT.21.44	Tan jaʼl invaʼq uvaʼ laʼ tetxha ok tibʼ kʼatz u Sivan uvaʼa, tul laʼ kuxh ul tajsa ok tibʼ s-tiʼ. Atz jaʼl invaʼq uvaʼ laʼ kaj jaqʼ u Sivan uvaʼa, tul tira laʼ patxhʼqʼ taʼn u Sivan,] —xeʼt Jesuus.
MAT.21.45	Tabʼietz vet inqʼa iqʼesal oksan yol vatz Tiuxh tuchʼ inqʼa fariseeo inqʼa yol uvaʼ tal Jesuus, tul bʼenaq vet s-te uvaʼ, aʼ nikich talax tuchʼ u yol uvaʼ nikich tal Jesuus. 
MAT.21.46	Tul motx itxhok vet txumbʼal tiʼ itxeyp Jesuus. Poro xoʼvaq te inqʼa xaol, tan qʼexsanich tetz viyol quBʼaal Tiuxh Jesuus vatz inqʼa xaol.
MAT.22.1	Yaʼne ech vaʼt u yol uvaʼ txumbʼalimal talt Jesuus te inqʼa iqʼesal, atz te inqʼa fariseeo s-eche: 
MAT.22.2	—Tan eela vibʼant quBʼaal Tiuxh iqʼesalil, tuchʼ vaʼq u mam iqʼesal uvaʼ ibʼan val u nimla qʼij tiʼ itzʼalonsal ikʼaol. 
MAT.22.3	Tul itxhaq bʼen u mam iqʼesal inqʼa taqʼonvil tiʼ tiqʼol inqʼa xaol, inqʼa maʼtich ibʼekʼex vet tiʼ u tzʼaloʼm. Poro yeʼ isaʼ inqʼa xaol taqʼbʼeʼ.
MAT.22.4	Yaʼne itxhaq bʼen u mam iqʼesal jolt inqʼa taqʼonvil. Tul ech tal bʼen s-tiʼ s-eche: «Ech bʼen etal te inqʼa xaol, inqʼa bʼekʼel vet vaʼn s-eche: –Koʼvaq veteʼ, nik tal u mam iqʼesal. Tan qat iyatzʼl vet inqʼa iyakʼa vaʼk, atz qat iyatzʼl vet jolt inqʼa tavan, inqʼa oqxh itzaqʼe. Tul qat bʼaʼnixiy vet inqʼa txʼix. Pet koʼvaq etil u tzʼaloʼm, –chaq ex te inqʼa xaol,» chaq u mam iqʼesal.
MAT.22.5	Poro tira yeʼl inqʼa xaol motx qeon tiʼ taqʼbʼeʼ. Pet vaʼl, aʼl ibʼen aqʼonvoq titxʼavaʼ. Atz vaʼt, aʼl ibʼen tiʼ tilix ikʼaʼy.
MAT.22.6	Jolt, aʼl ixeʼt tiʼ ichʼixvisal inqʼa taqʼonvil u mam iqʼesal, tul tetxhal motx iyatzʼeʼl inqʼa aqʼonvil.
MAT.22.7	Tabʼietz vet u mam iqʼesal kam uvaʼ ulbʼel inqʼa taqʼonvil, tul tira lakp iviʼ s-tiʼ. Yaʼne itxhaq bʼen u mam iqʼesal inqʼa isol tiʼ iyatzʼax el inqʼa xaol, inqʼa yatzʼon el inqʼa taqʼonvil u mam iqʼesal. Tul tira tzʼeʼsal ka vitenam.
MAT.22.8	Yaʼne ech tal vet u mam iqʼesal te jolt inqʼa taqʼonvil s-eche: «Bʼaʼnixyetz vet inqʼa kam tiʼ u tzʼaloʼm. Pet aʼe tan, jit bʼakxh bʼaʼnla xaol inqʼa qat qubʼekʼ tiʼ u tzʼaloʼm. 
MAT.22.9	Pet bʼenoq ex t-inqʼa qʼeʼtxaq bʼey tuulbʼal u tenam. Tul iqʼovaq tzaan jatvaʼlxh xaol laʼ eleqa. Tul aʼ vet inqʼa xaol toq ul ilon u tzʼaloʼm,» xeʼt vet u mam iqʼesal.
MAT.22.10	Bʼenetz vet inqʼa aqʼonvil t-inqʼa qʼeʼtxaq bʼey, tul ex imol vet jatvaʼl xaol ex ileqeʼ. Atz kam kuxh xaolil, s-bʼaʼn s-yeʼbʼaʼn. Tul mamala xaol ikʼul vet tibʼ tiʼ u tzʼaloʼm.
MAT.22.11	Yaʼne okaʼp vet u mam iqʼesal tiʼ tilix inqʼa xaol, inqʼa ex imol tzaan inqʼa aqʼonvil. Tul til vet u mam iqʼesal val u vinaq uvaʼ yeʼl toksaʼm tetz tzʼaloʼm atich ok taʼn. 
MAT.22.12	Tul ech tal u mam iqʼesal te u vinaq s-eche: «Txa, ¿keʼch qat avukuʼl tzitza? Tan yeʼl avoksaʼm tetz tzʼaloʼm atoʼk,» xeʼt vet u mam iqʼesal s-te. Tul tira memt u vinaq vatz u mam iqʼesal.{*}
MAT.22.13	Yaʼne ech tal u mam iqʼesal te inqʼa taqʼonvil s-eche: «¡Qitzvaq iqʼabʼ naq uvaʼe; atz qitzvaq toq naq! Tul ¡palsavaq el naq tu mam tokto tal uvaʼ laʼ utxhk mam oqʼel! Tul tzitzi laʼ ikʼuxivat tibʼ tej viʼ txhoʼm,» xeʼt vet u mam iqʼesal.
MAT.22.14	Echetz nik valte sete uvaʼ mamala xaol laʼ isaʼ quBʼaal Tiuxh ibʼant iqʼesalil t-taanima, poro jolol kuxh xaol laʼ saʼon, —xeʼt Jesuus.
MAT.22.15	Yaʼne bʼen vet inqʼa fariseeo tiʼ ibʼant eela iyol tuchʼ jolt xaol, tiʼ itxhokox txumbʼal tiʼ tiltaʼ tal laʼich elk Jesuus t-bʼey tiʼ inimal inqʼa bʼekʼbʼal. 
MAT.22.16	Tul itxhaq vet bʼen inqʼa fariseeo kaʼl inqʼa nikich itxhus tibʼ s-kʼatza tuchʼ jolt inqʼa eenich tiʼ Eroodes. Tul echaq ex tal te Jesuus s-eche: —Txhusul qetz, qootzaqle uvaʼ aʼxh vinuqul nik aaleʼ. Atz nik atxhus inqʼa xaol tiʼ u jikla bʼey, u tetz quBʼaal Tiuxh. Atz vaʼl kuxh aqʼabʼ tiibʼa inqʼa xaol; tan jit aʼ nik eel kam tatin inqʼa xaol. 
MAT.22.17	Pet al s-qe ¿kam avitzʼabʼal tiʼ u yol uvaʼ toq qabʼi see? ¿Niketz kol ikuy u qubʼekʼbʼal uvaʼ laʼ qutxhoj qatin te u mam iqʼesal, uvaʼ een tu Rooma? Pet ¿maq yeʼle? —xeʼtaq te Jesuus.
MAT.22.18	Poro yekich bʼen te Jesuus u yeʼbʼaʼn uvaʼ itzʼamich taʼn inqʼa vinaq. Tul ech tal Jesuus s-eche: —Ex uvaʼ bʼan vatz kuxh nik ebʼaneʼ, ¿kam s-tiʼil nik etxhok txumbʼal tiʼ veesal t-bʼey? 
MAT.22.19	Aqʼtaq tzaan vaʼq u puaq, u tetz txhojbʼal atinchil te u mam iqʼesal. Tul toq vileʼ, —xeʼt Jesuus. Tul exaq taqʼoʼk val u puaq denaario te Jesuus. 
MAT.22.20	Tul ech tal Jesuus s-eche: —¿Jaʼletz ivatzibʼale? Atz ¿jaʼletz ibʼije uvaʼ atoʼk tiʼ u puaq uvaʼa? —xeʼt Jesuus.
MAT.22.21	Yaʼne ech tal inqʼa vinaq te Jesuus s-eche: —Ivatzibʼal naqe u mam iqʼesal uvaʼ tu Rooma, —xeʼtaqe.
MAT.22.21	Yaʼne ech tal Jesuus s-eche: —Nimavaq u mam iqʼesal; tul aqʼvaq s-te jankʼal u puaq nik ijaqeʼ. Tul nimavaq quBʼaal Tiuxh; tul aqʼvaq te quBʼaal Tiuxh jankʼal uvaʼ nik ijaqeʼ, —xeʼt Jesuus.
MAT.22.22	Tabʼietz kuxh vet inqʼa vinaq u yol uvaʼ tal Jesuus, tul tira motx kaj taanima s-tiʼ. Tul elaq vet el vatz Jesuus. Tul bʼenaq veteʼ.
MAT.22.23	Antichetzxh tuulbʼal u qʼij uvaʼe, tul aqʼbʼ inqʼa saduseeo, inqʼa aʼ nikich iqej uvaʼ yeʼl inqʼa kamnaʼq laʼ itzʼeʼvi.
MAT.22.24	Tul echaq tal te Jesuus s-eche: —Txhusul qetz, ech val u yol itzʼibʼa ka Moisees s-eche: «Oq laʼ kam invaʼq u vinaq, uvaʼ yeʼnaq nitxaʼinoq, tul laʼ kaj u tixqel, laʼetz isaʼa uvaʼ antxh u itzʼina, laʼ iqʼon tixqel u atzika. Tul aʼetz vet u itzʼina laʼ nitxaʼin tuchʼ u ixoq. Echetz yeʼ laʼ isotz talax vet vibʼije u atzika,» xeʼt ka Moisees.
MAT.22.25	Pet atich juqvaʼl inqʼa vinaq uvaʼ titzʼinich tibʼ. Tzʼalonetz u bʼaxa atzika, tul yeʼ nitxaʼin tuchʼ u tixqel. Tul kam veteʼ. Aʼetz vet u bʼaxa itzʼina iqʼon u ixoq. 
MAT.22.26	Tul echat kuxh ibʼan u bʼaxa itzʼinae. Tan yeʼ nitxaʼin tuchʼ u ixoq. Tul kam veteʼ. Atz echat kuxh ibʼan vikaʼv, atz vitoxv itzʼinae, tetxhal tiqʼot ixoq s-juqvaʼl. Tul tira yeʼl invaʼq inqʼa vinaq nitxaʼin tuchʼ u ixoq. Kametz vet inqʼa vinaq s-juqvaʼl, 
MAT.22.27	atz kam vet u ixoq inpaqte. 
MAT.22.28	Oqetz ayaʼlxh juqvaʼl vinaq iqʼon u ixoq, ¿jabʼisteetz vet vinaq s-te laʼ alax sitzumel u ixoq uvaʼs laʼ titzʼeʼv inqʼa kamnaʼq? —xeʼt inqʼa saduseeo.
MAT.22.29	Yaʼne ech tal Jesuus s-eche: —¡Tira bʼak elnaʼql ex t-bʼey! Tan tira yeʼ nik ibʼen sete kam talax viyolbʼal quBʼaal Tiuxh, uvaʼ tzʼibʼamal ka. Atz yeʼetz bʼak nibʼen sete uvaʼ yeʼxhkam invaʼq tzaʼl vatz quBʼaal Tiuxh. 
MAT.22.30	Tan yeʼ vet tzʼaloʼm, atz yeʼ vet txhejchil laʼ ibʼana uvaʼs laʼ titzʼeʼv inqʼa kamnaʼq. Pet ech vet tatin inqʼa xaol laʼ ibʼana, eche tatin inqʼa iaanxel quBʼaal Tiuxh s-kʼatza.
MAT.22.31	Echetze u yol tiʼ titzʼeʼv inqʼa kamnaʼq, tan ¡yeʼetzebʼ nik ibʼen sete uvaʼ nik esikʼle! Tan ech nik tal quBʼaal Tiuxh s-eche: 
MAT.22.32	«Aʼ ine, u Tiuxh uvaʼ nik inatxhkʼuula Avraʼaam. Atz aʼ ine, u Tiuxh uvaʼ nik inatxhkʼuula Isaak. Tul aʼ ine, u Tiuxh uvaʼ nik inatxhkʼuula Jakoov,» chich u yol. Tan itzʼlel Avraʼaam, Isaak, Jakoov vatz quBʼaal Tiuxh, kʼuxh kamnaʼql sevatz. Echetz jit iTiuxh kamnaʼq u quBʼaal Tiuxh, pet iTiuxh inqʼa itzʼlele, —xeʼt Jesuus te inqʼa saduseeo.
MAT.22.33	Tabʼietz vet inqʼa xaol itzaqʼbʼet Jesuus inqʼa saduseeo, tul tira kaj taanima inqʼa xaol tiʼ u txhusuʼm uvaʼ nikich tal Jesuus.
MAT.22.34	Tabʼietz inqʼa fariseeo uvaʼ tira yeʼ tzaqʼbʼ vet inqʼa saduseeo tiʼ u yol uvaʼ tal Jesuus, yaʼne motx imol vet tibʼ inqʼa fariseeo tiʼ Jesuus. 
MAT.22.35	Vaʼletz u fariseeo, uvaʼ nikich txhusun ibʼekʼbʼal inqʼa tij imam Israeel, txokon txumbʼal tiʼ tiltaʼ tal laʼich elk Jesuus t-bʼey tiʼ inimal inqʼa bʼekʼbʼal. Tul ech tal te Jesuus s-eche: 
MAT.22.36	—Txhusul qetz, ¿jabʼisteetz vibʼekʼbʼal quBʼaal Tiuxh s-te uvaʼ palnaʼql viʼ jolt inqʼa bʼekʼbʼal? —xeʼte.
MAT.22.37	Yaʼne ech tal Jesuus s-eche: —Laʼ asaʼ u quBʼaal Tiuxh tuchʼxh avaanima tuchʼxh avaanxelal, atz tuchʼxh avitzʼabʼal.
MAT.22.38	Aʼetz u bʼaxa bʼekʼbʼale uvaʼ palnaʼq viʼ jolt inqʼa bʼekʼbʼal. 
MAT.22.39	Pet vikaʼv, tan eela kuxh tuchʼ vibʼaxa. Tan ech nik tal s-eche: «Saʼ vamol, eche uvaʼ nik asaʼt eebʼ,» chiche.
MAT.22.40	Taʼnetzxh kaʼvaʼl inqʼa bʼekʼbʼale uvaʼ nik txeyon jolt inqʼa bʼekʼbʼal uvaʼ tzʼibʼamal ka taʼn Moisees, atz taʼn jolt inqʼa qʼexsanich tetz viyol quBʼaal Tiuxh, —xeʼt Jesuus.
MAT.22.41	Antetz kuxh molich tibʼ inqʼa fariseeo, tul tabʼi Jesuus val u yol s-te. 
MAT.22.42	Tul ech tal Jesuus s-eche: —¿Kam eyol tiʼ naq u Kriisto, uvaʼ alel ka u tulebʼal taʼn quBʼaal Tiuxh? ¿Jaʼletz tij imam naq nik enatxheʼ? —xeʼt Jesuus.
MAT.22.42	Yaʼne ech tal inqʼa fariseeo s-eche: —Tij Imam Daviid naq, —xeʼtaqe.
MAT.22.43	Tul ech tal Jesuus inpaqt s-eche: —Kʼuxhetz Tij Imam Daviid naq, poro tuchʼ viTiuxhil Tiuxh talvat Daviid ‹inBʼaal› tiʼ naq uvaʼ alel ka u tulebʼal. Tan ech tal Daviid s-eche:
MAT.22.44	«Ech tal quBʼaal Tiuxh
MAT.22.44	te vinBʼaal s-eche:
MAT.22.44	–Kuʼen tinsebʼal,
MAT.22.44	tan tetxhal laʼ voksa
MAT.22.44	inqʼa nik itxhiʼan seʼe taqʼabʼ,
MAT.22.44	–chich quBʼaal Tiuxh te vinBʼaal,»
MAT.22.44	xeʼt Daviid.
MAT.22.45	Poro taletz Daviid tiʼ naq u Kriisto uvaʼ ‹inBʼaal,› xeʼt Daviid. Pet ¿kam s-tiʼil nik etaleʼ uvaʼ taʼn kuxh nik yaʼk u yol uvaʼ Tij Imam Daviid naq? —xeʼt Jesuus.
MAT.22.46	Poro tira yeʼxhabʼil vet invaʼq txʼolon itzaqʼbʼ tiʼ u yol uvaʼ tal Jesuus. Tul yeʼxhabʼil vet invaʼq abʼin invaʼtoʼq yol te Jesuus tiʼ tel Jesuus t-bʼey.
MAT.23.1	Yaʼne ech tal Jesuus te inqʼa xaol, atz te inqʼa nikich itxhus tibʼ s-kʼatza s-eche: 
MAT.23.2	—Eche inqʼa fariseeo tuchʼ inqʼa nik txhusun ibʼekʼbʼal inqʼa qumol s-tijaq imam Israeel, tan nik motx ikʼuqeʼv tu kʼuqeʼvbʼal uvaʼ ‹kʼuqeʼvbʼal tetz Moisees,› chich eʼli. Tan aʼ nik motx itxhus inqʼa bʼekʼbʼal uvaʼ tal quBʼaal Tiuxh itzʼibʼat ka Moisees.{*}
MAT.23.3	Pet toq val sete uvaʼ jankʼalxh inqʼa bʼekʼbʼal uvaʼ itzʼibʼa ka Moisees nik motx tal enimataʼ, tul nimavaq, atz bʼanvaq. Pet aʼ yeʼ ebʼan vikantxhaqla bʼanoʼm. Tan nik motx tal inimaleʼ, poro yeʼ nik motx inima. 
MAT.23.4	Tan ech nik motx ibʼan eche invaʼq u vinaq uvaʼ nik ibʼan tiqatz imol uvaʼ oqxh talale. Tul nik taqʼ tiqa vimol. Tul jitoq laʼ itxʼol tiqaleʼ.
MAT.23.5	Poro jankʼalxh uvaʼ nik ibʼan inqʼa fariseeo tuchʼ inqʼa nik txhusun ibʼekʼbʼal inqʼa qumol s-tijaq imam Israeel, tan aʼaq kuxh isaʼ tilix taʼn inqʼa xaol. Tan nik motx itzʼibʼa viyolbʼal quBʼaal Tiuxh tiʼ invaʼq kam, tul nik motx itxhʼunbʼa tipala. Atz nik motx iqitzoʼk tiqʼabʼ. Tul nimaqxh ibʼoy inqʼa iqinkin itxhas toksaʼm nik motx ibʼaneʼ.
MAT.23.6	Tan chiibʼiyaq kuxhtuʼ uvaʼ, aʼ nik motx kuʼk t-inqʼa bʼaxa xhiila tuulbʼal inqʼa txʼaʼoʼm. Atz chiibʼiyaqxhtuʼ uvaʼ, aʼ nik kʼuqeʼvk t-inqʼa bʼaxa xhiila tuulbʼal inqʼa kʼulbʼal ibʼ. 
MAT.23.7	Tul chiibʼiyaqxhtuʼ uvaʼ nik taqʼax bʼaʼnil ikʼuul taʼn inqʼa xaol t-inqʼa kʼayibʼal. Atz chiibʼiyaqxhtuʼ uvaʼ: «Txhaql axh,» atz «Xeni, txhusul qetz,» chichaq eʼli.
MAT.23.8	Pet ex, tan yeʼ laʼ utxhi laʼ etxhok tok eqʼij taʼn inqʼa xaol, tiʼ uvaʼ, ech laʼ alax sete s-eche: «Txhaql axh,» atz «Xeni, txhusul qetz,» chaq eʼl ex. Tan jankʼalxh ex sekaqaayil, etitzʼin etatzik kuxh etibʼ sinvatz. Tul vaʼl kuxh u txhusul etetz. Aʼetz ine, uvaʼ alel ka u vulebʼal taʼn quBʼaal Tiuxh, in, u Kriisto.{*}
MAT.23.9	Atz yeʼlat laʼ isaʼa uvaʼ laʼ kuxh ebʼaalai invaʼtoʼq vinaq tzitza vatz txʼavaʼ. Tan vaʼl kuxh quBʼaal ati; aʼe u quBʼaal Tiuxh, uvaʼ een tu amlikaʼ. 
MAT.23.10	Atz yeʼlat laʼ isaʼa uvaʼ laʼ motx tal ex inqʼa xaol s-txhusul tetz. Tan taʼn kuxh ine, u txhusul etetz, in, uvaʼ alel ka u vulebʼal taʼn quBʼaal Tiuxh. 
MAT.23.11	Atz jabʼiste ex, uvaʼ laʼ saʼon tiqʼol iviʼ xoʼl inqʼa emol, tul aʼetz exe, uvaʼ ech ex eche kʼuulanal laʼ ebʼana.
MAT.23.12	Tan jabʼiste ex, uvaʼ laʼ etaqʼ bʼen etibʼ s-nim, tul aʼetz exe, uvaʼ yeʼ laʼ oksal eqʼij taʼn quBʼaal Tiuxh. Pet jabʼiste ex, uvaʼ laʼ etiqʼo kuʼl etibʼ, tul aʼetz exe, uvaʼ laʼ oksal eqʼij taʼn quBʼaal Tiuxh.
MAT.23.13	Poro ¡txumlebʼalxh evatz, ex, inqʼa nik txhusun ibʼekʼbʼal inqʼa qumol s-tijaq imam Israeel, tuchʼ ex, inqʼa fariseeo, tan tulxh u kʼaxkʼo setiibʼa! Tan ¡bʼan vatz kuxh nik ebʼan tuchʼ vetatineʼ! Tan aʼ vetxumbʼal yeʼ nik kuyun tok inqʼa xaol kʼatz quBʼaal Tiuxh, tul laʼ ibʼan quBʼaal Tiuxh iqʼesalil t-taanima. Tan ech nik ebʼan eche laʼ ibʼan vaʼq xaol uvaʼ laʼ ijup u jubʼal vatz vimol. Tan jitoq nik esaʼeʼ laʼ ibʼan quBʼaal Tiuxh iqʼesalil tetaanima. Tan ech nik ebʼan eche vaʼq u xaol uvaʼ juntxh laʼ ikatxʼu u jubʼal s-vatz, tul jitoq laʼ paloʼk.
MAT.23.14	[Tul ¡txumlebʼalxh evatz, ex, inqʼa nik txhusun ibʼekʼbʼal inqʼa qumol s-tijaq imam Israeel, tuchʼ ex, inqʼa fariseeo, tan tulxh u kʼaxkʼo setiibʼa! Tan ¡bʼan vatz kuxh nik motx ebʼan tuchʼ vetatineʼ! Tan eqʼaqʼal, tul nik motx taqʼ tzaqatz txakay ixoq totzotz. Tul nik kuxh etxhok txha vet txumbʼal, tul sibʼxh tuul venatxhkʼuulat Tiuxh nik ebʼaneʼ. Tan aʼ kuxh esaʼ isotz ikʼuul inqʼa xaol. Tiʼetz vekantxhaqla txumbʼal nik motx ebʼaneʼ, tul mam kʼaxkʼo laʼ motx bʼenk ex.]{*}
MAT.23.15	Atz ¡txumlebʼalxh evatz, ex, inqʼa nik txhusun ibʼekʼbʼal inqʼa qumol s-tijaq imam Israeel, tuchʼ ex, inqʼa fariseeo, tan tulxh u kʼaxkʼo setiibʼa! Tan ¡bʼan vatz kuxh nik motx ebʼan tuchʼ vetatineʼ! Tan jankʼal ivatz txʼavaʼ nik exaj tiʼ itxhokox emol tiʼ vetuqʼeʼybʼal. Poro oqetz nik etoleʼv vet tiʼ itxhej emol, tul aʼl nik ipal vet iviʼ u yeʼbʼaʼn nik ibʼan vemol viʼ uvaʼ nik etxhus s-te.
MAT.23.16	Atz ¡txumlebʼalxh evatz, tan ech kuxh vetxhusun eche invaʼq tzot uvaʼ laʼ iqʼon bʼey vatz invaʼtoʼq tzot! Tan ech nik etal s-eche: «Oq aʼ u tostiuxh laʼ etiqʼo tzaan tiʼ inimal invaʼq eyol, oqetz yeʼ laʼ enima, yeʼletz epaʼv s-tiʼ. Pet oq aʼ u ooro, uvaʼ at tuul u tostiuxh, laʼ etiqʼo tzaan tiʼ inimal invaʼq eyol, oqetz yeʼ laʼ enima, tul atetz epaʼv s-tiʼ,» chich etxhust inqʼa xaol.{*}
MAT.23.17	Pet ¡tira bʼak sotznaʼql ekʼuul! Tan ¡ech ex eche tzot! Tan ¡keʼch talaxeʼ uvaʼ, aʼ u ooro palnaʼql tiqleʼm viʼ u tostiuxh nik etaleʼ! Atz aʼ atil u ooro tuul u tostiuxh. 
MAT.23.18	Atz echat nik etal s-eche: «Oq aʼ u natxhkʼuulabʼal laʼ etiqʼo tzaan tiʼ inimal vaʼq eyol, oqetz yeʼ laʼ enima, tul yeʼl epaʼv s-tiʼ. Pet oq aʼ u oya, uvaʼ viʼ u natxhkʼuulabʼal, laʼ etiqʼo tzaan tiʼ inimal vaʼq veyol, oqetz yeʼ laʼ enima, tul atetz epaʼv s-tiʼ,» chich etxhust inqʼa xaol.
MAT.23.19	Pet ¡tira palsan yol kuxh ex! Tan ¡ech ex eche tzot! ¡Keʼch talaxeʼ uvaʼ, aʼ u oya palnaʼq tiqleʼm viʼ u natxhkʼuulabʼal nik etaleʼ! Atz aʼ atil jaʼ u oya viʼ u natxhkʼuulabʼal. 
MAT.23.20	Tan jaʼl invaʼq xaol uvaʼ nik oksan tzaan u natxhkʼuulabʼal tiʼ inimal vaʼq iyol, tul antetz vet nik toksa tzaane jankʼal uvaʼ at viʼ u natxhkʼuulabʼal.
MAT.23.21	Atz jaʼl invaʼq xaol uvaʼ nik oksan tzaan u nimla atibʼal tuulbʼal u tostiuxh tiʼ inimal vaʼq iyol, tul antetz vete u quBʼaal Tiuxh nik toksa tzaan s-tuul. Tan tatibʼal quBʼaal Tiuxh u nimla atibʼal tuulbʼal u tostiuxh. 
MAT.23.22	Atz jaʼlat invaʼq xaol uvaʼ nik oksan tzaan u amlikaʼ tiʼ inimal vaʼq iyol, tul antetz vet nik toksa tzaane u tatibʼal quBʼaal Tiuxh tal uvaʼ nik ibʼanvat viqʼesalil.
MAT.23.23	Atz ¡txumlebʼalxh evatz, ex, inqʼa nik txhusun ibʼekʼbʼal inqʼa qumol s-tijaq imam Israeel, tuchʼ ex, inqʼa fariseeo, tan tulxh u kʼaxkʼo setiibʼa! Tan ¡bʼan vatz kuxh nik motx ebʼan tuchʼ vetatineʼ! Tan kʼuxh nik etaqʼ juunil te txhaq laalavil oxvatzul inqʼa txʼumbʼisabʼ tetz inqʼa etxhbʼubʼal, u meenta, u eneeldo tuchʼ u komiino, poro aʼ yeʼ nik ebʼan jolt inqʼa ibʼekʼbʼal quBʼaal Tiuxh, inqʼa sibʼ itxakunbʼal. Aʼetze inqʼaa: Vebʼant u jik, atz vetxumt ivatz emol, atz vekʼuqbʼat ekʼuul tiʼ quBʼaal Tiuxh. Aʼetz inqʼae, tetxhal laʼ enima, tul jitoq laʼ etanbʼa taqʼax txhaq juunil te txhaq laalavil inqʼa tzeʼ, eche uvaʼ nik motx ebʼan s-txheel.
MAT.23.24	Tan ¡ech ex eche u tzot uvaʼ laʼ iqʼon bʼey vatz invaʼtoʼq imol s-tzotil! Tan aʼ nik etal s-nimla paʼv inqʼa jit paʼv. Pet aʼ yeʼ nik etal s-paʼv inqʼa nimla yeʼbʼaʼn. Tan ech nik ebʼan, eche invaʼq xaol uvaʼ, aʼ nik itxaʼu ka invaʼq tal us tuul invaʼq vaaso, tul aʼ nik ibʼiqʼ invaʼq u kameeyo uvaʼ at tuul u vaaso.{*}
MAT.23.25	Poro ¡txumlebʼalxh evatz, ex, inqʼa nik txhusun ibʼekʼbʼal inqʼa qumol s-tijaq imam Israeel, tuchʼ ex, inqʼa fariseeo, tan tulxh u kʼaxkʼo setiibʼa! Tan ¡bʼan vatz kuxh nik motx ebʼan tuchʼ vetatineʼ! Tan ech ex eche u vaaso tuchʼ u laq uvaʼ nik motx etxʼaj tiʼ. Tul bʼaʼn veteʼ nik etileʼ. Poro yeʼbʼaʼn u tuul. Echetze vetatineʼ, tan mamala elaqʼ nik motx ebʼaneʼ, atz mamala inqʼa jitxh inuqul nik ebʼaneʼ. 
MAT.23.26	¡Tzotla txhaq fariseeo! Aʼ bʼaxa eteesa el inqʼa yeʼbʼaʼn uvaʼ tetaanima, echetz toq ekʼutxhte u bʼaʼn tuchʼ vetatineʼ. Eche laʼ itxʼaax tuul u vaaso, atz tuul u laq, yaʼne laʼ txʼajp u tiʼ.
MAT.23.27	Atz ¡txumlebʼalxh evatz, ex, inqʼa nik txhusun ibʼekʼbʼal inqʼa qumol s-tijaq imam Israeel, tuchʼ ex, inqʼa fariseeo, tan tulxh u kʼaxkʼo setiibʼa! Tan ¡bʼan vatz kuxh nik motx ebʼan tuchʼ vetatineʼ! Tan ech etatin eche tiibʼa inqʼa kamnaʼq. Tan kʼuxh oqxh isaqal u tiʼe, atz kʼuxh josqʼilxh tilixeʼ, poro mamalaxh ibʼaqil kamnaʼq s-tuul. Tul oqxh ixevale.
MAT.23.28	Echetz etatine, tan kʼuxh jikxh ex vatz inqʼa xaol nik etaleʼ, poro mamala yeʼbʼaʼn tetaanima. Tul bʼan vatz kuxh nik motx ebʼan vatz inqʼa xaol.
MAT.23.29	¡Echetz txumlebʼalxh evatz, ex, inqʼa nik txhusun ibʼekʼbʼal inqʼa qumol s-tijaq imam Israeel, tuchʼ ex, inqʼa fariseeo, tan tulxh u kʼaxkʼo setiibʼa! Tan ¡bʼan vatz kuxh nik motx ebʼan tuchʼ vetatineʼ! Tan nik ebʼit tiibʼa tal uvaʼ muqel inqʼa qʼexsanich tetz viyol quBʼaal Tiuxh. Atz nikat motx eviq tiibʼa jolt inqʼa jikla txhaq vinaq, inqʼa naʼy ikameʼ.{*}
MAT.23.30	Tul ech nik motx etal s-eche: «Atich koq vet oʼe uvaʼs itzʼlich inqʼa kʼuy qumam, tul yeʼlebʼ oʼ lotxhon oʼ tiʼ iyatzʼax el inqʼa qʼexsanich tetz viyol quBʼaal Tiuxh,» chich ex.
MAT.23.31	Poro ech koqe, tan antxh inqʼa etxumbʼal nik kʼutxhun uvaʼ echat kuxh vetitzʼabʼal eche inqʼa kʼuy emam, uvaʼ motx yatzʼon el inqʼa qʼexsanich tetz viyol quBʼaal Tiuxh. Tan jitoq nik motx enima viyol quBʼaal Tiuxh, uvaʼ alel tzaan taʼn inqʼa qʼexsanich tetz viyol quBʼaal Tiuxh. 
MAT.23.32	Pet ¡ex toq ilon oq antxh toq ebʼan jankʼal u yaabʼla txumbʼal uvaʼ nikich ibʼan inqʼa kʼuy emam!
MAT.23.33	¡Tiyiilaq kan! Tan ¡ex kuxh aj tialaq kʼuul! Tan ¡echatxh vetxumbʼal eche vebʼaal u Satanaas! Tul kam koq laʼ etulbʼe ekolt etibʼ vatz u kʼaxkʼo. Tan tetxhal laʼ bʼen ex tu xamal.{*}
MAT.23.34	Tul toq val sete: Toq intxhaq bʼen qʼexsan tetz viyol quBʼaal Tiuxh sexoʼl tuchʼ inqʼa at tootzaqibʼal s-bʼaʼn, atz tuchʼ txhusulaq etetz. Poro at inqʼa toq eyatzʼeʼl. Atz at inqʼa toq etaqʼ jaʼ vatz kurus. Tul at inqʼa toq motx etzʼuʼma tuulbʼal inqʼa kʼulbʼal etibʼ. Atz at inqʼa toq motx etojqeʼla t-junun tenam. 
MAT.23.35	Echetz toq tule u kʼaxkʼo setiibʼa tiʼ viyatzʼax el inqʼa jikla txhaq qʼexsanich tetz viyol quBʼaal Tiuxh. Tan een xeʼtinaʼq tzaan u yol, tiʼ uvaʼs iyatzʼax el Aveel, uvaʼ jikichxh itxumbʼal vatz quBʼaal Tiuxh, tul tetxhal topoon, tiʼ uvaʼs iyatzʼax el Sakariias, vikʼaol Verekiias. Tan aʼ yatzʼaxik el Sakariias vatz viqʼanalil u tostiuxh, vatz okaʼp u natxhkʼuulabʼal, tal uvaʼ nik tzʼeʼk inqʼa oya.
MAT.23.36	Echetz toq valte sete uvaʼ, aʼ toq ulk vet inqʼa mamala txhaq kʼaxkʼo setiibʼa tiʼ jankʼal inqʼa yeʼbʼaʼn uvaʼ bʼanel tzaan taʼn inqʼa kʼuy emam.
MAT.23.37	¡Ex, aj tenam Jerusaleen, ex inqʼa nik motx yatzʼon inqʼa qʼexsan tetz viyol quBʼaal Tiuxh, atz ex inqʼa motx kʼonin inqʼa qʼexsan tetz viyol quBʼaal Tiuxh s-sivan, inqʼa junun itxhaqax tzaan sexoʼl tiʼ talax viyol quBʼaal Tiuxh, tan jatpaqx kuxh val inmolt ex sinkʼatza, eche nik imoltoʼk vaʼq u txutx kaxhan tzaqatz tal jaqʼ ixichʼ! Poro ¡tira yeʼ nik esaʼeʼ! 
MAT.23.38	Pet toq val sete: Yeʼl vet quBʼaal Tiuxh laʼ atin sexoʼl tuulbʼal u tostiuxh.{*}
MAT.23.39	Tul yeʼl vet inpaqt laʼ etil in. Pet opoon nal invaʼl qʼij uvaʼ ech laʼ motx etal s-eche: «¡Chiibʼebʼalxh avul s-quxoʼl tuchʼ u tiqleʼm u quBʼaal Tiuxh!» chaq ex, —xeʼt Jesuus.
MAT.24.1	Eletz vet ul Jesuus tu nimla atibʼal tuulbʼal u tostiuxh, tul aalich vet ibʼen Jesuus. Yaʼne tal inqʼa nikich itxhus tibʼ kʼatz Jesuus s-te uvaʼ kaebʼalxh aanima tilix u tostiuxh.
MAT.24.2	Tul ech tal Jesuus s-eche: —Nuqxh toq val sete: Jankʼalxh uvaʼ nik motx etil te u tostiuxh, tan tira yeʼl vet inpaqt laʼ etil invaʼtoʼq sivan. Pet tetxhal laʼ motx jinpeʼl jankʼal inqʼa nik motx etileʼ, —xeʼt Jesuus.
MAT.24.3	Aqʼbʼetz vet Jesuus tu vitz Inqʼa Oliivo, tul kʼuqeʼv vet Jesuus tzitzi. Yaʼne ijetxhaq vet ok tibʼ inqʼa nikich itxhus tibʼ kʼatz Jesuus. Tul ijunalaq kuxh motx tabʼi kaʼl u yol te Jesuus. Pet niim atilich el inqʼa xaol.
MAT.24.3	Tul ech u yol motx tabʼi te Jesuus s-eche: —Al s-qe, ¿jatuetz laʼ ibʼan u yol uvaʼ nik aal tiʼ u tostiuxh? Atz ¿kam tetxhlal laʼ ilixi, yaʼne laʼ ul axh? Atz ¿kam laʼ ibʼan timotxebʼal tanul inqʼa yaʼbʼ s-txheel? —xeʼtaq te Jesuus.
MAT.24.4	Tul ech tal Jesuus s-eche: —Poro xeevaqxh etibʼ, tul yeʼxhal laʼ eesan ex t-bʼey. 
MAT.24.5	Tan at inqʼa laʼ uli uvaʼ laʼ kʼamon vinbʼij. Tul ech laʼ motx tal junun s-eche: «Ine u Kriisto,» chaq tul junun. Tul mamala xaol laʼ teesa t-bʼey. 
MAT.24.6	Tul laʼ motx etabʼi uvaʼ mamala txhʼaʼo sebʼte. Atz: «Il txhʼaʼo nik tutxh tzitzi,» chaq eʼl ex.
MAT.24.6	Poro yeʼl ex laʼ motx xoʼv ex, tan echxh laʼ ibʼane. Poro yeʼxnaqetz opoonnaʼqle viqʼiil vimotxebʼal u qʼij saq.{*}
MAT.24.7	Atz laʼ itxhʼaʼoi tibʼ inqʼa nimla tenam s-vatzaq. Tul laʼat motx itxhʼaʼoi tibʼ inqʼa mam iqʼesal s-vatzaqil. Atz mamala vaʼy, atz mam yaabʼil laʼ ul t-inqʼa tenam. Atz laʼ pal kabʼnaano tuulbʼalaq inqʼa tenam.
MAT.24.8	Jankʼaletzxh inqʼae, tan aʼetz kuxh vixeʼtebʼal u mam kʼaxkʼoe uvaʼ laʼ utxh tuulbʼal uvaʼs yeʼnaq uloq in inpaqte vatz u txʼavaʼ. Tan ech laʼ ixeʼt, eche ixeʼt itxhoʼm invaʼq u ixoq uvaʼ toqnaʼq tala vet u tal.
MAT.24.9	Yaʼne laʼ oksal ex vatz u kʼaxkʼo. Tul mamala xaol laʼ txhiʼan setiʼ. Tul laʼ motx yatzʼax el ex. Atz tiʼ kuxh vinnimaleʼ, tul laʼ motx palk ex t-inqʼa kʼaxkʼo.
MAT.24.10	Tul laʼ motx tzʼeqx kʼuqlebʼal ikʼuul inqʼa xaol s-viʼ. Atz laʼ motx ixotxh tibʼ inqʼa xaol s-vatzaqil. Atz laʼ motx itxhiʼkʼuula tibʼ xaol s-vatzaq. 
MAT.24.11	Tul at inqʼa laʼ tal tibʼ s-qʼexsan tetz viyol quBʼaal Tiuxh. Tul laʼ teesa inqʼa xaol t-bʼey. 
MAT.24.12	Tiʼetz uvaʼ laʼ motx yakʼin vet u yeʼbʼaʼn tzitza vatz u txʼavaʼ, tul mamala xaol laʼ tanbʼan vet isaʼt tibʼ tuchʼ inqʼa imol s-vatzaqil.
MAT.24.13	Pet jaʼl ex, uvaʼ tira kʼayimal etaanima s-viʼ, tul yeʼ laʼ etanbʼa ka vinnimaleʼ tetxhal topoon vitzoqpebʼal u qʼij esaq, aʼetz exe uvaʼ at qʼij esaq sinkʼatza laʼ ibʼana. 
MAT.24.14	Tan tetxhal laʼ nal paxsal inuqul inqʼa bʼaʼnla txhaq yol tiʼ vibʼant quBʼaal Tiuxh viqʼesalil t-taanima inqʼa xaol tuulbʼal jankʼal inqʼa tenam. Maʼtetz ipaxsal vet inuqul inqʼa bʼaʼnla txhaq yol tuulbʼal inqʼa tenam, yaʼne laʼ opoon vet viqʼiil vimotxebʼal.
MAT.24.15	Echetz nik valte sete, oq laʼ etil ibʼanax vet u txoqebʼal kʼuulla txumbʼal uvaʼ txumlebʼal laʼ ibʼanax vet tuul okaʼp u Tiuxhla Atibʼal tuulbʼal u tostiuxh, tul aʼetz vet u yole uvaʼ itzʼibʼa ka Danieel, u qʼexsanich tetz viyol quBʼaal Tiuxh eyaʼp veteʼ. (In Tio nik alon uvaʼ bʼenoq u yol sete, ex, uvaʼ laʼ sikʼlen.)
MAT.24.16	Jankʼaletzxh ex, inqʼa at ex tuulbʼal Judeea, tan tzʼeqo ibʼ laʼ motx ebʼan veteʼ uvaʼs laʼ etilt ibʼanax vet u yaabʼla txumbʼal uvaʼ txumlebʼal laʼ tilixeʼ. 
MAT.24.17	Atz jaʼl ex, uvaʼ een at jaʼp ex viʼ etotzotz, tul jitoq laʼ kuʼl ex tetotzotz tiʼ tiqʼol eluʼl invaʼq kam etetz.
MAT.24.18	Atz jaʼl ex, uvaʼ een ex t-vitz, tul yeʼl ex laʼ qʼaʼv ex tu tenam tiʼ tiqʼol invaʼq etoksaʼm.
MAT.24.19	Atz ¡txumlebʼalxh inqʼa ixoq, inqʼa oybʼalte, atz tuchʼ inqʼa yaʼn ineʼ nik itxhʼuʼuneʼ, tuulbʼal inqʼa qʼij inqʼa yaʼn tuleʼ! 
MAT.24.20	Pet abʼivaq te quBʼaal Tiuxh uvaʼ jit koq tiqʼiil txun txheʼv, atz jit koq tuulbʼal viqʼiil u xeem qʼij saavado laʼ emuqvat etibʼ vatz u mam kʼaxkʼo. 
MAT.24.21	Tan mam kʼaxkʼo laʼ ibʼan tuulbʼal inqʼa qʼij inqʼae, val u kʼaxkʼo uvaʼ yeʼx paqxoʼq utxhi uvaʼs ixeʼt tzaan u qʼij saq. Tul yeʼl inpaqt laʼ ilix invaʼtoʼq kʼaxkʼo, eche uvaʼ laʼ ul tuulbʼal inqʼa qʼij, inqʼa yaʼn tuleʼ.
MAT.24.22	Oqetz yeʼxhabʼil invaʼq laʼ yaʼsan u mam kʼaxkʼo uvaʼe, tul yeʼxhabʼil invaʼq xaol laʼ oleʼv tiʼ ikolt tibʼ. Pet tira laʼ motx kam s-kaqaayil. Pet tiʼ ikolt quBʼaal Tiuxh inqʼa chʼexel vet taʼn, tul laʼ iyaʼsa u mam kʼaxkʼo uvaʼe.
MAT.24.23	Poro oq ech laʼ tal invaʼq u xaol sete s-eche: «Il u Kriisto ile uya,» atz «Il naq ile at tzitzi,» chaq eʼl ex, poro yeʼ laʼ enima u yol. 
MAT.24.24	Tan antxh laʼ txhejk inqʼa xaol sexoʼl uvaʼ laʼ tzʼeqon tzij. Tul: «Ine u Kriisto,» chaqe. Atz laʼ tal tibʼ s-qʼexsan tetz viyol quBʼaal Tiuxh. Tul laʼ motx ikʼutxhtxha inqʼa mam etxhlal, atz inqʼa mam yol tilix sevatz laʼ ibʼana tiʼ tetxhbʼul eteesal t-bʼey, ex inqʼa chʼexel vet ex taʼn quBʼaal Tiuxh. 
MAT.24.25	Poro ile qat inbʼaxabʼsal talax sete tiʼ inqʼa qʼij, inqʼa yaʼn tuleʼ. 
MAT.24.26	Tul yeʼ laʼ enima invaʼq u yol oq ech laʼ alax sete s-eche: «¡Il u Kriisto ile at tu txʼavaʼ uvaʼ yeʼl xaol jeqlel s-tuul!» atz «¡Ile at t-val u otzotz uvaʼ yeʼ kuxh naʼl tatineʼ!» chaq eʼl ex.
MAT.24.26	Poro yeʼ laʼ enima. 
MAT.24.27	Tan veqlelxh u vulebʼal laʼ ibʼana. Tan ech u tetxhlal laʼ ibʼan, eche vilitzʼun tzaan u kotzʼinebʼ xeʼ amlikaʼ, uvaʼ nik ilitzʼun tzaan tu tzaebʼ qʼij, tul nik topoon tu bʼenabʼ qʼij. Echetz u vulebʼale laʼ ibʼana, in, u Kʼaola uvaʼ qat bʼen s-alam aanima.
MAT.24.28	Atz veqlelxh u vulebʼal. Tan ech u tetxhlal laʼ ibʼan eche tilix imolt tibʼ quʼs t-amlikaʼ tiʼ invaʼq kamnaʼq.
MAT.24.29	Poro taʼn kuxh laʼ pal u mam kʼaxkʼo tuulbʼal inqʼa qʼij inqʼae, tul:
MAT.24.29	Laʼ tokbʼix ivatz u qʼij.
MAT.24.29	Atz yeʼ laʼ txiqun vet u ichʼ.
MAT.24.29	Tul laʼ motx el tzaan
MAT.24.29	inqʼa txʼumil vatz amlikaʼ.
MAT.24.29	Atz jankʼalxh uvaʼ
MAT.24.29	at vatz amlikaʼ
MAT.24.29	laʼ motx jalp tatin
MAT.24.29	s-kaqaayil
MAT.24.29	taʼn quBʼaal Tiuxh.
MAT.24.30	Yaʼne laʼ ilix vet tetxhlal u vulebʼal inpaqte vatz u amlikaʼ, in, u Kʼaola uvaʼ bʼen s-alam aanima. Tul mam oqʼel laʼ motx ibʼan jankʼal inqʼa xaol uvaʼ at t-inqʼa tenam tuulbʼal u vatz txʼavaʼ, uvaʼs laʼ tilt vul tuchʼ u viqleʼm, atz tuchʼ u nimla vatineʼ viʼ suʼtzʼ tu amlikaʼ.
MAT.24.31	Tul laʼ intxhaq tzaan inqʼa inaanxel tiʼ toqʼsal val u trompeeta, sikʼlebʼ tetz inqʼa xaol. Tul laʼ imol tzaan inqʼa xaol, inqʼa chʼexel vet vaʼn, jankʼalxh inqʼa at tuulbʼal u vatz txʼavaʼ s-kaqaayil. 
MAT.24.32	Eloq kuxh etxumbʼal tiʼ tzeʼ u iigo. Tan etootzaqle uvaʼ, aʼ vet u saqʼie toq eloq, oq nik ixeʼt vet inqʼa ixaq tzeʼ chʼexpoq. 
MAT.24.33	Echatetze u vulebʼal, tan oq laʼ etil vet tutxh inqʼa yol, inqʼa nik val sete, tul echetz laʼ ibʼene sete uvaʼ, aʼ vet u vulebʼale nik inaqbʼixeʼ, eche taqʼbʼ invaʼq xaol vatz jubʼal. 
MAT.24.34	Tul nuqxh toq val sete uvaʼ: Yeʼxnaq kamoq inqʼa xaol, inqʼa itzʼlel t-inqʼa qʼij inqʼae, tul laʼ utxh inqʼa kam uvaʼ nik val sete. 
MAT.24.35	Tan jankʼalxh inqʼa inyol uvaʼ nik valeʼ, tan yeʼl paqul laʼ pali. Pet u vatz txʼavaʼ, atz u vatz amlikaʼ, tan laʼ pali.
MAT.24.36	Poro yeʼxhabʼil invaʼq ootzaqin tetz kam qʼij, atz kam oora u vulebʼal. Atz jitoq inqʼa aanxel uvaʼ een t-amlikaʼ ootzaqin tetz, [atz jitoq u Kʼaola.] Pet taʼn kuxh u quBʼaal Tiuxh ootzaqin tetz.
MAT.24.37	Poro ech u vulebʼal inpaqte, in, u Kʼaola uvaʼ qat bʼen s-alam aanima, eche uvaʼ ibʼan tuulbʼal inqʼa qʼij uvaʼs atich Noee vatz u txʼavaʼ.
MAT.24.38	Tan tuulbʼal inqʼa qʼij uvaʼs yeʼnaqich uloq u mam jabʼal vatz u txʼavaʼ, tul yeʼxhkam nikich motx titzʼa inqʼa xaol. Tan eenich kuxh taanima tiʼ itxʼaʼoneʼ, atz tiʼ tukʼ aʼ, atz tiʼ tzʼaloʼm, atz tiʼ itzʼaloneʼ. Opoonetz vet vaʼl u qʼij, tul pal vet ok Noee tuul u vaarko. 
MAT.24.39	Poro yeʼl bʼeeq nikich ibʼen te inqʼa xaol tiʼ u mam jabʼal saʼich ul s-tiibʼa. Pet yaʼn ibʼen vet s-te uvaʼs tilt vet tul u mam jabʼal s-tiibʼa. Tul tira motx kam inqʼa xaol s-kaqaayil taʼn u aʼ.
MAT.24.39	Echatetz yeʼ laʼ ibʼene u vulebʼal te inqʼa xaol, inqʼa jit niman vetz, in, u Kʼaola uvaʼ qat bʼen s-alam aanima. Tan yekl vet u xaol tu kamchil vatz quBʼaal Tiuxh laʼ ibʼana.
MAT.24.40	Tul kaʼvaʼl vinaq sebʼt taqʼonv t-vitz laʼ ibʼana uvaʼs laʼ vul inpaqte. Aʼetz laʼ bʼen s-viʼ u niman vetz. Pet uvaʼ yeʼ laʼ niman in, tan aʼetz uvaʼe laʼ kai.
MAT.24.41	Atz kaʼvaʼl ixoq sebʼt icheʼeneʼ. Aʼetz laʼ bʼen s-viʼ u niman vetz. Pet uvaʼ yeʼ laʼ niman in, tan aʼetz uvaʼe, laʼ kai.
MAT.24.42	Echetz xeevaqxh etibʼ, tan yeʼ etootzaqle kam oora laʼ ul in. 
MAT.24.43	Pet bʼanoq kuxh tutxh etaanima vatz u quBʼaal Tiuxh. Ech laʼ ebʼan eche invaʼq bʼaal otzotz uvaʼ xeemal u totzotz taʼn tiʼ yeʼ ipaloʼk elqʼom. Tan oq bʼanel tutxheʼ uvaʼs laʼ tul u elqʼom, tul bʼane saʼ koq ikuy ipaloʼk u elqʼom tu totzotz.
MAT.24.44	Echetz nik valte sete uvaʼ natxhnotxhoq etatineʼ, tan kamal aʼ laʼ vuleʼ, in u Kʼaola uvaʼ bʼen s-alam aanima, uvaʼs yeʼxhkam kuxh nik motx etitzʼa.
MAT.24.45	Tan eche tatin vaʼq u aqʼonvil uvaʼ jikxh itxumbʼal, atz kʼuqlebʼxh kʼuul, aʼetz u aqʼonvile uvaʼ laʼ toksa ka u aj etz aqʼon tiʼ tilix u taqʼon, atz tiʼ ikʼuulal jolt inqʼa imol s-aqʼonvil. Tul laʼ bʼen u aj etz aqʼon s-naatxh. 
MAT.24.46	Chiibʼebʼaletzxh u aqʼonvil laʼ ibʼana oq sebʼt tiʼ ibʼanax u aqʼon uvaʼs laʼ tul u aj etz aqʼon. 
MAT.24.47	Nuqetzxh toq val sete uvaʼ: Aʼ vet u aqʼonvil uvaʼe laʼ oksal vet ka siqʼesal taʼn u aj etz aqʼon. Tul laʼ toksa vet kaj u aj etz aqʼon jankʼal inqʼa kamaq tetz s-kaqaayil tiqʼabʼ u aqʼonvil.
MAT.24.48	Pet jitxh ikʼulel, oq ech laʼ tal u aqʼonvil t-taanima s-eche: «Maʼtetz vet naqe vinqʼesal. ¿Jatuebʼ kuxh laʼ ul vet naq?» oq chaq u aqʼonvil. 
MAT.24.49	Tul laʼ xeʼt vet tiʼ iqʼosox inqʼa imol s-aqʼonvil. Atz laʼ xeʼt tiʼ imolot tibʼ tuchʼ inqʼa qʼabʼareel. Atz laʼ txʼaʼon vet s-tuchʼ, tul laʼ xeʼt vet qʼabʼan. 
MAT.24.50	Laʼetz ul vet u aj etz aqʼon t-val u qʼij uvaʼ yeʼ tootzaql u aqʼonvil, atz tuulbʼal val u oora uvaʼ yeʼl s-kʼuul, 
MAT.24.51	tul laʼ ul kʼaxbʼisaloq vet u aqʼonvil taʼn u aj etz aqʼon. Tul laʼ aqʼax vet bʼen u aqʼonvil kʼatz inqʼa xaol uvaʼ bʼan vatz kuxh nik motx ibʼaneʼ, tal uvaʼ laʼ utxhk mam oqʼel. Tul tzitzi laʼ ikʼuxivat tibʼ tej viʼ txhoʼm.
MAT.25.1	Tan eela vibʼant quBʼaal Tiuxh iqʼesalil xoʼl inqʼa xaol, eche uvaʼ ibʼan laval inqʼa qʼopo ixvaak, inqʼa iqʼomich itxiqubʼal taʼn, tiʼ itxʼebʼex tul val u vinaq uvaʼ toqnaʼqich tzʼalonoq.
MAT.25.2	Oʼvaʼl inqʼa qʼopo ixvaak motx titzʼa tibʼ. Oʼvaʼt inqʼa yeʼ motx titzʼa tibʼ, 
MAT.25.3	tan taʼnxh tiqʼo inqʼa itxiqubʼal. Tul yeʼl iaseeite tetz vitxiqubʼal motx tiqʼo. 
MAT.25.4	Pet koq oʼvaʼt inqʼa ixvaak, inqʼa itzʼamichxh tibʼ, tan tiqʼoaq vitxiqubʼal, atz tiqʼoaq iaseeite tuulaq tatibʼal. 
MAT.25.5	Poro yeʼxh nikich tul u aj tzʼaloʼm. Tul qʼoon motx tzaj vet ivataʼm inqʼa ixvaak. Tul vataq veteʼ.
MAT.25.6	Aʼetzxh vet itxhaqʼaan aqʼbʼal, tul abʼil val u qul uvaʼ ech tal s-eche: «¡Nal ul ekʼul vet u aj tzʼaloʼm, tan il vete tuleʼ!» xeʼt u qul.{*}
MAT.25.7	Yaʼne lakp vet inqʼa qʼopo ixvaak s-laval. Tul xeʼtaq vet tiʼ ibʼanax tutxh inqʼa itxiqubʼal. 
MAT.25.8	Tul ech motx tal oʼvaʼl inqʼa qʼopo ixvaak, inqʼa yeʼ itzʼamich tibʼ, te oʼvaʼt inqʼa itzʼamichxh tibʼ s-eche: «Aqʼvaq inbʼeeq quaseeite sexeʼ, tan il vet inqʼa qutxiqubʼal toq motx tzaoq,» xeʼtaqe.
MAT.25.9	Yaʼne ech tal oʼvaʼt inqʼa qʼopo ixvaak, inqʼa itzʼamichxh tibʼ s-eche: «Yeʼle. Yeʼ laʼ qaqʼa. Tan toqat motxoqeʼe u qetz; atz toqat motxoqeʼe vetetz, kʼuxh toqxh qaqʼ etetz. Pet bʼaʼn uvaʼ aʼl bʼen eloqʼ etetz xeʼ inqʼa kʼayin tetz,» xeʼtaqe.
MAT.25.10	Ayaʼletz s-tuul bʼen vet inqʼa qʼopo ixvaak tiʼ iloqʼox iaseeite, tul ul vet u aj tzʼaloʼm. Motxetz pal vet ok inqʼa ixvaak, inqʼa itzʼamichxh tibʼ, tiʼ u aj tzʼaloʼm, tul juptxʼ vet u otzotz. 
MAT.25.11	Bʼiiletzxh vet s-tuul, tul aqʼbʼ vet inqʼa ixvaak, inqʼa yeʼ itzʼamich tibʼ. Tul ech motx tal okaʼp s-eche: «¡Iqʼesal, iqʼesal, bʼan bʼaʼnil s-qe, jaqoʼk oʼ!» chichichaq kuxh vet inqʼa ixvaak.
MAT.25.12	Yaʼne ech tal eluʼl u aj tzʼaloʼm s-eche: «Nuqxh toq val sete uvaʼ tira yeʼ vootzaql ex,» xeʼte. 
MAT.25.13	Echetz nik valte sete uvaʼ xeevaqxh etibʼ, tan yeʼ etootzaqle kam qʼiil, atz kam oora laʼ ul in inpaqte, in, u Kʼaola uvaʼ qat bʼen s-alam aanima.
MAT.25.14	Tan eela vibʼant quBʼaal Tiuxh iqʼesalil xoʼl inqʼa xaol, eche uvaʼ ibʼan val u vinaq uvaʼ bʼen s-naatxh. Pet bʼaxa motx isaʼ tzaan inqʼa taqʼonvil, yaʼne taqʼ ka vipuaq te inqʼa taqʼonvil.{*}
MAT.25.15	Vaʼletz u taqʼonvil, laval toxkʼal mil (50,000) taqʼ ka s-te. Vaʼt u taqʼonvil, viinqil mil (20,000) taqʼ ka s-te. Atz vaʼt u taqʼonvil, laval mil (10,000) taqʼ ka s-te. Jankʼaletz u puaq uvaʼ laʼich itxʼol junun inqʼa aqʼonvil taqʼonvaleʼ, tul ayaʼletz inqʼae motx aqʼax kaj s-te.
MAT.25.15	Yaʼne bʼen vet u vinaq s-naatxh t-invaʼt tenam. 
MAT.25.16	Bʼenetz vet u aqʼonvil uvaʼ laval toxkʼal mil (50,000) aqʼax ka s-te, tul xeʼt vet aqʼonvoq tuchʼ u puaq. Tul lavatetz toxkʼal mil (50,000) itxʼak s-tuchʼ. 
MAT.25.17	Atz echatetz kuxh ibʼan u aqʼonvile uvaʼ aqʼax viinqil mil (20,000) s-te, tan viinqit mil (20,000) itxʼak s-tuchʼ. 
MAT.25.18	Petetz koq u aqʼonvil uvaʼ laval mil (10,000) aqʼax s-te, tan yeʼ aqʼonv tuchʼ u puaq. Pet aʼl ex ikʼot val u jul. Tul imuq vipuaq u aj etz puaq s-tuul.
MAT.25.19	Eletz vet s-qʼij, tul ul vet u vinaq, u aj puaq, tiʼ tabʼil tatxhul tal vipuaq te inqʼa taqʼonvil. 
MAT.25.20	Aqʼbʼetz vet u aqʼonvil uvaʼ laval toxkʼal mil (50,000) aqʼax ka s-te, tul tikʼ iqʼomich vet lavat toxkʼal mil (50,000) tal u puaq taʼn. Tul ech tal u aqʼonvil te u aj puaq s-eche: «Inqʼesal, il laval toxkʼal mil (50,000) u puaq ila uvaʼ aaqʼ ka s-ve. Tul iletz lavat toxkʼal mil (50,000) uvaʼ qat intxʼak s-tuchʼ ila,» xeʼte.
MAT.25.21	Yaʼne ech tal u aj puaq s-eche: «Bʼaʼnxh uvaʼ qat abʼana, tan axh invaʼl jikla aqʼonvil. Tan jikxh axh qat abʼan tiʼ ibʼanbʼel bʼiil u puaq uvaʼ vaqʼ ka see. Echetz s-tiʼile aʼl niim vet toq vaqʼ see. Pet avuk vet ul sinkʼatza tiʼ tilix u chiibʼichil uvaʼ toq inbʼaneʼ,» xeʼt u aj puaq.
MAT.25.22	Yaʼne aqʼbʼ vet u aqʼonvil uvaʼ viinqil mil (20,000) aqʼax ka s-te. Tul ech tal te u aj puaq s-eche: «Inqʼesal, il viinqil mil (20,000) u puaq ila uvaʼ aaqʼ ka s-ve. Tul il viinqit mil (20,000) uvaʼ qat intxʼak s-tuchʼ ila,» xeʼte.
MAT.25.23	Yaʼne ech tal u aj puaq s-eche: «Bʼaʼnxh uvaʼ qat abʼana, tan axh invaʼl jikla aqʼonvil. Tan jikxh axh qat abʼan tiʼ ibʼanbʼel bʼiil u puaq uvaʼ vaqʼ ka see. Echetz s-tiʼile aʼl niim vet toq vaqʼ see. Pet avuk vet ul sinkʼatza tiʼ tilix u chiibʼichil uvaʼ toq inbʼaneʼ,» xeʼt u aj puaq.
MAT.25.24	Yaʼne aqʼbʼ vet u aqʼonvil uvaʼ laval mil (10,000) aqʼax ka s-te. Tul ech tal te u aj puaq s-eche: «Inqʼesal, vootzaqle uvaʼ mij kuybʼal saxeʼ. Tan nik kuxh amol vet ivatz inqʼa txhiko kʼuxh jit axh nik aqʼonvan. Tan ajt kuxh nik ex eeqʼo vet uvaʼ vaʼlen nik bʼanon tutxheʼ. 
MAT.25.25	Echetz inxoʼve see, tul ex inmuq vapuaq jaqʼ txʼavaʼ. Pet iletz vapuaq ila,» xeʼte.
MAT.25.26	Yaʼne ech tal u aj puaq s-eche: «¡Yaabʼla aqʼonvil! ¡Tiraetz kol kuxh yeʼ nik tel avaanima s-tiʼ! Tan oq ootzaqle uvaʼ nik inmol ivatz inqʼa txhiko uvaʼ jit in nik aqʼonvan, atz oq ootzaqle uvaʼ ajt kuxh nik ex viqʼo vet uvaʼ vaʼlen nik bʼanon tutxheʼ, 
MAT.25.27	tul aaletz koq ex aaqʼ ka vinpuaq tu kʼambʼal puaq. Ajtetz qat ul vet in, tul qat ul viqʼo vet vinpuaq tuchʼ tal,» xeʼt u aj puaq.
MAT.25.28	Yaʼne ech tal u aj puaq te jolt inqʼa taqʼonvil s-eche: «Majvaq el laval mil (10,000) vinpuaq te u aqʼonvil uvaʼe. Tul antxh etaqʼvat te uvaʼ oʼkʼalx vet mil (100,000) tetz ati. 
MAT.25.29	Tan jaʼl uvaʼ laʼ txhabʼan ibʼanbʼel uvaʼ laʼ aqʼax s-te, tul aʼl tel laʼ taqʼax s-te. Pet jaʼl uvaʼ yeʼ laʼ txhabʼan ibʼanbʼel uvaʼ laʼ aqʼax s-te, tul aaletz laʼ imaax s-te. 
MAT.25.30	Pet palsavaq el u aqʼonvil uvaʼ yeʼxhkam isaʼ. Tul aqʼvaq elaʼp tu mam tokto, tal uvaʼ laʼ utxhk mam oqʼel. Tul tzitzi laʼ ikʼuxivat tibʼ tej viʼ txhoʼm,» xeʼt u vinaq u aj puaq.
MAT.25.31	Echatetz laʼ ibʼane uvaʼs laʼ vul inpaqte tuchʼ u nimla vatineʼ, atz tuchʼ jankʼal inqʼa inaanxel, in, u Kʼaola uvaʼ qat bʼen s-alam aanima, tan laʼ kʼuqeʼv in t-vinkʼuqeʼvbʼal tetz iqleʼm tu nimla tatineʼ.
MAT.25.32	Yaʼne laʼ molox tzaan jankʼal inqʼa tenam sinvatz. Tul junun laʼ veesat vet el inqʼa xaol, inqʼa laʼ qeon in, xoʼl inqʼa yeʼ laʼ qeon in. Tan ech laʼ inbʼan eche nik ibʼan u xeen karneʼl tiʼ teesal el inqʼa karneʼl xoʼl inqʼa tzentun. 
MAT.25.33	Tan jaʼletz u xaol uvaʼ laʼ qeon in, tul aʼ laʼ vaqʼvat tinsebʼal, eche nik ibʼan u xeen karneʼl tiʼ taqʼt inqʼa karneʼl tisebʼal. Pet inqʼa xaol uvaʼ yeʼ laʼ qeon in, tan een laʼ vaqʼvat tinmax, eche nik ibʼan u xeen karneʼl tiʼ taqʼt inqʼa tzentun timax.
MAT.25.34	Yaʼne laʼ yolon in te inqʼa xaol uvaʼ tinsebʼal, in u mam iqʼesal. Tul ech laʼ motx val s-te s-eche: «Etulvaq sinkʼatza, ex inqʼa tetz vinBʼaal uvaʼ chiibʼebʼalxh vet ex. Tul kʼulvaq vet u mam bʼaʼnil setetz, u mam bʼaʼnil uvaʼ bʼanelxh vet tutxh setetz taʼn vinBʼaal uvaʼs ixeʼt tzaan u qʼij saq.{*}
MAT.25.35	Tan etaqʼ intxʼix uvaʼs kamyichxh in t-vaʼy. Atz etaqʼ vajaʼ uvaʼs kamyichxh in t-tzaqa tziʼil. Atz yeʼxh tal laʼich vatk in, tul etaqʼ invatbʼal. 
MAT.25.36	Atz yeʼlich voksaʼm, tul etaqʼ voksaʼm. Atz oybʼalich in, tul ex esoli in. Atz atich kuʼ in t-tzeʼ, tul ex ekʼuula in,» chaq in te inqʼa xaol uvaʼ tinsebʼal.
MAT.25.37	Yaʼne ech laʼ motx tal inqʼa jikla txhaq xaol s-eche: «¿Jatutetzebʼa, inBʼaal, uvaʼ kamyich axh t-vaʼy? Tul ¿jatutetz qaqʼ atxʼix; atz qaqʼ avajaʼ, uvaʼ kamyichxh axh t-tzaqa tziʼil? 
MAT.25.38	Atz ¿jatutetz qaqʼ avatbʼal uvaʼs yeʼxh tal laʼich vatk axh? Atz ¿jatutetz qaqʼ avoksaʼm uvaʼs yeʼlich avoksaʼm? 
MAT.25.39	Atz ¿jatutetz qusoli axh uvaʼs atich kuʼ axh t-yaabʼil; atzoq ex qil axh uvaʼs atich kuʼ axh t-tzeʼ nik aaleʼ?» chaq inqʼa xaol s-ve.
MAT.25.40	Yaʼne laʼ intzaqʼbʼe inqʼa xaol uvaʼ tinsebʼal, in u mam iqʼesal. Tul ech laʼ val s-te s-eche: «Nuqxh toq val sete: Jankʼalxh u lotxhoʼm uvaʼ qat motx ebʼan te invaʼq inqʼa xaol inqʼae, poro s-vejetze qat motx ebʼanvat,» chaq in.
MAT.25.41	Pet ech laʼ val te inqʼa xaol, inqʼa een tinmax, s-eche: «Paloqvaq el ex sinvatz, ex inqʼa palsanaq yol. Tul yekl ex tu xamal uvaʼ yeʼl iyaʼebʼal imotxebʼal, u xamal uvaʼ bʼanel vet tutxh s-tetz u diaavlo tuchʼ inqʼa iaanxel. 
MAT.25.42	Tan kamyichxh in t-vaʼy, tul yeʼ etaqʼ intxʼix. Atz kamyichxh in t-tzaqa tziʼil, tul yeʼ etaqʼ vajaʼ. 
MAT.25.43	Atz yeʼxh tal laʼich vatk in, tul yeʼ etaqʼ invatbʼal. Atz yeʼlich voksaʼm, tul yeʼ etaqʼ voksaʼm. Atz atich kuʼ in t-yaabʼil, tul yeʼ ex esoli in. Atz atich kuʼ in t-tzeʼ, tul yeʼ ex ekʼuula in,» chaq in.
MAT.25.44	Yaʼne ech laʼ motx tal inqʼa xaol s-ve, inqʼa een tinmax, s-eche: «InBʼaal, ¿jatut qil axh, uvaʼ kamyich axh t-vaʼy, tul yeʼ qaqʼ atxʼix? Atzoq ¿kamyich axh t-tzaqa tziʼil, tul yeʼ qaqʼ avajaʼ? Atz ¿jatut qil axh, uvaʼ nikich kuxh axaoneʼ, tul yeʼlich avatbʼal? ¿Atzoq yeʼlich avoksaʼm, atzoq oybʼalich axh, atzoq atich kuʼ axh t-tzeʼ, tul yeʼ qulotxh axh?» chaq inqʼa xaol s-ve.
MAT.25.45	Yaʼne ech laʼ val te inqʼa xaol, inqʼa tinmax, s-eche: «Toq val sete, oq yeʼ qat motx ebʼan u bʼaʼnil te invaʼq inqʼa xaol inqʼae, poro s-vejetze yeʼ qat motx ebʼanvat,» chaq in te inqʼa xaol. 
MAT.25.46	Echetz yekl vet inqʼa xaol, inqʼa yeʼ laʼ motx qeon in, tu mam kʼaxkʼo uvaʼ yeʼl iyaʼebʼal imotxebʼal. Pet inqʼa xaol, inqʼa laʼ qeon in, tan yeʼl iyaʼebʼal imotxebʼal qʼij isaq, —xeʼt Jesuus te inqʼa nikich itxhus tibʼ s-kʼatza.
MAT.26.1	Yaʼetz kuxh vet Jesuus tiʼ talax inqʼa yol inqʼae, tul ech tal Jesuus te inqʼa nikich itxhus tibʼ s-kʼatza s-eche:
MAT.26.2	—Etootzaqle uvaʼ kaʼvaʼt kuxh qʼij s-txheel laʼ xeʼt vet u nimla qʼij Ipal Aanxel. Tuulbʼaletz inqʼa qʼij inqʼae, tul toq txeypoq in, in, u Kʼaola uvaʼ bʼen s-alam aanima. Atz toq aqʼaxoq jaʼ in vatz kurus, —xeʼt Jesuus.
MAT.26.3	Yaʼne motx aqʼbʼ vet inqʼa iqʼesal oksan yol vatz Tiuxh tuchʼ inqʼa nikich txhusun ibʼekʼbʼal inqʼa tij imam Israeel, atz tuchʼ jolt inqʼa iqʼesal u tenam. Tul motx ikʼul vet tibʼ vatz viqʼanalil u tatibʼal Kaifaas, u mam iqʼesal oksan yol vatz Tiuxh.
MAT.26.4	Tul motx inukʼ vet iyol tiʼ itzʼeqex tzij tiʼ itxeyp Jesuus, atz tiʼ iyatzʼax el Jesuus. 
MAT.26.5	Tul ech motx tal vet inqʼa iqʼesal s-eche: —Poro yeʼ laʼ utxh qutxeyt naq tuulbʼal u nimla qʼij, tan toq kuxh ivavu tibʼe inqʼa xaol tu tenam, —xeʼtaq iyoltaʼ.{*}
MAT.26.6	Tul atich vet Jesuus tu tenam Vetaania tu totzotz Simoon, uvaʼ tira oksal vet s-qʼajnaʼq txhiʼoʼl. 
MAT.26.7	Kʼuqlichetz ok Jesuus viʼ meexha, tul aqʼbʼ val u ixoq kʼatz Jesuus uvaʼ iqʼomich val u bʼaʼnla lemeeta taʼn uvaʼ atich kuʼ txʼumbʼisabʼal s-tuul uvaʼ sibʼichxh ijaʼmil. Tul ipeqʼ jaʼ u ixoq u txʼumbʼisabʼal tiviʼ Jesuus.
MAT.26.8	Tiletz vet inqʼa nikich itxhus tibʼ kʼatz Jesuus kam uvaʼ ibʼan u ixoq, tul yekichxh motx ulaq vet iviʼ s-tiʼ. Tul ech motx tal s-eche: —Yeʼ koq nik ibʼutxh ixoq u txʼumbʼisabʼal. 
MAT.26.9	Pet aʼl koq qat kʼayil u txʼumbʼisabʼal, tan sibʼxh ijaʼmil. Tul laʼ lotxhox inqʼa meebʼaʼ tuchʼ vijaʼmil, —xeʼtaqe.
MAT.26.10	Tabʼietz vet Jesuus kam uvaʼ motx tal inqʼa nikich itxhus tibʼ s-kʼatza, tul ech tal Jesuus s-eche: —Yeʼ kuxh kam etal tiʼ u ixoq. Tan bʼaʼnile uvaʼ nibʼan ixoq s-ve. 
MAT.26.11	Tan ech kuxh toq tatin inqʼa meebʼaʼe sexoʼl. Pet in, tan ech koq kuxh saʼ vatine sexoʼl.
MAT.26.12	Echetze u txʼumbʼisabʼal, uvaʼ qat ipeqʼ jaʼ ixoq tinviʼ, tan aʼ talax uvaʼ qat ibʼanl vet ixoq tutxh vintxhiʼoʼl uvaʼs toq inmuquxeʼ. 
MAT.26.13	Nuqxh toq val sete uvaʼ: Talxh laʼ bʼen paxsalik inqʼa bʼaʼnla txhaq yol s-viʼ tuulbʼal inqʼa tenam, tul laʼ alaxi kam uvaʼ qat ibʼan u ixoq s-ve. Echetz yeʼ laʼ isotz talaxe u bʼaʼnil uvaʼ qat ibʼan u ixoq, —xeʼt Jesuus.
MAT.26.14	Bʼenetz vet Juudas, u aj tenam Karioote, uvaʼ atich ok s-tatxhul kabʼlaval inqʼa nikich itxhus Jesuus, tul yekich vet Juudas vatz inqʼa iqʼesal oksan yol vatz Tiuxh. 
MAT.26.15	Tul ech tal Juudas s-eche: —¿Kam invaʼq laʼ etaqʼ s-ve?, tul toq intxhok txumbʼal tiʼ toksal Jesuus teqʼabʼ, —xeʼt Juudas.
MAT.26.15	Yaʼne ikʼulaq vet tibʼ iyol inqʼa iqʼesal. Tul taqʼaq vet vinaq laval puaq, uvaʼ plaataxhtuʼ, te Juudas. 
MAT.26.16	Echetz ixeʼt vet Juudase tiʼ itxhokox txumbʼal tiʼ toksal Jesuus tiqʼabʼ inqʼa iqʼesal.
MAT.26.17	Aʼetzxh ibʼant u bʼaxa qʼij tetz u nimla qʼij uvaʼ nikich itxʼaʼp inqʼa paan, uvaʼ yeʼl aqʼbʼal jaʼ tuul atoʼk, tul ech tal inqʼa nikich itxhus tibʼ kʼatz Jesuus s-te s-eche: —¿Tal bʼen qubʼanvat tutxh u txʼix tiʼ inimal u nimla qʼij Ipal Aanxel? Tul laʼ txʼaʼon axh s-quxoʼl, —xeʼtaq te Jesuus.
MAT.26.18	Yaʼne ech tal Jesuus s-eche: —Bʼenoq ex tu tenam Jerusaleen. Tul yekl ex t-totzotz naq val u vinaq. Tul ech laʼ etal te naq s-eche: «Ech nik tal naq u Txhusul qetz s-eche: –Aʼ toq qunimavat u nimla qʼij tavotzotz tuchʼ txhaqnaq inqʼa nik itxhus tibʼ sinkʼatza. Tan naqbʼixiy vet vinkamebʼal, –chich naq u Txhusul qetz,» chaq ex te naq, —xeʼt Jesuus. 
MAT.26.19	Tul antxh ex ibʼan inqʼa nikich itxhus tibʼ kʼatz Jesuus kam uvaʼ alax s-te. Tul motx ibʼan vet tutxh inqʼa etxhbʼubʼal uvaʼ bʼanbʼel tiʼ u nimla qʼij.
MAT.26.20	Aʼetzxh iqʼeqx veteʼ, tul ok vet Jesuus viʼ meexha tuchʼ kabʼlaval inqʼa nikich itxhus tibʼ s-kʼatza. 
MAT.26.21	Tuulbʼaletz uvaʼs nikich itxʼaʼon Jesuus tuchʼ inqʼa nikich itxhus tibʼ s-kʼatza, tul ech tal Jesuus s-eche: —Nuqxh toq val sete uvaʼ: At invaʼl ex toq oksan in tiqʼabʼ inqʼa iqʼesal, —xeʼt Jesuus.
MAT.26.22	Tul mam txumuʼm ibʼan vet inqʼa nikich itxhus tibʼ kʼatz Jesuus. Atz ech motx tal vet junun te Jesuus s-eche: —InBʼaal, ¿maq in? —chichichaq veteʼ.
MAT.26.23	Yaʼne ech tal Jesuus s-eche: —Jaʼl naq uvaʼ eela toq ikuʼ inqʼabʼ tu puraato s-tuchʼ, tul aʼetz naqe uvaʼ toq oksan in tiqʼabʼ inqʼa iqʼesal. 
MAT.26.24	Tan tetxhalxh toq paloq in tuulbʼal inqʼa tzʼibʼamal ka s-viʼ, in, u Kʼaola uvaʼ qat bʼen s-alam aanima. Pet txumlebʼalxh ivatz naq u vinaq uvaʼ toq oksan in tiqʼabʼ inqʼa iqʼesal. Bʼaʼn uvaʼ tira koq yeʼl naqe alali, —xeʼt Jesuus.
MAT.26.25	Tul ech tal Juudas uvaʼ nikich txhokon txumbʼal tiʼ toksal Jesuus tiqʼabʼ inqʼa iqʼesal s-eche: —Txhusul qetz, ¿maq in? —xeʼt Juudas.
MAT.26.25	Tul ech tal Jesuus s-eche: —Ant kuxh axh natxhon, —xeʼt Jesuus.
MAT.26.26	Tuulbʼaletz uvaʼs nikich itxʼaʼon Jesuus tuchʼ inqʼa nikich itxhus tibʼ s-kʼatza, tul tiqʼo tzaan Jesuus vaʼl u paan. Yaʼne taqʼ Jesuus taʼntiuxh te quBʼaal Tiuxh s-tiʼ. Tul ijatx Jesuus u paan s-tuul. Tul taqʼ Jesuus te inqʼa nikich itxhus tibʼ s-kʼatza. Atz ech tal Jesuus s-eche: —Kʼulvaq u paan. Tul txʼaʼvaq, tan aʼ vintxhiʼoʼle uvaʼa, —xeʼt Jesuus.
MAT.26.27	Yaʼne tiqʼo tzaan Jesuus u koopa. Tul taqʼ Jesuus taʼntiuxh te quBʼaal Tiuxh s-tiʼ. Atz taqʼ Jesuus te inqʼa nikich itxhus tibʼ s-kʼatza. Tul ech tal Jesuus s-eche: —Ukʼavaq u aʼ, uvaʼ tu koopa, sekaqaayil. 
MAT.26.28	Tan aʼ vinkaqale uvaʼa, uvaʼ toq jeqbʼan ka [u akʼla inyol] sexoʼl, vinkaqal uvaʼ toq eloq tiʼ ikuy sotzsal el vipaʼv inqʼa xaol s-kaqaayil.
MAT.26.29	Poro toq val sete uvaʼ: Yeʼl inpaqt laʼ vukʼa u taʼl uuva setuchʼ. Pet laʼ nal opoon u qʼij uvaʼs laʼ qukʼult qibʼ tal uvaʼ nibʼanvat vinBʼaal iqʼesalil. Yaʼne laʼ vukʼa setuchʼ inpaqte, —xeʼt Jesuus.{*}
MAT.26.30	Ibʼitzleetz kuxh vet Jesuus val u bʼitz tuchʼ inqʼa nikich itxhus tibʼ s-kʼatza, tul bʼenaq vet tu vitz Inqʼa Oliivo.
MAT.26.31	Yaʼne ech tal Jesuus te inqʼa nikich itxhus tibʼ s-kʼatza s-eche: —Tuulbʼal u aqʼbʼal s-txheelaʼ, jankʼalxh ex toq aqʼon ka in sinjunal t-xoʼval. Tan ech nik tal val u yol uvaʼ tzʼibʼamal ka tuul viyolbʼal quBʼaal Tiuxh s-eche:
MAT.26.31	«Laʼ yatzʼax el
MAT.26.31	u xeen karneʼl,
MAT.26.31	tul talaq kuxh
MAT.26.31	laʼ ikʼaq vet inqʼa karneʼl,»
MAT.26.31	chich u yol.
MAT.26.32	Pet laʼetz itzʼeʼv vet in inpaqte, tul laʼ bʼaxabʼ bʼen in sevatz tuulbʼal Galileea, —xeʼt Jesuus.
MAT.26.33	Yaʼne ech tal Luʼ s-eche: —Kʼuxh laʼ motx taqʼ ka axh txhaqnaq sajunal t-xoʼval, pet in, tan yeʼl paqul laʼ vaqʼ ka axh, —xeʼt Luʼ.
MAT.26.34	Tul ech tal Jesuus te Luʼ s-eche: —Nuqxh toq val see uvaʼ: Tuulbʼal u aqʼbʼal s-txheelaʼ, tul maʼt aalt oxpaqul uvaʼ: «Yeʼ vootzaql Jesuus,» toq aal s-viʼ, yaʼne laʼ oqʼ val u mam kaxhan, —xeʼt Jesuus.
MAT.26.35	Yaʼne ech tal Luʼ s-eche: —Kʼuxh tzum laʼ inkam savuchʼ, tul ech kam in. Poro ¡yeʼl paqul laʼ intzʼeq tzij seʼe! —xeʼt Luʼ.
MAT.26.35	Tul echat kuxh tal jolt inqʼae nikich itxhus tibʼ kʼatz Jesuus.
MAT.26.36	Opoonetz vet Jesuus tuchʼ inqʼa nikich itxhus tibʼ s-kʼatza tu xhoraal u Jetzemanii, tul ech tal Jesuus s-xoʼl s-eche: —Kʼuqeʼvoq ka ex tzitza, ayaʼl s-tuul maʼt innatxh Tiuxh tzitzi, —xeʼt Jesuus.
MAT.26.37	Yaʼne tiqʼo Jesuus Luʼ s-tiʼ tuchʼ kaʼvaʼl inqʼa ikʼaol Sevedeeo; aʼe Jakoovo tuchʼ Xhun. Tul xeʼt Jesuus txumun. Atz mam kʼayunchil nikich bʼanon vet Jesuus.
MAT.26.38	Tul ech tal Jesuus s-te s-eche: —Valxh u mam txumuʼm at t-vaanima. Tul tetxhal vet vopoon vatz u kamchil s-tuchʼ. Pet atoq ka ex tzitza. Tul natxhvaq Tiuxh. Tul itzʼloqvaq ex, —xeʼt Jesuus.
MAT.26.39	Bʼiiletz kuxh ijetxh bʼen tibʼ Jesuus, tul ijoqbʼa vet kuʼ tibʼ vatz txʼavaʼ tiʼ inatxhax Tiuxh. Tul ech tal Jesuus s-eche: —InBʼaal Tiuxh, yeʼl koq in laʼ pal in tu mam kʼaxkʼo nik valeʼ. Poro jit aʼ laʼ abʼan kam uvaʼ nik valeʼ. Pet aʼ abʼan kam uvaʼ nik eetzʼa s-viʼ, —xeʼt Jesuus.{*}
MAT.26.40	Yaʼne qʼaʼv Jesuus kʼatz oxvaʼl inqʼa nikich itxhus tibʼ s-kʼatza. Tul vatyaqiche s-tul Jesuus. Tul ech tal Jesuus te Luʼ, te Jakoovo, atz te Xhun s-eche: —¡Mij qat etxʼol vaʼq oora uvaʼ itzʼlel koq ex sinkʼatza! 
MAT.26.41	Pet ¡itzʼloqvaq ex! Tul natxhvaq Tiuxh, echetz yeʼ laʼ ekuʼe t-paʼv. Tan nuqxhtuʼ uvaʼ ayaʼlxh ikʼuul vetaanxelal tiʼ inatxhax Tiuxh, pet vetxhiʼoʼl, tan yeʼ nik itxʼoleʼ, —xeʼt Jesuus.
MAT.26.42	Yaʼne bʼen vet Jesuus tikaʼpaq tiʼ inatxhax Tiuxh. Tul ech tal Jesuus s-eche: —InBʼaal, yeʼl koq in laʼ pal in tu mam kʼaxkʼo nik valeʼ. Poro jit aʼ laʼ abʼan kam uvaʼ nik valeʼ. Pet aʼ abʼan kam uvaʼ nik eetzʼa s-viʼ, —xeʼt Jesuus.
MAT.26.43	Yaʼne qʼaʼv Jesuus inpaqte kʼatz oxvaʼl inqʼa nikich itxhus tibʼ s-kʼatza. Tul vatyaqiche s-tul Jesuus, tan kamyaqichxh vet t-vataʼm.
MAT.26.44	Yaʼne eleʼl Jesuus inpaqte titoxpaq kʼatz inqʼa nikich itxhus tibʼ s-kʼatza tiʼ inatxhax Tiuxh. Tul antxh ex tal Jesuus kam uvaʼ maʼtich taltaʼ.
MAT.26.45	Qʼaʼvetz vet Jesuus, tul ech tal Jesuus te inqʼa nikich itxhus tibʼ s-kʼatza s-eche: —¡Echoq vete! ¡Yeʼ vet vat ex! Atz ¡yeʼ ilan vet ex! Tan qat opoony veteʼ uvaʼ txheel toq oksaloq vet in tiqʼabʼ inqʼa aj paʼvom, in, u Kʼaola uvaʼ qat bʼen s-alam aanima. 
MAT.26.46	Pet ¡lakpoq ex, tul koʼvaq! Tan ¡il naq uvaʼ toq oksan in tiqʼabʼ inqʼa iqʼesal uqʼeʼybʼal tul veteʼ! —xeʼt Jesuus.
MAT.26.47	Sebʼ telichetz iyolon Jesuus te inqʼa nikich itxhus tibʼ s-kʼatza, tul aqʼbʼ Juudas, uvaʼ atich ok s-tatxhul kabʼlaval inqʼa nikich itxhus tibʼ kʼatz Jesuus. Tul txhʼuyich vet jolol xaol tiʼ Juudas, inqʼa iqʼomalich iespaada taʼn. Atz at inqʼa iqʼomalich itzeʼ taʼn. Tan txhaqelich inqʼa xaol inqʼae taʼn inqʼa iqʼesal oksan yol vatz Tiuxh, atz taʼn jolt inqʼa iqʼesal u tenam. 
MAT.26.48	Tul ech maʼtich talt Juudas, u oksan tetz Jesuus tiqʼabʼ inqʼa iqʼesal, s-eche: —Jaʼl naq uvaʼ laʼ bʼen injele, atz laʼ intzʼubʼ txala itziʼ, tul aʼetz naqe uvaʼ laʼ bʼen etxeye, —xeʼt Juudas.
MAT.26.49	Aqʼbʼetz vet Juudas vatz Jesuus, tul ech tal Juudas te Jesuus s-eche: —Xeni, Txhusul qetz, —xeʼt Juudas. Tul ijele Juudas Jesuus; atz itzʼubʼ Juudas txala itziʼ Jesuus.
MAT.26.50	Tul ech tal Jesuus s-eche: —Txa, bʼana kam uvaʼ qat eetzʼa s-viʼ, —xeʼt Jesuus.
MAT.26.50	Yaʼne ijetxhaq vet ok tibʼ inqʼa xaol, tul txeyp vet Jesuus taʼn. Atz qitzix vet Jesuus taʼn.
MAT.26.51	Taʼnetzxh til vaʼl inqʼa nikich itxhus tibʼ kʼatz Jesuus itxeyp Jesuus, tul ijuj jaʼul viespaada. Tul itzokʼeʼl paqʼil ixichin vaʼl u taqʼonvil u mam iqʼesal oksan yol vatz Tiuxh.
MAT.26.52	Yaʼne ech tal Jesuus s-eche: —Aqʼ bʼen vaespaada t-tatibʼal. Tan jatvaʼlxh u xaol uvaʼ espaada laʼ taqʼ tiʼ imol, tul antxh espaada laʼ tatxhi. 
MAT.26.53	Tan oq laʼ isaʼ s-ve uvaʼ laʼ vabʼi te vinBʼaal, tul nal kuxh laʼ itxhaq tzaan vinBʼaal mamala aanxel tiʼ inkolox s-txheel. Pet yeʼ nik ibʼen see. 
MAT.26.54	Tan ¡keʼchetz koq laʼ telaʼpun inqʼa yol uvaʼ tzʼibʼamal ka s-viʼ uvaʼ echxh laʼ ibʼane! —xeʼt Jesuus.
MAT.26.55	Tul ech tal Jesuus te inqʼa xaol s-eche: —Poro eche in vaʼq elqʼom sevatz. Tan at ex iqʼomal e-espaada. Atz at ex iqʼomal etzeʼ tiʼ intxeypeʼ. Tul jun qʼij nikich motx etilt intxhusun sexoʼl tuulbʼal u tostiuxh. Tul yeʼl in nikich etxey in. 
MAT.26.56	Poro echxh laʼ ibʼane tiʼ telaʼpun jankʼal inqʼa tzʼibʼamal ka taʼn inqʼa qʼexsanich tetz viyol quBʼaal Tiuxh, —xeʼt Jesuus.
MAT.26.56	Tul motx itzʼeq vet tibʼ inqʼa nikich itxhus tibʼ kʼatz Jesuus. Tul kaj vet Jesuus s-junal.
MAT.26.57	Yaʼne iqʼol vet Jesuus vatz Kaifaas taʼn inqʼa itxhaq Kaifaas, u mam iqʼesal oksan yol vatz Tiuxh, tal uvaʼ molich vet tibʼ inqʼa txhusul tetz ibʼekʼbʼal inqʼa tij imam Israeel tuchʼ jolt inqʼa iqʼesal u tenam. 
MAT.26.58	Tul niim kuxh txhʼuyich tzaan Luʼ tiʼ Jesuus, tetxhal taqʼbʼ Luʼ tuul okaʼp viqʼanalil u totzotz u mam iqʼesal. Tul yekich ok Luʼ kʼuqloq kʼatz inqʼa pol tiʼ tilixeʼ kam laʼich yaʼk Jesuus.
MAT.26.59	Yaʼne motx xeʼt vet inqʼa iqʼesal oksan yol vatz Tiuxh tuchʼ inqʼa aqʼol kuʼ yol tinuqul, atz tuchʼ jolt inqʼa iqʼesal u tenam tiʼ itxhokox txumbʼal, atz tiʼ itzʼeqex tzij tiʼ ikameʼl Jesuus. 
MAT.26.60	Tul yeʼxh txhej ixeʼ u yol, kʼuxh nimalen xaol aqʼbʼ tiʼ itzʼeqex tzij tiʼ Jesuus.
MAT.26.60	Pet xamtichetz aqʼbʼ kaʼvaʼt xaol tiʼ itzʼeqex tzij tiʼ Jesuus, 
MAT.26.61	tul ech tal s-eche: —Ech val u yol qabʼi talt naq u vinaq s-eche: «Toq intilu el u nimla atibʼal tuulbʼal u tostiuxh. Tul oxvaʼl kuxh qʼij laʼ oleʼvk in tiʼ taqʼax jaʼ inpaqte,» xeʼt naq, —xeʼt inqʼa tzʼeqol tzij tiʼ Jesuus.
MAT.26.62	Yaʼne txakp Kaifaas, u mam iqʼesal oksan yol vatz Tiuxh. Tul ech tal Kaifaas te Jesuus s-eche: —¿Yeʼetz laʼ tzaqʼbʼ axh tiʼ inqʼa yol? Atz ¿yeʼxhkametz kol toq aal tiʼ inqʼa yol uvaʼ nik tal txhaqnaq seʼe? —xeʼt Kaifaas.
MAT.26.63	Tul yeʼl Jesuus tzaqʼbʼi.
MAT.26.63	Yaʼne ech tal Kaifaas s-eche: —Ech ivatz u itzʼlichla quBʼaal Tiuxh, tul al s-qe oq aʼ axhe u Kriisto, viKʼaol quBʼaal Tiuxh, —xeʼt Kaifaas.
MAT.26.64	Tul ech tal Jesuus s-eche: —Ee, antxhte uvaʼ nik aaleʼ. Pet toq val sete uvaʼ: Tetxhal kuxh toq etil inkʼuqeʼv tisebʼal vinBʼaal Tiuxh uvaʼ kʼuqlel tu nimla tatineʼ tiʼ taqʼax kuʼ yol tinuqul. Atz toqat etil vul inpaqte xoʼl suʼtzʼ, in, u Kʼaola uvaʼ qat bʼen s-alam aanima, —xeʼt Jesuus.
MAT.26.65	Yaʼne iqʼixeʼl Kaifaas u toksaʼm s-tiʼ t-kʼaʼnal tiʼ u yol uvaʼ tal Jesuus.{*}
MAT.26.66	¿Kametz vet eyol tiʼ naq? —xeʼt Kaifaas.
MAT.26.66	Tul ech tal jolt inqʼa iqʼesal s-eche: —¡Taʼn kuxh inuqul, kamoq el naq! —xeʼtaqe.
MAT.26.67	Tul xeʼtaq tiʼ itzubʼal ivatz Jesuus. Atz at inqʼa uʼtxhimich iqʼabʼ tiʼ iqʼosox Jesuus. Atz ataq inqʼa motx poqon ivatz Jesuus s-qʼabʼ.
MAT.26.68	Tul ech nikich motx tal s-eche: —Oqetz axh qʼexsan tetz viyol quBʼaal Tiuxh, tul aletz s-qe jaʼletz oʼe uvaʼ qat qʼoson axh. Tan aʼ nik aaleʼ uvaʼ, aʼ axhe u Kriisto, —chichichaq kuxh te Jesuus. Tul maʼtaqich motx ibʼatxht ivatz Jesuus.
MAT.26.69	Kʼuqlichetz Luʼ vatz viqʼanalil u totzotz u mam iqʼesal oksan yol vatz Tiuxh, tul aqʼbʼ vaʼl u ixoq kʼatz Luʼ uvaʼ taqʼonvilich u mam iqʼesal. Tul ech tal te Luʼ s-eche: —Ant axh imol Jesuus, u aj Galileea, abʼa, —xeʼt u ixoq te Luʼ.
MAT.26.70	Tul itzʼeq Luʼ tzij vatz inqʼa xaol. Tul ech tal Luʼ s-eche: —Yeʼ vootzaqle kam uvaʼ nik aaleʼ, —xeʼt Luʼ.
MAT.26.71	Eletz kuxh ul Luʼ tziʼ u jubʼal, tul ilix Luʼ taʼn vaʼt u ixoq. Tul ech tal u ixoq te inqʼa xaol uvaʼ atich s-kʼatza s-eche: —Ante u vinaq uvaʼe imol Jesuus, u aj Nasareet, —xeʼt u ixoq.
MAT.26.72	Yaʼne itzʼeq Luʼ tzij inpaqte. Tul ech tal Luʼ s-eche: —¡Vatz quBʼaal Tiuxh nik valvat uvaʼ yeʼ vootzaql naq uvaʼ nik aaleʼ! —xeʼt Luʼ.
MAT.26.73	Bʼiiletz vet s-tuul, tul aqʼbʼ jolol inqʼa xaol kʼatz Luʼ, inqʼa atich kuxh tzitzi. Tul ech motx tal te Luʼ s-eche: —Nuqxhtuʼ uvaʼ ant axh imol inqʼae, tan aʼ vayolon nik kʼutxhun axh, —xeʼt inqʼa xaol.
MAT.26.74	Tul ech tal Luʼ s-eche: —¡Uloqn u yeʼbʼaʼn s-viibʼa, oq nik kuxh intzʼeq tzij! Tan ¡vatz quBʼaal Tiuxh nik valvat uvaʼ yeʼ vootzaql naq u Vinaq uvaʼ nik etaleʼ! —xeʼt Luʼ.
MAT.26.74	Tul oqʼ vet u mam kaxhan. 
MAT.26.75	Yaʼne ul vet inqʼa iyol Jesuus s-kʼuul Luʼ uvaʼ ech tal Jesuus s-eche: —Maʼtetz aalt oxpaqul uvaʼ: «Yeʼ vootzaql Jesuus,» toq aal s-viʼ. Yaʼne laʼ oqʼ val u mam kaxhan, —xeʼt tul s-kʼuul Luʼ. Yaʼne el vet ul Luʼ. Tul mam oqʼel ibʼan vet Luʼ t-kʼayunchil.
MAT.27.1	Saqbʼetz vet ech eqal, tul jankʼalxh inqʼa iqʼesal oksan yol vatz Tiuxh tuchʼ jolt inqʼa iqʼesal u tenam, motx ibʼan vet eela iyol tiʼ iyatzʼax el Jesuus. 
MAT.27.2	Yaʼne qitzich ibʼen vet Jesuus. Tul ex oksaloq vet Jesuus tiqʼabʼ Poonsio Pilaato, uvaʼ atich ok s-nimla iqʼesal t-Jerusaleen.{*}
MAT.27.3	Yaʼne bʼen vet te Juudas uvaʼ sibʼ ex elkaʼp vet inqʼa yol tiʼ Jesuus. Tan aqʼax vet kuʼ yol tiʼ ikameʼl Jesuus. Tul txhoʼn vet te Juudas, tiʼ uvaʼ toksa Juudas Jesuus tiqʼabʼ inqʼa iqʼesal. Tul ex iqʼaʼvisa vet ka Juudas vinaq laval u puaq, uvaʼ plaataxhtuʼ, te inqʼa iqʼesal oksan yol vatz Tiuxh tuchʼ jolt inqʼa iqʼesal u tenam.
MAT.27.4	Tul ech tal Juudas s-eche: —Poro mam paʼv qat kuʼk in, tan yeʼl ipaʼv naq u vinaq uvaʼ qat voksa teqʼabʼ, —xeʼt Juudas.
MAT.27.4	Yaʼne ech tal inqʼa iqʼesal s-eche: —Yeʼxhkam vet qokebʼal s-tiʼ. Pet toqebʼ eeleʼ kam toq abʼaneʼ, —xeʼtaqe.
MAT.27.5	Tul imakʼ kuxh vet ka Juudas u puaq vatz inqʼa iqʼesal, tu nimla atibʼal tuulbʼal u tostiuxh. Tul bʼen vet Juudas. Atz junt kuxh ex iyatzʼ vet el tibʼ Juudas.
MAT.27.6	Yaʼne isikʼ vet inqʼa iqʼesal oksan yol vatz Tiuxh u puaq. Tul ech motx tal vet s-eche: —U puaq uvaʼa, tan yeʼ laʼ ikuy u qubʼekʼbʼal uvaʼ laʼ qaqʼ kuʼ xeʼ u kaaxha u tatibʼal inqʼa puaq, inqʼa nik toyal te quBʼaal Tiuxh. Tan ijaʼmil invaʼl vinaq uvaʼ toq kamoq el, —xeʼt inqʼa iqʼesal.
MAT.27.7	Yaʼne motx ibʼan eela iyol tiʼ u puaq. Tul aʼ itxakunsavat vet u puaq tiʼ iloqʼox u txʼavaʼ uvaʼ nik bʼitlik inqʼa txʼavaʼ xhaalo. Tul tzitzi laʼich muqlik inqʼa xaol, inqʼa jitich tij imam Israeel. 
MAT.27.8	Echetz tok vet ibʼije u txʼavaʼ ‹Ijaʼmil ikaqal invaʼl vinaq.› Tul ant kuxh nik talax tel s-tiʼ s-txheel.
MAT.27.9	Echetz telaʼpune u yol uvaʼ tzʼibʼamal ka taʼn Jeremiias, u qʼexsanich tetz viyol quBʼaal Tiuxh, uvaʼ ech nik tal s-eche: —Tul ibʼan inqʼa tij imam Israeel eela iyol tiʼ jatvaʼl puaq laʼich taqʼa. Tul kʼulux vet vinaq laval u puaq, tiʼ ijaʼmil val u bʼaʼnla vinaq. 
MAT.27.10	Tul motx taqʼ u puaq tiʼ iloqʼox u txʼavaʼ uvaʼ nik bʼitlik inqʼa txʼavaʼ xhaalo. Tan ech uvaʼe ibʼekʼ quBʼaal Tiuxh s-ve, —xeʼt Jeremiias.
MAT.27.11	Txaklichetz vet Jesuus vatz Poonsio Pilaato, u nimla iqʼesal, tul ech tal te Jesuus s-eche: —¿Aʼetz kol axhe u mam iqʼesal inqʼa tij imam Israeel? —xeʼt te Jesuus.
MAT.27.11	Tul ech tal Jesuus s-eche: —Echxhte uvaʼ nik aaleʼ, —xeʼt itzaqʼbʼ Jesuus.
MAT.27.12	Tul mamalaxh ipaʼv Jesuus nikich tal inqʼa iqʼesal oksan yol vatz Tiuxh. Atz mamalaxh ipaʼv Jesuus nikich tal jolt inqʼa iqʼesal u tenam. Poro tira yeʼl Jesuus nikich itzaqʼbʼ s-tiʼ.
MAT.27.13	Yaʼne ech tal Pilaato te Jesuus s-eche: —¿Yeʼetz kol toq aal invaʼq yol tiʼ inqʼa yol uvaʼ nik talax seʼe? —xeʼt Pilaato.
MAT.27.14	Poro tira yeʼl vaʼq yol tal Jesuus. Tul sotz kuxh vet ikʼuul Pilaato te Jesuus.
MAT.27.15	Tuulbʼaletz u nimla qʼij Ipal Aanxel jun yaʼbʼ, tul nikich itxhaqpu el u nimla iqʼesal vaʼl pereexho uvaʼ atich kuʼ t-tzeʼ, jabʼiste uvaʼ, aʼ u tenam laʼich alon itxhaqpeʼl. 
MAT.27.16	Atichetz kuʼ val u vinaq t-tzeʼ uvaʼ varAvaasich ibʼij.{*}
MAT.27.17	Imoletz vet tibʼ mamala xaol, tul ech tal Pilaato s-xoʼl s-eche: —¿Jabʼiste naq nik esaʼeʼ laʼ intxhaqpu el? ¿Maq aʼ naq u varAvaas? Pet ¿maq aʼ naq u Jesuus uvaʼ nik talax s-Kriisto? —xeʼt Pilaato.
MAT.27.18	Tan tootzaqich Pilaato uvaʼ txhiʼal kʼuul kuxh nikich ibʼan inqʼa iqʼesal oksan yol vatz Tiuxh tiʼ toksal ok Jesuus tiqʼabʼ Pilaato.
MAT.27.19	Tuulbʼaletz uvaʼs kʼuqlich Pilaato tu tabʼibʼal, tul itxhaq u tixqel Pilaato val u bʼanol itxhaq. Tul ech ex tal te Pilaato s-eche: —«Yeʼ kuxh atxhok apaʼv tiʼ u jikla vinaq uvaʼe. Tan bʼeeno kuxh qat ibʼutxht in val u vatzikʼ s-txheel tiʼ u vinaq uvaʼe, uvaʼ s-qat isaqbʼ jaʼul,» chich u eexqel, —xeʼt u bʼanol txhaq te Pilaato.
MAT.27.20	Tul motx xeʼt vet inqʼa iqʼesal oksan yol vatz Tiuxh tiʼ itxhaqtziil inqʼa xaol uvaʼ, aʼ varAvaas laʼich tal itxhaqpeʼl; tul aʼ Jesuus laʼich kameʼl.
MAT.27.21	Yaʼne ech tal Pilaato s-eche: —¿Jabʼiste naq s-te nik esaʼeʼ laʼ intxhaqpu el? —xeʼt Pilaato, u nimla iqʼesal.
MAT.27.21	Tul ech motx tal inqʼa xaol s-eche: —¡Aʼ naq u varAvaas atxhaqpu el! —xeʼtaq isichʼineʼ.
MAT.27.22	Yaʼne ech tal Pilaato s-eche: —¿Kametz toq vulbʼe naq bʼa u Jesuus, uvaʼ nik talax s-Kriisto? —xeʼt Pilaato.
MAT.27.22	Tul ech motx tal jankʼal inqʼa xaol s-eche: —¡Jaʼoq Jesuus vatz kurus! —xeʼtaqe.
MAT.27.23	Yaʼne ech tal Pilaato s-eche: —¡Ape! ¿Kametz ipaʼv naq bʼa sevatz? —xeʼt Pilaato, [u nimla iqʼesal].
MAT.27.23	Tul aalxh isichʼin inqʼa xaol. Tul ech motx tal s-eche: —¡Jaʼoq vatz kurus! —chichich inqʼa xaol.
MAT.27.24	Tiletz vet Pilaato uvaʼ aalxh nikich ilakp vet iviʼ inqʼa xaol, tul yeʼxh tal laʼich itxey vet Pilaato s-te. Yaʼne ibʼekʼ vet Pilaato tiqʼol inbʼiil aʼ. Tul ech ivatz inqʼa xaol itxʼaj Pilaato iqʼabʼ s-tetxhlal uvaʼ yeʼl ipaʼv Pilaato tiʼ vikamebʼal Jesuus. Tul ech tal Pilaato s-eche: —Yeʼl inpaʼv tiʼ naq, u jikla vinaq uvaʼe, oq laʼ kam naq. Toqebʼ etileʼ oq laʼ eyatzʼ naq, —xeʼt Pilaato.
MAT.27.25	Tul ech motx tal inqʼa xaol s-eche: —¡Uloqn txhan u yeʼbʼaʼn s-qiibʼa! Atz ¡uloqn txhan u yeʼbʼaʼn tiibʼa qunitxaʼa tiʼ iyatzʼax el Jesuus! —xeʼt itzaqʼbʼ inqʼa xaol s-kaqaayil.
MAT.27.26	Txhaqpuletz vet varAvaas, tul aʼ vet Jesuus ibʼekʼ Pilaato itzʼuʼmaleʼ. Atz ibʼekʼ vet Pilaato inqʼa sol tiʼ tiqʼol Jesuus, atz tiʼ taqʼax jaʼ Jesuus vatz kurus.
MAT.27.27	Yaʼne iqʼol vet Jesuus taʼn inqʼa isol Pilaato, u nimla iqʼesal. Tul yekich vet Jesuus tu tatibʼal inqʼa sol. Tul molox vet jankʼal inqʼa sol. Tul sutil vet tiʼ Jesuus taʼn. 
MAT.27.28	Tul teesa vet el inqʼa sol u toksaʼm Jesuus s-tiʼ. Tul aʼ toksa vet tiʼ Jesuus val u qinkin oksaʼm tetz txhasbʼal uvaʼ kaqkoich ikaʼyeʼ, tetz mam iqʼesal. 
MAT.27.29	Yaʼne motx ibʼit vet inqʼa sol val u kokos, uvaʼ chʼiʼxunyichxh tiʼ. Tul motx taqʼ jaʼ tiviʼ Jesuus s-vatzil ikoroona. Atz motx toksa val u aj tiqʼabʼ Jesuus s-vatzil ibʼaara Jesuus tetz mam iqʼesal. Tul eenaq toksavat tisebʼal Jesuus. Tul nikich kuxh motx itzeʼlel Jesuus taʼn. Atz nikich kuxh motx iqajeʼv vatz Jesuus. Tul ech nikich motx tal te Jesuus s-eche: —¡Chiibʼebʼalxh avilixeʼ, axh u mam iqʼesal inqʼa tij imam Israeel! —chichich imaxubʼel Jesuus taʼn inqʼa sol.
MAT.27.30	Tul nikich itzubʼal Jesuus taʼn inqʼa sol. Atz nikich teesa inqʼa sol u aj tiqʼabʼ Jesuus. Tul antxh nikich taqʼvat kuʼ tiviʼ Jesuus. 
MAT.27.31	Yaʼaqetz kuxh vet inqʼa sol tiʼ itzeʼlel Jesuus, atz tiʼ imaxubʼel Jesuus, tul teesaaq vet el u oksaʼm tiʼ Jesuus, uvaʼ kaqkoich ikaʼyeʼ. Tul antxh toksa vet u toksaʼm Jesuus s-tiʼ inpaqte. Tul iqʼol vet Jesuus taʼn inqʼa sol tiʼ taqʼax jaʼ vatz kurus.
MAT.27.32	Bʼiilichetz kuxh ibʼen inqʼa sol tuchʼ Jesuus, tul motx ikʼul val u vinaq uvaʼ Simoonich ibʼij, val u aj tenam Sireene. Tul yaʼlul ok Simoon taʼn inqʼa sol tiʼ tiqal u kurus. 
MAT.27.33	Aqʼbʼaqetz vet t-val u vitz uvaʼ ‹Goolgota› ibʼij, uvaʼ ech nik tal s-eche: ‹Bʼaqil Viʼ,› chich u yol Goolgota.
MAT.27.34	Yaʼne aqʼax vet inbʼiil u vinaagre te Jesuus uvaʼ yuich tibʼ tuchʼ invaʼt u kʼayla vatz aʼ. Inatxhetz vet Jesuus, tul tira yeʼ tukʼa Jesuus. 
MAT.27.35	Maʼtichetz taqʼax vet jaʼ Jesuus vatz u kurus taʼn inqʼa sol, tul motx iyol veteʼ jabʼil laʼich txʼoloni. Tul jabʼiste u toksaʼm Jesuus laʼich tiqʼo. [Echetz telaʼpune u yol uvaʼ itzʼibʼa ka val u qʼexsanich tetz viyol quBʼaal Tiuxh uvaʼ ech nik tal s-eche: —Tul motx iyol veteʼ jabʼil laʼich txʼoloni. Atz jabʼiste u voksaʼm laʼich tiqʼo, —chich u yol.]
MAT.27.36	Tul motx kʼuqeʼv vet inqʼa sol tiʼ ixeel Jesuus.
MAT.27.37	Yaʼne ex aqʼaxoq jaʼ val u tzʼibʼ tiviʼ u kurus uvaʼ, aʼ nikich tal vipaʼv Jesuus. Tul ech nikich tal s-eche: 
MAT.27.38	Yaʼne aqʼax jaʼ kaʼvaʼt u elqʼom vatz kurus kʼatz Jesuus. Vaʼl, jaʼ tisebʼal Jesuus; tul vaʼt, jaʼ timax Jesuus. 
MAT.27.39	Jatvaʼletzxh inqʼa xaol uvaʼ nikich ipal paʼl vatz Jesuus, tul nikich kuxh isuti iviʼ tiʼ iyoqʼox Jesuus.
MAT.27.40	Tul ech nikich motx tal s-eche: —Aʼ axhe uvaʼ nik alon itilul el u nimla atibʼal tuulbʼal u tostiuxh. Tul oxvaʼl kuxh qʼij laʼ alakvat nik aaleʼ. ¡Oqetz axhxh iKʼaol quBʼaal Tiuxh, tul juntetz kuxh eeqʼo kuʼl eebʼ vatz u kurus! Tul ¡eesa el eebʼ tiqʼabʼ u kamchil! —chichich inqʼa xaol te Jesuus.
MAT.27.41	Tul echat kuxh nikich motx itzeʼlel Jesuuse taʼn inqʼa iqʼesal oksan yol vatz Tiuxh, atz taʼn inqʼa nikich txhusun ibʼekʼbʼal inqʼa tij imam Israeel, atz taʼn inqʼa fariseeo, atz taʼn jolt inqʼa iqʼesal. Tul ech nikich motx tal tiʼ teesal iqʼij Jesuus s-eche: 
MAT.27.42	—Nikichetz toleʼv naq tiʼ teesal el inqʼa xaol tiqʼabʼ u kamchil, pet yeʼetz nik toleʼv vet naq tiʼ teesat el tibʼ tiqʼabʼ u kamchil. Oqetz naqe u mam quqʼesal, oʼ inqʼa tij imam Israeel, tul tiqʼoetz kuʼl tibʼ naq bʼa vatz u kurus. Tul echetz toq quqejt naqe. 
MAT.27.43	Tan kʼuqlelxh ikʼuul naq tiʼ quBʼaal Tiuxh nik taleʼ. Tul: «In iKʼaol quBʼaal Tiuxh,» chich naq. Ibʼanetz Tiuxh bʼaʼnil bʼa te naq s-txheel, oqetz atxh taanima Tiuxh tiʼ naq, —chichich inqʼa iqʼesal.
MAT.27.44	Tul echat kuxh nikich iyoqʼox Jesuuse taʼn kaʼvaʼl inqʼa elqʼom, inqʼa tzum taqʼax jaʼ Jesuus vatz kurus s-tuchʼ.
MAT.27.45	Aʼetzxh itxhaqʼaan vet qʼij, tul tira tokbʼix ivatz u txʼavaʼ s-kaqaayil, tetxhal topoon s-oxvaʼl oora s-kuʼebʼal qʼij. 
MAT.27.46	Aʼetz ibʼant oxvaʼl oora s-kuʼebʼal qʼij, tul jankʼalxh iyakʼil Jesuus sichʼini. Tul ech tal Jesuus s-eche: —¡Elii, Elii! ¿Laama savaktaani? —xeʼt Jesuus.
MAT.27.46	Ech nik tal u yol s-eche: —¡InBʼaal Tiuxh, inBʼaal Tiuxh! ¿Kam s-tiʼil nik aaqʼ ka in sinjunal? —chich telaʼpun u yol t-viyolbʼal inqʼa evreeo.
MAT.27.47	Atichetz jolol inqʼa xaol tzitzi uvaʼ abʼin u yol, tul echaq kuxh motx tal vet s-eche: —Naqe u qʼes Eliias nik isikʼle naq, —xeʼt inqʼa xaol.{*}
MAT.27.48	Yaʼne qʼex ibʼen vaʼl inqʼa atich tzitzi. Tul ex takʼsa tzaan bʼiil uvaʼ eche qʼos xeʼ vinaagre. Tul toksa bʼen u qʼos tijuʼ val u aj tzeʼ. Tul taqʼ jaʼp titziʼ Jesuus.
MAT.27.49	Poro ech tal jolt inqʼa xaol s-eche: —Til naq tzi. Qiletza oqetz toqxh uloq Eliias tiʼ ikolox naq, —xeʼtaqe.
MAT.27.50	Paqtetz kuxh nimla sichʼiʼm ibʼan Jesuus, tul el vet ikʼuul Jesuus. 
MAT.27.51	Iletz kuxh Jesuus nikich tel ikʼuul, tul litxʼm u chelkin tʼebʼkin bʼuʼq s-tuul uvaʼ atich jaʼ s-qʼanbʼal tetz tuul u Tatibʼal QuBʼaal Tiuxh. Tul litxʼm tzaan tiviʼ tetxhal ikoʼp tixeʼ.
MAT.27.51	Atz xeʼt vet val u mam kabʼnaano. Tul yekich pax vet inqʼa mamaʼ sivan. 
MAT.27.52	Tul motx jaqp vet inqʼa jul tetz kamnaʼq. Tul itzʼeʼv jolol xaol, inqʼa maʼtich ikameʼ, inqʼa motx qeon quBʼaal Tiuxh. 
MAT.27.53	Atz itzʼeʼv jolt xaol inpaqte uvaʼs titzʼeʼv Jesuus. Tul yekichaq vet ok tu tenam Jerusaleen, uvaʼ ichʼex quBʼaal Tiuxh sitenam. Tul mamala xaol motx ilon vet inqʼa xaol, inqʼa itzʼeʼvi.
MAT.27.54	Tul mam xoʼval ibʼan vet u qʼesal sol tuchʼ inqʼa isol, inqʼa nikich xeen Jesuus uvaʼs ipal u mam kabʼnaano. Tul mamat xoʼval tzaaq vet s-tiʼ, tiʼ tabʼit kam inqʼa motx utxhi. Tul echaq tal vet s-eche. —¡Nuq bʼakxhtuʼ! ¡IKʼaol bʼakxh quBʼaal Tiuxh naq u vinaq uvaʼe! —xeʼtaq veteʼ. 
MAT.27.55	Tul mamala ixoq nikich kuxh isaqin vet tzaan s-naatxh, inqʼa een txhʼuyeʼvik tzaan tuulbʼal Galileea tiʼ ikʼuulal Jesuus.
MAT.27.56	Atichetz Mal s-xoʼl, Mal u aj tenam Magdaala, tuchʼ Mal, vitxutxich Jakoovo, atz vitxutxich Xhuʼl, atz tuchʼich u tixqel Sevedeeo, uvaʼ kaʼvaʼl ikʼaol atiche.
MAT.27.57	Atichetz val u niman tetz Jesuus, uvaʼ Xhuʼlich ibʼij, uvaʼ een jeqlich tu tenam Arimateea; txʼiolich iqʼij. Aʼetz iqʼeqx veteʼ, 
MAT.27.58	tul ex tabʼi vet vitxhiʼoʼl Jesuus te Pilaato. Tul ibʼekʼ vet Pilaato taqʼax tzaan vitxhiʼoʼl Jesuus s-tiʼ. 
MAT.27.59	Itxʼutetz vet tzaan Xhuʼl vitxhiʼoʼl Jesuus tuchʼ val u bʼuʼq uvaʼ oqxhich isaqale. Tul tiqʼo vet tzaan Xhuʼl. 
MAT.27.60	Tul een ex taqʼvat Xhuʼl vitxhiʼoʼl Jesuus t-val u muqbʼal kamnaʼq val uvaʼ kʼotich taʼn vatz val u pejoʼn. Yaʼne ibʼalqʼu ok Xhuʼl val u mamaʼ sivan titziʼ u muqbʼal kamnaʼq. Tul bʼen vet Xhuʼl. 
MAT.27.61	Tul kʼuqlich Mal, u aj tenam Magdaala, vatz u muqbʼal kamnaʼq, tuchʼ vaʼt u Mal.
MAT.27.62	Echetz vet eqal tuulbʼal u xeem qʼij saavado, tul ex ikʼul tibʼ inqʼa iqʼesal oksan yol vatz Tiuxh vatz Pilaato, tul antich inqʼa iqʼesal inqʼa fariseeo. 
MAT.27.63	Tul ech motx tal s-eche: —Quqʼesal, nik qunatxheʼ uvaʼ ech val u yol tal naq u tzʼeqol tzij s-eche, uvaʼs yeʼnaqich kamoq naq: «Titoxv qʼij, tul laʼ itzʼeʼv in inpaqte,» xeʼt naq.
MAT.27.64	Pet bʼan bʼaʼnil s-qe, tul oxvaʼl koq qʼij laʼ abʼekʼ ixeel tal uvaʼ qat muqtxʼik naq. Tan avoqe aqʼbʼ txhaqnaq s-aqʼbʼal, inqʼa nikich itxhus tibʼ kʼatz naq, tiʼ tiqʼol el vitxhiʼoʼl naq. Tul echichetz kuxh tal txhaqnaq te u tenam s-eche: «Il naq qat itzʼeʼvy inpaqte,» chitunich kuxh vet txhaqnaq. Tul aaletz toq ipal iviʼ u tzʼeqo tzij s-qiibʼa taʼn txhaqnaq, —xeʼtaqe.
MAT.27.65	Tul ech tal Pilaato s-eche: —Il jolol sol ile. Tul bʼenoq ixee tal uvaʼ qat muqtxʼik naq, —xeʼt Pilaato.
MAT.27.66	Bʼenetz vet inqʼa iqʼesal oksan yol vatz Tiuxh tuchʼ inqʼa fariseeo, tul exaq itxhabʼa vet ijupux ka u muqbʼal kamnaʼq. Tul toksaaq vet ka seeyo tiʼ u sivan uvaʼ atich ok titziʼ u muqbʼal kamnaʼq. Tul motx taqʼaq vet ka inqʼa sol tiʼ ixeeleʼ.
MAT.28.1	Eutalichetz vet u xeem qʼij saavado, tul saqbʼ vet u bʼaxa qʼij tetz u xhemaana. Tul bʼen vet Mal, u aj tenam Magdaala, tuchʼ vaʼt u Mal, tiʼ tilix vitxhiʼoʼl Jesuus tu jul tal uvaʼ muqtxʼika.
MAT.28.2	Yaʼne pal val u mam kabʼnaano uvaʼs itzaj val viaanxel quBʼaal Tiuxh tu amlikaʼ. Tul ul teesa el u aanxel u sivan titziʼ u muqbʼal kamnaʼq. Tul kʼuqeʼv vet jaʼ u aanxel viʼ u sivan. 
MAT.28.3	Poro litzʼkabʼinyichxh tiʼ u aanxel. Atz oqxhich ipulal u toksaʼm, eche ipulal txun txheʼv. 
MAT.28.4	Ajtetz ilix vet u aanxel taʼn inqʼa sol, inqʼa xeenich tetz tal uvaʼ muqtxʼik Jesuus, tul tira motx tiʼn t-xoʼval. Atz tira numlichaq kuxh veteʼ; eche kamchil ibʼanaq veteʼ.
MAT.28.5	Yaʼne ech tal u aanxel te inqʼa ixoq s-eche: —Yeʼ kuxh xoʼv ex. Tan vootzaqle uvaʼ, aʼ u Jesuus nik etxhokeʼ, uvaʼ aqʼax jaʼ vatz kurus. 
MAT.28.6	Pet yeʼl vet Jesuus tzitza, tan ¡qat itzʼeʼvy inpaqte! Tan ech uvaʼe alel taʼn. Pet etulvaq; tul uloq etil u atibʼal tal uvaʼ aqʼaxik ka u quBʼaal. 
MAT.28.7	Tul nal ebʼenaʼ. Tul ech bʼen etal te inqʼa nikich itxhus tibʼ kʼatz Jesuus s-eche: «¡Il Jesuus itzʼeʼvy inpaqte! Tul il Jesuus toq bʼaxabʼoq bʼen sevatz tuulbʼal Galileea. Tul een laʼ bʼen ekʼulvat etibʼ tuchʼ Jesuus tzitzi,» chaq ex. Qatetz vaqʼl vet etootzaqi u yol uvaʼe, —xeʼt u aanxel.
MAT.28.8	Naletz kuxh tel vet tzaan inqʼa ixoq kʼatz u muqbʼal kamnaʼq, tul mam xoʼval nikich motx bʼanon veteʼ. Aloq mam chiibʼichil motx ibʼan vet inpaqte. Tul qʼexaq vet ibʼen tiʼ talax u bʼaʼnla yol te inqʼa nikich itxhus tibʼ kʼatz Jesuus. Aalichetz ibʼen vet inqʼa ixoq tiʼ talax inqʼa bʼaʼnla txhaq yol, 
MAT.28.9	tul ajtxh motx til teluʼl Jesuus s-vatz. Tul ech tal Jesuus te inqʼa ixoq s-eche: —Txhaql ex, —xeʼt Jesuus.
MAT.28.9	Yaʼne motx ijetxhoʼk tibʼ inqʼa ixoq. Tul ijele inqʼa ixoq toq Jesuus. Atz natxhkʼuulal vet Jesuus taʼn. 
MAT.28.10	Tul ech tal Jesuus s-eche: —Yeʼ kuxh xoʼv ex. Pet bʼenoq etal u yol te inqʼa niman vetz. Tul een bʼen inkʼulvat vibʼ s-tuchʼ tuulbʼal Galileea, —xeʼt Jesuus.
MAT.28.11	Ayaʼletz s-tuul atich ok inqʼa ixoq tiʼ bʼey, tul aqʼbʼ vet kaʼl inqʼa sol, inqʼa nikich xeen u muqbʼal kamnaʼq tu tenam Jerusaleen. Tul ex tal vet te inqʼa iqʼesal oksan yol vatz Tiuxh tiʼ kamxh uvaʼ utxhi. 
MAT.28.12	Yaʼne ikʼul vet tibʼ inqʼa iqʼesal oksan yol vatz Tiuxh tuchʼ jolt inqʼa iqʼesal u tenam tiʼ ibʼanax eela iyol. Tul sibʼxh puaq taqʼ te inqʼa sol, inqʼa ex xeen tal uvaʼ muqtxʼik Jesuus. 
MAT.28.13	Tul ech motx tal te inqʼa sol s-eche: —Echetz laʼ motx etal vet s-eche: «Tuulbʼaletz uvaʼs vaty oʼ, tul qat ex iqʼoloq tzaan vitxhiʼoʼl Jesuus s-aqʼbʼal taʼn txhaqnaq inqʼa nikich itxhus tibʼ kʼatz naq,» chaq ex. 
MAT.28.14	Oqetz toq aqʼbʼoq u yol xeʼ Pilaato, tul aʼetz oʼ bʼen bʼokʼtziin naq. Echetz toq etele t-vitzaʼlal, —xeʼt inqʼa iqʼesal.
MAT.28.15	Ikʼuletz vet inqʼa sol u puaq, tul aʼ motx tal vet kam uvaʼ motx alax s-te. Tul ant tel talax inqʼa yol s-txheel xoʼl inqʼa tij imam Israeel kam uvaʼ motx tal inqʼa sol.
MAT.28.16	Yaʼne motx bʼen vet junlaval inqʼa nikich itxhus tibʼ kʼatz Jesuus tuulbʼal Galileea. Tul yekichaq vet t-val u vitz uvaʼ maʼtich talt Jesuus.
MAT.28.17	Ilixetz vet Jesuus taʼn inqʼa nikich itxhus tibʼ s-kʼatza, tul xeʼtaq vet tiʼ inatxhkʼuulal Jesuus. Poro at kaʼt inqʼa nikich itxhus tibʼ kʼatz Jesuus uvaʼ yeʼ nikich qeon oq uvaʼ Jesuusichxhtuʼ.
MAT.28.18	Yaʼne ijetxh tzaan tibʼ Jesuus kʼatz inqʼa nikich itxhus tibʼ s-kʼatza. Tul ech tal Jesuus s-eche: —Qat taqʼl vet quBʼaal Tiuxh viqleʼm tiibʼa u amlikaʼ, atz tiibʼa u vatz txʼavaʼ s-kaqaayil. 
MAT.28.19	Pet quxhvaq. Tul bʼenoq etxhus jankʼal inqʼa tenam s-kaqaayil tiʼ vinyolbʼal. Tul laʼ motx etaqʼ kuʼ inqʼa xaol xeʼ aʼ tuchʼ ibʼij u quBʼaal Tiuxh, atz tuchʼ vinbʼij, in viKʼaol [quBʼaal Tiuxh,] atz tuchʼ ibʼij viTiuxhil Tiuxh.
MAT.28.20	Tul laʼ motx etxhus inqʼa xaol tiʼ inimal jankʼalxh inqʼa yol, inqʼa qat motx val ka sete. Tul at in sekʼatza jun qʼij laʼ ibʼana, tetxhal topoon vimotxebʼal u qʼij saq, —xeʼt Jesuus.
MRK.1.1	Aʼ vixeʼtebʼal inqʼa bʼaʼnla txhaq yole tiʼ JesuKriisto, [viKʼaol quBʼaal Tiuxh].{*}
MRK.1.2	Tan aʼ nik ixeʼtebʼe viyoltziil Jesuus val u yol itzʼibʼa ka Isaiias, u qʼexsanich tetz viyol quBʼaal Tiuxh, uvaʼ ech nik tal s-eche:
MRK.1.2	—Toq val see:
MRK.1.2	Laʼ inbʼaxabʼsa bʼen
MRK.1.2	val vintxhaq savatz
MRK.1.2	tiʼ ijikbʼixsal tatin taanima
MRK.1.2	inqʼa xaol savatz
MRK.1.2	tiʼ vavaqʼbʼebʼal,
MRK.1.2	—chich u yol.
MRK.1.3	Tul ech tal Isaiias s-eche:
MRK.1.3	—Tul een laʼ bʼen sichʼink
MRK.1.3	viʼ inqʼa xaol,
MRK.1.3	inqʼa nik ipal tu txʼavaʼ
MRK.1.3	uvaʼ yeʼl xaol jeqlel s-tuul.
MRK.1.3	Tul ech laʼ tal s-eche:
MRK.1.3	«Jikbʼavaq etibʼ
MRK.1.3	tiʼ ikʼulux u quBʼaal
MRK.1.3	uvaʼ tuleʼ,
MRK.1.3	eche ibʼanax tutxh ibʼey
MRK.1.3	vaʼq mam iqʼesal,»
MRK.1.3	chaq vitxhaq quBʼaal Tiuxh
MRK.1.3	tiʼ u taqʼbʼebʼal u Kriisto,
MRK.1.3	—chich u yol.
MRK.1.4	Echetz aʼ itzʼibʼavat Isaiias inqʼa yol tiʼ Xhun, uvaʼ nikich aqʼon kuʼ inqʼa xaol xeʼ aʼ. Tul aʼ nikich ipaxsavat Xhun inqʼa yol tu txʼavaʼ uvaʼ yeʼl xaol jeqlel s-tuul. Tul aʼ nikich tal Xhun titzʼat tibʼ inqʼa xaol vatz quBʼaal Tiuxh, atz tiʼ ijaqtaq ikuya tiʼ ikuy sotzsat quBʼaal Tiuxh inqʼa ipaʼv. Yaʼne nikich taqʼ kuʼ Xhun inqʼa xaol xeʼ aʼ, inqʼa motx qeon inqʼa yol.
MRK.1.5	Tul mam xaol nikich itzaj tuulbʼal Judeea, atz tuulbʼal u tenam Jerusaleen tiʼ taqʼbʼ tiʼ tabʼil inqʼa yol uvaʼ nikich tal Xhun. Tul nikich motx tal inqʼa xaol inqʼa ipaʼv te quBʼaal Tiuxh. Yaʼne nikich taqʼ kuʼ Xhun inqʼa xaol xeʼ u xaomla aʼ u Jordaan. 
MRK.1.6	Aʼichetz toksaʼm Xhun u chemich xiʼl tiʼ kameeyo. Tul tzʼuʼmich qitzbʼal ok u toksaʼm Xhun xeʼ tuul. Tul sakʼ nikich tetxhbʼu Xhun tuchʼ taʼl kabʼ, inqʼa nikich ileq t-vitz s-vatzil itxʼix.
MRK.1.7	Tul ech u yol nikich ipaxsa Xhun s-eche: —Tul vet naq vaʼt u Vinaq, uvaʼ sibʼxh palnaʼql tiqleʼm sinviʼ. Tul jitoq inkʼulel uvaʼ laʼ inchiteʼl kʼaʼil ichichʼ xaʼp naq t-toq. 
MRK.1.8	Tan il ex, qat vaqʼ kuʼ ex xeʼ aʼ s-txheel, ex, inqʼa qat etitzʼal etibʼ t-inqʼa epaʼv. Pet ech koq naq uvaʼ yaʼn tul s-viʼ, tan aʼ vet viTiuxhil Tiuxh laʼ ul taqʼ naq sete, —chichich Xhun xoʼl inqʼa xaol.
MRK.1.9	Tuulbʼaletz inqʼa qʼij, uvaʼs nikich ipaxsat Xhun viyolbʼal quBʼaal Tiuxh, tul el vet bʼen Jesuus tu tenam Nasareet tuulbʼal Galileea. Tul yekich vet Jesuus tal uvaʼ nikich taqʼvat kuʼ Xhun inqʼa xaol xeʼ aʼ. Tul aqʼax vet kuʼ Jesuus xeʼ aʼ taʼn Xhun tu xaomla aʼ Jordaan. 
MRK.1.10	Jaʼetz vet ul Jesuus xeʼ u aʼ, tul til Jesuus ijaqp u amlikaʼ. Tul til Jesuus ikuʼl viTiuxhil Tiuxh s-tiibʼa. Echiche paraamuxh viTiuxhil Tiuxh kuʼl tiibʼa Jesuus.{*}
MRK.1.11	Yaʼne ech tal kuʼl quBʼaal Tiuxh t-amlikaʼ s-eche: —Axh inKʼaol. Kamxh in seʼe. Tul tira nik achiibʼisa in, —xeʼt kuʼl quBʼaal Tiuxh.
MRK.1.12	Yaʼne bʼen vet Jesuus tu txʼavaʼ uvaʼ yeʼl xaol s-tuul. Tan aʼ viTiuxhil Tiuxh alon ibʼen Jesuus tzitzi. 
MRK.1.13	Kaʼviinqilich vet qʼij tatin Jesuus tzitzi tu txʼavaʼ uvaʼ yeʼl xaol s-tuul. Tul etxhbʼul ikuʼ Jesuus t-paʼv taʼn Satanaas. Aʼetz atilich Jesuus xoʼl inqʼa txhiʼomla txoo, poro aʼ, inqʼa aanxel, nikich kʼuulan Jesuus.{*}
MRK.1.14	Maʼtichetz taqʼax vet jaʼ Xhun t-tzeʼ, tul qʼaʼv Jesuus tuulbʼal Galileea tiʼ ipaxsal inqʼa bʼaʼnla txhaq yol uvaʼ aʼ tzajnaʼq kʼatz quBʼaal Tiuxh, [tiʼ vibʼant quBʼaal Tiuxh iqʼesalil xoʼl inqʼa xaol]. 
MRK.1.15	Tul ech nikich tal Jesuus s-eche: —Itzʼavaq etibʼ t-inqʼa epaʼv vatz quBʼaal Tiuxh. Tul qejvaq inqʼa bʼaʼnla txhaq yol tetz quBʼaal Tiuxh. Tan opoony vet inqʼa qʼij uvaʼ xeʼtiy vet quBʼaal Tiuxh tiʼ ibʼant iqʼesalil t-taanima inqʼa xaol, —chichich Jesuus.
MRK.1.16	Nikichetz ixaon Jesuus titziʼ u mam aʼ Galileea, tul til Jesuus kaʼvaʼl inqʼa vinaq uvaʼ titzʼinich tibʼ. Vaʼl, uvaʼ Simoonich ibʼij; tul vaʼt, uvaʼ Lixhich ibʼij. Sebʼtichaqetz taqʼt bʼen ikʼatxh xeʼ u mam aʼ tiʼ itxeyex txay. Tan aʼich taqʼon txeyo txay.
MRK.1.17	Yaʼne ech tal Jesuus s-te s-eche: —Etulvaq. Tul koʼvaq s-viʼ, tan in toq txhusun ex. Tul ech laʼ emolt inqʼa xaol sinkʼatza, eche nik emolt inqʼa txay, —xeʼt Jesuus.
MRK.1.18	Taʼnetz kuxh tabʼi inqʼa vinaq u yol, tul yekich taqʼ vet ka inqʼa ikʼatxh. Tul bʼenaq vet tiʼ Jesuus.
MRK.1.19	Bʼiiletz kuxh xaon bʼen Jesuus tuchʼ kaʼvaʼl inqʼa vinaq uvaʼ tiqʼo s-tiʼ, tul til Jesuus kaʼvaʼt inqʼa vinaq uvaʼ antxh titzʼinich tibʼ. Vaʼl, uvaʼ Jakoovoich ibʼij; vaʼt, uvaʼ Xhunich ibʼij. Ikʼaolich val u vinaq, uvaʼ Sevedeeoich ibʼij. Tul sebʼtich ikʼoat inqʼa ikʼatxh tuul u vaarko. 
MRK.1.20	Yaʼne isikʼle eluʼl Jesuus s-kaʼbʼil. Tul taqʼaq vet ka vibʼaal tuchʼ inqʼa taqʼonvil tu vaarko. Tul bʼenaq vet tiʼ Jesuus.
MRK.1.21	Paletz vet paʼl kaʼoxvaʼl qʼij, tul aqʼbʼ vet Jesuus tu tenam Kapernauum tuchʼ inqʼa nikich itxhus tibʼ s-kʼatza. Atichetz vet Jesuus tzitzi, tul opoon vet vaʼt u xeem qʼij, uvaʼ saavadoiche. Tul txhusun vet Jesuus t-val u kʼulbʼal tibʼ inqʼa tij imam Israeel. 
MRK.1.22	Tul tira kaj taanima inqʼa xaol tiʼ vitxhusun Jesuus. Tan atich tiqleʼm Jesuus tuchʼ vitxhusuneʼ. Tan jit ech nikich itxhusun Jesuus eche inqʼa nikich txhusun ibʼekʼbʼal inqʼa qumol s-tijaq imam Israeel.{*}
MRK.1.23	Atichetz okaʼp val u vinaq xoʼl inqʼa xaol tu kʼulbʼal ibʼ uvaʼ atich ok demoonio t-taanima. Tul yeʼ kuxh taqla sichʼin u vinaq taʼn u demoonio. 
MRK.1.24	Tul ech tal te Jesuus s-eche: —¡Aa! ¡Jesuus, aj Nasareet, keʼch taltxh axh! Atz ¡kam yeʼbʼaʼn ul abʼan s-qe! Tan aʼ nik aal uvaʼ ul eesa quqʼij. Aloq ¡vootzaqle uvaʼ axh u loqʼola iTxhaq Tiuxh! ¡Axh, uvaʼ een tzajnaʼql axh kʼatz Tiuxh! —xeʼte.
MRK.1.25	Yaʼne imaq Jesuus iyolon u demoonio. Tul ech tal Jesuus s-te s-eche: —¡Val axhaakalil! ¡Elen el kʼatz naq u vinaqe! —xeʼt Jesuus.
MRK.1.26	Taletz kuxh Jesuus u yol, tul aʼl taqʼt u demoonio yakʼil kʼatz u vinaq tiʼ itzetpuleʼ. Tul mam sichʼiʼm ibʼan vet u vinaq taʼn u demoonio, yaʼne el vet el u demoonio t-taanima u vinaq.
MRK.1.27	Tul tira kaj taanima inqʼa xaol, inqʼa kʼulich tibʼ. Tul ech nikich motx iyol vet s-vatzaq s-eche: —¿Kam talax uvaʼ nik qileʼ? Yaʼnxh val u txhusuʼme nik qabʼi. Tul ¿tal qat tzajk tiqleʼm Jesuus taʼn tiʼ toleʼv tiʼ itukil el inqʼa demoonio? Tan ¡il inqʼa demoonio nik motx iqeon te Jesuus! —chichich vet inqʼa xaol. 
MRK.1.28	Tul nal kuxh ipaxin vet el itziulal vibʼaʼnil Jesuus tuulbʼal Galileea s-kaqaayil.
MRK.1.29	Eletz vet ul Jesuus tu kʼulbʼal tibʼ inqʼa tij imam Israeel tuulbʼal u xeem qʼij saavado, tul imolich tibʼ Jesuus tuchʼ Simoon tuchʼ Lixh tuchʼ Jakoovo tuchʼ Xhun. Tul bʼen vet Jesuus t-totzotz Simoon, atz t-totzotz Lixh. 
MRK.1.30	Tul xoklich qʼes u ixoq, vijiʼ Simoon, taʼn xamal yaabʼil. Tul yekich alax vet te Jesuus uvaʼ oybʼalich qʼes.
MRK.1.31	Yaʼne ijetxh vet ok tibʼ Jesuus kʼatz qʼes u ixoq. Tul itxey Jesuus iqʼabʼ qʼes. Atz ilak vet jaʼ Jesuus. Tul yekich yaʼ vet u xamal yaabʼil s-tiʼ. Atz xeʼt vet qʼes tiʼ ikʼuulal Jesuus, atz tiʼ ikʼuulal inqʼa nikich itxhus tibʼ kʼatz Jesuus.
MRK.1.32	Kuʼetz vet qʼij, atz qʼeqx veteʼ, uvaʼs ipal vet u xeem qʼij saavado, tul mamala yaabʼ ex aqʼaxoq vet ka vatz Jesuus. Atz mamala inqʼa atich ok demoonio t-taanima, ex aqʼaxoq paqte vatz Jesuus. 
MRK.1.33	Tul mamala vet xaol tu tenam uvaʼe, imol vet tibʼ tziʼ vijubʼalil u otzotz tal uvaʼ atich Jesuus. 
MRK.1.34	Tul motx ibʼan Jesuus bʼaʼn inqʼa yaabʼ, inqʼa kamaq kuxh yaabʼilil nikich bʼanon. Tul mamala demoonio ituki el Jesuus t-taanima inqʼa xaol. Tul tira yeʼ nikich ikuy Jesuus iyolon inqʼa demoonio, tiʼ taltaʼ jabʼilich Jesuus. Tan tootzaqlich inqʼa demoonio uvaʼ een tzajnaʼqich Jesuus kʼatz quBʼaal Tiuxh.
MRK.1.35	Sebʼetzxh lakp Jesuus, atz tokto teliche, tul bʼen Jesuus t-val u txʼavaʼ uvaʼ yeʼl xaol jeqlich s-tuul. Tul aʼ ex inatxhvat Jesuus Tiuxh tzitzi. 
MRK.1.36	Yaʼne ex txhokoxoq Jesuus taʼn Simoon tuchʼ inqʼa imol. Leqexetz vet Jesuus taʼn Simoon, tul ech motx tal te Jesuus s-eche: 
MRK.1.37	—Mam xaol nik txhokon axh, —xeʼtaq te Jesuus.
MRK.1.38	Tul ech tal Jesuus s-te s-eche: —Koʼvaq t-jolt inqʼa tenam uvaʼ naql s-qukʼatza. Tul bʼenat inpaxsa viyolbʼal quBʼaal Tiuxh tzitzi. Tan aʼ uvaʼe, ul inbʼane, —xeʼt Jesuus.
MRK.1.39	Tul nikich ex ipaxsa Jesuus inqʼa bʼaʼnla txhaq yol t-inqʼa kʼulbʼal tibʼ inqʼa tij imam Israeel tuulbʼal inqʼa tenam t-jankʼal tuulbʼal Galileea. Atz nikich ituki el Jesuus demoonio t-taanima inqʼa xaol.
MRK.1.40	Ibʼanetz paqul, aqʼbʼ val u vinaq vatz Jesuus uvaʼ qʼajchil nikich ibʼan vitxhiʼoʼl. Tul qajeʼv u vinaq vatz Jesuus tiʼ ijaqax bʼaʼnil s-te. Tul ech tal te Jesuus s-eche: —Oq axh laʼ saʼon, tul tetxhal laʼ oleʼv axh tiʼ inbʼant bʼaʼn tu yaabʼil, —xeʼt te Jesuus.
MRK.1.41	Tul itxum Jesuus ivatz u vinaq. Yaʼne taqʼeʼl Jesuus iqʼabʼ. Tul ikan vet Jesuus vitxhiʼoʼl u vinaq.
MRK.1.41	Tul ech tal Jesuus s-te s-eche: —Nik insaʼeʼ. Bʼaʼn vet axh, —xeʼt Jesuus. 
MRK.1.42	Taʼnetz kuxh tal Jesuus u yol, tul yekich ibʼan vet vitxhiʼoʼl u vinaq bʼaʼn, uvaʼ qʼajchil nikich bʼanon veteʼ.
MRK.1.43	Yaʼne itiila bʼekʼu Jesuus jolol u yol te u vinaq, tiʼ uvaʼ yeʼxh tal laʼich talvat jaʼl bʼanon bʼaʼn. Tul nal kuxh itxhaq vet bʼen Jesuus.
MRK.1.44	Tul ech tal Jesuus te u vinaq s-eche: —Abʼi eeleʼ. Yeʼxhabʼil invaʼq laʼ aal s-te s-bʼaxa. Pet quuxh, tul bʼaxa bʼen akʼutxh eebʼ vatz u oksan yol vatz Tiuxh. Yaʼne laʼ aaqʼ u oya uvaʼ bʼekʼel ka taʼn Moisees, tiʼ vatxʼajt eebʼ vatz quBʼaal Tiuxh. Echetz laʼ motx tilte inqʼa xaol uvaʼ bʼaʼn vet axh, —xeʼt Jesuus.
MRK.1.45	Bʼenetz vet u vinaq, tul aʼl tal kuxh nikich talvat veteʼ; tul motx tal vet el uvaʼ Jesuus bʼanon bʼaʼn. Echetz yeʼ nikich tutxh vet ipaloʼk Jesuuse t-junun tenam taʼn inqʼa mamala xaol. Pet aʼ nikich kajk vet Jesuus t-inqʼa txʼavaʼ uvaʼ yeʼl xaol jeqlel s-tuul. Poro talaq kuxh tenam nikich tzajk vet xaol tiʼ itxhokox Jesuus.
MRK.2.1	Yeʼxh jatvaʼl qʼij atin Jesuus t-inqʼa txʼavaʼ uvaʼ yeʼl xaol jeqlel s-tuul. Yaʼne xamtel bʼen vet ok Jesuus tu tenam Kapernauum inpaqte. Tabʼietz vet inqʼa xaol uvaʼ eenich vet Jesuus tu otzotz, 
MRK.2.2	tul nal kuxh imol vet tibʼ mamala xaol tiʼ Jesuus. Tul mij nikich tutxh vet ipaloʼk inqʼa xaol tziʼ u jubʼal. Poro sebʼtich talt vet el Jesuus viyolbʼal quBʼaal Tiuxh xoʼl inqʼa xaol.
MRK.2.3	Yaʼne aqʼbʼ kajvaʼl inqʼa vinaq uvaʼ txhelemalich val u vinaq taʼn, uvaʼ tzeʼuʼxich kuxh itxhiʼoʼl. 
MRK.2.4	Tiletz vet inqʼa vinaq uvaʼ yeʼ laʼich utxh vet ipaloʼk kʼatz Jesuus tuchʼ u yaabʼ taʼn u mam tenam, tul aʼl ijaqaq vet iviʼ u otzotz talxh uvaʼ atich Jesuus. Maʼtichetz ijaqp bʼiil viviʼ u otzotz, tul taqʼaq vet koʼp u yaabʼ viʼ txʼatxh tzeʼ vatz Jesuus, u yaabʼ uvaʼ tzeʼuʼxich kuxh itxhiʼoʼl.
MRK.2.5	Tiletz vet Jesuus uvaʼ kʼuqlichxh ikʼuul inqʼa vinaq tiʼ ibʼant Jesuus bʼaʼn u yaabʼ, tul ech tal Jesuus te u yaabʼ, uvaʼ tzeʼuʼxich kuxh itxhiʼoʼl, s-eche: —Txa, qat inkuy sotzsal vet inqʼa apaʼv, —xeʼt Jesuus.
MRK.2.6	Atichetz jolol inqʼa nikich txhusun ibʼekʼbʼal inqʼa qumol s-tijaq imam Israeel. Tul kʼuqinyich tu otzotz. Tul echaq nikich titzʼa t-taanima s-eche: 
MRK.2.7	—¿Kam talaxeʼ uvaʼ?: «Qat inkuy sotzsal vapaʼv,» chich kuxh naq u vinaq uvaʼe. ¡Tira nik teesa naq iqʼij quBʼaal Tiuxh tuchʼ uvaʼ nik taleʼ! Tan yeʼxhabʼil invaʼq laʼ kuy sotzsan ipaʼv inqʼa xaol, pet taʼn kuxh quBʼaal Tiuxh, —xeʼtaq t-taanima.
MRK.2.8	Yaʼne nal kuxh ibʼen titzʼabʼal inqʼa vinaq te Jesuus. Tul ech tal Jesuus s-te s-eche: —¿Keʼch nik etitzʼat tetaanima s-eche, tul yeʼ nik eqejeʼ uvaʼ at viqleʼm tiʼ ikuyux vipaʼv u vinaq? 
MRK.2.9	Atz ¿jabʼisteetz uvaʼ yeʼ laʼ oleʼv in s-tiʼ nik etitzʼa? ¿Maq tiʼ uvaʼ?: «Qat inkuy sotzsal inqʼa apaʼv.» Atz ¿maq tiʼ uvaʼ?: «Lakpen. Tul eeqʼo vatxʼatxh tzeʼ. Tul quxh tavotzotz,» chaq in te u yaabʼ. 
MRK.2.10	Pet toq inkʼutxh sevatz uvaʼ at viqleʼm taʼn quBʼaal Tiuxh tiʼ ikuy sotzsal vipaʼv inqʼa xaol tzitza vatz u txʼavaʼ, in, u Kʼaola uvaʼ qat bʼen s-alam aanima, —xeʼt Jesuus.
MRK.2.10	Tul ech tal Jesuus te u vinaq, uvaʼ tzeʼuʼxich kuxh itxhiʼoʼl taʼn yaabʼil, s-eche: 
MRK.2.11	—Toq val see: Lakpen. Tul iqʼo vatxʼatxh tzeʼ. Tul quxh tavotzotz, —xeʼt Jesuus.
MRK.2.12	Taʼnetz kuxh tal Jesuus u yol uvaʼe, tul lakp vet u vinaq. Atz yekich tiqʼo vet vitxʼatxh tzeʼ. Tul ech ivatz jankʼal inqʼa xaol, bʼen veteʼ. Tul kaayichxh vet taanima inqʼa xaol. Atz motx toksa vet iqʼij quBʼaal Tiuxh. Tan ech motx tal vet s-eche: —¡Yeʼtix qil ibʼanax invaʼq kam s-eche! —xeʼtaq veteʼ.
MRK.2.13	Yaʼne bʼen vet Jesuus paqte tziʼ u mam aʼ. Poro mamala xaol nikich taqʼbʼ kʼatz Jesuus. Tul nikich motx itxhus Jesuus. 
MRK.2.14	Sebʼtichetz ixaon Jesuus tziʼ u mam aʼ, tul til Jesuus val u vinaq, uvaʼ Leviich ibʼij; ikʼaolich Alfeeo. Tul kʼuqlich Levii t-val u atibʼal tal uvaʼ nikich jaqaxik puaq tetz Rooma.
MRK.2.14	Tul ech tal Jesuus te Levii s-eche: —Txhʼuyeʼven s-viʼ, —xeʼt Jesuus. Tul yekich ok vet bʼen Levii tiʼ Jesuus.{*}
MRK.2.15	Ibʼanetz paqul, bʼen Jesuus txʼaʼon t-totzotz Levii tuchʼ inqʼa nikich itxhus tibʼ s-kʼatza. Tul tzum tok Jesuus viʼ meexha tuchʼ jolol inqʼa jaqol puaq tetz Rooma, atz tuchʼ jolt inqʼa xaol uvaʼ aj paʼvomich vatz u tenam. Tul vaʼl txʼaʼonk Jesuus s-tuchʼ. Tul mamala xaol atiche, inqʼa txhʼuyich tiʼ Jesuus.
MRK.2.16	Atichetz jolol inqʼa fariseeo, aʼe inqʼa nikich txhusun ibʼekʼbʼal inqʼa qumol s-tijaq imam Israeel xoʼl u tenam. Tilaqetz veteʼ uvaʼ tzum nikich itxʼaʼon Jesuus tuchʼ inqʼa jaqol puaq tetz Rooma, atz tuchʼ jolt inqʼa aj paʼvom, tul ech motx tal te inqʼa nikich itxhus tibʼ kʼatz Jesuus s-eche: —¿Keʼch taltxheʼ uvaʼ vaʼl nik txʼaʼonk naq, u txhusul etetz, tuchʼ txhaqnaq inqʼa nik jaqon puaq tetz Rooma, atz tuchʼ jolt inqʼa aj paʼvom? —xeʼtaq tiʼ talax yol tiʼ Jesuus.
MRK.2.17	Tabʼietz vet Jesuus u yol uvaʼ tal inqʼa nikich txhusun ibʼekʼbʼal inqʼa qumol s-tijaq imam Israeel, tul ech tal Jesuus s-te s-eche: —Jankʼalxh inqʼa xaol, uvaʼ bʼaʼn ikʼuul, tan yeʼl tzʼakvil nik isaʼon s-te. Pet taʼnxh inqʼa yaabʼ nik isaʼon tzʼakvil s-te. Echetz jit aʼ ulk in tiʼ inqʼa xaol, inqʼa yeʼl ipaʼv s-vatz. Pet aʼ ulk in tiʼ itxhokox inqʼa aj paʼvom, —xeʼt Jesuus.{*}
MRK.2.18	Nikichetz imaq inqʼa xaol itxʼaʼon tiʼ inatxhax Tiuxh, inqʼa nikich itxhus tibʼ kʼatz Xhun, u aqʼol kuʼ xaol xeʼ aʼ. Tul echat kuxh nikich motx ibʼane inqʼa nikich itxhus tibʼ kʼatz inqʼa fariseeo. Tul echaq tal te Jesuus s-eche: —¿Kam s-tiʼil yeʼ nik motx imaq txhaqnaq itxʼaʼon tiʼ inatxhax Tiuxh, inqʼa nik itxhus tibʼ sakʼatza? Pet ech koq oʼ, inqʼa txhusel oʼ taʼn Xhun, atz oʼ, inqʼa txhusel oʼ taʼn inqʼa fariseeo, tan nik qumaq qutxʼaʼon tiʼ inatxhax Tiuxh, —xeʼtaq te Jesuus.
MRK.2.19	Yaʼne ech tal Jesuus s-eche: —¿Maqetz laʼ isaʼ imaqt inqʼa xaol itxʼaʼon tiʼ inatxhax Tiuxh?, inqʼa bʼekʼel vet tiʼ tatin kʼatz u aj tzʼaloʼm. Tan oq ant atil u aj tzʼaloʼm s-xoʼl, tul yeʼ laʼ isaʼ imaqt itxʼaʼon tiʼ inatxhax Tiuxh. 
MRK.2.20	Pet topoon u qʼij uvaʼ toq eesaloq el u aj tzʼaloʼm s-xoʼl, yaʼnetze laʼ imaq vet itxʼaʼon tiʼ inatxhax Tiuxh.{*}
MRK.2.21	Tan ech u vatin, eche vaʼq akʼla kʼoj. Tan yeʼxhabʼil invaʼq laʼ kʼoan ok inbʼeeq akʼla kʼoj tiʼ vaʼq oʼtla oksaʼm. Tan oq ech uvaʼe laʼ ibʼana, tul laʼ kʼolon vet u akʼla kʼoj. Tul aʼl laʼ ilitxʼm vet u oksaʼm taʼn.{*}
MRK.2.22	Atz echat kuxh vatin, eche taʼl uuva uvaʼ yaʼnaqxh ipotxhʼox el. Tan yeʼxhabʼil invaʼq laʼ aqʼon kuʼ taʼl uuva uvaʼ yaʼnaqxh ipotxhʼox el tuul invaʼq oʼtla tzʼuʼm, u tatibʼ aʼ. Tan oq ech uvaʼe laʼ ibʼana, tul laʼetz rinp vete u oʼtla tzʼuʼm taʼn vixev. Tul laʼ motxeʼl u taʼl uuva s-tuul. Tul yeʼxhkam vet laʼ itxaʼki u tzʼuʼm. Pet aʼl bʼaʼn uvaʼ, aʼ laʼ qʼuʼuxik kuʼ u taʼl uuva tuul akʼla tzʼuʼm, —xeʼt Jesuus.{*}
MRK.2.23	Ibʼanetz paqul tuulbʼal val u xeem qʼij saavado, tul pal itxʼit inqʼa nikich itxhus tibʼ kʼatz Jesuus kaʼl inqʼa triigo.
MRK.2.24	Yaʼne ech tal inqʼa fariseeo te Jesuus s-eche: —¡Nik kol eel inqʼa nik itxhus tibʼ sakʼatza! ¡Aʼxh nik itxʼit inqʼa triigo! Tul yeʼ nik ikuy u qubʼekʼbʼal uvaʼ ech laʼ bʼanaxe tu xeem qʼij saavado, —xeʼtaq te Jesuus.
MRK.2.25	Tul ech tal Jesuus s-eche: —Yeʼetzebʼ nik ibʼen sete uvaʼ nik esikʼle kam uvaʼ ibʼan Daviid s-naʼya tuchʼ inqʼa imol uvaʼs motx ikam t-vaʼy. 
MRK.2.26	Tan paloʼk Daviid tuul u bʼuʼqla tatibʼal quBʼaal Tiuxh tuulbʼal uvaʼs atich ok Aviataar s-mam iqʼesal oksan yol vatz Tiuxh. Tul itxʼaʼ Daviid inqʼa paan, inqʼa maʼtich toksal vet vatz quBʼaal Tiuxh s-tetz natxhkʼuulabʼal. Atz taqʼ Daviid tetz inqʼa imol, inqʼa txhʼuyich s-tiʼ. Tul yeʼ nikich ikuy inqʼa bʼekʼbʼal uvaʼ ech laʼich bʼanaxe. Pet taʼn kuxh inqʼa oksan yol vatz Tiuxh atich tokebʼal tiʼ itxʼaʼaxeʼ.
MRK.2.27	Pet toq val sete tiʼ u xeem qʼij saavado. Tan aqʼax ka u xeem qʼij s-tilanbʼal inqʼa xaol. Poro jit aʼ talax u xeem qʼij uvaʼ iqatz koq te inqʼa xaol. 
MRK.2.28	Echetz bʼenoq sete uvaʼ, aʼ ine, at viqleʼm, in, u Kʼaola uvaʼ bʼen s-alam aanima, tiʼ talax kam laʼ utxh ibʼant inqʼa nik itxhus tibʼ sinkʼatza, tuulbʼal u xeem qʼij saavado, —xeʼt Jesuus te inqʼa fariseeo.
MRK.3.1	Ibʼanetz paqul, tuulbʼal invaʼt u xeem qʼij saavado, tul paloʼk Jesuus inpaqte tuul u kʼulbʼal tibʼ inqʼa tij imam Israeel. Atich val u vinaq tzitzi uvaʼ koxhelich paqʼil iqʼabʼ. 
MRK.3.2	Tul nikich kuxh isaqil Jesuus taʼn jolol inqʼa fariseeo, inqʼa eesanaq yol. Tan aʼichaq kuxh isaʼ tiltaʼ oq laʼich ibʼan Jesuus bʼaʼn viqʼabʼ u vinaq tuulbʼal u xeem qʼij saavado; echetz laʼich itxhej iyole tiʼ ixotxhox Jesuus tiʼ tel iqʼij u bʼekʼbʼal.
MRK.3.3	Tul ech tal Jesuus te u vinaq, uvaʼ koxhelich paqʼil iqʼabʼ, s-eche: —Txakpen. Tul avul s-quxoʼl, —xeʼt Jesuus s-te.
MRK.3.4	Yaʼne ech tal Jesuus te inqʼa fariseeo s-eche: —¿Nik kol ikuy u qubʼekʼbʼal uvaʼ laʼ qubʼan bʼaʼnil te invaʼq xaol tu xeem qʼij saavado? Pet ¿maq aʼ u yeʼbʼaʼn laʼ qubʼana? ¿Laʼ kuxh quvatzi ikam u xaol? Pet ¿maq laʼ qutxum u qʼij isaq? —xeʼt Jesuus.
MRK.3.4	Tul tira yeʼl inqʼa fariseeo tzaqʼbʼi. 
MRK.3.5	Tul itiila saqi Jesuus ivatz inqʼa eesan yol. Tul lakp iviʼ Jesuus s-tiʼ, tiʼ yeʼ itxumt ivatz u vinaq. Atz txumun vet Jesuus s-tiʼ inpaqte.
MRK.3.5	Tul ech tal Jesuus te u vinaq s-eche: —Jikbʼa vaqʼabʼ, —xeʼt Jesuus.
MRK.3.5	Tul ijikbʼa vet u vinaq viqʼabʼ. Tul yekich ibʼan vet bʼaʼn viqʼabʼ u vinaq.
MRK.3.6	Yaʼne motx el vet tzaan inqʼa fariseeo kʼatz Jesuus. Tul yekich xeʼtaq vet tiʼ ibʼant eela iyol tuchʼ jolt inqʼa eenich tiʼ Eroodes Antiipas, u mam iqʼesal tuulbʼal Galileea. Tan aʼaqich titzʼabʼal iyatzʼax el Jesuus.
MRK.3.7	Yaʼne el bʼen Jesuus tzitzi. Tul aqʼbʼ vet Jesuus tziʼ u mam aʼ tuchʼ inqʼa nikich itxhus tibʼ s-kʼatza. Tul mamala xaol txhʼuyich tiʼ Jesuus: Txhʼuyich aj Galileea, aj Judeea, 
MRK.3.8	aj Jerusaleen, aj Idumeea, tuchʼ inqʼa jeqlich jala el u xaomla aʼ Jordaan, tuchʼ inqʼa jeqlich tinaaqaʼ u tenam Tiiro, atz tinaaqaʼ u tenam Sidoon. Tan motx tabʼi itziulal inqʼa mam bʼaʼnil uvaʼ nikich ibʼan Jesuus. Echetz imolt tzaan tibʼe inqʼa mamala tenam tiʼ Jesuus. 
MRK.3.9+MRK.3.10	Tan tiʼ uvaʼ maʼtich ibʼant Jesuus bʼaʼn mamala xaol, tul mamala tel yaabʼ nikich motx iyaʼlu ok tibʼ tiʼ ikanax Jesuus.
MRK.3.9+MRK.3.10	Yaʼne tal Jesuus te inqʼa nikich itxhus tibʼ s-kʼatza uvaʼ bʼanoqich kuxh tutxh vaʼq vaarko taʼn. Tan avoqe laʼich potxhʼox Jesuus taʼn inqʼa mamala tenam, tul nal kuxh laʼich ipal jaʼ Jesuus tuul u vaarko. 
MRK.3.11	Ajtetz nikich tilix Jesuus taʼn inqʼa demoonio uvaʼ atich ok t-taanima inqʼa xaol, tul yek nikich ijoqbʼal inqʼa xaol taʼn inqʼa demoonio vatz Jesuus. Tan yek nikich ixoʼv inqʼa demoonio te viyakʼilal u tiqleʼm Jesuus.
MRK.3.11	Tul yek nikichaq motx isichʼineʼ. Atz ech nikich motx tal s-eche: —¡Aʼ axhe viKʼaol Tiuxh! —chichich inqʼa demoonio te Jesuus.
MRK.3.12	Tul tira nikich imaq Jesuus inqʼa demoonio. Tan yeʼ nikich isaʼ Jesuus uvaʼ, aʼ inqʼa demoonio laʼich aqʼon ootzaqiloq Jesuus te inqʼa tenam.
MRK.3.13	Yaʼne bʼen vet jaʼ Jesuus viʼ val u vitz. Tul itxaj vet el Jesuus jolol vinaq, jabʼiste uvaʼ isaʼ te Jesuus. Tul ulaq vet kʼatz Jesuus. 
MRK.3.14	Echetz itxhabʼat vet Jesuus ikʼuqeʼve kabʼlaval inqʼa vinaq, uvaʼ nikich itxhus tibʼ s-kʼatza tiʼ itxhʼuyeʼv s-tiʼ, atz tiʼ itxhaqax bʼen tiʼ ipaxsal viyolbʼal quBʼaal Tiuxh. [Aʼe inqʼa toksa siapoostol.] 
MRK.3.15	Tul taqʼ Jesuus tiqleʼm tiʼ itukil el demoonio t-taanima inqʼa xaol. 
MRK.3.16	Echetz ibʼij inqʼa vinaq, inqʼa itxaj Jesuus, s-eche: Simoon Luʼ, 
MRK.3.17	tuchʼ Jakoovo, vikʼaol Sevedeeo, tuchʼ Xhun, u titzʼin Jakoovo, inqʼa motx toksa Jesuus ibʼij s-‹Voaneerjes.› Tan ech nik tal u yol Voaneerjes s-eche: ‹inqʼa vinaq uvaʼ ikʼaol raaya,› chiche. 
MRK.3.18	Yaʼne itxajat Jesuus Lixh, tuchʼ Piʼl, tuchʼ Tuʼl, tuchʼ Tio, tuchʼ Maxh, tuchʼ Jakoovo, vikʼaol Alfeeo, atz tuchʼ Tadeeo, tuchʼ Simoon, uvaʼ atich ok xoʼl inqʼa Kanaan,{*}
MRK.3.19	tuchʼ Juudas, u aj tenam Karioote, uvaʼ xamtich ex oksaloq ok Jesuus tiqʼabʼ inqʼa iqʼesal uqʼeʼybʼal taʼn. Tul bʼen vet Jesuus tu otzotz tal uvaʼ jeqliche, imolich tibʼ tuchʼ kabʼlaval inqʼa itxaja.
MRK.3.20	Aqʼbʼetz Jesuus t-val u otzotz. Yaʼne mamala xaol molelich vet tibʼ tiʼ Jesuus inpaqte. Tul mij nikich tutxh vet itxʼaʼon Jesuus tuchʼ inqʼa nikich itxhus tibʼ s-kʼatza. 
MRK.3.21	Tabʼietz vet inqʼa titzʼin tatzik Jesuus itziulal u yol uvaʼ nikich tutxheʼ, tul aʼ titzʼaaq veteʼ uvaʼ laʼich bʼen qitzixoq tzaan Jesuus taʼn. Tan ech nikich motx tal tiʼ Jesuus s-eche: —Qat yany vet iviʼ Jesuus, —chichichaq veteʼ.
MRK.3.22	Poro atich kaʼt inqʼa nikich txhusun ibʼekʼbʼal inqʼa qumol s-tijaq imam Israeel, inqʼa een tzajnaʼqich tu tenam Jerusaleen. Tul ech motx tal s-eche: —¡Velsevuue, viqʼesal inqʼa demoonio, nik aqʼon tiqleʼm Jesuus tiʼ itukil el inqʼa demoonio t-taanima inqʼa xaol! —chichichaq tiʼ Jesuus.
MRK.3.23	Yaʼne motx isikʼle tzaan Jesuus inqʼa nikich txhusun ibʼekʼbʼal inqʼa qumol s-tijaq imam Israeel. Tul txumbʼalimal talt Jesuus kaʼl u yol s-te. Tul ech tal Jesuus s-te s-eche: —¡Yeʼxh paqule uvaʼ antxh Satanaas laʼ tukin el demoonio t-taanima invaʼq xaol! 
MRK.3.24	Tan jankʼal eche tatin invaʼq u mam tenam, uvaʼ jit eela iyol inqʼa iqʼesal s-vatzaq, tan yeʼl paqul laʼ elaʼpun tibʼaʼnil. 
MRK.3.25	Atz kʼuxh tatin xaol t-totzotz, tan oq jit eela iyol, tul yeʼl paqul laʼ elaʼp tibʼaʼnil. 
MRK.3.26	Tan oq junt kuxh laʼ xeʼt Satanaas tiʼ itukil el imol, tul aʼetze jit eela iyol s-vatzaq. Yeʼletz paqule laʼ yakʼin u tatineʼ. Tul tiraetz laʼ sotz vet el Satanaase. 
MRK.3.27	Tan yeʼxhabʼil invaʼq laʼ oleʼv tiʼ tokebʼel totzotz invaʼq u vinaq uvaʼ sibʼxh tial ikʼuul, eche Satanaas. Pet bʼaxa laʼ qitzix u vinaq taʼn elqʼom, yaʼne laʼ utxh telqʼal inqʼa kamaq tetz tu totzotz, echetz uvaʼ nik inbʼane tiʼ itukil el demoonio.
MRK.3.28	Nuqxh toq val sete: Laʼ utxh ikuy sotzsal ipaʼv inqʼa xaol taʼn quBʼaal Tiuxh, kʼuxh kamxh paʼvil bʼanel taʼn. 
MRK.3.29	Pet ech koq u paʼv tiʼ teesal iqʼij viTiuxhil Tiuxh, tan yeʼl paqul laʼ kuyuxi. Tan aʼ vet u kʼaxkʼo, uvaʼ yeʼl iyaʼebʼal imotxebʼal, laʼ jaʼp s-tiibʼa taʼn quBʼaal Tiuxh, —xeʼt Jesuus te inqʼa nikich txhusun ibʼekʼbʼal inqʼa qumol s-tijaq imam Israeel.
MRK.3.29	Tan yeʼ nikich motx iqej viTiuxhil Tiuxh uvaʼ nikich aqʼon tiqleʼm Jesuus. 
MRK.3.30	Tan ech maʼtich motx talt s-eche: —At vet ok val u demoonio t-taanima naq uvaʼe, —chichichaq tiʼ Jesuus.
MRK.3.31	Aqʼbʼetz vet itxutx Jesuus tuchʼ inqʼa titzʼin Jesuus, tul motx kuxh kaj vet tiʼ otzotz. Pet aʼl itxhaq vet vaʼl xaol tiʼ tiqʼol eluʼl Jesuus. 
MRK.3.32	Tul ech tal inqʼa xaol, inqʼa kʼuqinyich txala txhaq tuul Jesuus, s-eche: —Il atxutx, at tiʼ otzotz tuchʼ inqʼa eetzʼin. Tul il, axh, nik itxhok axh, —xeʼt eʼl Jesuus.
MRK.3.33	Yaʼne ech tal Jesuus s-eche: —¿Jaʼletze uvaʼ toq inbʼan eela tuchʼ intxutx, atz tuchʼ inqʼa vitzʼin? —xeʼt Jesuus.
MRK.3.34	Tul isaqi Jesuus inqʼa xaol, inqʼa kʼuqlich txala txhaq tuul. Tul ech tal Jesuus s-eche: —Aʼetz inqʼa eela kuxh nik insaʼt tuchʼ intxutx, atz nik insaʼt tuchʼ vitzʼin, inqʼa xaol inqʼaa. 
MRK.3.35	Tan jatvaʼlxh inqʼa xaol uvaʼ, aʼ laʼ ibʼan kam u titzʼabʼal quBʼaal Tiuxh; tul aʼetz inqʼae, ech tatin, eche vitzʼin, atz eche vanabʼ, atz eche intxutx, —xeʼt Jesuus.
MRK.4.1	Tinvaʼtetz vet qʼij, tul txhusun Jesuus inpaqte titziʼ u mam aʼ Galileea. Tul mamala xaol molelich tibʼ kʼatz Jesuus. Pet tiʼetz vet vipotxhʼox Jesuus taʼn inqʼa mamala xaol, tul bʼen vet ok Jesuus tuul val u vaarko. Kʼuqeʼvetz vet Jesuus tuul u vaarko viʼ u mam aʼ, tul xeʼt vet Jesuus tiʼ itxhusux inqʼa xaol. Aʼetz atich inqʼa xaol tziʼ eluʼl u mam aʼ. 
MRK.4.2	Yaʼne txumbʼalimal talt Jesuus mamala txhusbʼal xoʼl inqʼa xaol. Tul ech inqʼa txhusbʼal tal Jesuus s-eche: 
MRK.4.3	—Abʼitaq val u yol toq val sete: Bʼen val u vinaq ava itriigo. 
MRK.4.4	Tul xeʼt vet tiʼ ixitul el inqʼa iiya. Tanuletz inqʼa iiya een ex kuʼk tziʼ bʼey. Uletz vet inqʼa tzʼichin, inqʼa nik ixichʼan vatz amlikaʼ, tul ul itzoti bʼen inqʼa iiya.
MRK.4.5	Pet tant inqʼa iiya, tan aʼ ex kuʼk xoʼl sivan tal uvaʼ bʼiil kuxh txʼavaʼ atiche. Naletz kuxh titzʼ inqʼa iiya, tan yeʼxhich jankʼal ipimal u txʼavaʼ atiche. 
MRK.4.6	Eletz vet ul qʼij, tul tzʼeʼ vet inqʼa iiya taʼn. Tan bʼiil kuxh bʼen taqʼil inqʼa iiya. Tul tzaq veteʼ.
MRK.4.7	Tant inqʼa iiya, aʼ ex kuʼk xoʼl chʼiʼx. Chʼijetz vet u chʼiʼx, tul yeʼ ikuy vet ichʼij inqʼa talaq triigo. Tul yeʼ taqʼ vet ivatz.
MRK.4.8	Poro tant inqʼa iiya, aʼ ex kuʼk tu bʼaʼnla txʼavaʼ. Itzʼetz veteʼ; atz chʼij veteʼ. Tul bʼeenoxh ivatz taqʼa. Atetz vet inqʼa triigo motx aqʼon txhaq vinaq laval ivatz. Atz at inqʼa motx aqʼon vet ox txhaq kʼalal (60) ivatz. Atz at inqʼa motx aqʼon vet oʼ txhaq kʼalal (100) ivatz, —xeʼt Jesuus. 
MRK.4.9	Yaʼne ech tal vet Jesuus s-eche: —Jaʼl ex, uvaʼ nik abʼin inqʼa yol uvaʼ nik valeʼ, tul bʼanvaq yaʼl tiʼ tootzaqileʼ, —xeʼt Jesuus.
MRK.4.10	Tul kaj vet jolol xaol kʼatz Jesuus tuchʼ kabʼlaval inqʼa nikich itxhus tibʼ s-kʼatza. Tul motx tabʼi vet te Jesuus kam talaxich inqʼa yol uvaʼ txumbʼalimal taltaʼ.
MRK.4.11	Tul ech tal Jesuus s-eche: —Eche ex, tan il vete, nik taqʼ quBʼaal Tiuxh etootzaqi s-txheel kam inqʼa yeʼich ootzaqimal. Tan ile nik taqʼ etootzaqi kam toq ibʼan tiʼ ibʼanax iqʼesalil xoʼl inqʼa xaol. Pet inqʼa xaol, inqʼa yeʼx ikʼuleʼt vibʼant quBʼaal Tiuxh iqʼesalil s-kʼatza, tan txumbʼalimal nik intxhust jankʼal inqʼa yol s-te. 
MRK.4.12	Echetz aʼ nik elkaʼpun inqʼa yole uvaʼ tal quBʼaal Tiuxh uvaʼ ech nik tal s-eche:
MRK.4.12	«Kʼuxh nik motx til
MRK.4.12	kam uvaʼ nik inbʼaneʼ,
MRK.4.12	tan yeʼ nik ibʼen s-te
MRK.4.12	kam nik elkaʼpun.
MRK.4.12	Atz kʼuxh nik motx tabʼi
MRK.4.12	kam inqʼa yol nik valeʼ,
MRK.4.12	tul yeʼat nik motx ipal s-tuul
MRK.4.12	kam nik elkaʼpun.
MRK.4.12	Echetz yeʼ nik motx titzʼat
MRK.4.12	tibʼe
MRK.4.12	t-inqʼa ipaʼv.
MRK.4.12	Tul yeʼ nik motx ikuyeʼ
MRK.4.12	uvaʼ laʼ insotzsa
MRK.4.12	inqʼa ipaʼv,»
MRK.4.12	xeʼt quBʼaal Tiuxh.
MRK.4.13	Echetz oq yeʼ qat bʼen sete kam talax inqʼa yol uvaʼ txumbʼalimal qat valtaʼ, aʼetz koqebʼ laʼ bʼen sete jolt inqʼa yol uvaʼ txumbʼalimal toq valt inpaqte.
MRK.4.14	Toq val inuqul inqʼa yol sete. Eche u avom, uvaʼ nik avan inqʼa iiya, tan aʼetz nik elkaʼpun tiʼ u paxsan tetz viyolbʼal quBʼaal Tiuxh. 
MRK.4.15	Pet tanul inqʼa iiya, uvaʼ, aʼ ex kuʼk tziʼ bʼey, tan aʼ nik elkaʼpun tiʼ inqʼa xaol uvaʼ nik abʼin viyolbʼal quBʼaal Tiuxh. Maʼtetz tabʼit vet viyolbʼal quBʼaal Tiuxh, tul aʼ Satanaas nik pal sotzsan el s-kʼuul.
MRK.4.16	Atz echat tant inqʼa iiya, uvaʼ aʼ ex kuʼk xoʼl sivan, tan aʼ nik elkaʼpun tiʼ inqʼa xaol uvaʼ yekichxh qat chiibʼ tiʼ ikʼulux viyolbʼal quBʼaal Tiuxh. 
MRK.4.17	Poro oqetz qat til vet invaʼq vitzaʼlal, atzoq yeʼ nik ikaj utxhchil s-tiʼ, tiʼ ikʼaxbʼisal tiʼ inimal viyolbʼal quBʼaal Tiuxh, tul yek nik ikaʼkabʼin vet ikʼuul. Tul aʼetz uvaʼe, ech tatin, eche inqʼa iiya triigo uvaʼ bʼiil kuxh at bʼen taqʼil t-txʼavaʼ.
MRK.4.18	Atz echatxh tant inqʼa iiya, uvaʼ een ex kuʼk xoʼl chʼiʼx, tan aʼ nik elkaʼpun tiʼ inqʼa xaol uvaʼ nik abʼin viyolbʼal quBʼaal Tiuxh. 
MRK.4.19	Poro aʼe tan, een kuxh taanima tiʼ inqʼa kam vatz txʼavaʼ tintanul inqʼa yaʼbʼ s-txheel, atz tiʼ u txʼijbʼal qʼij uvaʼ laʼ eesan t-bʼey. Atz aʼ kuxh nik tatxhva joltoʼq kam. Aʼetz uvaʼe, laʼ ok tu titzʼabʼal; atz laʼ sotzsan el viyolbʼal quBʼaal Tiuxh s-kʼuul. Echetz laʼ ibʼan eche inqʼa iiya uvaʼ yeʼ ikuy inqʼa chʼiʼx ichʼijeʼ. Tul yeʼ taqʼ ivatz; atz yeʼ nik ibʼaneʼ kam uvaʼ nik isaʼ quBʼaal Tiuxh s-tiʼ laʼ ibʼana.
MRK.4.20	Pet tant inqʼa iiya, uvaʼ een ex kuʼk tu bʼaʼnla txʼavaʼ, tan aʼ nik elkaʼpun tiʼ inqʼa xaol uvaʼ laʼ abʼin viyolbʼal quBʼaal Tiuxh. Tul aʼ laʼ ikʼutxhvat vet vinimal viyolbʼal quBʼaal Tiuxh tuchʼ vibʼanoʼm. Echetz laʼ ichʼij vet inqʼa xaol taʼn viyolbʼal quBʼaal Tiuxh, eche inqʼa iiya uvaʼ laʼ taqʼ ivatz. Tan at uvaʼ laʼ aqʼon txhaq vinaq laval ivatz. Atz at tant uvaʼ laʼ aqʼon ox txhaq kʼalal (60) ivatz. Atz at tant laʼ aqʼon oʼ txhaq kʼalal (100) ivatz, —xeʼt Jesuus.
MRK.4.21	Tul ech vaʼt u yol txumbʼalimal talt Jesuus s-eche: —Yeʼxhabʼil invaʼq laʼ matxon invaʼq txiqubʼal, tul laʼ imuqoʼk jaqʼ vaʼq almul. Atz jitoq laʼ toksa jaqʼ invaʼq txʼatxh. Pet een laʼ taqʼvat jaʼ tu tatibʼal uvaʼ niim at jaʼ. 
MRK.4.22	Echatetze viyolbʼal quBʼaal Tiuxh, tan yeʼl viyolbʼal quBʼaal Tiuxh laʼ muquxi. Pet tetxhal laʼ ootzaqili. Atz yeʼ laʼ koloxi, pet tetxhal laʼ eluʼl itziulal. 
MRK.4.23	Jaʼl ex nik abʼin kam inqʼa yol nik valeʼ, tul bʼanvaq yaʼl tiʼ tootzaqileʼ, —xeʼt Jesuus.
MRK.4.24	Yaʼne echat tal Jesuus s-eche: —Bʼanvaq yaʼl tiʼ tootzaqil kam nik elkaʼpun inqʼa yol, inqʼa nik etabʼi valtaʼ. Tan jankʼalxh inqʼa yol uvaʼ ayaʼlxh ekʼuul tiʼ tabʼileʼ, tul laʼ ilotxh ex quBʼaal Tiuxh tiʼ tootzaqileʼ. Tan aʼl tel laʼ taqʼax etootzaqibʼal taʼn quBʼaal Tiuxh. Tan ech laʼ ibʼan quBʼaal Tiuxh tiʼ taqʼax sete, eche laʼ epajt invaʼq kam. Tan aʼl teletz laʼ taqʼax etootzaqibʼal taʼn quBʼaal Tiuxh tiʼ tabʼileʼ, aloq ex laʼ bʼanon yaʼl tiʼ tabʼileʼ. 
MRK.4.25	Tan jaʼl uvaʼ laʼ txhabʼan ibʼanbʼel uvaʼ laʼ taqʼ quBʼaal Tiuxh s-te, tul aʼl tel laʼ taqʼax s-te taʼn quBʼaal Tiuxh. Pet jaʼl uvaʼ yeʼ laʼ txhabʼan ibʼanbʼel uvaʼ laʼ taqʼ quBʼaal Tiuxh s-te, tul aʼl laʼ imajt quBʼaal Tiuxh s-te, —xeʼt Jesuus.
MRK.4.26	Echetz vaʼt u yol uvaʼ txumbʼalimal talt Jesuus s-eche: —Ech vibʼant quBʼaal Tiuxh iqʼesalil kʼatz inqʼa xaol, eche tavat vaʼq vinaq tiiya t-txʼavaʼ. 
MRK.4.27	Tan qat itzʼ vet inqʼa iiya. Atz qat chʼij veteʼ tuulbʼal uvaʼs nik ipal junun qʼij, atz nik ipal junun aqʼbʼal. Kʼuxhetz vaty u vinaq s-aqʼbʼal, atz kʼuxh nik ilakp vet s-qʼiil, tul ajt kuxh qat til veteʼ uvaʼ paqʼtxʼinaʼq vet inqʼa iiya, atz qat chʼij veteʼ. Poro jitoq qat bʼen s-te keʼch qat ipaqʼtxʼ inqʼa iiya. 
MRK.4.28	Tan aʼ u txʼavaʼ nik iqatzin ichʼij inqʼa iiya. Bʼaxaetz qat txhej vet ixaq, tul qat txhej vet taqan. Yaʼne qat txhej vet ibʼoʼqʼ vivatz. Tul qat txhej vet vivatzxhtuʼ tuul vibʼoʼqʼ. 
MRK.4.29	Qatetz tzaq veteʼ, tul nik iqolox vet tzaan tuchʼ u txhʼitxhʼ u tzokʼbʼal triigo. Tan nik topoon vet viqʼiil vimoloxeʼ, —xeʼt Jesuus.
MRK.4.30	Tul ech vaʼt u yol txumbʼalimal talt Jesuus s-eche: —¿Kam invaʼq laʼ qubʼan eela tuchʼ vibʼant quBʼaal Tiuxh iqʼesalil kʼatz inqʼa xaol? Atz ¿kam invaʼq uvaʼ txumbʼalimal laʼ qubʼant eela s-tuchʼ nik enatxheʼ? 
MRK.4.31	Ech vibʼant quBʼaal Tiuxh iqʼesalil kʼatz inqʼa xaol, eche val u tiiyail tzeʼ u mostaasa uvaʼ nik tavaleʼ. Tan unutzʼxh u tiiyail mostaasa viʼ jolt inqʼa iiya uvaʼ at vatz u txʼavaʼ. 
MRK.4.32	Qatetz kuxh avali, tul nik ixeʼt chʼioq. Tul sibʼxh nik ipal vet ichʼij viʼ jolt inqʼa txhiko. Tul niimxh nik elk vet inqʼa iqʼabʼ. Tul laʼ utxh vet tatin inqʼa tzʼichin uvaʼ nik ixichʼan vatz amlikaʼ jaqʼ vimuj, —xeʼt Jesuus.
MRK.4.33	Poro mamala yol uvaʼ txumbʼalimal nikich itxhus Jesuus xoʼl inqʼa xaol, eche u yol uvaʼ txumbʼalimal talt tiʼ u tzeʼ u mostaasa. Tul aʼ nikich itxhus Jesuus xoʼl inqʼa xaol jabʼiste u txhusbʼal uvaʼ tuul laʼich itxʼol inqʼa xaol tootzaqileʼ. 
MRK.4.34	Tul yeʼl Jesuus uvaʼ txhusun koq kuxh s-eche, pet txumbʼalimal nikich itxhust inqʼa xaol. Tul taʼn kuxh nikich talvat Jesuus inuqul inqʼa yol te inqʼa nikich itxhus tibʼ s-kʼatza uvaʼs ijunalich kuxh Jesuus s-tuchʼ.
MRK.4.35	Tuulbʼaletz u qʼij uvaʼe, uvaʼs aalemalich vet iqʼeqxeʼ, tul ech tal Jesuus te inqʼa nikich itxhus tibʼ s-kʼatza s-eche: —Koʼvaq el tinjalit itziʼ u mam aʼ, —xeʼt Jesuus.
MRK.4.36	Yaʼne tal vet Jesuus ibʼen te inqʼa xaol. Tul antxh bʼenk vet Jesuus tuul u vaarko tal uvaʼ kʼuqeʼvika. Tul motx bʼenaq veteʼ. Tul txhʼuyeʼv vet bʼen jolt xaol tuul vaarko tiʼ Jesuus. 
MRK.4.37	Tul yeʼ kuxh taqla xeʼt val u mam kaqiqʼ jabʼal viʼ okaʼp u mam aʼ. Tul oqxhich vet ipal kuʼ aʼ tuul u vaarko taʼn u kaqiqʼ. Atz tetxhichxh vet isotz kuʼ u vaarko jaqʼ u mam aʼ. 
MRK.4.38	Poro eenetz atich koʼp Jesuus tiyaʼtebʼal tuul u vaarko. Tul vatyich Jesuus tzitzi. Tul atich jaʼ iviʼ Jesuus viʼ val u vitzʼ.
MRK.4.38	Yaʼne ex bʼeyexoq vet Jesuus taʼn inqʼa nikich itxhus tibʼ s-kʼatza. Tul echaq tal te Jesuus s-eche: —¡Txhusul qetz! ¿yeʼetz kol toq akol oʼ? Tul ¡il oʼ toq kamoq vet oʼ taʼn u mam aʼ! —xeʼtaq te Jesuus.
MRK.4.39	Txakpetz vet Jesuus, tul ibʼekʼ Jesuus iyaʼ u kaqiqʼ. Tul ech tal Jesuus te u mam aʼ s-eche: —¡Taʼne! Tul ¡yaʼen! —xeʼt Jesuus. Tul yekich yaʼ vet u kaqiqʼ. Tul tzʼinun vet iviʼ u mam aʼ.
MRK.4.40	Tul ech tal Jesuus te inqʼa nikich itxhus tibʼ s-kʼatza s-eche: —Yeʼ kuxh xoʼv ex. ¡Kam s-tiʼil yeʼ nik ekʼuqbʼa ekʼuul s-viʼ tiʼ ekoloxeʼ! —xeʼt Jesuus.
MRK.4.41	Tul kaayaqichxh vet taanima inqʼa nikich itxhus tibʼ kʼatz Jesuus taʼn mam xoʼval. Tul ech motx tal vet s-vatzaq s-eche: —¿Kam talax naq u vinaq uvaʼe? Tan ¡tetxhal qat qeex naq taʼn u kaqiqʼ jabʼal, atz taʼn u mam aʼ! —xeʼtaq veteʼ.
MRK.5.1	Yaʼne elaʼp vet Jesuus tuchʼ inqʼa nikich itxhus tibʼ s-kʼatza jala el u mam aʼ Galileea t-vitxʼavaʼ inqʼa aj tenam Gadaara. 
MRK.5.2	Iletz kuxh Jesuus nikich teluʼl tu vaarko, tul yekich aqʼbʼ val u vinaq vatz Jesuus, val uvaʼ atich ok demoonio t-taanima. Tul een tzajnaʼqich u vinaq viʼ kampusaanto, tal uvaʼ nikich muqlik kamnaʼq. 
MRK.5.3	Tan aʼich kuxh tatibʼal u vinaq viʼ kampusaanto. Tul yeʼxhabʼil invaʼq nikich toleʼv tiʼ u vinaq, kʼuxh nikich iqitzix s-kadeena. 
MRK.5.4	Tan jatpaqul kuxh maʼtich toksal txhʼitxhʼ t-toq uvaʼ tetzxh txeybʼal, atz nikich toksal tiqʼabʼ paqte. Tul maʼtich iqitzix vet tuchʼ kadeena, tul nikich irin u vinaq inqʼa kadeena. Atz tira nikich motx ijuyi inqʼa txhʼitxhʼ tetz txeybʼal. Echetz yeʼxhabʼil invaʼq nikich toleʼv tiʼ iqitzixeʼ. 
MRK.5.5	Tul nikich kuxh ixaon u vinaq s-qʼiil s-aqʼbʼal t-inqʼa vitz, atz viʼ kampusaanto. Tul nikich kuxh iqʼeqʼuneʼ. Atz nikich kuxh takʼonsa tibʼ s-sivan. 
MRK.5.6	Tiletz u vinaq itzaj Jesuus s-naatxh, tul qʼex taqʼbʼeʼ. Atz ijoqbʼa kuʼ tibʼ vatz Jesuus.
MRK.5.7+MRK.5.8	Tul ech tal Jesuus te u demoonio, uvaʼ atich ok kʼatz u vinaq, s-eche: —Demoonio, ¡elen el t-taanima naq u vinaq! —xeʼt Jesuus.
MRK.5.7+MRK.5.8	Poro jit yekich eleʼl u demoonio kʼatz u vinaq. Pet jankʼalxh iyakʼil u vinaq sichʼin taʼn u demoonio. Tul ech tal te Jesuus s-eche: —¡Kam taltxh axh, Jesuus! ¡Kam asaʼ s-ve! ¡Axh, viKʼaol Tiuxh uvaʼ sibʼ at jaʼp t-amlikaʼ! Tul ¡vatz Tiuxh toq vabʼivat bʼaʼnil see uvaʼ yeʼ akʼaxbʼisa in! —xeʼt te Jesuus.
MRK.5.9	Yaʼne ech tal Jesuus te u demoonio s-eche: —¿Kam abʼij? —xeʼt Jesuus.
MRK.5.9	Tul ech tal s-eche: —Yeʼl s-atxhbʼe, inbʼij, tan sibʼalen qatineʼ, —xeʼte. 
MRK.5.10	Tul mij nikich iyaʼ vet inqʼa demoonio tiʼ ijaqax bʼaʼnil te Jesuus, tiʼ uvaʼ yeʼlich laʼ itilu el Jesuus tuulbʼal vitxʼavaʼ inqʼa aj Gadaara.
MRK.5.11	Poro mamala kutxh nikich ikʼoatxhin kʼatz u vitz tal uvaʼ atich Jesuus. 
MRK.5.12	Yaʼne ijaq inqʼa demoonio bʼaʼnil te Jesuus. Tul echaq tal s-eche: —Bʼan bʼaʼnil s-qe, tul aʼ atxhaqvat bʼen oʼ kʼatz inqʼa kutxh. Tul maʼt qokebʼe, —xeʼtaqe.
MRK.5.13	Tul ikuy vet Jesuus ibʼen inqʼa demoonio t-taanima inqʼa kutxh. Eletz vet el inqʼa demoonio t-taanima u vinaq, tul yekich vet okebʼe tetz inqʼa kutxh. Kamaletz kaʼvaʼlenich mil (2,000) kutxh nikich ikʼoatxhin tzij. Tul yeʼxh taqla motx ok vet inqʼa kutxh t-ojqeʼl. Atz motx itʼebʼlu vet bʼen tibʼ xeʼ u mam aʼ. Tul yekich motx jiqʼbʼaq veteʼ.
MRK.5.14	Taʼnetzxh til inqʼa xeen kutxh kam uvaʼ utxhi, tul yekich motx itzʼeq vet tibʼ. Tul exaq tal vet itziulal u yol te inqʼa xaol tu tenam, atz te inqʼa xaol, inqʼa een t-vitz.
MRK.5.14	Yaʼne aqʼbʼ vet inqʼa xaol tiʼ tilix kam uvaʼ motx utxhi. 
MRK.5.15	Tul aqʼbʼ vet inqʼa xaol tal uvaʼ atich Jesuus. Tul til vet inqʼa xaol u vinaq uvaʼ maʼtich ikʼaxbʼisal taʼn demoonio, atz uvaʼ mamala demoonio atich ok tu taanima. Tul kʼuqlich vet u vinaq kʼatz Jesuus. Tul atich vet ok toksaʼm. Tul tira bʼaʼnich veteʼ; atz jikich vet titzʼabʼal. Tul mam xoʼval tzaj vet tiʼ inqʼa xaol. 
MRK.5.16	Tul alax vet inuqul u yol te inqʼa xaol taʼn inqʼa motx ilon kamxh uvaʼ ibʼan Jesuus te u vinaq uvaʼ atich ok demoonio t-taanima. Tul alaxat inuqul te inqʼa xaol kam uvaʼ ibʼan inqʼa kutxh. 
MRK.5.17	Tul xeʼt vet inqʼa xaol tiʼ tabʼil bʼaʼnil te Jesuus, tiʼ uvaʼ laʼich el vet el Jesuus tuulbʼal vitxʼavaʼ inqʼa xaol.
MRK.5.18	Yaʼne bʼen vet ok Jesuus tu vaarko. Tul ijaq vet u vinaq bʼaʼnil te Jesuus, tiʼ uvaʼ laʼich bʼen vet tiʼ Jesuus, tan maʼtich tel vet el inqʼa demoonio t-taanima. 
MRK.5.19	Poro yeʼ ikuy Jesuus ibʼen u vinaq s-tiʼ. Pet ech tal Jesuus s-te s-eche: —Quxh tavotzotz. Tul bʼen aal te inqʼa eetzʼin aatzik u mam bʼaʼnil uvaʼ qat ibʼan quBʼaal Tiuxh see, atz kam uvaʼ qat tulbʼe quBʼaal Tiuxh toybʼal avatz tiʼ abʼen s-bʼaʼn, —xeʼt Jesuus.
MRK.5.20	Bʼenetz vet u vinaq, tul yekich vet t-junun inqʼa tenam tuulbʼal Dekaapolis. Tul xeʼt vet tiʼ talax el inuqul u mam bʼaʼnil uvaʼ ibʼan Jesuus s-te. Tul kaayichxh vet taanima inqʼa xaol tiʼ u yol.{*}
MRK.5.21	Qʼaʼvetz vet Jesuus inpaqte tuchʼ inqʼa nikich itxhus tibʼ s-kʼatza tinjalit el itziʼ u mam aʼ Galileea tuul val u vaarko. Elaʼpetz vet Jesuus, tul mam tenam imol vet tibʼ tziʼ u mam aʼ tiʼ Jesuus. Atichetz vet Jesuus tziʼ u mam aʼ, 
MRK.5.22	tul aqʼbʼ val u vinaq vatz Jesuus, uvaʼ iqʼesalich xoʼl inqʼa tij imam Israeel tu kʼulbʼal ibʼ, val u vinaq uvaʼ Jaairoich ibʼij. Taʼnetzxh ilix Jesuus taʼn Jaairo, tul ijoqbʼa kuʼ tibʼ vatz Jesuus. 
MRK.5.23	Tul ijaq bʼaʼnil te Jesuus. Tul ech tal s-eche: —Il val vinmeʼal toq kamoq vet taʼn yaabʼil. Pet bʼan bʼaʼnil s-ve, tul koʼ s-viʼ t-votzotz. Tul bʼen aaqʼ jaʼ aqʼabʼ s-tiibʼa. Tul laʼ ibʼan bʼaʼn, echetz yeʼ laʼ ikame, —xeʼt Jaairo te Jesuus.
MRK.5.24	Yaʼne bʼen vet Jesuus tiʼ Jaairo. Tul mam tenam txhʼuyeʼv bʼen tiʼ Jesuus. Tul oqxhich ipotxhʼox Jesuus taʼn u tenam.
MRK.5.25	Poro atich bʼak val u ixoq xoʼl u mam tenam uvaʼ kabʼlavalich vet yaʼbʼ ikʼaxbʼ tzaan taʼn yaabʼil. Tan tira txhaqpinaʼqich vitxaqʼo. 
MRK.5.26	Tul maʼtich kuxh ikʼaxbʼisat tibʼ u ixoq tiʼ ibʼen xeʼ mamala tzʼakanal. Atz maʼtich kuxh isotzsat vet jankʼal vipuaq. Tul yeʼ nikich tiqʼo tibʼ. Pet aʼl nikich inimxeʼ. 
MRK.5.27+MRK.5.28	Tabʼietz vet u ixoq itziulal inqʼa mamala bʼaʼnil uvaʼ nikich ibʼan Jesuus, tul txhʼuyeʼv vet tzaan tiʼ iqul Jesuus xoʼl inqʼa tenam. Tan ech nikich titzʼa u ixoq s-eche: —Kʼuxh taʼn kuxh bʼen inkan bʼeeq viqinkin oksaʼm Jesuus, uvaʼ txhasel ok taʼn, tul yek toq inbʼan bʼaʼn, —chichiche.
MRK.5.27+MRK.5.28	Tul ex ikan u ixoq viqinkin oksaʼm Jesuus, uvaʼ txhasich ok taʼn. 
MRK.5.29	Tul yekich yaʼ vet vitxaqʼo ixoq. Atz yekich inatxh vet ixoq tuchʼ vitxhiʼoʼl ibʼant bʼaʼn tu mam kʼaxbʼichil tetz u yaabʼil.
MRK.5.30	Tabʼietz vet Jesuus teleʼl u mam bʼaʼnil s-kʼatza, tul sutxhqʼ Jesuus tiʼ iqul. Tul ech tal Jesuus s-eche: —¿Jaʼl qat kanon u voksaʼm? —xeʼt Jesuus.
MRK.5.31	Tul ech tal inqʼa nikich itxhus tibʼ kʼatz Jesuus s-eche: —Aʼ inqʼa mamala tename nik potxhʼon axh, tul: «¿Jaʼl qat kanon u voksaʼm?» chich axh, —xeʼtaqe.
MRK.5.32	Tul sebʼtich isaqin Jesuus xoʼl inqʼa xaol tiʼ tilix jaʼl uvaʼ kanon u toksaʼm Jesuus.
MRK.5.33	Yaʼne xeʼt u ixoq tʼuntʼutxhoq t-xoʼval. Tan bʼen vet s-te uvaʼ maʼtich ibʼant vet bʼaʼn. Tul joqel ikuʼ u ixoq vatz Jesuus. Atz taqʼ vet ootzaqiloq tiʼ vikant u toksaʼm Jesuus.
MRK.5.34	Tul ech tal Jesuus te u ixoq s-eche: —Ixoq, tiʼ uvaʼ qat akʼuqbʼa akʼuul s-viʼ, tul bʼaʼn vet axh. Pet quxh vet tibʼaʼnil. Tan qat ey vet el axh tu mam kʼaxbʼichil uvaʼe, —xeʼt Jesuus te u ixoq.
MRK.5.35	Sebʼtelichetz iyolon Jesuus, tul aqʼbʼ kaʼl u bʼanol txhaq, uvaʼ tzajnaʼqich t-totzotz Jaairo, viqʼesal inqʼa xaol tu kʼulbʼal ibʼ. Tul echaq tal s-eche: —Yeʼ kuxh kam aal vet te naq u txhusul qetz, tan qat kamy vet vameʼal, —xeʼtaq tul te Jaairo.
MRK.5.36	Tabʼietz vet Jesuus u yol uvaʼ nikich talax te Jaairo, viqʼesal inqʼa xaol tu kʼulbʼal ibʼ, tul ech tal Jesuus te Jaairo s-eche: —Yeʼ kuxh txumun axh; atz yeʼ kuxh xoʼv axh. Pet kʼuqbʼa akʼuul s-viʼ. Tan toq uloq taanima vameʼal inpaqte, —xeʼt Jesuus.
MRK.5.37	Tul jit jankʼal inqʼa nikich itxhus tibʼ kʼatz Jesuus ikuy ibʼen s-tiʼ. Pet taʼnxh Luʼ tuchʼ Jakoovo, atz tuchʼ Xhun, u titzʼin Jakoovo, bʼenaq tiʼ Jesuus. 
MRK.5.38	Aqʼbʼetz vet Jesuus t-totzotz Jaairo, viqʼesal inqʼa xaol tu kʼulbʼal ibʼ, tul til Jesuus uvaʼ vavunyichaqxh vet inqʼa xaol. Atz mam oqʼel nikich tutxheʼ. Tul mam txumuʼm nikich ibʼanax tiʼ u ixvaak uvaʼ maʼtich ikameʼ. 
MRK.5.39	Paletz vet ok Jesuus tuul u otzotz, tul ech tal Jesuus s-eche: —¡Kam s-tiʼil vavalkabʼiny kuxh ex, tul oq kuxh etoqʼe! Tan yeʼl u ixvaak kamnaʼqle, pet aʼ kuxhte vatya, —xeʼt Jesuus te inqʼa xaol.
MRK.5.40	Tul aʼl kuxh itzeʼlel Jesuus taʼn inqʼa xaol, tan tootzaqlich inqʼa xaol uvaʼ maʼtich ikam vet u ixvaak.
MRK.5.40	Yaʼne itxhaq eluʼl Jesuus inqʼa xaol s-kaqaayil tiʼ otzotz. Pet taʼnxh vitxutx, ibʼaal u ixvaak tuchʼ oxvaʼl inqʼa nikich itxhus tibʼ s-kʼatza, tiqʼo ok s-tiʼ tuul vaʼt u otzotz tal uvaʼ atich okaʼp u ixvaak.
MRK.5.41	Yaʼne itxey Jesuus iqʼabʼ u ixvaak. Tul ech tal Jesuus t-viyolbʼal te u ixvaak s-eche: —Talita, kumi, —xeʼt Jesuus te u ixvaak. Ech nik elkaʼpun u yol —Talita, kumi, —s-eche: —Ixvaak, toq val see: Lakpen, —chich u yol.
MRK.5.42	Tul yekich itzʼeʼv vet u ixvaak. Atz lakp veteʼ. Tul xaon veteʼ, tan kabʼlavalich vet iyaʼbʼ. Tul samunyichaqxh vet inqʼa xaol. 
MRK.5.43	Yaʼne itiila bʼekʼu ka Jesuus uvaʼ yeʼxhabʼil invaʼq laʼich ootzaqin u yol uvaʼ utxhi. Atz tal vet Jesuus taqʼax itxʼix u ixvaak.
MRK.6.1	Eletz vet bʼen Jesuus tu totzotz Jaairo tu tenam Kapernauum, tul yekich vet Jesuus tu tenam Nasareet, tal uvaʼ alalik Jesuus. Tul ant txhʼuyichaq tiʼ Jesuus inqʼa nikich itxhus tibʼ s-kʼatza. 
MRK.6.2	Opoonetz vet iqʼiil u xeem qʼij saavado, tul xeʼt vet Jesuus tiʼ itxhusux inqʼa xaol tuul u kʼulbʼal ibʼ. Tul mamala xaol kaayaqichxh vet taanima tiʼ tabʼil inqʼa yol uvaʼ nikich tal Jesuus.
MRK.6.2	Pet atetz vet jolt xaol uvaʼ ech motx tal tiʼ Jesuus s-eche: —¿Taletzxh qat txhejk txhan vet tiqleʼm naq uvaʼe tiʼ ibʼanax inqʼa kam? Atz ¿tal qat tzajk itxumbʼal naq uvaʼe tiʼ ibʼanax inqʼa kaebʼal aanima? 
MRK.6.3	Tan naq kuxhte u seol tzeʼ, u tal ixoq u Mal. Atz naq kuxhte u tatzik Jakoovo, atz u tatzik Xhuʼl, atz u tatzik Juudas, atz u tatzik Simoon. Atz naq kuxhte vixibʼen inqʼa ixoq, inqʼa ile at s-quxoʼl, —chichich inqʼa xaol tiʼ Jesuus. Tul yeʼ nikich iqej inqʼa xaol oq uvaʼ, aʼich Jesuus u Kriisto. Tul tira nikich teesal iqʼij Jesuus taʼn jolol inqʼa xaol.{*}
MRK.6.4	Yaʼne ech tal Jesuus te inqʼa xaol s-eche: —Jatvaʼlxh oʼ, inqʼa qʼexsan tetz viyolbʼal quBʼaal Tiuxh, tan jankʼal inqʼa tenam, nik oksan quqʼij. Pet taʼn kuxh u qutenam yeʼ nik oksan quqʼij. Tul kʼuxh inqʼa tu qotzotz, inqʼa antxh qitzʼin qatzik, tan yeʼ nik toksa oʼ s-tuul, —xeʼt Jesuus.
MRK.6.5	Tul yeʼ utxh ibʼant Jesuus invaʼq kaebʼal aanima t-vitenam. Tan juunil kuxh inqʼa yaabʼ ibʼan Jesuus bʼaʼn. Tan yeʼ nikich iqej inqʼa xaol oq uvaʼ, aʼich Jesuus u Kriisto. Tul taqʼ jaʼ Jesuus iqʼabʼ tiviʼ inqʼa xaol. Tul motx ibʼan vet bʼaʼn. 
MRK.6.6	Tul tira txumun Jesuus tiʼ yeʼ viqejt inqʼa xaol uvaʼ, aʼich Jesuus u Kriisto.
MRK.6.6	Yaʼne junun ipal vet Jesuus t-inqʼa talaq tenam uvaʼ naqlich kuxh kʼatz u tenam Nasareet. Tul nikich pal itxhus ka Jesuus inqʼa xaol. 
MRK.6.7	Yaʼne isaʼ tzaan Jesuus kabʼlaval inqʼa nikich itxhus tibʼ s-kʼatza. Tul kaʼkabʼil laʼich motx itxhaqt vet bʼen Jesuus. Tul taqʼ Jesuus tiqleʼm tiʼ itukil el inqʼa demoonio t-taanima inqʼa xaol. 
MRK.6.8	Tul ibʼekʼ bʼen Jesuus, s-tiʼ uvaʼ yeʼxhkam invaʼq laʼich motx tiqʼo tiʼ bʼey. Pet taʼn kuxh ibʼaara laʼich motx tiqʼo. Tul yeʼl invaʼq itxʼuʼy, atz jitoq itxʼix, atz jitoq ipuaq laʼich tiqʼo vatz ikʼalubʼal. 
MRK.6.9	Tul yeʼl intzumtoʼq toksaʼm laʼich tiqʼo. Pet taʼn kuxh ichichʼ xaʼp laʼich tiqʼo.
MRK.6.10	Tul ech tal Jesuus te inqʼa nikich itxhus tibʼ s-kʼatza s-eche: —Jabʼiste vaʼq otzotz laʼ aqʼbʼik ex, tul aʼ laʼ atink ex tzitzi. Pet yaʼn laʼ etel vet tzaan tu otzotz uvaʼs laʼ itzʼeq jatvaʼl qʼij vetatin tu tenam. 
MRK.6.11	Oqetz at invaʼq u tenam uvaʼ yeʼ laʼ kʼulun ex, atzoq yeʼ laʼ saʼax tabʼil u yol uvaʼ iqʼomal etaʼn, tul yek laʼ qʼaʼv ex. Tul laʼ etichu ka inqʼa poqoq tetoq vatz inqʼa xaol, s-kʼutxhbʼal tetz uvaʼ, aʼ inqʼa xaol yeʼ laʼ saʼon vikolt tibʼ vatz u kʼaxbʼichil uvaʼ laʼ taqʼ quBʼaal Tiuxh. [Poro toq val sete uvaʼ palnaʼql u kʼaxbʼichil laʼ til inqʼa xaol, atz inqʼa tenam uvaʼ yeʼ laʼ kʼulun ex, viʼ u kʼaxbʼichil uvaʼ laʼ ul tiibʼa u tenam Sodooma tuchʼ u tenam Gomoora, tu qʼij uvaʼs laʼ taqʼt vet quBʼaal Tiuxh u kʼaxkʼo tiibʼa inqʼa yeʼ nik kʼulviin viyolbʼal,] —xeʼt Jesuus.
MRK.6.12	Yaʼne kaʼkabʼil motx itxhaqt bʼen Jesuus kabʼlaval inqʼa nikich itxhus tibʼ s-kʼatza. Bʼenaqetz veteʼ, tul exaq ipaxsa vet inqʼa yol tiʼ u titzʼat tibʼ inqʼa xaol t-inqʼa ipaʼv vatz quBʼaal Tiuxh. 
MRK.6.13	Tul mamala demoonio nikich motx ituki vet el t-taanima inqʼa xaol. Atz nikich toksa aseeite tiʼ mamala yaabʼ. Tul nikich ibʼan vet inqʼa yaabʼ bʼaʼn.
MRK.6.14	Tabʼi vet Eroodes Antiipas, u mam iqʼesal tuulbʼal Galileea, itziulal inqʼa yol uvaʼ nikich ibʼan Jesuus. Tan maʼtich ipaxin vet itziulal Jesuus tuulaq inqʼa tenam. Tul ech nikich tal jolol inqʼa xaol s-eche: —¡Qatetzebʼ itzʼeʼvy naq u Xhun inpaqte, uvaʼ kamnaʼq veteʼ; naq uvaʼ nikich aqʼon kuʼ inqʼa xaol xeʼ aʼ! Xaʼtetze at tiqleʼm naq tiʼ ibʼanax inqʼa kaebʼal aanima, —chichich jolol inqʼa xaol.
MRK.6.15	Tul ech nikich tal jolt xaol s-eche: —Naqe u Eliias, u qʼexsanich tetz viyolbʼal quBʼaal Tiuxh, qat itzʼeʼvy inpaqte, —chichiche.
MRK.6.15	Tul ech nikich tal jolt xaol s-eche: —Vaʼtoqebʼ qʼexsan tetz viyolbʼal quBʼaal Tiuxh naq uvaʼe. Atz maq antxh vaʼq naq inqʼa qʼexsanich tetz viyolbʼal quBʼaal Tiuxh s-naʼya, —chichich jolt inqʼa xaol tiʼ Jesuus.
MRK.6.16	Tabʼietz vet Eroodes inqʼa yol uvaʼ nikich tal inqʼa xaol, tul ech tal vet Eroodes s-eche: —¡Yeʼle! Pet ¡naqe u Xhun qat itzʼeʼvy inpaqte, uvaʼ inbʼekʼ itzokʼpeʼl iviʼ! —xeʼt Eroodes.{*}
MRK.6.17	Taletz Eroodes u yol s-eche, tan antxh Eroodes bʼekʼon iqitzix jaʼ Xhun t-tzeʼ tuchʼ kadeena, iqʼaqʼalich kuxh ixoq u Erodiias, u tixqelich Piʼl, u titzʼin Eroodes. Tan antxh Eroodes iqʼon Erodiias s-tixqel.
MRK.6.18	Tan ech nikich tal Xhun te Eroodes s-eche: —Quqʼesal Eroodes, yeʼ nik ikuy u qubʼekʼbʼal ibʼanax u yeʼbʼaʼn, eche uvaʼ nik abʼaneʼ. Tan antxh tixqel naq u eetzʼin Piʼl iqʼomal aaʼn, —chichich Xhun.
MRK.6.19	Echetz txhiʼanyichxh ixoq u Erodiias tiʼ Xhun. Tul txʼebʼoʼmyich kuxh ixoq tiʼ topoon vaʼq qʼij uvaʼ tetxhal laʼich yatzʼax el Xhun. Poro yeʼl ixoq nikich toleʼveʼ.
MRK.6.20	Tul nikich ixoʼva Eroodes iyatzʼax el Xhun, tan tootzaqich Eroodes uvaʼ jikla vinaqich Xhun. Tul chʼexichla vinaqich Xhun vatz quBʼaal Tiuxh. Echetz nikich ikolox Xhune taʼn Eroodes. Kʼuxhetz bʼaʼnxh inqʼa yol nikich tabʼi Eroodes uvaʼ nikich tal Xhun, poro nikich kuxh isotz ikʼuul Eroodes te Xhun. Kʼuxhetz eche, aloq tira ayaʼl ikʼuul Eroodes nikich tabʼi viyol Xhun.
MRK.6.21	Opoonetz vet viqʼiil u nimabʼ tetz vitzʼeq iyaʼbʼ Eroodes, tul taqʼ vet Eroodes vaʼl bʼaʼnla txʼix te inqʼa atich ok siqʼesalil s-kʼatza, atz te inqʼa iqʼesal sol, atz te inqʼa iqʼesalich tuulbʼal Galileea. Tul tzitzi topoon vet u qʼij vatz Erodiias tiʼ iyatzʼax el Xhun.
MRK.6.22	Echetz ipal vet ok u ixvaake, u tal Erodiias, tal uvaʼ nikich utxhk u nimla qʼij. Tul bʼix vet u ixvaak vatz inqʼa iqʼesal. Josqʼilichetzxh ibʼix u ixvaak til Eroodes, atz tilat jolt inqʼa iqʼesal uvaʼ atich ok viʼ u meexha kʼatz Eroodes. Tul ech tal vet Eroodes, u mam iqʼesal, te u ixvaak s-eche: —Ixvaak, abʼi s-ve kamxh invaʼq nik asaʼeʼ, tul toq vaqʼ see. 
MRK.6.23	Poro ech ivatz Tiuxh nik valeʼ, uvaʼ ikʼaxbʼisan in oq yeʼ laʼ innima vinyol see tiʼ jankʼalxh uvaʼ laʼ aabʼi s-ve. Tan kʼuxh nikʼaʼmoq te jankʼal uvaʼ nik inbʼan iqʼesalil s-tiibʼa, tan toq vaqʼ see, —xeʼt Eroodes.
MRK.6.24	Yaʼne eluʼl u ixvaak. Tul ech tal te vitxutx s-eche: —Txutx, ¿kametz invaʼq toq vabʼi te Eroodes? —xeʼte.
MRK.6.24	Tul ech tal Erodiias s-eche: —Aʼ aabʼi viviʼ Xhun, u aqʼol kuʼ xaol xeʼ aʼ, —xeʼt Erodiias.
MRK.6.25	Yaʼne nalxh ipaloʼk u ixvaak vatz Eroodes, u mam iqʼesal, inpaqte. Tul ech tal u ixvaak s-eche: —Aʼ nik insaʼeʼ uvaʼ, aʼ laʼ aaqʼ viviʼ Xhun s-ve s-txheel tuul invaʼq puraato, Xhun, u aqʼol kuʼ xaol xeʼ aʼ, —xeʼt u ixvaak.
MRK.6.26	Tul yekich txumun vet Eroodes, tiʼ uvaʼ tabʼi u tal Erodiias. Pet yeʼ itxʼol vet Eroodes iyaʼsal vatz u ixvaak. Tul tetxhal kuxh inima vet Eroodes viyol uvaʼ maʼtich talt vatz Tiuxh, atz vatz inqʼa xaol uvaʼ atich ok viʼ u meexha s-kʼatza. 
MRK.6.27	Echetz nal kuxh ibʼekʼ vet Eroodes, u mam iqʼesal, ibʼen val visol tiʼ itzokʼox tzaan viviʼ Xhun. 
MRK.6.28	Yaʼne ex itzokʼ vet tzaan u sol viviʼ Xhun tu tzeʼ. Tul ex taqʼ vet te u ixvaak tuul val u puraato. Atz ex taqʼ vet u ixvaak te vitxutx.
MRK.6.29	Tabʼietz vet inqʼa nikich itxhus tibʼ kʼatz Xhun uvaʼ tzokʼox el iviʼ Xhun, tul ex tiqʼoaq vet vitxhiʼoʼl Xhun. Tul exaq imuq vet t-val u muqbʼal kamnaʼq vatz val u pejoʼn.
MRK.6.30	Yaʼne qʼaʼv vet kabʼlaval inqʼa apoostol, inqʼa itxhaq Jesuus. Tul motx tal vet ok te Jesuus kam inqʼa ex ibʼaneʼ, atz kam inqʼa ex itxhuseʼ. 
MRK.6.31	Tul ech tal Jesuus s-eche: —Koʼvaq, tul bʼen bʼeeq oʼ ilan t-vaʼq txʼavaʼ uvaʼ yeʼl xaol s-tuul, —xeʼt Jesuus. Tan mam xaol nikich taqʼbʼ kʼatz Jesuus; atz mam xaol nikich itzajeʼ. Echetz yeʼ nikich tutxh vet itxʼaʼon Jesuuse tuchʼ inqʼa nikich itxhus tibʼ s-kʼatza.
MRK.6.32	Tul bʼen vet Jesuus tuul val u vaarko tuchʼ inqʼa nikich itxhus tibʼ s-kʼatza t-val u txʼavaʼ uvaʼ yeʼl xaol s-tuul. 
MRK.6.33	Tul mamala xaol ilon ibʼen Jesuus. Atz bʼenaq s-te tal uvaʼ kʼaqich taʼn Jesuus. Tul mamala vet xaol elaq tzaan t-toq tuulbʼal inqʼa tenam tiʼ tilix Jesuus. Tul bʼaxich vet taqʼbʼ inqʼa xaol vatz Jesuus. Atz molmotxh vet taqʼbʼ tiʼ ikʼult tibʼ tiʼ Jesuus.
MRK.6.34	Aʼetz vet teluʼl Jesuus tuul u vaarko, tul til Jesuus uvaʼ mam tenam txʼebʼoʼmyich vet s-tiʼ. Tul itxum Jesuus ivatz inqʼa xaol. Tan til Jesuus uvaʼ echich kuxh tatin inqʼa xaol, eche tatin joloq karneʼl uvaʼ yeʼl xeen tetz ati. Tan yeʼich tootzaql inqʼa xaol kam laʼich motx ibʼan tiʼ tootzaqil inimal quBʼaal Tiuxh. Echetz ixeʼt vet Jesuuse tiʼ itxhusux mamala bʼaʼnla txhaq txumbʼal xoʼl inqʼa xaol.
MRK.6.35	Bʼiitichetz kuxh vet iqʼeqxeʼ, tul molmotxh tok vet inqʼa kʼatz Jesuus, inqʼa nikich itxhus tibʼ s-kʼatza. Tul ech tal te Jesuus s-eche: —Kuʼyetz vet qʼij, tul yeʼl invaʼq xaol jeqlel tzitza. 
MRK.6.36	Pet txhaq vet bʼen inqʼa xaol. Tul bʼen iloqʼ itxʼix te inqʼa xaol, inqʼa jeqlel t-inqʼa tal tenam uvaʼ naql ala. Tan kam koq laʼ motx tetxhbʼu, —xeʼtaq te Jesuus.
MRK.6.37	Yaʼne ech tal Jesuus s-eche: —Yeʼle. Pet antxh ex toq aqʼon itxʼix inqʼa xaol, —xeʼt Jesuus.
MRK.6.37	Tul ech motx tal inqʼa nikich itxhus tibʼ kʼatz Jesuus s-eche: —Poro kʼuxh laj kʼaloq (200) puaq ijaʼmil quqʼij, tan saʼ koq tzʼeqi. Atz kʼuxhetz laʼxh bʼen quloqʼ itxʼix inqʼa xaol, atz laʼ tetxhbʼu, tan aʼxh yeʼ laʼ tzʼeqi, —xeʼtaqe.
MRK.6.38	Tul ech tal Jesuus s-eche: —Bʼenoq etileʼ jatvoʼq paan laʼ txhej sexeʼ, —xeʼt Jesuus.
MRK.6.38	Exetz til vet inqʼa nikich itxhus tibʼ kʼatz Jesuus, tul ech motx tal s-eche: —Oʼvaʼl kuxh vatz paan tuchʼ kaʼvaʼt vatz votzʼim txay ati, —xeʼtaqe.
MRK.6.39	Yaʼne ibʼekʼ Jesuus inqʼa nikich itxhus tibʼ s-kʼatza, tiʼ ikuʼ txhaq qʼuʼtzul inqʼa xaol viʼ inqʼa txhaʼxla kʼoatxh. 
MRK.6.40	Tul nima qʼuʼtzlen elk inqʼa xaol ibʼan inqʼa nikich itxhus tibʼ kʼatz Jesuus. Atich txhaq qʼuʼtzul uvaʼ oʼ txhaq kʼalal (100) tatxhul ex ibʼaneʼ. Atz atich txhaq qʼuʼtzul, uvaʼ laalavil toxkʼal (50) tatxhul ex ibʼaneʼ.
MRK.6.41	Yaʼne ikʼul vet Jesuus oʼvaʼl inqʼa paan tuchʼ kaʼvaʼt inqʼa txay. Tul saqin jaʼ Jesuus t-amlikaʼ; atz tal Jesuus bʼaʼnla yol s-tiibʼa. Yaʼne ipixh Jesuus inqʼa paan s-tuul. Tul taqʼ Jesuus te inqʼa nikich itxhus tibʼ s-kʼatza. Tul ijatxaq vet el xoʼl inqʼa xaol s-kaqaayil. Atz talat Jesuus ijatxpeʼl kaʼvaʼl inqʼa txay xoʼl inqʼa xaol. 
MRK.6.42	Tul motx txʼaʼon jankʼalxh inqʼa xaol. Atz tetxhal motx inoj inqʼa xaol s-kaqaayil. 
MRK.6.43	Tul aʼl tel imolt inqʼa nikich itxhus tibʼ kʼatz Jesuus iyal inqʼa paan tuchʼ iyal inqʼa txay. Tul kabʼlavatel xuʼk motx imola uvaʼ bʼeenoxh inojeʼ. 
MRK.6.44	Poro oʼvaʼlen mil (5,000) vinaq ok s-atxh. (Pet inqʼa ixoq tuchʼ inqʼa nitxaʼ, tan yeʼ motx ok s-atxh.)
MRK.6.45	Tul yekich ibʼekʼ vet Jesuus ipaloʼk inqʼa nikich itxhus tibʼ s-kʼatza tuul u vaarko. Tan aʼich isaʼ Jesuus ibʼaxabʼaq bʼen s-vatz jala el u mam aʼ tu tenam Vetsaaida, ayaʼl s-tuul nikich tal vet Jesuus ibʼen inqʼa xaol.
MRK.6.46	Itxhaqetz kuxh vet bʼen Jesuus inqʼa xaol, tul bʼen vet jaʼ Jesuus viʼ val u vitz tiʼ inatxhax Tiuxh. 
MRK.6.47	Aalemalichetz vet iqʼeqxeʼ, tul ijunal kuxh Jesuus atich vet tzitzi. Tul eenich vet inqʼa nikich itxhus tibʼ kʼatz Jesuus tuul okaʼp u mam aʼ tuchʼ u vaarko. 
MRK.6.48	Tiletz vet Jesuus uvaʼ mam yakʼil nikich ibʼan vet inqʼa nikich itxhus tibʼ s-kʼatza tiʼ ixaonsal bʼen u vaarko. Poro jitoq nikich tutxh vet ixaon bʼen u vaarko, tan aʼl nikich tul vet u mam kaqiqʼ s-vatz.
MRK.6.48	Bʼiitichetz kuxh vet isaqbʼeʼ, tul sebʼtich ixaon opoon Jesuus viʼ u mam aʼ kʼatz inqʼa nikich itxhus tibʼ s-kʼatza. Tul kʼaqich kuxh ok tibʼ Jesuus viʼ u mam aʼ, eche saʼich pal taqʼ ka Jesuus u vaarko tilixeʼ. 
MRK.6.49	Tiletz vet inqʼa nikich itxhus tibʼ kʼatz Jesuus ixaon tzaan val uvaʼ viʼ u mam aʼ, tul titzʼaaq veteʼ uvaʼ txhitxh uvaʼ nikich ixaon viʼ u mam aʼ. Tul qʼeqʼunyichaqxh vet t-xoʼval, 
MRK.6.50	tan aalatxh motx tiltaʼ. Echetz mam xoʼval tzajaq vet s-tiʼ.
MRK.6.50	Yaʼne nal kuxh iyolon tzaan Jesuus, tul ech tal s-eche: —¡Yeʼvaq xoʼv ex! ¡Tij ex ebʼana, tan ine! —xeʼt Jesuus.
MRK.6.51	Yaʼne pal vet jaʼ Jesuus tuul u vaarko kʼatz inqʼa nikich itxhus tibʼ s-kʼatza. Tul yekich yaʼ vet u mam kaqiqʼ. Tul tira motx samunaq veteʼ; atz tira motx kaj taanima. 
MRK.6.52	Tan yeʼnaqich motx bʼenoq s-te u mam tiqleʼm Jesuus. Tan kʼuxh motx til itxhej inqʼa mamala paan taʼn Jesuus, poro yeʼ nikich motx iqejeʼ oq uvaʼ atich tiqleʼm Jesuus tiʼ iyaʼsal u mam kaqiqʼ jabʼal.
MRK.6.53	Elaʼpetz vet Jesuus tuchʼ inqʼa nikich itxhus tibʼ s-kʼatza jala el u mam aʼ tu tenam Jenesareet, tul iqitzaq vet ka u vaarko tziʼ u mam aʼ. 
MRK.6.54	Taʼnetzxh eluʼl Jesuus tuchʼ inqʼa nikich itxhus tibʼ s-kʼatza tuul u vaarko, tul yekichxh ilix Jesuus taʼn inqʼa xaol. 
MRK.6.55	Tul nal kuxh ibʼen inqʼa xaol tiʼ ipaxsal el u yol t-junun tenam tiʼ Jesuus. Yaʼne talaq kuxh motx iqʼolik tzaan inqʼa yaabʼ viʼ txʼatxh tzeʼ tuulbʼal inqʼa tenam s-kaqaayil. Tul ul aqʼaxoq inqʼa yaabʼ tal uvaʼ atich Jesuus. 
MRK.6.56	Taletz uvaʼ nikich palk Jesuus t-inqʼa talaq tenam, tal uvaʼ jeqlelich inqʼa xaol, atz t-inqʼa tenam, atz t-inqʼa vitz, tul nikich itxhelel eluʼl inqʼa yaabʼ tziʼaq bʼey vatz Jesuus. Tul nikich ijaq inqʼa yaabʼ bʼaʼnil te Jesuus, tiʼ uvaʼ kʼuxh taʼn kuxh vixojbʼal viqinkin oksaʼm Jesuus uvaʼ txhasich ok taʼn, laʼich ikana. Tul jankʼalxh inqʼa yaabʼ uvaʼ nikich motx kanon vixojbʼal viqinkin oksaʼm Jesuus, tul yek nikich motx ibʼan vet bʼaʼn.
MRK.7.1	Ibʼanetz paqul uvaʼ, aqʼbʼ jolol inqʼa fariseeo vatz Jesuus tuchʼ jolt inqʼa nikich txhusun vibʼekʼbʼal inqʼa tij imam Israeel, inqʼa eenaqich tzajnaʼql tu tenam Jerusaleen. Tul aqʼbʼ tiʼ tilix kam inqʼa nikich ibʼan Jesuus. 
MRK.7.2+MRK.7.3+MRK.7.4	Pet aʼetzxh nikich inima inqʼa fariseeo tuchʼ inqʼa tij imam Israeel inqʼa ibʼekʼbʼal uvaʼ jeqich tzaan taʼn inqʼa naʼyla kʼuy imam. Tan oq yeʼlich laʼ itxʼajaq iqʼabʼ bʼiitxhaqul tuul, tul yeʼlich laʼ utxh itxʼaʼoneʼ. Atz oq nikich tul vet t-kʼayibʼal, tul yeʼlich laʼ motx txʼaʼoni, oq yeʼl iqʼabʼ laʼich itxʼaj s-bʼaxa, eche uvaʼ nik tal inqʼa bʼekʼbʼal. Tul mam tel kuxh nikich motx inima inqʼa fariseeo tuchʼ inqʼa nikich txhusun ibʼekʼbʼal inqʼa qumol s-tijaq imam Israeel. Jankʼal eche vitxʼajt inqʼa kam uvaʼ nik tal inqʼa ibʼekʼbʼal, eche inqʼa ivaaso tetz ukʼbʼal aʼ, atz inqʼa ixhaalo, atz jankʼal inqʼa kamaq tetz inqʼa txhʼitxhʼxhtuʼ tetz txʼaʼonbʼal, atz itxʼaax inqʼa txhem, inqʼa qʼaʼlel ibʼanaxeʼ. Tul aʼ nikich motx titzʼa uvaʼ, aʼ nikich chiibʼisan quBʼaal Tiuxh tuchʼ inqʼa nikich motx ibʼaneʼ.
MRK.7.2+MRK.7.3+MRK.7.4	Tilaqetz veteʼ uvaʼ at jolol inqʼa nikich itxhus tibʼ kʼatz Jesuus uvaʼ yeʼaq motx itxʼaj iqʼabʼ vatz quBʼaal Tiuxh, eche uvaʼ nikich tal vibʼekʼbʼal inqʼa tij imam Israeel. Pet yiqxh motx kuxh txʼaʼon s-eche. Echetz nikich motx teesal iqʼije inqʼa nikich itxhus tibʼ kʼatz Jesuus taʼn inqʼa fariseeo, atz taʼn inqʼa nikich txhusun vibʼekʼbʼal inqʼa tij imam Israeel.{*}
MRK.7.5	Yaʼne ech tal inqʼa fariseeo tuchʼ inqʼa nikich txhusun vibʼekʼbʼal inqʼa tij imam Israeel s-eche: —¡Kam s-tiʼil yeʼ nik inima txhaqnaq inqʼa bʼekʼbʼal, inqʼa jeqel tzaan taʼn inqʼa iqʼesal inqʼa kʼuy qumam! Tan yeʼ nik motx itxʼaj txhaqnaq vitzʼilla txhaq qʼabʼ vatz quBʼaal Tiuxh uvaʼs yeʼnaq txʼaʼonoq, —xeʼtaq te Jesuus.
MRK.7.6	Tul ech tal Jesuus s-eche: —¡Kaʼvatz kuxh ex! Tan antxhte u yol uvaʼ itzʼibʼa ka Isaiias, u qʼexsanich tetz viyolbʼal quBʼaal Tiuxh s-naʼya, tiʼ inqʼa kʼuy emam. Tul antetzxh setiʼe nik talvat inqʼa yol inpaqte uvaʼ ech nik tal s-eche:
MRK.7.6	«U tenam uvaʼa,
MRK.7.6	tan oqxh ikam toksal inqʼij taʼn
MRK.7.6	tuchʼ inqʼa yol
MRK.7.6	uvaʼ nik teluʼl titziʼ.
MRK.7.6	Poro ech koqe,
MRK.7.6	tan sibʼ ateʼl inqʼa taanima
MRK.7.6	sinkʼatza,
MRK.7.6	tan yeʼ nik motx inima in.
MRK.7.7	Niketz kuxh motx ibʼutxh tibʼ
MRK.7.7	tiʼ toksal inqʼij.
MRK.7.7	Tan nik kuxh motx itxhus
MRK.7.7	inqʼa ibʼekʼbʼal te inqʼa xaol,
MRK.7.7	tul aʼ nik motx taleʼ
MRK.7.7	uvaʼ, in nik alon inqʼa yol,»
MRK.7.7	chich u yol.
MRK.7.8	Tul echatetz kuxh exe inqʼa s-txheel, tan aʼ yeʼ nik motx enima inqʼa ibʼekʼoʼm quBʼaal Tiuxh. Atz aʼxh txʼakel ok etitzʼabʼal tiʼ inimal inqʼa bʼekʼbʼal uvaʼ jeqel kuxh tzaan taʼn inqʼa kʼuy emam. [Tul aʼ kuxh nik enima itxʼaax inqʼa kam etz vatz quBʼaal Tiuxh, eche exhaalo, atz itxʼaax inqʼa evaaso tetz ukʼbʼal aʼ. Atz mamala tel kuxh nik ebʼanoʼk vatz quBʼaal Tiuxh uvaʼ yiqxh ex kuxh nik viʼtisan.] 
MRK.7.9	Tul tira nik eteesa iqʼij inqʼa ibʼekʼbʼal quBʼaal Tiuxh. Tul aʼ kuxh nik enima inqʼa bʼekʼbʼal uvaʼ jeqel kuxh tzaan taʼn inqʼa kʼuy emam. 
MRK.7.10	Tan ech itzʼibʼa ka Moisees s-eche: «Laʼ ooksa iqʼij atxutx abʼaal,» Atz: «Jaʼl uvaʼ laʼ alon yeʼbʼaʼn tiʼ itxutx ibʼaal, tul aʼetz uvaʼe, laʼ yatzʼax el. Tul yeʼxhabʼil invaʼq laʼ txumun,» chich u yol.
MRK.7.11	Pet ex, tan aʼ nik etxhus inqʼa xaol, s-tiʼ uvaʼ laʼ utxh talt te itxutx ibʼaal uvaʼ: «–Yeʼ laʼ utxh inlotxht vet axh. Tan jankʼal u puaq uvaʼ saʼ vaqʼ see, tan ‹korvaan› veteʼ, –chaq ex te etxutx ebʼaal,» chich etxhust inqʼa xaol, —xeʼt Jesuus. (Aʼ nik elkaʼp u yol ‹korvaan› s-eche: ‹Tetz vet quBʼaal Tiuxh vaʼn,› chiche.)
MRK.7.12	Tul echat tal Jesuus s-eche: —Tzitzietz yeʼ nik ekuyvat ilotxht inqʼa xaol itxutx ibʼaal. 
MRK.7.13	Tul nik eteesa iqʼij inqʼa ibʼekʼbʼal quBʼaal Tiuxh tiʼ inimal inqʼa jeqel kuxh tzaan taʼn inqʼa kʼuy emam. Tul nik etxhus te inqʼa xaol. Tul mamala tel kuxh kam nik ebʼaneʼ tiʼ teesal iqʼij vibʼekʼbʼal quBʼaal Tiuxh, jankʼal eche tiʼ inqʼa qat vallaʼ, —xeʼt Jesuus.
MRK.7.14	Yaʼne isaʼ tzaan Jesuus inqʼa tenam s-vatz. Tul ech tal Jesuus s-xoʼl s-eche: —Jankʼalxh ex, abʼivaq u yol uvaʼ toq valeʼ. Tul bʼenoq inuqul sete. 
MRK.7.15	Tan jit aʼ laʼ yansan taanima invaʼq xaol vatz quBʼaal Tiuxh, uvaʼ laʼ tetxhbʼu. Pet aʼ laʼ yansan u xaol vatz quBʼaal Tiuxh u yeʼbʼaʼn, uvaʼ laʼ tzaj tu taanima, tul laʼ eluʼl titziʼ. 
MRK.7.16	[Jaʼl ex, uvaʼ nik abʼin inqʼa yol uvaʼ nik valeʼ, tul bʼanvaq yaʼl tiʼ inimaleʼ,] —xeʼt Jesuus.
MRK.7.17	Eletz vet el Jesuus vatz inqʼa xaol, tul pal vet ok Jesuus t-val u otzotz. Tul tabʼi vet inqʼa nikich itxhus tibʼ s-kʼatza kam talaxich u yol uvaʼ txumbʼalimal talt Jesuus xoʼl inqʼa xaol.
MRK.7.18	Yaʼne ech tal Jesuus s-eche: —¡Echatetz kol txhan exe! ¿yeʼatetz kol nik ibʼen sete? Tan jankʼal uvaʼ laʼ tetxhbʼu invaʼq u xaol, tul jit aʼ uvaʼe, laʼ yansan vatz quBʼaal Tiuxh. 
MRK.7.19	Tan jit aʼ yek u etxhbʼubʼal t-taanima u xaol tiʼ iyansaleʼ. Pet aʼ yekl tu tuul, tul yekleʼl inpaqte, —xeʼt Jesuus. Aʼetz nik elkaʼpun u yole uvaʼ tal Jesuus, uvaʼ jankʼal kuxh inqʼa etxhbʼubʼal bʼaʼn kuxh vatz quBʼaal Tiuxh.
MRK.7.20	Tul ech vaʼt u yol tal Jesuus tiʼ telaʼp viyol s-eche: —Kam u yeʼbʼaʼn nik teluʼl titziʼ u xaol, tul aʼetz nik ikʼutxhe uvaʼ kantxhaq uvaʼ at tu taanima. 
MRK.7.21	Ayaʼletz kuxh inqʼa kantxhaq uvaʼ nik itzaj tu taanima inqʼa xaol, tul yek nik tul vet inqʼa yaabʼla itzʼaʼm tiviʼ. Aʼe inqʼaa: yansa ibʼ tuchʼ uvaʼ jit ikʼulel tibʼ s-tuchʼ, atz tuchʼ kam tel kuxh yansaibʼil, yatzʼo ibʼ, 
MRK.7.22	elaqʼ, jiqʼal, atz inqʼa mamala yeʼbʼaʼn, subʼuʼm, atz inqʼa een kuxh titzʼabʼal tiʼ tatxhaʼv vitxhiʼoʼl, txhiʼanchil kʼuul, yolo ibʼ, oksa qʼijil, aj tial kʼuul tiʼ ibʼanax yeʼbʼaʼn. 
MRK.7.23	Ayaʼletzxh inqʼa yeʼbʼaʼne uvaʼ nik ibʼan inqʼa xaol, inqʼa een nik tzajk t-taanima. Aʼetz u yeʼbʼaʼne uvaʼ nik yansan vatz quBʼaal Tiuxh, —xeʼt Jesuus te inqʼa nikich itxhus tibʼ s-kʼatza.
MRK.7.24	Yaʼne el vet bʼen Jesuus tuulbʼal Galileea, tul yekich vet t-inqʼa txʼavaʼ tuulbʼal u tenam Tiiro, [atz tuulbʼal u tenam Sidoon]. Paletz vet ok Jesuus tuul val u otzotz, tan aʼich isaʼ uvaʼ yeʼxhabʼil invaʼq xaol laʼich abʼin itziulal u taqʼbʼeʼ. Poro yeʼxh utxh imuqt tibʼ Jesuus, tan tetxhal abʼil itziulal u taqʼbʼeʼ.
MRK.7.25	Atichetz val u ixoq tzitzi uvaʼ atich valatz tal. Tul atich ok demoonio t-taanima u tal. Taʼnetzxh tabʼi vet u ixoq itziulal Jesuus, tul ul ijoqbʼa tibʼ vatz Jesuus tiʼ tabʼil bʼaʼnil s-te. 
MRK.7.26	Poro jitich tij imam Israeel u ixoq, tan aj Greesiaich u kʼuy imam. Tul een jeqlich tixoʼl u tenam Siiria tuchʼ u tenam Feniisia. Tul ijaq ixoq bʼaʼnil te Jesuus, tiʼ uvaʼ laʼich bʼen ituki el Jesuus demoonio t-taanima u tal.
MRK.7.27	Tul ech tal Jesuus te u ixoq s-eche: —Aʼ toq inbʼaxabʼsavat taqʼax el inqʼa bʼaʼnil te vintenam, inqʼa tij imam Israeel, inqʼa txhaqel tzaan in s-xoʼl. Tan bʼaʼn koq uvaʼ, aʼ kuxh laʼ vaqʼvat el u bʼaʼnil te xaol uvaʼ jit tij imam Israeel. Tan aʼ inqʼa tij imam Israeel aj etz. Tan bʼane laʼ koq isaʼa uvaʼ, aʼ laʼ vaqʼvat vipaan inqʼa nitxaʼ te inqʼa talaq txʼiʼ, —xeʼt Jesuus.
MRK.7.28	Tul ech tal u ixoq te Jesuus s-eche: —Echxhte, inBʼaal. Pet nikat isikʼ inqʼa talaq txʼiʼ inqʼa juyaq paan uvaʼ nik isilp kuʼ jaqʼ imeexha inqʼa nitxaʼ. Echatetz kuxh toq intxʼebʼte vabʼaʼnil, —xeʼt itzaqʼbʼ u ixoq.
MRK.7.29	Yaʼne ech tal Jesuus s-eche: —Jikxh u yol uvaʼ qat aal tiʼ vakʼuqbʼat akʼuul s-viʼ. Pet quuxh; ey vet el u demoonio t-taanima vaval, —xeʼt Jesuus.
MRK.7.30	Aqʼbʼetz vet u ixoq t-totzotz, tul maʼtich tel vet el u demoonio t-taanima u ixvaak. Tul xoklich vet u ixvaak viʼ txʼatxh; atz qʼuʼlich kuxh veteʼ uvaʼs taqʼbʼ vitxutx.
MRK.7.31	Eletz vet tzaan Jesuus tuulbʼal u mam tenam Tiiro, tul palat paʼl Jesuus tuulbʼal Dekaapolis, t-Laval Inqʼa Tenam. Atz tetxhal topoon Jesuus titziʼ u mam aʼ Galileea tuulbʼal Galileea. 
MRK.7.32	Tul iqʼol tzaan val u txhakan, uvaʼ kʼabʼel ixev tiʼ iyoloneʼ, tan tzaʼlichxh iyoloneʼ. Tul jaqax bʼaʼnil te Jesuus uvaʼ laʼich taqʼ jaʼ Jesuus iqʼabʼ tiviʼ u txhakan tiʼ ibʼant bʼaʼn.
MRK.7.33	Yaʼne tiqʼo el Jesuus u txhakan s-junal xoʼl inqʼa xaol. Tul toksa Jesuus juunil viʼ iqʼabʼ t-jununil ixichin u txhakan. Tul itzubʼa Jesuus viʼ iqʼabʼ. Atz ikan Jesuus taqʼ u txhakan.
MRK.7.34	Yaʼne saqin jaʼ Jesuus t-amlikaʼ. Tul jiqʼjotxh taanima Jesuus tiʼ itxumux ivatz u txhakan. Tul ech tal Jesuus t-viyolbʼal te vixichin u txhakan s-eche: —¡Efaata! —xeʼt Jesuus.
MRK.7.34	Ech nik elkaʼp u yol t-quyolbʼal u ‹efaata› uvaʼ arameeo tzʼibʼamal s-eche: ‹Jaqpen,› chiche.
MRK.7.35	Tul yekich ibʼan vet bʼaʼn vixichin u txhakan. Tul jikxh nikich tabʼin veteʼ. Atz yekichat ibʼan vet bʼaʼn u taqʼ. Tul jikxh nikich iyolon veteʼ. 
MRK.7.36	Tul itiila bʼekʼu ka Jesuus te inqʼa xaol uvaʼ yeʼxh tal laʼich talvat tiʼ kame uvaʼ ibʼan Jesuus te u txhakan, uvaʼ bʼaʼnich veteʼ. Kʼuxhetz jatpaqul itiila bʼekʼu ka Jesuus te inqʼa xaol, poro aalxh motx ipaxsat el inqʼa xaol u yol tiʼ u mam kaebʼal aanima ibʼan Jesuus te u txhakan. 
MRK.7.37	Tul kaayichxh vet taanima inqʼa xaol. Tul ech nikich motx tal vet s-eche: —¡Aʼxh mam chiibʼebʼal nik ibʼan Jesuus! Tan ¡nik tabʼin vet inqʼa txhakan; atz nik iyolon vet inqʼa kʼabʼel ixev tiʼ iyoloneʼ! —chichich inqʼa xaol s-vatzaq.
MRK.8.1	Tuulbʼaletz inqʼa qʼij inqʼae, tul mam tenam imol tibʼ kʼatz Jesuus. Tul yeʼlich itxʼix inqʼa xaol iqʼomich taʼn. Yaʼne isaʼ tzaan Jesuus inqʼa nikich itxhus tibʼ s-kʼatza. Tul ech tal Jesuus s-eche: 
MRK.8.2	—Poro nik intxum ivatz inqʼa xaol inqʼae. Tan itoxv vet qʼije tatin sinkʼatza. Tul yeʼl tetxhbʼubʼal ati. 
MRK.8.3	Tul yeʼ insaʼ laʼ intxhaq bʼen inqʼa xaol t-totzotz, tan avoqe toq motx uqloq tiʼ bʼey. Tan yeʼx motx itzuqbʼet tibʼ. Tan at inqʼa xaol uvaʼ niim tzajnaʼqle, —xeʼt Jesuus te inqʼa nikich itxhus tibʼ s-kʼatza.
MRK.8.4	Yaʼne ech tal inqʼa nikich itxhus tibʼ kʼatz Jesuus s-eche: —Yeʼxh tal laʼ tzajk mam paan qaʼn, tul laʼ qaqʼ te inqʼa xaol. Tan yeʼxhal jeqlel tzitza, —xeʼtaqe.
MRK.8.5	Tul ech tal Jesuus s-eche: —¿Jatvaʼletz paan at sexeʼ? —xeʼt Jesuus.
MRK.8.5	Tul echaq tal s-eche: —Juqvaʼl, —xeʼtaqe.
MRK.8.6	Yaʼne ibʼekʼ Jesuus ikʼuqeʼv inqʼa xaol t-txʼavaʼ. Tul ikʼul Jesuus juqvaʼl inqʼa paan. Tul taqʼ Jesuus taʼntiuxh te quBʼaal Tiuxh s-tiʼ. Tul ipixh Jesuus inqʼa paan s-tuul. Tul taqʼ Jesuus te inqʼa nikich itxhus tibʼ s-kʼatza, tul laʼ taqʼ te inqʼa xaol. Tul echxh uvaʼe ibʼan inqʼa nikich itxhus tibʼ kʼatz Jesuus. Tan motx taqʼ vet te inqʼa xaol.
MRK.8.7	Tul atich kaʼt vatz txay xeʼ inqʼa nikich itxhus tibʼ kʼatz Jesuus. Tul taqʼ Jesuus bʼaʼnil s-tiibʼa. Atz ibʼekʼat Jesuus ijatxpeʼl xoʼl inqʼa xaol s-kaqaayil. 
MRK.8.8	Tul txʼaʼon vet inqʼa xaol; atz tetxhal motx inojeʼ. Tul aʼl tel iyalan u etxhbʼubʼal. Tul juqvaʼt nimla xuʼk yal etxhbʼubʼal, uvaʼ nojnaʼqichxhtuʼ, imol inqʼa nikich itxhus tibʼ kʼatz Jesuus. 
MRK.8.9	Kamal kajvaʼlenich mil (4,000) inqʼa xaol txʼaʼoni. Yaʼne itxhaq vet bʼen Jesuus inqʼa xaol. 
MRK.8.10	Tul yekich pal vet ok Jesuus tuul u vaarko tuchʼ inqʼa nikich itxhus tibʼ s-kʼatza. Tul yekich vet Jesuus tuulbʼal u txʼavaʼ Dalmanuuta.
MRK.8.11	Yaʼne aqʼbʼ jolol inqʼa fariseeo vatz Jesuus. Tul xeʼtaq tiʼ iyojtaq tibʼ tuchʼ Jesuus, tiʼ tilixeʼ tal laʼich sotzk Jesuus tiʼ vaʼq yol; tul paʼv vet laʼich ibʼan Jesuus s-vatz. Tul motx tabʼi te Jesuus uvaʼ laʼich ikʼutxh Jesuus vaʼq etxhlal, kʼutxhbʼal tetz s-vatz uvaʼ quBʼaal Tiuxh txhaqon tzaan Jesuus. Tan aʼaq kuxh nikich titzʼa ichʼixvisal Jesuus vatz inqʼa xaol.
MRK.8.12	Yaʼne jiqʼjotxh taanima Jesuus tiʼ u tial ikʼuul inqʼa fariseeo. Tul ech tal Jesuus s-eche: —¡Kam s-tiʼil nik etabʼi uvaʼ laʼ inkʼutxh invaʼq etxhlal sevatz!, ex inqʼa xaol, inqʼa itzʼlel ex s-txheel, ex inqʼa yeʼ nik qeon in.
MRK.8.13	Eletz vet el Jesuus vatz inqʼa fariseeo, tul pal vet ok Jesuus tuul u vaarko inpaqte tuchʼ inqʼa nikich itxhus tibʼ s-kʼatza. Tul yekich vet Jesuus jala el u mam aʼ. 
MRK.8.14	Yeʼetz bʼak inatxh inqʼa nikich itxhus tibʼ kʼatz Jesuus tiqʼolaq ipaan. Pet yiq bʼakxh vaʼl ivatz paan iqʼomichaq taʼn tu vaarko.
MRK.8.15	Tul sebʼtichaqetz ixaon viʼ aʼ tuul vaarko, tul ech tal Jesuus s-xoʼl s-eche: —Noq etil etibʼ vatz vikantxhaqla txumbʼal inqʼa fariseeo. Tan ech nik iyansan eche nik iyansal u paan taʼn u aqʼbʼal jaʼ tuul, u paan uvaʼ nik toksal vatz quBʼaal Tiuxh. Atz noqat etil etibʼ vatz vikantxhaqla txumbʼal Eroodes. Tan echatxh vitxumbʼal Eroodes, eche u aqʼbʼal jaʼ tuul pan, —xeʼt Jesuus.{*}
MRK.8.16	Yaʼne ech motx tal inqʼa nikich itxhus tibʼ kʼatz Jesuus s-vatzaq s-eche: —¡Tiʼebʼ uvaʼ jit nimal paan qat qiqʼo tzaan, xaʼte ech u yole nik tal Jesuus s-qe! —xeʼtaq veteʼ.{*}
MRK.8.17	Poro bʼen te Jesuus kam uvaʼ nikich iyol inqʼa nikich itxhus tibʼ s-kʼatza. Tul ech tal Jesuus s-eche: —Jit aʼ nik yolonk in, tiʼ uvaʼ oq yeʼl epaan iqʼomal etaʼn. Tul yeʼxyetz kolxh bʼenoq sete uvaʼ laʼ utxh itzʼeq kaʼvoʼq paan sexoʼl. Pet nik intxumun tiʼ vetxumbʼal, tiʼ uvaʼ yeʼ nik ekʼuqbʼa ekʼuul s-viʼ tiʼ itxhej vepaan. 
MRK.8.18	Tan kʼuxh nik etil kam uvaʼ nik inbʼaneʼ, poro yeʼ nik ibʼen sete. Atz kʼuxh nik etabʼi kam u yol nik valeʼ, poro yeʼ nik tel etxumbʼal s-te. ¡Yeʼ kol nik enatxh veteʼ, 
MRK.8.19	uvaʼs inpixht oʼvaʼl vatz paan tiʼ inaʼsal inqʼa paan xoʼl oʼvaʼl mil (5,000) vinaq! ¿Jatvaʼtetz xuʼke viyal u etxhbʼubʼal emola? —xeʼt Jesuus.
MRK.8.19	Yaʼne echaq tal s-eche: —Kabʼlavat xuʼke yalani, —xeʼtaqe.
MRK.8.20	Tul ech tal Jesuus s-eche: —¿Keʼchetz uvaʼs innaʼsat inqʼa paan xoʼl kajvaʼl mil (4,000) xaol, tul juqvaʼlich kuxh u paan? ¿Jatvaʼtetz xuʼk viyal emola? —xeʼt Jesuus.
MRK.8.20	Yaʼne echaq tal s-eche: —Juqvaʼt xuʼke yalani, —xeʼtaqe.
MRK.8.21	Echetz tal Jesuus s-eche: —¡Keʼchetz yeʼ nik ibʼen bʼa sete uvaʼ at viqleʼm tiʼ itzʼeq u paan sexoʼl! —xeʼt Jesuus.
MRK.8.22	Tul yekich vet Jesuus tu tenam Vetsaaida. Tul ex aqʼaxoq val u tzot vatz Jesuus. Tul jaqax bʼaʼnil te Jesuus, tiʼ uvaʼ laʼich ikan Jesuus u tzot tiʼ ibʼant bʼaʼn.
MRK.8.23	Yaʼne itxhʼiqi el Jesuus u tzot tiʼeʼl u tal tenam Vetsaaida. Tul takʼsa Jesuus inqʼa bʼaqʼ ivatz u tzot tuchʼ taʼl itziʼ. Tul ilaj Jesuus inqʼa bʼaqʼ ivatz. Tul ech tal Jesuus s-te s-eche: —¿Maq nik avilon vet inbʼeeq? —xeʼt Jesuus.
MRK.8.24	Tul tetxhbʼu vet u tzot isaqineʼ. Tul ech tal s-eche: —Il vet, inqʼa xaol nik vileʼ eche tilix viʼoq tzeʼ. Tul ile, nik vil ixaoneʼ, —xeʼte.
MRK.8.25	Yaʼne ilaj Jesuus inqʼa bʼaqʼ ivatz u tzot inpaqte. Tul saqin vet u tzot taʼn Jesuus. Yekichetz ilon veteʼ. Atz bʼaʼnxh vet nikich tilt inqʼa kam s-kaqaayil, kʼuxh s-naatxh. 
MRK.8.26	Tul ech tal Jesuus s-te s-eche: —Quxh vet tavotzotz. Poro yeʼl axh laʼ bʼenoʼk axh tu tal tenam Vetsaaida tiʼ talaxeʼ kam uvaʼ qat inbʼan tiʼ abʼanax bʼaʼn. Atz yeʼxhabʼil invaʼq laʼ aal s-te, —xeʼt Jesuus.
MRK.8.27	Eletz vet bʼen Jesuus tu tal tenam Vetsaaida tuchʼ inqʼa nikich itxhus tibʼ s-kʼatza, tul yekich vet Jesuus t-inqʼa talaq tenam, uvaʼ jeqlich inqʼa xaol, uvaʼ naqlich kʼatz u tenam Sesareea Filiipo. Tul ech tabʼi Jesuus tiʼ bʼey te inqʼa nikich itxhus tibʼ s-kʼatza s-eche: —¿Jaʼletz in nik tal inqʼa xaol? —xeʼt Jesuus.
MRK.8.28	Tul echaq tal s-eche: —At xaol nik alon seʼe uvaʼ axh Xhun, uvaʼ nikich aqʼon kuʼ inqʼa xaol xeʼ aʼ. Atz at xaol nik alon uvaʼ axh Eliias, u qʼexsanich tetz viyol quBʼaal Tiuxh. Tul at xaol nik alon uvaʼ axh vaʼtoʼq inqʼa qʼexsanich tetz viyol quBʼaal Tiuxh, —xeʼtaq te Jesuus.
MRK.8.29	Yaʼne ech tal Jesuus s-eche: —Pet ¿keʼchetz ex? ¿Jaʼletz in, nik etaleʼ? —xeʼt Jesuus.
MRK.8.29	Tul ech tal Luʼ s-eche: —Aʼ axhe u Kriisto, —xeʼt Luʼ.
MRK.8.30	Tul itiila bʼekʼu Jesuus te inqʼa nikich itxhus tibʼ s-kʼatza, uvaʼ yeʼxhabʼil s-te laʼich motx talvat, uvaʼ aʼich Jesuuse u Kriisto.
MRK.8.31	Yaʼne xeʼt Jesuus tiʼ talt te inqʼa nikich itxhus tibʼ s-kʼatza, tiʼ uvaʼ yeʼich kuxh laʼ kaj utxhchil tiʼ ikʼaxbʼisal Jesuus, kʼuxh aʼ Jesuuse u Kʼaola uvaʼ bʼen s-alam aanima. Atz laʼich ixval Jesuus taʼn inqʼa iqʼesal u tenam, atz taʼn inqʼa iqʼesal oksan yol vatz Tiuxh, atz taʼn inqʼa nikich txhusun ibʼekʼbʼal inqʼa qumol s-tijaq imam Israeel. Tul tetxhal laʼich yatzʼax el Jesuus. Poro titoxv qʼij laʼich itzʼeʼvk Jesuus inpaqte. 
MRK.8.32	Tul tira tal Jesuus inuqul u yol te inqʼa nikich itxhus tibʼ s-kʼatza.{*}
MRK.8.32	Yaʼne iqʼol el Jesuus s-junal taʼn Luʼ. Tul xeʼt Luʼ tiʼ imaqax Jesuus.
MRK.8.33	Tul sutxhqʼ Jesuus tiʼ isaqil inqʼa nikich itxhus tibʼ s-kʼatza. Tul ech tal Jesuus tiʼ imaqax Luʼ s-eche: —¡Eloq el viyol Satanaas tatziʼ, Luʼ! Tan bʼane aʼ koq nik eetzʼa kam uvaʼ nik isaʼ quBʼaal Tiuxh s-viʼ. Pet yiqxh aʼ nik atxakunsa u titzʼabʼal xaol, inqʼa yeʼ ootzaqin tetz quBʼaal Tiuxh, —xeʼt Jesuus.
MRK.8.34	Yaʼne isikʼle tzaan Jesuus inqʼa xaol tuchʼ inqʼa nikich itxhus tibʼ s-kʼatza. Tul ech tal Jesuus s-eche: —Jaʼl ex, uvaʼ nik esaʼ etxhʼuyeʼv s-viʼ, tiʼ etxhust etibʼ sinkʼatza, tul aʼ isaʼ uvaʼ jit aʼ laʼ etatxhva ikʼulux vaʼq bʼaʼnil tzitza vatz txʼavaʼ. Pet txhʼuyeʼvoq ex s-viʼ, kʼuxh mam kʼaxkʼo laʼ palk ex, tul kʼuxh ech laʼ ekʼaxbʼ tiʼ etxhʼuyeʼv tzaan s-viʼ eche nik ikʼaxbʼ vaʼq pereexho tiʼ tiqal vikurus. 
MRK.8.35	Tan jatvaʼlxh ex, uvaʼ laʼ esaʼ ekolt u qʼij esaq tetz vatz txʼavaʼ, tiʼ yeʼ etalt etibʼ s-niman vetz, tul aʼetz exe, uvaʼ laʼ tzʼeqon u qʼij esaq yeʼl iyaʼebʼal imotxebʼal.
MRK.8.35	Pet jatvaʼlxh ex, uvaʼ laʼ yatzʼax el ex, tiʼ uvaʼ, ex niman vetz, tul laʼ etzʼeq u qʼij esaq tetz vatz txʼavaʼ tiʼ inqʼa bʼaʼnla txhaq yol s-viʼ, tul aʼetz exe, uvaʼ at qʼij esaq yeʼl iyaʼebʼal imotxebʼal kʼatz quBʼaal Tiuxh. 
MRK.8.36	Tan yeʼxhkam laʼ taqʼa, kʼuxh jankʼal inqʼa kam vatz u txʼavaʼ laʼ oleʼv u xaol tiʼ itxʼakaxeʼ, oq aʼ laʼ itzʼeq u qʼij isaq u taanxelal uvaʼ yeʼl iyaʼebʼal imotxebʼal. 
MRK.8.37	Atz laʼat koq isaʼa uvaʼ laʼ iloqʼ u xaol qʼij isaq u taanxelal kʼatz quBʼaal Tiuxh tuchʼ u mam txʼijbʼal qʼij uvaʼ laʼ itxʼak vatz u txʼavaʼ. 
MRK.8.38	Pet at ex, uvaʼ laʼ chʼixv ex s-ve. Atz laʼ chʼixv ex te vinyolbʼal vatz inqʼa xaol, inqʼa itzʼlel s-txheel, inqʼa tzʼeqxinaʼq vitxumbʼal, inqʼa aʼ kuxh mam paʼv nik ibʼaneʼ, inqʼa yeʼ nik qeon in.
MRK.9.1	Tul echat tal Jesuus s-eche: —Nuqxh nik val sete: At jolol ex, inqʼa at ex sinkʼatza s-txheel, uvaʼ tetxhal laʼ etil ibʼant quBʼaal Tiuxh iqʼesalil tuchʼ u tiqleʼm, uvaʼs yeʼnaq kamoq ex, —xeʼt Jesuus te inqʼa nikich itxhus tibʼ s-kʼatza.
MRK.9.2	Vajqilichetz vet qʼij talt Jesuus u yol uvaʼe, tul tiqʼo Jesuus Luʼ s-tiʼ tuchʼ Jakoovo tuchʼ Xhun. Tul taʼnxh s-oxvaʼl yekichaq vet jaʼ viʼ val u nimla vitz. Jaʼpaqetz vet viʼ u vitz, tul ajtxh motx til ijalp ikaʼy Jesuus. 
MRK.9.3	Tul oqxhich vet ilitzʼkabʼin u toksaʼm Jesuus. Atz oqxhich vet isaqale. Tul palnaʼqich vet isaqal viʼ isaqal invaʼq bʼuʼq, uvaʼ kʼuxh jatpaqul kuxh laʼ txaqʼpi. 
MRK.9.4	Tul ajtxh motx til atich vet Eliias tuchʼ Moisees kʼatz Jesuus. Tul sebʼtichaq iyolon vet tuchʼ Jesuus.{*}
MRK.9.5	Tul ech tal Luʼ te Jesuus s-eche: —¡Txhusul qetz, bʼaʼn uvaʼ laʼ atin oʼ tzitza! Tul toq qubʼit oxvaʼl tal patxh. Vaʼl eetz; vaʼt tetz Moisees; atz vaʼt tetz Eliias, —xeʼt Luʼ. 
MRK.9.6	Echetz kuxh vet u yole tal Luʼ, tan yeʼ nikich ibʼen te Luʼ kam uvaʼ nikich tal veteʼ. Tan oqxhichaq vet ixoʼv s-toxil.
MRK.9.7	Ajtetzxh motx til ikuʼl val u suʼtzʼ s-tiibʼa. Tul tira motx okaq vet ok jaqʼ imual u suʼtzʼ.
MRK.9.7	Tul ajtxh motx tabʼi iyolon tzaan quBʼaal Tiuxh xoʼl u suʼtzʼ. Tul ech tal s-eche: —Aʼetz naqe vinKʼaol uvaʼe. Kamxh in tiʼ naq. Aʼetz naq laʼ enima, —xeʼt quBʼaal Tiuxh.
MRK.9.8	Saqinaqetz vet oxvaʼl inqʼa nikich itxhus tibʼ kʼatz Jesuus, tul ajtxh til yeʼxhabʼil atich veteʼ. Pet taʼn kuxh Jesuus atich vet s-junal.
MRK.9.9	Aalichetz vet ikuʼl Jesuus viʼ u vitz tuchʼ oxvaʼl inqʼa nikich itxhus tibʼ s-kʼatza, tul itiila bʼekʼu Jesuus val u yol s-te. Tul ech tal Jesuus s-eche: —Atoq kuxh sekʼuul kamxh uvaʼ qat etila. Atz yeʼxhabʼil invaʼq laʼ etal s-te. Pet laʼ nal itzʼeʼv in inpaqte, in, u Kʼaola uvaʼ bʼen s-alam aanima, yaʼne laʼ utxh etalt u yol, —xeʼt Jesuus.
MRK.9.10	Tul atich kuxh vet u yol s-kʼuul inqʼa nikich itxhus tibʼ kʼatz Jesuus. Atz nikichaq iyol vet s-vatzaq kam talaxich u yol uvaʼ: —Tetxhal laʼ itzʼeʼv in inpaqte, —chichich Jesuus.
MRK.9.11	Yaʼne ech tabʼi oxvaʼl inqʼa nikich itxhus tibʼ kʼatz Jesuus s-te s-eche: —¿Kametz s-tiʼil, aʼ nik tal inqʼa nik txhusun ibʼekʼbʼal inqʼa qumol s-tijaq imam Israeel uvaʼ, aʼ Eliias bʼaxa laʼ tul vatz u Kriisto? —xeʼtaq te Jesuus.
MRK.9.12+MRK.9.13	Tul ech tal Jesuus s-eche: —Nuqxhte qʼaoq uvaʼ, aʼ Eliias laʼich ul s-bʼaxa tiʼ ibʼanax tutxh jankʼal inqʼa kam s-kaqaayil. Pet ulnaʼqetz vet Eliias, tul kam kuxh motx ibʼan inqʼa iqʼesal tij imam Israeel te Eliias. Tan ech uvaʼe tzʼibʼamal ka s-tiʼ.
MRK.9.12+MRK.9.13	Pet bʼenoqetz sete kam inqʼa yol tzʼibʼamal ka t-viyolbʼal quBʼaal Tiuxh s-viʼ, in, u Kʼaola uvaʼ bʼen s-alam aanima. Tan tetxhal toq paloq in tu mam kʼaxkʼo, tul toq ixvaloq in, —xeʼt Jesuus.
MRK.9.14	Kuʼetz vet ul Jesuus viʼ u vitz, tul yekich vet Jesuus xoʼl jolt inqʼa nikich itxhus tibʼ s-kʼatza. Tul til Jesuus uvaʼ mamala xaol molich vet ok tibʼ s-tiʼ. Tul ant jolol inqʼa nikich txhusun ibʼekʼbʼal inqʼa qumol s-tijaq imam Israeel, nikich yaon inqʼa nikich itxhus tibʼ kʼatz Jesuus. 
MRK.9.15	Taʼnetzxh ilix vet Jesuus taʼn inqʼa xaol, tul yekichaqxh chiibʼ vet tiʼ Jesuus. Tul qʼexaq ibʼen vet tiʼ taqʼax bʼaʼnil ikʼuul Jesuus.
MRK.9.16	Yaʼne ech tal Jesuus te inqʼa nikich itxhus tibʼ s-kʼatza s-eche: —¿Kam vaʼq yol nik eyaj etibʼ s-tiʼ tuchʼ txhaqnaq inqʼae? —xeʼt Jesuus.
MRK.9.17	Atichetz val u vinaq xoʼl inqʼa xaol, tul ech tal s-eche: —Txhusul qetz, il naq val vinkʼaol, qat viqʼo tzaan savatz, uvaʼ tira mem vet naq taʼn val u demoonio. Tul yeʼ vet naq nik iyolon taʼn. 
MRK.9.18	Tul yeʼ kuxh taqla nik itzetpul kuʼ naq t-txʼavaʼ taʼn u demoonio. Tul nik kuxh tel vet pulubʼ itziʼ naq. Atz nik kuxh ikʼuxi vet tibʼ tej naq. Tul tira nik itzeʼ tibʼ itxhiʼoʼl naq taʼn. Qatetz vall te txhaqnaq, inqʼa nik itxhus tibʼ sakʼatza, uvaʼ laʼ ituki el txhaqnaq u demoonio t-taanima naq vinkʼaol, poro yeʼl txhaqnaq nik toleʼv tiʼ ibʼant bʼaʼn vinkʼaol, —xeʼt u vinaq te Jesuus.
MRK.9.19	Yaʼne ech tal Jesuus te inqʼa xaol s-eche: —¡Ex, inqʼa xaol, inqʼa itzʼlel ex s-txheel, ex, inqʼa yeʼ nik qeon viyolbʼal quBʼaal Tiuxh!, ¿echetz kol kuxh laʼ vatine sexoʼl nik enatxheʼ? Atz ¿echetz kol kuxh laʼ intxʼebʼt ibʼen inuqul u yole sete? Pet aqʼvaq tzaan naq u xaak sinvatz, —xeʼt Jesuus.
MRK.9.20	Tul iqʼol vet ok u xaak vatz Jesuus. Taʼnetz kuxh ilix Jesuus taʼn u demoonio, tul yekich taqʼ vet u demoonio yakʼil kʼatz u xaak tiʼ itzetpul kuʼ t-txʼavaʼ. Kuʼetz vet u xaak vatz txʼavaʼ, atz xeʼt vet tiʼ isilqʼut tibʼ. Tul mamala vet pulubʼ itziʼ u xaak nikich telaʼ.
MRK.9.21	Yaʼne ech tal Jesuus te u bʼaala s-eche: —¿Jatqʼix ixeʼt u yaabʼil kʼatz naq u xaak? —xeʼt Jesuus.
MRK.9.21	Tul ech tal u bʼaala s-eche: —Neʼich kuxh naq, tul xeʼt u yaabʼil kʼatz naq. 
MRK.9.22	Tul nima paqx kuxh tetxhxh ipalsal ok naq t-xamal taʼn. Atz at nik ibʼen naq t-aʼ. Tan aʼ isaʼ u demoonio iyatzʼax el naq. Pet oqetz laʼ oleʼv axh tiʼ ibʼant naq bʼaʼn, tul oybʼa quvatz. Atz bʼan bʼaʼnil s-qe, —xeʼt te Jesuus.
MRK.9.23	Yaʼne ech tal Jesuus s-eche: —Laʼ utxh qʼaoq, oq laʼ akʼuqbʼa akʼuul s-viʼ. Tan jaʼl uvaʼ laʼ kʼuqbʼan ikʼuul s-viʼ, tul tira yeʼl itzaʼlal laʼ tiqʼot tibʼ s-vatz, —xeʼt Jesuus.
MRK.9.24	Tul nal kuxh isichʼin vibʼaal u xaak. Tul ech tal s-eche: —¡Nik inqejeʼ! Pet ¡lotxh in, tul laʼ kʼuqeʼv tel inkʼuul seʼe! —xeʼt u bʼaala.
MRK.9.25	Tiletz vet Jesuus uvaʼ oqxhich vet ikʼoʼpit tibʼ inqʼa xaol, tul ech tal Jesuus tiʼ itukil el u demoonio s-eche: —¡Axh, demoonio, uvaʼ nik memtisan u xaak, atz axh, uvaʼ nik txhaknabʼtisan, nik inbʼekʼ axh!: ¡Nal apaleʼl s-txheel kʼatz naq u xaak! Tul ¡yeʼl inpaqt laʼ qʼaʼv axh! —xeʼt Jesuus.
MRK.9.26	Yaʼne sichʼin u xaak taʼn u demoonio. Tul taqʼ u demoonio yakʼil tiʼ itzetpul u xaak. Yaʼne el vet el u demoonio t-taanima u xaak. Tul tira numlich kuxh vet u xaak, eche kamchil ibʼan veteʼ. Tul mamala xaol ech nikich alon vet s-eche: —Kamy vet u xaak, —chichich vet inqʼa xaol.
MRK.9.27	Yaʼne itxey Jesuus iqʼabʼ u xaak. Tul ilak jaʼ Jesuus. Tul yekich txakeʼv veteʼ. Atz ibʼan vet bʼaʼn.
MRK.9.28	Yaʼne paloʼk Jesuus t-val u otzotz. Ijunalich kuxh vet Jesuus tuchʼ inqʼa nikich itxhus tibʼ s-kʼatza, tul ech motx tal te Jesuus s-eche: —¿Kametz s-tiʼil yeʼ qat oleʼv oʼ tiʼ itukil el u demoonio t-taanima naq u xaak? —xeʼtaqe.
MRK.9.29	Tul ech tal Jesuus s-eche: —Eche u demoonio uvaʼe, tan taʼn kuxh laʼ oleʼvik ex tiʼ itukil el uvaʼ laʼ [emaq etxʼaʼon tiʼ] inatxhax Tiuxh, —xeʼt Jesuus.
MRK.9.30	Eletz vet bʼen Jesuus tuchʼ inqʼa nikich itxhus tibʼ s-kʼatza t-inqʼa vitz uvaʼ jeqlich inqʼa xaol, tuulbʼal u tenam Sesareea, tul ech ipal Jesuus tuulbʼal Galileea. Tul yeʼich isaʼ Jesuus uvaʼ laʼich abʼil itziulal vipal paʼl tzitzi, 
MRK.9.31	tan nikich itxhus Jesuus inqʼa nikich itxhus tibʼ s-kʼatza. Tul ech nikich tal Jesuus s-eche: —Tetxhal kuxh toq aqʼaxoq ok in tiqʼabʼ inqʼa iqʼesal, in, u Kʼaola uvaʼ bʼen s-alam aanima. Tul toq motx iyatzʼeʼl in. Maʼtetz vet iyatzʼteʼl in, tul laʼ itzʼeʼv in inpaqte titoxv qʼij, —xeʼt Jesuus. 
MRK.9.32	Poro yeʼaq nikich ibʼen s-te kam uvaʼ nikich tal Jesuus. Tul aʼl nikich motx ixoʼv tiʼ tabʼil inuqul u yol te Jesuus.
MRK.9.33	Aqʼbʼetz vet Jesuus tu tenam Kapernauum tuchʼ inqʼa nikich itxhus tibʼ s-kʼatza, tul pal vet ok Jesuus t-val u otzotz. Tul ech tal Jesuus s-xoʼl s-eche: —¿Kam s-tiʼil nik motx eyaj etibʼ tiʼ bʼey? —xeʼt Jesuus.
MRK.9.34	Tul tira yeʼ motx tzaqʼbʼ vet taʼn chʼixaʼv. Tan maʼtich iyojt tibʼ s-vatzaq tiʼ bʼey tuchʼaq yol. Tul ech motx tal s-eche: —¿Jabʼisteetzebʼ oʼ palnaʼql qiqleʼm laʼ ibʼana? —chichichaq s-vatzaq.
MRK.9.35	Yaʼne kʼuqeʼv Jesuus. Tul isaʼ tzaan Jesuus kabʼlaval inqʼa nikich itxhus tibʼ s-kʼatza. Tul ech tal Jesuus s-eche: —Jabʼiste ex, uvaʼ laʼ saʼon tiqʼol iviʼ, tul aʼetz exe, uvaʼ laʼ etiqʼo kuʼl etibʼ xoʼl inqʼa emol. Atz aʼ exe, uvaʼ laʼ ekʼayi ekʼuul tiʼ ilotxhox emol, —xeʼt Jesuus.
MRK.9.36	Yaʼne tiqʼo tzaan Jesuus val u nitxaʼ. Tul ikʼutxh Jesuus s-xoʼl. Atz itxey Jesuus iqʼabʼ u nitxaʼ. Tul ech tal Jesuus s-eche: 
MRK.9.37	—Jaʼl u niman vetz, uvaʼ ayaʼlxh taanima tiʼ ikʼulux invaʼq u nitxaʼ eche uvaʼa, tul inetze, nik ikʼul in. Tan jaʼl, uvaʼ laʼ kʼulun in tuchʼ bʼaʼnil, tul jitetz kuxh taʼn ine nik ikʼul in, pet antetz vinBʼaale, uvaʼ txhaqon tzaan in, nik ikʼuleʼ, —xeʼt Jesuus.
MRK.9.38	Yaʼne ech tal Xhun s-eche: —Txhusul qetz, qat qil naq, val u vinaq uvaʼ tuchʼ vabʼij nik itukivat el demoonio t-taanima inqʼa xaol. Tul jit ant koq naq qumol tiʼ qutxhʼuyeʼv seʼe. Pet qatetz qumaq naq s-tiʼ, —xeʼt Xhun te Jesuus.
MRK.9.39	Tul ech tal Jesuus s-eche: —Yeʼ laʼ emaq vet naq s-tiʼ. Tan jabʼilxh naq uvaʼ laʼ kʼutxhun invaʼq kaebʼal aanima tuchʼ u viqleʼm, tul xamtel koq saʼ teesa txha vet naq inqʼij inpaqte. 
MRK.9.40	Tan jaʼl uvaʼ yeʼxhkam nik tal qumaqaxeʼ, tul vaʼletz kuxhte uvaʼ kʼaqel qaʼn s-tuchʼ. 
MRK.9.41	Tan jabʼilxh invaʼq xaol laʼ lotxhon ex, kʼuxh vaʼq kuxh vaaso aʼ laʼ taqʼ sete tuchʼ vinbʼij, tiʼ uvaʼ, ex vet niman vetz, in, u Kriisto, tul nuqxh nik val sete uvaʼ, aʼetz u xaole uvaʼ tetxhalxh laʼ ikʼul vitxʼaqaʼm taʼn quBʼaal Tiuxh.
MRK.9.42	Jaʼletz uvaʼ nik txhokon ikuʼ invaʼq inqʼa niman vetz t-paʼv, inqʼa txulul tatin tiʼ vinnimaleʼ, tul aʼl bʼaʼn uvaʼ laʼ qitzix ok invaʼq nimla kaʼ tiqul. Tul laʼ kʼonil bʼen tuul u maar tiʼ ijiqʼbʼeʼ, viʼ u mam kʼaxkʼo uvaʼ laʼ taqʼ quBʼaal Tiuxh s-tiʼ.
MRK.9.43+MRK.9.44	Echetz jaʼl ex, uvaʼ, aʼ kuxh tetz veqʼabʼ ibʼanax u paʼv, tul aʼl bʼaʼn uvaʼ laʼ etanbʼa ibʼanaxeʼ. Echetz laʼ ebʼan veteʼe eche itzokʼox el veqʼabʼ. Tan aʼl bʼaʼn uvaʼ laʼ opoon ex tu qʼij saq uvaʼ yeʼl iyaʼebʼal, kʼuxh kut vet ex s-laʼ etaqʼbʼeʼ, tiʼ uvaʼ kʼuxh tzʼeqel inqʼa eqʼabʼ s-kaʼbʼil, tul oq een laʼ aqʼbʼik ex t-xamal s-tuchʼ. [Atz laʼ aqʼbʼ ex tu xamal uvaʼ yeʼl inpaqul laʼ tzaji, atz tal uvaʼ yeʼl ikamebʼal inqʼa tzoqnoʼy tiʼ inqʼa xaol toq ibʼaneʼ.]
MRK.9.45+MRK.9.46	Oqetz aʼ kuxh tetz vetoq etiqʼol tu paʼv, tul aʼl bʼaʼn uvaʼ laʼ etanbʼa ibʼanaxeʼ. Echetz laʼ ebʼan veteʼe eche itzokʼox el vetoq. Tan aʼl bʼaʼn, uvaʼ laʼ opoon ex tu qʼij saq uvaʼ yeʼl iyaʼebʼal, kuxh kutel vet ex s-laʼ etaqʼbʼeʼ, tiʼ uvaʼ kʼuxh tzʼeqel inqʼa etoq s-kaʼbʼil, tul oq een laʼ bʼaqaxik bʼen ex t-xamal s-tuchʼ. [Atz laʼ aqʼbʼ ex tu xamal uvaʼ yeʼl inpaqul laʼ tzaji, atz tal uvaʼ yeʼl ikamebʼal inqʼa tzoqnoʼy tiʼ inqʼa xaol toq ibʼaneʼ.]
MRK.9.47	Oqetz nik iyan vetitzʼabʼal tu paʼv taʼn uvaʼ nik esaqi, tul aʼl bʼaʼn uvaʼ tiraetz yeʼ esaqi veteʼ. Echetz laʼ ebʼan vete, eche teesal el bʼaqʼ evatz. Tan aʼl bʼaʼn uvaʼ laʼ opoon ex tu qʼij saq tal uvaʼ nik ibʼanvat quBʼaal Tiuxh viqʼesalil, kʼuxh tzot vet ex s-laʼ etaqʼbʼeʼ, tiʼ uvaʼ kʼuxh tzʼeqel inqʼa bʼaqʼ evatz s-kaʼbʼil, tul oq een laʼ bʼaqaxik bʼen ex t-xamal s-tuchʼ, 
MRK.9.48	atz tal uvaʼ:
MRK.9.48	«yeʼl ikamebʼal inqʼa tzoqnoʼy
MRK.9.48	tiʼ inqʼa xaol,
MRK.9.48	atz tale uvaʼ yeʼl inpaqul
MRK.9.48	laʼ tzaj u xamal.»
MRK.9.49	Tan jankʼalxh inqʼa niman tetz Jesuus, laʼ ikuy ipalsal t-vitzaʼlal uvaʼ eche xamal, tiʼ tilixeʼ oq at itxumbʼal inqʼa niman tetz, atz maq yeʼle; eche vaʼq xaol uvaʼ, aʼ nik saʼon itxajteʼl jaʼl uvaʼ laʼ isikʼle tzaan tiʼ invaʼq txʼaʼoʼm laʼ ibʼana, tul at tatzʼmil uvaʼ laʼ motx tetxhbʼu s-vatzaq. 
MRK.9.50	Bʼaʼn inqʼa niman tetz Jesuus, uvaʼ at koqxh vet itxumbʼal tiʼ itxhabʼat tiqʼot tibʼ tibʼaʼnil s-vatzaq, eche u atzʼam uvaʼ atxh vichiʼl s-bʼaʼn. Pet oq yeʼl itxumbʼal inqʼa niman tetz Jesuus tiʼ tiqʼot tibʼ s-vatzaq, echetz vet eche u atzʼam uvaʼ yeʼl vet vichiʼl. Echetz atoqxh bʼaʼnla txumbʼal sekʼatza tiʼ tatin bʼaʼnil sexoʼl sevatzaq, —xeʼt Jesuus.
MRK.10.1	Eletz vet bʼen Jesuus t-vitenam Kapernauum, tul yekich vet tuulbʼal Judeea. Tul bʼen vet el tinpaqʼit el u aʼ Jordaan. Tul motx imol vet tibʼ mam tenam kʼatz Jesuus inpaqte. Tul xeʼt vet Jesuus tiʼ itxhusux inqʼa xaol, eche uvaʼ nikichxh ibʼaneʼ.
MRK.10.2	Yaʼne aqʼbʼ jolol inqʼa fariseeo tiʼ tabʼil val u yol te Jesuus. Tan aʼaq kuxh nikich itxʼebʼ tel Jesuus t-bʼey tiʼ inimal u bʼekʼbʼal. Tul ech motx tabʼi te Jesuus s-eche: —¿Nik kol ikuy u qubʼekʼbʼal uvaʼ laʼ ituki el vaʼq u vinaq tixqel? —xeʼtaq te Jesuus.
MRK.10.3	Tul ech tal Jesuus s-eche: —¿Kam ibʼekʼ ka Moisees te inqʼa kʼuy emam? —xeʼt Jesuus.
MRK.10.4	Yaʼne ech tal inqʼa fariseeo te Jesuus s-eche: —Bʼantan ikuy Moisees te u vinaq uvaʼ laʼ utxhi laʼ ituki el u tixqel, oq laʼ taqʼ u vinaq vaʼq uʼ te u tixqel tal uvaʼ laʼ talvat kam s-tiʼil qat ijatxvat tibʼ s-tuchʼ, —xeʼt inqʼa fariseeo.
MRK.10.5	Yaʼne ech tal Jesuus s-eche: —Poro tiʼ kuxh toksat inqʼa kʼuy emam u tatxhaʼv s-junalil ikuyvat Moisees itzʼibʼal vaʼt u bʼekʼbʼal uvaʼ nik etaleʼ. 
MRK.10.6	Pet jit ech uvaʼe bʼanel ka taʼn quBʼaal Tiuxh sixeʼt tzaan u qʼij saq. Tan vaʼl vinaq, atz vaʼt ixoq iviinqixsa ka quBʼaal Tiuxh vatz u txʼavaʼ, tiʼ uvaʼ ikʼulel tibʼ s-vatzaq laʼ ibʼana.
MRK.10.7	Tan tal ka quBʼaal Tiuxh uvaʼ: «Echetz s-tiʼile laʼ taqʼ ka u vinaq itxutx ibʼaal, [tul laʼ ikʼul vet tibʼ tuchʼ u tixqel].
MRK.10.8	Tul vaʼl kuxh vet tatin u vinaq tuchʼ u tixqel laʼ ibʼana,» xeʼt quBʼaal Tiuxh. Jitetz vet kaʼvaʼl vatz quBʼaal Tiuxh laʼ ibʼana, pet vaʼl kuxh veteʼ. 
MRK.10.9	Echetz nik valte sete, jabʼiste uvaʼ quBʼaal Tiuxh nik aqʼon ikʼul tibʼ, tul yeʼxhabʼil vet vaʼq laʼ jatxon ixoʼl, —xeʼt Jesuus.
MRK.10.10	Aqʼbʼetz vet Jesuus t-val u otzotz, tul motx tabʼi vet inqʼa nikich itxhus tibʼ kʼatz Jesuus inuqul u yol s-te. 
MRK.10.11	Tul ech tal Jesuus s-eche: —Jaʼl invaʼq vinaq uvaʼ laʼ ituki el u tixqel, tul oq laʼ tiqʼo invaʼtoʼq ixoq, tul yansa ibʼetz vete laʼ ibʼana. 
MRK.10.12	Atz oq aʼ u ixoq laʼ tukin el vitzumel, tul laʼ tiqʼo invaʼt vinaq, tul yansa ibʼetz vete laʼ ibʼan u ixoq, —xeʼt Jesuus.
MRK.10.13	Yaʼne motx iqʼol tzaan jolol nitxaʼ vatz Jesuus, tiʼ uvaʼ laʼich taqʼ jaʼ Jesuus iqʼabʼ tiviʼ tiʼ taqʼt bʼaʼnil s-tiibʼa. Poro aʼetz inqʼa nikich itxhus tibʼ kʼatz Jesuus nikich maqon ipaloʼk inqʼa xaol tuchʼ inqʼa nitxaʼ vatz Jesuus.
MRK.10.14	Tiletz vet Jesuus uvaʼ nikich imaqax ipaloʼk inqʼa nitxaʼ s-vatz, tul yeʼ ibʼan te Jesuus. Atz ech tal Jesuus s-eche: —Yeʼ kuxh emaq tukuʼl inqʼa nitxaʼ sinvatz. Pet ukoqn ul. Tan jaʼl uvaʼ ech vitxumbʼal, eche inqʼa nitxaʼ, tul aʼetz uvaʼe, laʼ ibʼan quBʼaal Tiuxh iqʼesalil s-kʼatza. 
MRK.10.15	Toqetz val sete: Jaʼl uvaʼ yeʼ laʼ kuyun ibʼant quBʼaal Tiuxh iqʼesalil s-kʼatza, eche ikʼuqbʼat u nitxaʼ ikʼuul tiʼ itxutx ibʼaal, tul aʼetz uvaʼe, yeʼ laʼ bʼen ilon u qʼij saq tal uvaʼ nik ibʼanvat quBʼaal Tiuxh iqʼesalil, —xeʼt Jesuus.
MRK.10.16	Yaʼne junun ijelet Jesuus inqʼa nitxaʼ. Tul taqʼ jaʼ Jesuus iqʼabʼ tiviʼ tiʼ taqʼt bʼaʼnil s-tiibʼa.
MRK.10.17	Kʼaqichetz vet tibʼ Jesuus tiʼ bʼey inpaqte, tul qʼex taqʼbʼ val u vinaq. Tul ex iqajbʼa tibʼ vatz Jesuus. Tul ech tal te Jesuus s-eche: —Bʼaʼnla Txhusul qetz, ¿kam laʼ inbʼana, tul laʼ bʼen vil u qʼij saq uvaʼ yeʼl iyaʼebʼal? —xeʼt te Jesuus.
MRK.10.18	Yaʼne ech tal Jesuus te u vinaq s-eche: —¿Kam s-tiʼil nik aal in s-bʼaʼn? Tan taʼn kuxh quBʼaal Tiuxhe bʼaʼn. 
MRK.10.19	Aloq ootzaql inqʼa bʼekʼbʼal abʼa, uvaʼ alel ka taʼn quBʼaal Tiuxh, uvaʼ ech nik tal s-eche: «Yeʼ laʼ yatzʼon axh. Yeʼ laʼ ayansa eebʼ tiʼ ajalput akʼulel. Yeʼ laʼ elqʼ axh. Yeʼ laʼ atzʼeq tzij tiʼ amol. Yeʼ laʼ subʼun axh. Tul laʼ ooksa iqʼij atxutx abʼaal,» chich inqʼa bʼekʼbʼal, —xeʼt Jesuus.
MRK.10.20	Tul ech tal u vinaq s-eche: —Txhusul qetz, jankʼalxh inqʼa yol uvaʼ nik aaleʼ, tan ayaʼx tzaan inxeʼt tiʼ inimaleʼ uvaʼs txulich in, —xeʼte.
MRK.10.21	Tul yekichxh chiibʼ taanima Jesuus taʼn u vinaq. Atz isaqi Jesuus u vinaq. Tul ech tal Jesuus s-te s-eche: —Vaʼt kuxh u yol yeʼx animataʼ. Pet quxh kʼayi ka jankʼal inqʼa kamaq eetz. Tul aqʼ vijaʼmil te inqʼa meebʼaʼ. Echetz bʼen eelte u txʼijbʼal qʼij tu amlikaʼ. Tul txhʼuyeʼvenetz vet s-viʼ, [kʼuxh laʼ pal axh tu mam kʼaxkʼo, eche tiqat invaʼq u pereexho vikurus,] —xeʼt Jesuus.
MRK.10.22	Tabʼietz vet u vinaq viyol Jesuus, tul yekichxh txhoʼn taanima taʼn. Atz yekich txumun vet s-tiʼ sibʼenaʼ, tan mamalaichxh kamaq tetz atiche.
MRK.10.23	Yaʼne isaqi Jesuus inqʼa xaol, inqʼa atich s-kʼatza. Tul ech tal Jesuus te inqʼa nikich itxhus tibʼ s-kʼatza s-eche: —Poro oqxh itzaʼlal laʼ ikuyt inqʼa xaol ibʼant quBʼaal Tiuxh iqʼesalil t-taanima, inqʼa at txʼijbʼal iqʼij, —xeʼt Jesuus.
MRK.10.24	Tabʼietz vet inqʼa nikich itxhus tibʼ kʼatz Jesuus u yol, tul yekich kuxh kaj vet taanima s-tiʼ. Tul tal vet Jesuus u yol inpaqte s-xoʼl.
MRK.10.24	Tul ech tal Jesuus s-eche: —Ex inqʼa kʼaola, poro oqxh itzaʼlal laʼ ikuyt inqʼa xaol ibʼant quBʼaal Tiuxh iqʼesalil t-taanima, [inqʼa nik ikʼuqeʼv ikʼuul tiʼ inqʼa txʼijbʼal qʼij.] 
MRK.10.25	Tan jankʼal eche invaʼq kameeyo, tan yeʼ laʼ utxh ipal paʼl tuul ixotel invaʼq tzʼisbʼal bʼaq. Echatetz kuxh invaʼq u txʼiol iqʼije, tan tzaʼlxh laʼ ikuyt ibʼant quBʼaal Tiuxh iqʼesalil t-taanima, —xeʼt Jesuus.
MRK.10.26	Tul tira aʼl ikaj taanima inqʼa nikich itxhus tibʼ kʼatz Jesuus uvaʼs tabʼit u yol inpaqte. Tul ech nikich motx tal vet s-vatzaq s-eche: —¡Jabʼiletzxh vet invaʼq bʼa laʼ txʼolon ichitp t-inqʼa paʼv! —chichichaq veteʼ.
MRK.10.27	Yaʼne itiila saqi Jesuus inqʼa nikich itxhus tibʼ s-kʼatza. Tul ech tal Jesuus s-eche: —Yeʼ laʼ oleʼv inqʼa xaol tiʼ ichitt tibʼ t-inqʼa ipaʼv. Pet vatz quBʼaal Tiuxh, tan tira yeʼxhkam invaʼq tzaʼl, —xeʼt Jesuus.
MRK.10.28	Tul ech tal Luʼ te Jesuus s-eche: —¿Keʼchetz oʼ bʼa? Tan qat motx qaqʼl ka inqʼa kamaq qetz s-kaqaayil. Tul il oʼ, txhʼuyel oʼ seʼe, —xeʼt Luʼ.
MRK.10.29+MRK.10.30	Tul ech tal Jesuus s-eche: —Toq val sete: At itxʼaqaʼm jaʼl uvaʼ qat taqʼ ka kamaq tetz s-viʼ. Kʼuxh qat taqʼ ka totzotz; qat taqʼ ka titzʼin tatzik; qat taqʼ ka itxutx, ibʼaal; qat taqʼ ka tixqel, initxaʼa; atz qat taqʼ ka itxʼavaʼ s-viʼ, atz tiʼ inqʼa bʼaʼnla txhaq yol uvaʼ nik val sete, tul tetxhal laʼ ikʼul ichʼexel tzitza vatz txʼavaʼ tiʼ inqʼa laʼ motx taqʼ ka. Echetz kʼuxh laʼ taqʼ ka inqʼa kam tetz tiʼ vikʼaxbʼisal tiʼ innimaleʼ, tul laʼ ikʼul qʼij isaq sinkʼatza, uvaʼ yeʼl iyaʼebʼal imotxebʼal tinjattanulxh yaʼbʼ uvaʼ laʼ uli. 
MRK.10.31	Pet mamala xaol uvaʼ sibʼxh vet tiqleʼm vatz quBʼaal Tiuxh nik inatxheʼ, tul aʼetz uvaʼe, yeʼl tiqleʼm vatz quBʼaal Tiuxh laʼ ibʼana. Pet jabʼisteetz inqʼa xaol uvaʼ yeʼl tiqleʼm vatz quBʼaal Tiuxh nik inatxheʼ, tul aʼetz inqʼae, niimxh tiqleʼm vatz quBʼaal Tiuxh laʼ ibʼana, —xeʼt Jesuus.{*}
MRK.10.32	Atichetz ok Jesuus tiʼ bʼey, atz aalich ibʼen vet jaʼ Jesuus tu tenam Jerusaleen. Tul bʼaxich Jesuus vatz inqʼa nikich itxhus tibʼ s-kʼatza. Poro xoʼvalomich kuxh vet itxhʼuyeʼvaq bʼen tiʼ Jesuus, tan ech kolebʼ kam laʼich ulbʼel Jesuus s-vatz. Atz kaayaqichxh vet taanima. Tul taʼn kuxh tiqʼo el Jesuus kabʼlaval inqʼa nikich itxhus tibʼ s-kʼatza tziʼeʼl bʼey, tul xeʼt vet Jesuus tiʼ talax inqʼa yol s-te, kame uvaʼ saʼich ulbʼel Jesuus.
MRK.10.33	Tul ech tal Jesuus s-eche: —Etootzaqle, uvaʼ il oʼ, qujaʼp vet tu tenam Jerusaleen. Pet toq vaqʼ etootzaqi kam uvaʼ toq uleloq in, in, u Kʼaola uvaʼ bʼen s-alam aanima. Tan toq aqʼaxoq ok in tiqʼabʼ inqʼa iqʼesal oksan yol vatz Tiuxh. Atz toq aqʼaxoq ok in tiqʼabʼ inqʼa nik txhusun ibʼekʼbʼal inqʼa tij mam Israeel. Tan aʼ inqʼae, toq motx alon inyatzʼax el. Tul toq motx toksa in tiqʼabʼ inqʼa jit tij imam Israeel. 
MRK.10.34	Tul toq kuxh motx itzeʼle in inqʼa jit tij imam Israeel. Atz toq motx tzubʼaloq in. Atz toq motx itzʼuʼma in. Atz toq yatzʼaxoq el in. Pet titoxv vet qʼij, tul laʼ itzʼeʼv in inpaqte, —xeʼt Jesuus.
MRK.10.35	Yaʼne ijetxhoʼk tibʼ Jakoovo tuchʼ Xhun kʼatz Jesuus, inqʼa ikʼaol Sevedeeo. Tul echaq motx tal te Jesuus s-eche: —Txhusul qetz, nik qusaʼeʼ laʼ aabʼi vatz quyol. Tul nik qusaʼeʼ laʼ aaqʼ s-qe kam vatziʼ toq qabʼi see, —xeʼtaqe.
MRK.10.36	Tul ech tal Jesuus s-eche: —¿Kametz vaʼq nik esaʼeʼ laʼ vaqʼ sete? —xeʼt Jesuus.
MRK.10.37	Tul echaq tal te Jesuus s-eche: —Bʼan bʼaʼnil s-qe, tul vaʼl koq oʼ, laʼ kʼuqeʼv oʼ tasebʼal nik qaleʼ. Atz vaʼt koq oʼ tamax, uvaʼs laʼ akʼult vaviqleʼm tiʼ avok siqʼesalil, —xeʼtaqe.
MRK.10.38	Tul ech tal Jesuus s-eche: —Tira yeʼ etootzaq kam talax uvaʼ nik etabʼi. ¿Laʼetz kol etxʼol epal tu mam kʼaxkʼo uvaʼ toq palk in? Atz ¿laʼ kol etxʼol etok tu mam txumlebʼal uvaʼ toq okk in? —xeʼt Jesuus.{*}
MRK.10.39	Tul ech tal Jakoovo tuchʼ Xhun s-eche: —Laʼ qutxʼola, —xeʼtaqe.
MRK.10.39	Tul ech tal Jesuus s-eche: —Bʼantan, toq etxʼol epale qʼaoq tu kʼaxkʼo uvaʼ toq palk in, atz vetok tu mam txumlebʼal, eche uvaʼ toq okk in. 
MRK.10.40	Pet eche vekʼuqeʼv tinsebʼal, atz tinmax nik etaleʼ, tan yeʼl vokebʼal s-tiʼ. Pet taʼn kuxh vinBʼaal at tokebʼal tiʼ taqʼax te u xaol uvaʼ chʼexel vet taʼn. Tan il u bʼaʼnil, bʼanel vet tutxh taʼn vinBʼaal, —xeʼt Jesuus.
MRK.10.41	Taʼnetzxh tabʼi vet lavat inqʼa nikich itxhus tibʼ kʼatz Jesuus kam u yol uvaʼ tal Jakoovo tuchʼ Xhun, tul motx lakpaq vet iviʼ s-tiʼ.
MRK.10.42	Yaʼne isaʼ tzaan Jesuus inqʼa nikich itxhus tibʼ s-kʼatza. Tul ech tal Jesuus s-eche: —Etootzaqle kam uvaʼ nik ibʼan inqʼa iqʼesal, inqʼa jit tij imam Israeel. Tan chiibʼiyaq kuxh s-tiʼ, uvaʼ aʼ nik motx toksa u tetz tiʼ ibʼekʼon tiibʼa inqʼa tenam. Tul josqʼilaq kuxh s-vatz uvaʼ sibʼaq tiqleʼm tiʼ ibʼant iqʼesalil tiibʼa inqʼa xaol. 
MRK.10.43	Poro yeʼ laʼ utxhi uvaʼ ech laʼ motx ebʼane. Pet jaʼl invaʼq ex uvaʼ nik saʼon ebʼen s-nim vatz quBʼaal Tiuxh, tul aʼ, ex, laʼ bʼen ex s-kʼuulan tetz emol. 
MRK.10.44	Atz jabʼiste ex uvaʼ laʼ saʼon tiqʼol iviʼ xoʼl inqʼa emol s-niman vetz, tul aʼetz exe, uvaʼ laʼ bʼen ex s-kʼuulan tetz s-kaqaayil. 
MRK.10.45	Tan aʼ ulk in tiʼ ikʼuulal inqʼa xaol, in, u Kʼaola uvaʼ bʼen s-alam aanima. Pet jit aʼ ulk in, tiʼ uvaʼ laʼ kʼuulal in. Atz aʼat ulk in tiʼ vaqʼt vibʼ kamoq setiʼ, atz tiʼ itxhoox vipaʼv mamala xaol, —xeʼt Jesuus.
MRK.10.46	Aqʼbʼetz vet Jesuus tu tenam Jerikoo tuchʼ inqʼa nikich itxhus tibʼ s-kʼatza. Yaʼne el vet bʼen Jesuus inpaqte tu tenam Jerikoo tuchʼ inqʼa nikich itxhus tibʼ s-kʼatza, atz tuchʼ mamala xaol. Tul kʼuqlich val u tzot tziʼ bʼey, uvaʼ varTimeeoich ibʼij, ikʼaolich Timeeo.{*}
MRK.10.47	Tabʼietz vet varTimeeo uvaʼ Jesuusich uvaʼ nikich ipal paʼl, u aj Nasareet, tul xeʼt vet sichʼin. Tul ech tal varTimeeo s-eche: —¡Jesuus, axh u Tij Imam Daviid, txum invatz!{*}
MRK.10.48	Tul mamala xaol maqon isichʼin varTimeeo. Poro aalxh taqʼt varTimeeo yakʼil tiʼ isichʼineʼ. Tul ech tal s-eche: —Jesuus, ¡axh u Tij Imam Daviid, txum invatz! Tul ¡bʼan bʼaʼnil s-ve! —chichich varTimeeo.
MRK.10.49	Txakeʼvetz vet Jesuus, tul ibʼekʼ Jesuus isikʼlel tzaan varTimeeo.
MRK.10.49	Tul ech alax vet s-te s-eche: —Kʼuqbʼa akʼuul, tul txakpen. Tan il axh, nik isaʼ axh Jesuus, —xeʼt eʼl varTimeeo.
MRK.10.50	Tul nal kuxh ikʼoni ka viqinkin oksaʼm, uvaʼ txhasich ok s-tiʼ, tul yuqel ijaʼ varTimeeo. Tul aqʼbʼ vatz Jesuus.
MRK.10.51	Yaʼne ech tal Jesuus te varTimeeo s-eche: —¿Kam bʼaʼnil nik asaʼeʼ laʼ inbʼan see? —xeʼt Jesuus.
MRK.10.51	Tul ech tal varTimeeo s-eche: —Txhusul qetz, aʼ nik insaʼeʼ uvaʼ laʼ ilon in inpaqte, —xeʼt varTimeeo.
MRK.10.52	Yaʼne ech tal Jesuus s-eche: —Tiʼ uvaʼ qat akʼuqbʼa akʼuul s-viʼ, tul bʼaʼn vet axh. Pet quxh veteʼ, —xeʼt Jesuus.
MRK.10.52	Tul yekich saqin vet varTimeeo. Atz txhʼuyeʼv vet bʼen tiʼ Jesuus tiʼ bʼey.
MRK.11.1	Bʼiitichetz kuxh taqʼbʼ Jesuus tuchʼ inqʼa nikich itxhus tibʼ s-kʼatza tu tenam Jerusaleen, tul aʼxh motx taqʼbʼ vet tu tal tenam Vetfajee, atz tu tal tenam Vetaania, atz vatz tzaan u vitz Inqʼa Oliivo.
MRK.11.1	Yaʼne itxhaq bʼen Jesuus kaʼvaʼl inqʼa nikich itxhus tibʼ s-kʼatza. 
MRK.11.2	Tul ech tal Jesuus s-te s-eche: —Bʼenoq ex, tul yekl ex tu tal tenam uvaʼ s-quvatz bʼen. Laʼetz aqʼbʼ ex, tul bʼen eleq val u bʼur, uvaʼ yaʼnxh txakunna, uvaʼ qitzel ka tzitzi, val uvaʼ yeʼxhabʼil invaʼxoʼq xaol jaʼ s-tiʼ. Echetz echiteʼ, tul laʼ etiqʼo tzaan. 
MRK.11.3	Oqetz jaʼl invaʼq xaol ech laʼ alon sete s-eche: «¿Kam s-tiʼil nik ebʼan s-eche?» oq chaq eʼl ex, tul ech laʼ etal s-eche: «Toq txakunsaloq txoo taʼn quBʼaal. Tul yek toq ul qaqʼ ka txoo inpaqte,» chaq ex, —xeʼt Jesuus.
MRK.11.4	Bʼenetz vet inqʼa nikich itxhus tibʼ kʼatz Jesuus, tul ex ileq vet u bʼur, uvaʼ yaʼnichxh txakunna, qitzich ka vatz eluʼl vijubʼalil val u otzotz tziʼ bʼey. Tul ichitaq vet tzaan. 
MRK.11.5	Tul ech tal kaʼl u xaol uvaʼ atich tzitzi s-eche: —¿Kam s-tiʼil nik echit bʼen u bʼur? —xeʼtaqe.
MRK.11.6	Yaʼne talaq vet u yol uvaʼ maʼtich talt bʼen Jesuus s-tiʼ. Tul kuyux vet itzaj u bʼur s-tiʼ.
MRK.11.7	Tiqʼoaqetz vet tzaan u bʼur, tul ulaq taqʼ vet vatz Jesuus. Tul taqʼaq vet jaʼ inqʼa iqinkin txhas oksaʼm tiʼ u bʼur. Yaʼne jaʼ vet Jesuus s-tiʼ. 
MRK.11.8	Tul mamalaxh xaol eesan vet el inqʼa iqinkin bʼuʼq, uvaʼ txhasich ok s-tiʼ. Tul ilitʼaq vet kuʼ tibʼey Jesuus s-viqbʼal tiʼ toksal iqʼij Jesuus. Atz ataq xaol nikich ex tzokʼon tzaan qʼabʼaq tzeʼ t-vitz, eche xaq chʼiʼm. Tul nikichaq taqʼ kuʼ tibʼey Jesuus.
MRK.11.9	Tul mam sichʼiʼm nikich motx ibʼan inqʼa xaol, jankʼalxh inqʼa bʼaxich vatz Jesuus, atz tuchʼ inqʼa txhʼuyich tzaan s-tiʼ. Tul ech nikich motx tal s-eche:
MRK.11.9	—¡Nik qoksa iqʼij!
MRK.11.9	¡At vibʼaʼnil quBʼaal Tiuxh tiibʼa
MRK.11.9	uvaʼ uy s-quxoʼl
MRK.11.9	tuchʼ vibʼij u quBʼaal Tiuxh!
MRK.11.10	¡At vibʼaʼnil quBʼaal Tiuxh
MRK.11.10	tiʼ viqʼesalil uvaʼ toq ibʼan s-quxoʼl,
MRK.11.10	eche viqʼesalil
MRK.11.10	uvaʼ ibʼan u kʼuy qumam Daviid
MRK.11.10	s-naʼya!
MRK.11.10	Tul ¡taʼntiuxh te quBʼaal Tiuxh
MRK.11.10	uvaʼ sibʼ at jaʼp t-amlikaʼ!
MRK.11.10	—chichich isichʼin inqʼa xaol.
MRK.11.11	Okaʼpetz vet Jesuus tu tenam Jerusaleen, tul yekich vet ok tu nimla atibʼal tuulbʼal u tostiuxh. Tul motx kuxh til Jesuus jankʼal inqʼa nikich tutxh tuulbʼal u tostiuxh. Yaʼne bʼen vet Jesuus tuchʼ kabʼlaval inqʼa nikich itxhus tibʼ s-kʼatza tu tenam Vetaania, tan toqnaʼqich qʼeqxoq veteʼ.
MRK.11.12	Echetz vet s-eqal, tul tzaj Jesuus tuchʼ inqʼa nikich itxhus tibʼ s-kʼatza tu tenam Vetaania. Tul kamyichxh vet Jesuus t-vaʼy. 
MRK.11.13	Tul til Jesuus viʼl u iigo s-naatxh uvaʼ oqxhich itxhaʼxal itzaj ixaq. Tul ex tiloʼk Jesuus. Tan aʼ titzʼa Jesuus uvaʼ atich ivatz. Aqʼbʼetz Jesuus kʼatz u iigo, tul yeʼlich bʼak ivatz. Pet taʼn kuxh ixaq atiche, tan jitich iqʼiil ivatzineʼ.
MRK.11.14	Yaʼne ech tal Jesuus te u iigo s-eche: —¡Yeʼxhabʼil vet invaʼq laʼ itxhoqʼ tibʼ tiʼ avatz! —xeʼt Jesuus. Tul tabʼi inqʼa nikich itxhus tibʼ kʼatz Jesuus u yol.{*}
MRK.11.15	Aqʼbʼetz vet Jesuus tuchʼ inqʼa nikich itxhus tibʼ s-kʼatza tu tenam Jerusaleen inpaqte, tul pal vet ok Jesuus tu nimla atibʼal tuulbʼal u tostiuxh. Yaʼne xeʼt Jesuus tiʼ itilul eluʼl inqʼa nikich ikʼayineʼ, atz inqʼa nikich iloqʼon tuulbʼal u tostiuxh. Tul ivampu el Jesuus imeexha inqʼa nikich motx jalon puaq. Atz ivampu el Jesuus ixhiila inqʼa nikich motx kʼayin paraamuxh.{*}
MRK.11.16	Tul yeʼ ikuy vet Jesuus ipaloʼk inqʼa xaol tuchʼaq inqʼa kamaq tetz tu nimla atibʼal tuulbʼal u tostiuxh.
MRK.11.17	Yaʼne xeʼt Jesuus txhusun. Tul ech tal Jesuus s-eche: —¿Yeʼetz kol etootzaqle?, uvaʼ ech u yol tzʼibʼamal ka t-viyolbʼal quBʼaal Tiuxh s-eche:
MRK.11.17	«U votzotz,
MRK.11.17	tan aʼ itxaʼk s-natxhkʼuulabʼ vetz
MRK.11.17	taʼn inqʼa tenam s-kaqaayil
MRK.11.17	laʼ ibʼana,»
MRK.11.17	xeʼt quBʼaal Tiuxh.
MRK.11.17	Pet aʼetz ex, inqʼa elqʼom, tan ex qat aqʼon bʼen s-kolbʼal tibʼ elqʼom, —xeʼt Jesuus.
MRK.11.18	Tabʼietz vet inqʼa iqʼesal xoʼl inqʼa tij imam Israeel kam uvaʼ ibʼan Jesuus, aʼe inqʼa oksan yol vatz Tiuxh, atz inqʼa nikich txhusun ibʼekʼbʼal inqʼa qumol s-tijaq imam Israeel. Tul xeʼtaq vet tiʼ itxhokox txumbʼal tiʼ iyatzʼax el Jesuus. Poro nikichaq ixoʼv te Jesuus, tiʼ uvaʼ aalatxh inqʼa xaol nikich ikaj taanima tiʼ vitxhusun Jesuus. 
MRK.11.19	Qʼeqxetz veteʼ, tul el vet bʼen Jesuus tu tenam Jerusaleen tuchʼ inqʼa nikich itxhus tibʼ s-kʼatza, tul yekichaq tu tal tenam Vetaania.
MRK.11.20	Echetz vet s-eqal s-qʼalaʼm, tul pal Jesuus inpaqte kʼatz u iigo. Tul til vet inqʼa nikich itxhus tibʼ s-kʼatza uvaʼ tira maʼtich itzaq vet u iigo tuchʼ taqʼil. 
MRK.11.21	Uletz vet s-kʼuul Luʼ, tul ech tal Luʼ te Jesuus s-eche: —Txhusul qetz, saqi. Qat bʼak tzaqy u iigo, uvaʼ aal ka yol s-tiʼ s-evete, —xeʼt Luʼ te Jesuus.
MRK.11.22	Tul ech tal Jesuus s-eche: —Kʼuqbʼavaqxh ekʼuul tiʼ quBʼaal Tiuxh tiʼ kam uvaʼ laʼ ejaq s-te. 
MRK.11.23	Tan nuqxh nik val sete: Jabʼilxh invaʼq ex uvaʼ ech laʼ etal te u vitz s-eche: «Elen el tzitza, tul een bʼenk axh xeʼ u maar,» chaq ex te u vitz, oqetz laʼ eqeja uvaʼ laʼxh elaʼpun kam uvaʼ laʼ etala, tul echxh laʼ ibʼane. 
MRK.11.24	Echetz nik valte sete, jankʼalxh uvaʼ laʼ etabʼi te quBʼaal Tiuxh uvaʼs laʼ enatxht quBʼaal Tiuxh, oqetz laʼ ekʼuqbʼa ekʼuul uvaʼ laʼ aqʼax sete, tul laʼxh ekʼula. 
MRK.11.25	Tuulbʼaletz uvaʼs laʼ enatxht quBʼaal Tiuxh, tul kamal laʼ ul sekʼuul uvaʼ bʼanel invaʼq yeʼbʼaʼn sete taʼn invaʼq emol. Tul laʼ ekuy ipaʼv. Echetz laʼ ikuy sotzsal vepaʼve taʼn u quBʼaal Tiuxh uvaʼ tu amlikaʼ. 
MRK.11.26	[Tan oq yeʼ laʼ ekuy ipaʼv inqʼa emol, tul yeʼlatetz vepaʼv laʼ ikuy sotzsa quBʼaal Tiuxh uvaʼ tu amlikaʼ,] —xeʼt Jesuus.
MRK.11.27	Yaʼne aqʼbʼ Jesuus tuchʼ inqʼa nikich itxhus tibʼ s-kʼatza tu tenam Jerusaleen inpaqte. Sebʼtichetz ixaon Jesuus tu nimla atibʼal tuulbʼal u tostiuxh, tul aqʼbʼ inqʼa iqʼesal oksan yol vatz Tiuxh tuchʼ inqʼa nikich txhusun ibʼekʼbʼal inqʼa qumol s-tijaq imam Israeel, atz tuchʼ jolt inqʼa iqʼesal u tenam.
MRK.11.28	Tul ech motx tal te Jesuus s-eche: —¿Tal qat tzajk vaviqleʼm aaʼn, tul nik abʼan inqʼa kam inqʼae? Atz ¿jaʼl qat alon see uvaʼ, aʼ vet axh, iqʼesal, tul nik abʼan inqʼa kam inqʼae? —xeʼtaq te Jesuus.
MRK.11.29	Yaʼne ech tal Jesuus s-eche: —Ape. Toqatetz vabʼi val u yol sete s-bʼaxa. Oqetz toq etzaqʼbʼe u yol uvaʼ toq vabʼi sete, tul echatetz toq intzaqʼbʼete veyol, tiʼ jaʼl qat aqʼon viqleʼm tiʼ uvaʼ nik inbʼaneʼ. 
MRK.11.30	¿Jaʼletz aqʼon tiqleʼm naq u Xhun tiʼ taqʼax kuʼ inqʼa xaol xeʼ aʼ nik enatxheʼ? ¿Maq quBʼaal Tiuxh, uvaʼ tu amlikaʼ? Pet ¿maq xaol kuxhtuʼ? ¡Tzaqʼbʼetaqetz in! —xeʼt Jesuus.
MRK.11.31	Yaʼne motx iyol vet inqʼa iqʼesal u tenam u yol s-vatzaq. Tul ech motx tal s-eche: —Oq toq qaleʼ uvaʼ: «QuBʼaal Tiuxh aqʼon tiqleʼm naq u Xhun,» chaq oʼ, tul: «¿Keʼchetz yeʼ eqejt naq bʼa?» toq tal naq s-qe. 
MRK.11.32	Pet oq ech toq qal s-eche: «Naq kuxhte inqʼa xaol aqʼon tiqleʼm naq u Xhun,» oq toq qaleʼ, tul yeʼ laʼ isaʼa, —xeʼt inqʼa iqʼesal s-vatzaq. Tan nikich motx ixoʼv inqʼa iqʼesal te u tenam. Tan jankʼalxh inqʼa xaol ootzaqinich tetz uvaʼ qʼexsanich tetz viyolbʼal quBʼaal Tiuxh Xhun.
MRK.11.33	Yaʼne ech motx tal te Jesuus s-eche: —Yeʼ qootzaqle jabʼil aqʼon tiqleʼm Xhun, —xeʼtaqe.
MRK.11.33	Tul ech tal Jesuus s-eche: —Aʼatetz koq in laʼ alon sete jaʼl nik aqʼon viqleʼm tiʼ inqʼa nik inbʼaneʼ, —xeʼt Jesuus.{*}
MRK.12.1	Yaʼne ech vaʼt u yol uvaʼ txumbʼalimal talt Jesuus s-eche: —Atich val u bʼaal txʼavaʼ uvaʼ ex tava iuuva t-vitxʼavaʼ. Tul ipeʼ tiʼ vitxʼavaʼ. Atz ibʼit val u atibʼal tal uvaʼ laʼ patxhʼaxik el taʼlil inqʼa uuva. Tul ibʼit vaʼt otzotz uvaʼ niim jaʼi, s-xeebʼ tetz viuuva itxhika. Tul taqʼ ka vitxʼavaʼ s-kʼam, uvaʼ at txhiko s-tuul, te jolol inqʼa kʼamol txʼavaʼ. Tul bʼen vet u bʼaal txʼavaʼ t-invaʼt tenam s-naatxh.
MRK.12.2	Opoonetz vet viqʼiil iqʼanbʼ ivatz inqʼa uuva, tul itxhaq vet tzaan u bʼaal txʼavaʼ val u taqʼonvil tiʼ ijaqax ivatz inqʼa itxhiko te inqʼa kʼamol txʼavaʼ tiʼ u kʼambʼal tetz. 
MRK.12.3	Poro tiletz vet inqʼa kʼamol txʼavaʼ taqʼbʼ u aqʼonvil, tul qʼosox vet taʼn. Tul tira yeʼl uuva aqʼax bʼen s-tiʼ.
MRK.12.4	Yaʼne itxhaq tzaan u bʼaal txʼavaʼ vaʼt u taqʼonvil. Poro aʼl takʼonsal iviʼ u aqʼonvil s-sivan taʼn inqʼa kʼamol txʼavaʼ. Tul aʼl ichʼixvisaleʼ, atz qʼaʼvisal vet bʼen inpaqte.
MRK.12.5	Yaʼne tikʼ itxhaq tzaan u bʼaal txʼavaʼ invaʼt u taqʼonvil. Poro yatzʼelat tel taʼn inqʼa kʼamol txʼavaʼ. Yaʼne itxhaq bʼen jolt inqʼa taqʼonvil. Tul echatxh motx ibʼane. Tan at inqʼa akʼonsali; atz at inqʼa yatzʼel tel taʼn inqʼa kʼamol txʼavaʼ.
MRK.12.6	Pet taʼn kuxh vet vaʼt vatz ikʼaol u bʼaal txʼavaʼ kaj s-kʼatza, uvaʼ kamyichxh s-tiʼ. Tul aʼetz vet uvaʼe, itxhaq bʼen tiyaʼtebʼal. Tan ech titzʼa u bʼaal txʼavaʼ s-eche: «Toqetz qeexoq vet naqe qʼaoq vinkʼaol taʼn inqʼa kʼamol txʼavaʼ,» xeʼte.
MRK.12.7	Tiletz vet inqʼa kʼamol txʼavaʼ taqʼbʼ u kʼaola, tul ech tal vet s-vatzaq s-eche: «Aʼetz naqe uvaʼe, toq etzan ka inqʼa kam s-kaqaayil. Pet ¡etulvaq! Tul ¡quyatzʼvaq el naq! Tul ¡qetz vet inqʼa kamaq tetz naq s-kaqaayil toq ibʼaneʼ!» xeʼtaq veteʼ.
MRK.12.8	Yaʼne txeyp vet u kʼaola, atz yatzʼax vet el. Tul een ex ikʼonivataq vet el vitxhiʼoʼl u kʼaola tiʼel tal uvaʼ avamalich inqʼa uuva.
MRK.12.9	Poro ¿kametz laʼ ul ibʼan vet u bʼaal txhiko te inqʼa kʼamol nik enatxheʼ? Pet laʼetz ul vet u bʼaal txhiko, tul laʼ ul iyatzʼeʼl inqʼa kʼamol. Tul aʼ laʼ taqʼvat vet tilix viuuva te jolt kʼamol.
MRK.12.10	Yeʼetzebʼ nik ibʼen sete u yol uvaʼ tzʼibʼamal ka t-viyolbʼal quBʼaal Tiuxh uvaʼ ech nik tal s-eche:
MRK.12.10	«U Sivan, uvaʼ ixval
MRK.12.10	taʼn inqʼa bʼitol otzotz,
MRK.12.10	tan aʼetz vet uvaʼe,
MRK.12.10	qat aqʼax tiqleʼm s-bʼaʼn
MRK.12.10	tiʼ itxeyt jaʼp vixojbʼal u otzotz.
MRK.12.11	Tan quBʼaal Tiuxh qat bʼanon.
MRK.12.11	Tul mam yol qilt vet
MRK.12.11	kam qat tulbʼe quBʼaal Tiuxh
MRK.12.11	itxakunsal u Sivan,»
MRK.12.11	chich u yol, —xeʼt Jesuus.
MRK.12.12	Bʼenetz vet te inqʼa iqʼesal uqʼeʼybʼal uvaʼ, aʼ nikich talax tuchʼ u yol uvaʼ txumbʼalimal talt Jesuus, tul itxhokaq vet txumbʼal tiʼ itxeyp Jesuus. Poro nikich ixoʼv tiʼ itxeyp Jesuus vatz inqʼa xaol. Aqʼaxetz vet ka Jesuus taʼn, tul bʼenaq veteʼ.
MRK.12.13	Yaʼne aʼ vet inqʼa fariseeo tuchʼ jolt inqʼa eenich tiʼ Eroodes Antiipas, txhaqax bʼen taʼn inqʼa iqʼesal tiʼ itxhokox txumbʼal tiʼaq tiltaʼ, tal laʼich elk Jesuus t-bʼey, tiʼ yeʼ inimal inqʼa bʼekʼbʼal. 
MRK.12.14	Aqʼbʼetz vet inqʼa fariseeo tuchʼ inqʼa eenich tiʼ Eroodes, tul ech motx tal te Jesuus s-eche: —Txhusul qetz, qootzaqle uvaʼ antxhte inqʼa yol uvaʼ nik aaleʼ. Tul vaʼl kuxh aqʼabʼ tiibʼa inqʼa xaol; tan jit aʼ nik eel kam tatin inqʼa xaol. Pet aʼxh nik atxhus vinuqul tiʼ kam laʼ qule qok bʼen tiʼ vibʼey quBʼaal Tiuxh ¿Niketz kol ikuy u qubʼekʼbʼal oʼ, inqʼa tij imam Israeel, uvaʼ laʼ qutxhoj qatin te u mam iqʼesal, uvaʼ een tu Rooma? Pet ¿maq yeʼle? —xeʼtaq te Jesuus.
MRK.12.15	Poro yekich bʼen te Jesuus uvaʼ bʼan vatz kuxh nikich ibʼan inqʼa vinaq. Tul ech tal Jesuus s-te s-eche: —¡Kam s-tiʼil nik etxhok txumbʼal tiʼ veesal t-bʼey! Aqʼtaq tzaan vaʼq u puaq, u denaario. Tul toq vileʼ, —xeʼt Jesuus.{*}
MRK.12.16	Tul iqʼol vet tzaan vaʼl u puaq te Jesuus. Tul ech tal Jesuus s-eche: —¿Jaʼletz ivatzibʼale? atz ¿jaʼletz ibʼije uvaʼ atoʼk tiʼ u puaq uvaʼa? —xeʼt Jesuus.
MRK.12.16	Yaʼne ech tal inqʼa vinaq te Jesuus s-eche: —Ivatzibʼal naqe u Seesar, —xeʼtaq te Jesuus.
MRK.12.17	Tul ech tal Jesuus s-eche: —Aqʼvaq te Seesar uvaʼ nik ijaqeʼ. Atz aqʼvaq te Tiuxh uvaʼ nik ijaqeʼ, —xeʼt Jesuus.{*}
MRK.12.17	Tul tira motx kaj taanima inqʼa vinaq tiʼ u yol uvaʼ tal Jesuus.
MRK.12.18	Yaʼne aqʼbʼ vet inqʼa saduseeo vatz Jesuus, inqʼa yeʼ nikich qeon u titzʼeʼv inqʼa kamnaʼq. Tul echaq tal te Jesuus s-eche: 
MRK.12.19	—Txhusul qetz, ech val u yol itzʼibʼa ka Moisees s-eche: «Oq laʼ kam invaʼq u vinaq, uvaʼ yeʼnaq nitxaʼinoq, tul laʼ kaj u tixqel, laʼetz isaʼa uvaʼ antxh vet u itzʼina laʼ iqʼon tixqel u atzika. Aʼetz vet u itzʼina laʼ nitxaʼin tuchʼ u ixoq. Tul aʼ vet vibʼij u atzika laʼ ok sibʼij u neʼ. Echetz yeʼ laʼ isotz vet talax ibʼije u atzika,» xeʼt ka Moisees.
MRK.12.20	Pet atichetz juqvaʼl inqʼa vinaq uvaʼ titzʼinich tibʼ. Tzʼalonetz u bʼaxa atzika. Tul yeʼ nitxaʼin tuchʼ u tixqel. Tul kam vet u bʼaxa atzika. 
MRK.12.21	Aʼetz vet u bʼaxa itzʼina, iqʼon u ixoq. Tul echat kuxh ibʼane, tan yeʼ nitxaʼin tuchʼ u ixoq. Tul kami. Atz echat kuxh ibʼane vikaʼv itzʼina. Tul yeʼ nitxaʼin tuchʼ u ixoq. Tul kam veteʼ. 
MRK.12.22	Echatetz kuxh ibʼane jolt inqʼa itzʼina, tetxhal tiqʼot ixoq s-juqvaʼl. Tul tira yeʼl invaʼq inqʼa vinaq nitxaʼin tuchʼ u ixoq. Kametz vet inqʼa vinaq, atz xamtel kam vet u ixoq. 
MRK.12.23	¿Jabʼisteetz vet vinaq s-te laʼ alax sitzumel u ixoq uvaʼs laʼ titzʼeʼv inqʼa kamnaʼq?, tan oq ayaʼl inqʼa vinaq s-juqvaʼl iqʼon u ixoq, —xeʼt inqʼa saduseeo.
MRK.12.24	Yaʼne ech tal Jesuus s-eche: —Tira bʼak elnaʼql ex t-bʼey. Tan tira yeʼ nik ibʼen sete kam talax viyolbʼal quBʼaal Tiuxh, uvaʼ tzʼibʼamal ka. Atz yeʼetz bʼak nibʼen sete uvaʼ yeʼxhkam invaʼq tzaʼl vatz quBʼaal Tiuxh. Tan at tiqleʼm tiʼ titzʼeʼvsal inqʼa kamnaʼq. 
MRK.12.25	Laʼetz itzʼeʼv vet inqʼa kamnaʼq, tul yeʼl vet tzʼaloʼm, atz yeʼl vet txhejchil laʼ ibʼana. Tan ech vet tatin laʼ ibʼana, eche tatin inqʼa iaanxel quBʼaal Tiuxh, inqʼa een tu amlikaʼ.
MRK.12.26	Echetze u yol tiʼ titzʼeʼv inqʼa kamnaʼq, tan yeʼ nik ibʼen sete kam uvaʼ tal ka quBʼaal Tiuxh te Moisees tuulbʼal uvaʼs iyolon quBʼaal Tiuxh xoʼl u vatomla chʼiʼx. Tul ech tal s-eche: «In u Tiuxh uvaʼ nik inatxhkʼuula Avraʼaam. In u Tiuxh uvaʼ nik inatxhkʼuula Isaak. Atz in u Tiuxh uvaʼ nik inatxhkʼuula Jakoov,» chich u yol.
MRK.12.27	Tan itzʼleletz Avraʼaam, Isaak tuchʼ Jakoov vatz quBʼaal Tiuxh s-txheel, kʼuxh kamnaʼql sevatz. Echetz jit iTiuxh kamnaʼq u quBʼaal Tiuxh, pet iTiuxh inqʼa itzʼlele. Pet ¡sibʼxh elnaʼql ex t-bʼey! —xeʼt Jesuus te inqʼa saduseeo.
MRK.12.28	Atichetz val u vinaq uvaʼ nikich txhusun vibʼekʼbʼal inqʼa tij imam Israeel, tul ijetxhoʼk tibʼ kʼatz Jesuus. Tul tabʼi viyolbʼet tibʼ Jesuus tuchʼ inqʼa saduseeo. Tul tabʼi inpaqte uvaʼ jikxh itzaqʼbʼet Jesuus inqʼa saduseeo.
MRK.12.28	Tul ech tal vet te Jesuus s-eche: —¿Jabʼisteetz vibʼekʼbʼal quBʼaal Tiuxh s-te uvaʼ palnaʼql viʼ jolt inqʼa bʼekʼbʼal? —xeʼte.
MRK.12.29	Tul ech tal Jesuus s-eche: —Aʼetz u bʼekʼbʼal uvaʼ palnaʼql tiqleʼm tiibʼa jolt inqʼa bʼekʼbʼal, uvaʼ ech nik tal s-eche: «Abʼivaq, ex inqʼa tij imam Israeel: Taʼn kuxh u quBʼaal Tiuxh laʼ etal seBʼaal, tul laʼ enatxhkʼuula. 
MRK.12.30	Tul laʼ asaʼ u quBʼaal Tiuxh tuchʼxh avaanima tuchʼxh avaanxelal, atz tuchʼxh avitzʼabʼal, atz tuchʼxh ayakʼil,» chiche. Aʼetz u bʼaxa bʼekʼbʼale uvaʼ palnaʼq viʼ jolt inqʼa bʼekʼbʼal.
MRK.12.31	Pet vikaʼv bʼekʼbʼal, [tan eela kuxh tuchʼ vibʼaxa. Tul tetxhal kuxh laʼ nimali.] Tul ech nik tal s-eche: «Saʼ vamol, eche uvaʼ nik asaʼt eebʼ,» chiche.
MRK.12.32	Yaʼne ech tal uvaʼ nikich txhusun ibʼekʼbʼal inqʼa qumol s-tijaq imam Israeel s-eche: —Nuqxhte uvaʼ nik aaleʼ, Txhusul qetz. Tan vaʼl kuxh u quBʼaal Tiuxh. Tul yeʼxhabʼil invaʼtoʼq Tiuxh ech, eche u quBʼaal Tiuxh uvaʼ laʼ natxhkʼuulali. 
MRK.12.33	Tul laʼ qusaʼ u quBʼaal Tiuxh tuchʼxh qaanima, tuchʼxh qitzʼabʼal, [tuchʼxh qaanxelal,] atz tuchʼxh quyakʼil. Atz laʼ qusaʼ inqʼa qumol, eche uvaʼ nik qusaʼt qibʼ s-qujunal. Oqetz ech laʼ qubʼane, tul quBʼaal Tiuxhetze nik quchiibʼisa. Tul sibʼxh palnaʼq inqʼa yol inqʼaa vatz quBʼaal Tiuxh, viʼ vitzʼeʼsal ok inqʼa oya vatz quBʼaal Tiuxh, —xeʼte.
MRK.12.34	Tiletz vet Jesuus uvaʼ bʼaʼnxh itzaqʼbʼ u vinaq, tul ech tal Jesuus s-te s-eche: —Il vet u quBʼaal Tiuxh toq ibʼan iqʼesalil sakʼatza, —xeʼt Jesuus te u vinaq. Tul tira yeʼxhabʼil vet invaʼq txʼolon tabʼil invaʼtoʼq yol te Jesuus tiʼ itxhokox tel Jesuus t-bʼey.
MRK.12.35	Tul tal Jesuus jolt yol te inqʼa xaol tu nimla atibʼal tuulbʼal u tostiuxh. Tul ech tal Jesuus s-eche: —¿Keʼch nik talt inqʼa nik txhusun ibʼekʼbʼal inqʼa qumol s-tijaq imam Israeel uvaʼ tij imam kuxh Daviid naq u Kriisto? 
MRK.12.36	Tan antxh naq Daviid tzʼibʼan ka inqʼa yol taʼn viTiuxhil Tiuxh uvaʼ ech nik tal s-eche:
MRK.12.36	«Ech tal u quBʼaal Tiuxh
MRK.12.36	te vinBʼaal s-eche:
MRK.12.36	–Kuʼen tinsebʼal,
MRK.12.36	tan tetxhal laʼ voksa
MRK.12.36	inqʼa nik itxhiʼan seʼe taqʼabʼ,
MRK.12.36	–chich quBʼaal Tiuxh
MRK.12.36	te vinBʼaal,» xeʼt Daviid.
MRK.12.37	Oqetz: ‹InBʼaal,› chichich Daviid tiʼ naq u Kriisto, ¿keʼchetz nik talt inqʼa nik txhusun ibʼekʼbʼal inqʼa qumol s-tijaq imam Israeel, uvaʼ tij imam kuxh Daviid naq? —xeʼt Jesuus.
MRK.12.37	Tul mamala xaol uvaʼ ayaʼlxh ikʼuul nikich tabʼi inqʼa yol uvaʼ nikich tal Jesuus.
MRK.12.38	Tuulbʼal vitxhusun Jesuus te inqʼa xaol, tul ech nikich tal Jesuus s-eche: —Noq etil etibʼ tiʼ, yeʼ ebʼant etetz, eche uvaʼ nik ibʼan inqʼa nik txhusun ibʼekʼbʼal inqʼa qumol s-tijaq imam Israeel. Tan aʼaq kuxh isaʼ tok iqʼij tuchʼ inqʼa qinkin oksaʼm s-kʼutxhbʼal tetz tiqleʼm tuulbʼal u tuqʼeʼybʼal. Tul chiibʼiyaqxhtuʼ, uvaʼ tira nik tiqʼo kuʼl tibʼ inqʼa xaol s-vatz tiʼ taqʼax bʼaʼnil ikʼuul t-kʼayibʼal. 
MRK.12.39	Tul chiibʼiyaqxhtuʼ uvaʼ, aʼ nik motx kʼuqeʼvk t-inqʼa bʼaxa xhiila tuulbʼal inqʼa kʼulbʼal ibʼ. Atz chiibʼiyaqxh, tiʼ uvaʼ, aʼaq bʼaxa xhiila tuulbʼal inqʼa nik utxhk inqʼa bʼaʼnla txʼaʼoʼm. 
MRK.12.40	Atz iqʼaqʼal, tul nik motx taqʼ tzaqatz txakay ixoq totzotz. Tul nik kuxh motx itxhok txha vet txumbʼal, tul sibʼxh tuul vinatxhon Tiuxh nik motx ibʼan vatz inqʼa xaol. Tan aʼaq kuxh isaʼ isotz ikʼuul inqʼa xaol. Tiʼetz uvaʼ ech nik motx ibʼane, tul aʼl sibʼ vet u mam kʼaxkʼo laʼ motx bʼen tileʼ, —xeʼt Jesuus tiʼ inqʼa nikich txhusun ibʼekʼbʼal inqʼa qumol s-tijaq imam Israeel.
MRK.12.41	Kʼuqlichetz vet Jesuus vatz u molbʼal puaq tu nimla atibʼal tuulbʼal u tostiuxh, tul nikich kuxh isaqi Jesuus taqʼt ka junun inqʼa xaol ipuaq tuul u molbʼal puaq. Tul mamala txʼiol iqʼij, uvaʼ sibʼxh puaq, nikich pal taqʼ ka. 
MRK.12.42	Yaʼne til Jesuus taqʼbʼ val u txakay ixoq, uvaʼ meebʼaʼichxhtuʼ. Tul pal taqʼ ka kaʼvaʼl vatz ipuaq, uvaʼ koovreichxhtuʼ, tuul u molbʼal puaq. Tul vaʼl kuxh sen vijaʼmil vipuaq.
MRK.12.43	Yaʼne isikʼle tzaan Jesuus inqʼa nikich itxhus tibʼ s-kʼatza. Tul ech tal vet Jesuus s-te s-eche: —Nuqxh nik val sete: Eche u txakay ixoq vatziʼ meebʼaʼ kuxh tatineʼ, tan sibʼxhte uvaʼ qat pal taqʼ ka viʼ jankʼal inqʼa xaol uvaʼ qat pal aqʼon ka puaq tuul u molbʼal puaq. 
MRK.12.44	Tan jankʼalxh inqʼa xaol uvaʼ sibʼxh puaq qat pal taqʼ ka, tan aʼ kuxh nik pal taqʼ vet ka viyal vipuaq. Pet koq vatz txakay ixoq, uvaʼ meebʼaʼxhtuʼ, tan taʼnxhte vatz ipuaq uvaʼ qat pal taqʼ ka. Tan aʼ qat taqʼ ka jankʼal uvaʼ saʼ ibʼanbʼe s-loqʼbʼal tetxhbʼubʼal, —xeʼt Jesuus te inqʼa nikich itxhus tibʼ s-kʼatza.
MRK.13.1	Eletz vet ul Jesuus tu nimla atibʼal tuulbʼal u tostiuxh, tul ech tal vaʼl uvaʼ nikich itxhus tibʼ kʼatz Jesuus, s-eche: —Txhusul qetz, ¡saqi! ¡Aʼxh vankin sivan bʼanbʼemal tiʼ ibʼitix u mamaʼ atibʼal uvaʼe! Atz ¡aʼxh bʼaʼnla txhaq otzotze! —xeʼt te Jesuus.
MRK.13.2	Yaʼne ech tal Jesuus s-eche: —Eche u mamaʼ atibʼal uvaʼ nik eeleʼ, tan laʼ opoon invaʼl qʼij uvaʼ tetxhal laʼ tinpul el s-kaqaayil. Tul tira yeʼl invaʼtoʼq sivan laʼ kaj tiibʼa imol, —xeʼt Jesuus.
MRK.13.3	Aqʼbʼetz vet Jesuus tu vitz Inqʼa Oliivo, uvaʼ vatz bʼen u nimla atibʼal tuulbʼal u tostiuxh, tul kʼuqeʼv Jesuus tzitzi. Yaʼne itxhok Luʼ tuchʼ Jakoovo tuchʼ Xhun tuchʼ Lixh iyolon tuchʼ Jesuus s-junal. 
MRK.13.4	Tul echaq tal te Jesuus s-eche: —Al s-qe ¿jatuetz laʼ ibʼan inqʼa yol uvaʼ nik aaleʼ? Atz ¿kam tetxhlal laʼ ul s-bʼaxa?, yaʼne laʼ elaʼpun jankʼal inqʼa yol uvaʼ nik aaleʼ, —xeʼtaq te Jesuus.
MRK.13.5	Tul ech tal Jesuus s-eche: —Poro xeevaqxh etibʼ, tul yeʼxhal kuxh laʼ eesan ex t-bʼey tiʼ vinnimaleʼ. 
MRK.13.6	Tan at inqʼa laʼ uli uvaʼ laʼ kʼamon vinbʼij. Tul ech laʼ motx tal junun s-eche: «Ine u Kriisto,» chaq tul junun. Tul mamala xaol laʼ teesa t-bʼey.
MRK.13.7	Tul laʼ motx etabʼi uvaʼ mamala txhʼaʼo sebʼte. Atz laʼ motx etabʼi uvaʼ tal kuxh vet laʼ motx iyolvat inqʼa xaol s-vatzaq tiʼ u txhʼaʼo. Poro yeʼl ex laʼ motx xoʼv ex, tan echxh laʼ ibʼane. Poro yeʼxnaqetz opoonnaʼqle viqʼiil vimotxtebʼal. 
MRK.13.8	Tan laʼ itxhʼaʼoi tibʼ inqʼa nimla tenam s-vatzaq. Tul laʼat motx itxhʼaʼoi tibʼ inqʼa mam iqʼesal s-vatzaqil. Atz laʼ pal kabʼnaano tuulbʼalaq inqʼa tenam. Tul mam vaʼy laʼ ibʼana. Tul laʼ kuxh motx vavalkabʼ vet inqʼa xaol. Ayaʼletz kuxh inqʼae, laʼ utxhi uvaʼs yeʼnaq uloq in vatz txʼavaʼ inpaqte. Poro aʼetz kuxh vixeʼtebʼal u mam kʼaxkʼoe, eche laʼ ixeʼt itxhoʼm vaʼq ixoq tiʼ talal vineʼ.
MRK.13.9	Echetz antxh ex, etil etibʼ jununil ex, tan laʼ motx pal ex titzaʼlal tiʼ vinnimaleʼ. Tan laʼ oksal ex vatz inqʼa aqʼol kuʼ yol tinuqul. Tul antxh laʼ tzʼuʼmalik ex t-inqʼa kʼulbʼal ibʼ. Atz laʼ iqʼol ex vatz inqʼa iqʼesal inqʼa nimla txhaq tenam, atz vatz jolt inqʼa mam iqʼesal. Echetz laʼ etalt vete, kam inqʼa ilel etaʼn s-viʼ, te inqʼa iqʼesal.
MRK.13.10	Bʼaxaetz laʼ nal paxsal inuqul inqʼa bʼaʼnla txhaq yol s-viʼ tuulbʼal inqʼa tenam s-kaqaayil, yaʼne laʼ opoon vet vimotxtebʼal.
MRK.13.11	Poro yeʼl ex laʼ el etaanima, tiʼ uvaʼs laʼ etiqʼol vatz inqʼa iqʼesal. Atz jitoq laʼ etitzʼa kam uvaʼ laʼ etala. Pet taʼn kuxh laʼ etal kam uvaʼ laʼ tal quBʼaal Tiuxh t-vetitzʼabʼal tuulbʼal uvaʼs een vet ex vatz inqʼa iqʼesal. Tan jit kuxh vet ejunal laʼ yolon ex, pet aʼ vet viTiuxhil Tiuxh laʼ yolon tetziʼ.
MRK.13.12	Poro nima tel kuxh kam laʼ utxhi. Tan antxh invaʼq u atzika, uvaʼ jit niman vetz, laʼ alon ikameʼl invaʼq titzʼin, uvaʼ niman vetz. Atz antxh invaʼq u bʼaala, uvaʼ jit niman vetz, laʼ alon ikameʼl invaʼq ikʼaol, uvaʼ niman vetz. Atz antxh inqʼa kʼaola meʼala, inqʼa jit niman vetz, laʼ yani. Tul laʼ tal iyatzʼax el itxutx ibʼaal, uvaʼ niman vetz. 
MRK.13.13	Tul mamala xaol laʼ txhiʼan setiʼ, tiʼ venimat in. Pet jaʼl ex, uvaʼ tira kʼayimal etaanima tiʼ vinnimaleʼ, tul aʼetz exe, uvaʼ laʼ kolox ex vatz u kʼaxkʼo uvaʼ laʼ taqʼ quBʼaal Tiuxh tiibʼa inqʼa aj paʼvom. Echetz yeʼ laʼ etanbʼat kae vinnimaleʼ tetxhal ekameʼ.
MRK.13.14	Echetz nik valte sete, tiʼ uvaʼ laʼ etil vet ibʼanax u txoqebʼal kʼuulla txumbʼal uvaʼ itzʼibʼa ka Danieel, u qʼexsanich tetz viyol quBʼaal Tiuxh. Tan aʼ laʼ ibʼanvat tu tatibʼal quBʼaal Tiuxh tu tostiuxh tu Jerusaleen. Taʼnetz kuxh laʼ etil tutxh uvaʼ nik valeʼ, tul aʼl bʼaʼn, nal kuxh laʼ etzʼeq etibʼ t-inqʼa vitz. Tan aʼetz vet inqʼa yaabʼla txumbʼale laʼ bʼanaxi, inqʼa txumlebʼal laʼ utxh tuul okaʼp u tostiuxh tal uvaʼ yeʼ laʼ utxhk ibʼanax u yeʼbʼaʼn. Echetz jaʼl ex, uvaʼ een ex tuulbʼal Judeea s-laʼ tutxh inqʼa txumlebʼal, tul nal laʼ etzʼeq etibʼ. (In Kuxh nik alon uvaʼ bʼenoq u yol sete, ex uvaʼ laʼ sikʼlen.)
MRK.13.15	Atz jaʼl ex uvaʼ een at jaʼp ex viʼ etotzotz, tul jitoq laʼ kuʼl ex tetotzotz tiʼ tiqʼol el invaʼq kam etetz. 
MRK.13.16	Atz jaʼl ex uvaʼ een ex t-vitz, tul yeʼl ex laʼ qʼaʼv ex tu tenam tiʼ tiqʼol veqinkin oksaʼm uvaʼ nik etxhasoʼk setiʼ. Pet nal laʼ etzʼeq etibʼ. 
MRK.13.17	¡Txumlebʼalxh ivatz inqʼa ixoq, inqʼa oybʼalte, atz tuchʼ inqʼa ixoq, inqʼa yaʼn ineʼ nik itxhʼuʼuneʼ tuulbʼal inqʼa qʼij inqʼae!
MRK.13.18+MRK.13.19	Tan mam kʼaxkʼo laʼ ibʼan tuulbʼal inqʼa qʼij inqʼae, val u kʼaxkʼo uvaʼ yeʼx paqxoʼq utxhi uvaʼs ixeʼt tzaan u qʼij saq. Tul yeʼl inpaqt laʼ ilix invaʼtoʼq kʼaxkʼo eche uvaʼ laʼ ul tuulbʼal inqʼa qʼij inqʼa tuleʼ. Pet abʼivaq te quBʼaal Tiuxh uvaʼ jit koq tiqʼiil txun txheʼv laʼ emuqvat etibʼ vatz u mam kʼaxkʼo. 
MRK.13.20	Oqetz yeʼ laʼ iyaʼsa quBʼaal Tiuxh u mam kʼaxkʼo tuulbʼal inqʼa qʼij inqʼae, tul yeʼxhabʼil invaʼq laʼ oleʼv tiʼ ikolt tibʼ vatz u kamchil. Pet tiraetz laʼ motx kame s-kaqaayil. Pet tiʼ ikolt quBʼaal Tiuxh inqʼa chʼexel vet taʼn, tul laʼ iyaʼsa quBʼaal Tiuxh u mam kʼaxkʼo tu qʼij uvaʼe. 
MRK.13.21+MRK.13.22	Tan antxh laʼ txhejk inqʼa xaol sexoʼl uvaʼ laʼ tzʼeqon tzij. Tul: «Ine u Kriisto,» chaqe. Atz laʼ tal tibʼ s-qʼexsan tetz viyol quBʼaal Tiuxh. Tul laʼ motx ikʼutxh txha inqʼa etxhlal, atz inqʼa mam yol tilix sevatz, tiʼ tetxhbʼul eteesal t-bʼey. Tul aʼ kuxh kʼaqel taʼn, uvaʼ laʼ motx el inqʼa ichʼexoʼm quBʼaal Tiuxh t-bʼey. Poro oq ech laʼ tal invaʼq u xaol sete s-eche: «Il u Kriisto, ile uya.» Atz «Ile at tzitzi,» chaq eʼl ex, pet yeʼ laʼ eqej u yol. 
MRK.13.23	Tul xeevaqxh etibʼ, tan ile qat inbʼaxabʼsal talax kaqaayil inqʼa kam sete uvaʼ laʼ utxh t-inqʼa qʼij, inqʼa tuleʼ.
MRK.13.24	Poro taʼn kuxh laʼ pal u mam kʼaxkʼo tuulbʼal inqʼa qʼij inqʼae, tul:
MRK.13.24	«Laʼ tokbʼix ivatz u qʼij.
MRK.13.24	Atz yeʼ laʼ txiqun vet u ichʼ.
MRK.13.25	Tul laʼ motx el tzaan
MRK.13.25	inqʼa txʼumil vatz amlikaʼ.
MRK.13.25	Atz jankʼalxh uvaʼ at vatz amlikaʼ
MRK.13.25	laʼ jalp tatineʼ.»
MRK.13.26	Yaʼne laʼ motx til inqʼa tenam vul inpaqte tuchʼ u nimla vatineʼ, atz tuchʼ u viqleʼm xoʼl suʼtzʼ vatz amlikaʼ, in, u Kʼaola uvaʼ bʼen s-alam aanima.
MRK.13.27	Tul laʼ intxhaq tzaan inqʼa inaanxel. Atz laʼ motx imol tzaan inqʼa xaol, inqʼa chʼexel vet vaʼn, jankʼalxh inqʼa at tuulbʼal kaj xojbʼal u vatz amlikaʼ, atz jankʼalxh inqʼa at vet opoon tuulbʼal vimotxebʼal u vatz txʼavaʼ.
MRK.13.28	Eloq kuxh etxumbʼal tiʼ tzeʼ u iigo. Tan oq nik ixeʼt vet inqʼa ixaq tzeʼ chʼexpoq, atz nik teluʼl vixaq, tul etootzaqle uvaʼ, aʼ vet u saqʼie toq eloq. 
MRK.13.29	Echatetz uvaʼe, laʼ ibʼan u vulebʼal inpaqte. Tan oq laʼ etil vet tutxh inqʼa yol, inqʼa nik val sete, tul echetz laʼ ibʼene sete uvaʼ aalemal inaqbʼix vet inqʼa qʼij tetz u vulebʼal inpaqte. Atz txʼebʼoʼmy kuxh vet in eche vaʼq xaol uvaʼ txʼebʼomy kuxh vet tziʼ jubʼal. 
MRK.13.30	Pet toq val sete: Yeʼnaq sotzoq el inqʼa qumol, inqʼa itzʼlel s-txheel, uvaʼs laʼ telaʼpun inqʼa yol. 
MRK.13.31	Tan jankʼalxh inqʼa inyol uvaʼ nik valeʼ, tan tetxhal kuxh laʼ motx elaʼpun. Pet u vatz txʼavaʼ, atz u vatz amlikaʼ, tan tetxhal laʼ pali, atz laʼ jalpi. 
MRK.13.32	Poro yeʼxhabʼil invaʼq inqʼa xaol, ootzaqin tetz kam qʼij, atz kam oora laʼ ul in inpaqte. Atz jitoq inqʼa aanxel, uvaʼ een t-amlikaʼ, ootzaqin tetz. Atz jitoq in, in viKʼaol quBʼaal Tiuxh. Pet taʼn kuxh u quBʼaal Tiuxh ootzaqin tetz. 
MRK.13.33	Tul ¡noqxh etil etibʼ! Atz ¡natxhnotxhoq etatineʼ! Atz ¡bʼanoq kuxh etutxheʼ! [Tul natxhvaq Tiuxh.] Tan yeʼ etootzaqle jatu laʼ ul in inpaqte.
MRK.13.34	Tan ech laʼ ibʼan u vulebʼal inpaqte eche ibʼan val u vinaq uvaʼ bʼen s-naatxh. Tul taqʼ ka tiqleʼm junun inqʼa taqʼonvil tiʼ taqʼonv tu totzotz. Tul ibʼekʼ ka te u xeen tziʼ peʼ, tiʼ uvaʼ natxhnotxhoq tatin tiʼ ixeeleʼ.
MRK.13.35	Echetz natxhnotxhoq kuxh etatineʼ, tan yeʼ etootzaqle jatu laʼ ul in. Tan ech laʼ vul inpaqte, eche laʼ tul u aj otzotz. Tan maq aʼ laʼ iqʼeqxeʼ; atz maq aʼ, laʼ itxhaqʼaan aqʼbʼal; atz maq aʼ laʼ toqʼ kaxhan; atz maq s-qʼalaʼm. 
MRK.13.36	Tan yeʼ kuxh taqla laʼ ul in. Tul yeʼ insaʼ uvaʼ ech laʼ ul inleqt ex, eche ivat vaʼq xeen tziʼ jubʼal. 
MRK.13.37	Tan jankʼalxh inqʼa yol uvaʼ nik valeʼ, tan etetz tuchʼ inqʼa niman vetz. Echetz ¡natxhnotxhoq kuxh etatineʼ! —xeʼt Jesuus te inqʼa nikich itxhus tibʼ s-kʼatza.
MRK.14.1	Echetz kuxh vet kabʼi laʼich xeʼt vet kaʼvaʼl u nimla qʼij nimaloq xoʼl inqʼa tij imam Israeel, tul aʼ, u nimla qʼij Ipal Aanxel, bʼaxa laʼich inimaleʼ. Yaʼne laʼich xeʼt vet nimaloq invaʼt u nimla qʼij, uvaʼs nikich itxʼaʼp inqʼa paan uvaʼ yeʼl aqʼbʼal jaʼ tuul atoʼk.
MRK.14.2	Tul ech motx tal vet inqʼa iqʼesal s-eche: —Poro yeʼ laʼ utxh qutxeyt naq tuulbʼal u nimla qʼij, tan avoqe toq kuxh motx ivavu tibʼ inqʼa xaol tu tenam, —xeʼtaq iyoltaʼ.
MRK.14.3	Atich vet Jesuus tu tenam Vetaania tu totzotz Simoon, uvaʼ maʼtich ibʼant vet bʼaʼn tu qʼajchil txhiʼoʼl. Kʼuqlich ok Jesuus viʼ meexha. Tul aqʼbʼ val u ixoq kʼatz Jesuus, uvaʼ iqʼomich bʼaʼnla txʼumbʼisabʼal taʼn, taʼlilich val u tzeʼ, uvaʼ naardo ibʼij, uvaʼ sibʼichxh ijaʼmil. Tul aʼ atich kuʼ u txʼumbʼisabʼal tuul val u bʼaʼnla atibʼal uvaʼ sivanichxhtuʼ. Yaʼne iqʼupeʼl u ixoq iviʼ u atibʼal, tul ipeqʼ kuʼ u txʼumbʼisabʼal tiviʼ Jesuus.
MRK.14.4	Tul lakp vet iviʼ kaʼl inqʼa atich ok viʼ meexha kʼatz Jesuus tiʼ kam uvaʼ ibʼan u ixoq. Tul ech motx tal s-eche: —Yeʼ koq nik ibʼutxh ixoq u txʼumbʼisabʼal. 
MRK.14.5	Pet aʼl koq qat kʼayili. Tan oxvaʼl sieen (300) denaario puaq ijaʼmil. Tul oxvaʼlen sieen (300) iqʼij invaʼl vinaq tiʼ u puaq uvaʼe. Pet aʼl koq qat kʼayili, tul laʼ lotxhox inqʼa meebʼaʼ tuchʼ u puaq, —xeʼtaqe. Tul mam kuxh vet yol nikich motx tal tiʼ u ixoq.
MRK.14.6	Yaʼne ech tal Jesuus s-eche: —Yeʼ kuxh kam etal tiʼ u ixoq. Tan bʼaʼnile uvaʼ nik ibʼan s-ve. 
MRK.14.7	Bʼaʼn inqʼa meebʼaʼ, tan oq laʼ esaʼa laʼ elotxha, tul laʼ utxhi. Tan ech kuxh toq tatine sexoʼl. Pet in, tan ech koq kuxh saʼ vatine sexoʼl.
MRK.14.8	Pet u ixoq, tan qat taqʼl jankʼal uvaʼ qat tzaj s-kʼuul tiʼ ibʼaxabʼsal ibʼanax tutxh vintxhiʼoʼl uvaʼs toq inmuqtxʼeʼ. 
MRK.14.9	Nuqxh nik val sete uvaʼ: Talxh laʼ bʼen paxsalik inqʼa bʼaʼnla txhaq yol s-viʼ, tuulbʼal jankʼal inqʼa tenam vatz txʼavaʼ, tul laʼ alax kam uvaʼ qat ibʼan u ixoq s-ve. Echetz yeʼ laʼ isotz talaxe u bʼaʼnil uvaʼ qat ibʼan u ixoq, —xeʼt Jesuus.
MRK.14.10	Yaʼne bʼen vet Juudas, u aj tenam Karioote, tiʼ ibʼant eela iyol tiʼ toksal Jesuus tiqʼabʼ inqʼa iqʼesal oksan yol vatz Tiuxh, kʼuxh atich ok Juudas s-tatxhul kabʼlaval inqʼa nikich itxhus tibʼ kʼatz Jesuus. 
MRK.14.11	Tabʼietz vet inqʼa iqʼesal uqʼeʼybʼal u yol uvaʼ tal Juudas, tul yekichxh motx chiibʼ veteʼ. Tul taltziaq vet puaq te Juudas. Tul yekich taqʼ vet te Juudas. Echetz ixeʼt vet Juudase tiʼ itxhokt txumbʼal tiʼ toksal Jesuus tiqʼabʼ inqʼa iqʼesal.
MRK.14.12	Aʼ topoon u bʼaxa qʼij tetz u nimla qʼij u Txʼaʼbʼal Tetz Inqʼa Paan uvaʼ yeʼl aqʼbʼal jaʼ tuul atoʼk, atz uvaʼs nikich iyatzʼt inqʼa tij imam Israeel inqʼa ichelem karneʼl tiʼ itzʼeʼsal ok vatz Tiuxh tiʼ inimal u nimla qʼij Ipal Aanxel.
MRK.14.12	Tul ech tal inqʼa nikich itxhus tibʼ kʼatz Jesuus s-te s-eche: —¿Tal bʼen qubʼanvat tutxh u qetxhbʼubʼal tiʼ inimal u nimla qʼij Ipal Aanxel, tul laʼ txʼaʼon oʼ? —xeʼtaq te Jesuus.
MRK.14.13	Yaʼne itxhaq bʼen Jesuus kaʼvaʼl inqʼa nikich itxhus tibʼ s-kʼatza. Tul ech tal bʼen Jesuus s-tiʼ s-eche: —Bʼenoq ex tu tenam Jerusaleen. Tul bʼen ekʼul etibʼ tuchʼ val u vinaq uvaʼ iqʼomal vaʼl nimla txeʼn aʼ taʼn. Echetz txhʼuyeʼv vet bʼen ex s-tiʼ. 
MRK.14.14	Jabʼisteetz u otzotz uvaʼ laʼ palkoʼk u vinaq, tul ech laʼ etal te u aj otzotz s-eche: «Ech nik tal naq u Txhusul qetz s-eche: –¿Jabʼiste invaʼq itziʼ vavotzotz s-te toq inkʼameʼ, tal uvaʼ toq txʼaʼonk in tuchʼ inqʼa nik itxhus tibʼ sinkʼatza tiʼ inimal u txʼix tetz u nimla qʼij Ipal Aanxel? –chich u Txhusul qetz,» chaq ex.
MRK.14.15	Yaʼne bʼen ikʼutxh vet u aj otzotz vaʼl u nimla otzotz tikaʼviq, uvaʼ bʼanel vet tutxheʼ. Tul aʼetz laʼ ebʼanvat tutxh qetxhbʼubʼal tzitzi, —xeʼt Jesuus.
MRK.14.16	Bʼenetz vet kaʼvaʼl inqʼa nikich itxhus tibʼ kʼatz Jesuus, tul yekich vet tu tenam Jerusaleen. Tul echxh elkaʼpune kam uvaʼ tal bʼen Jesuus s-tiʼ. Tul motx ibʼan vet tutxh inqʼa etxhbʼubʼal uvaʼ bʼanbʼel tiʼ u nimla qʼij Ipal Aanxel.
MRK.14.17	Aʼetzxh iqʼeqx veteʼ, tul aqʼbʼ vet Jesuus tuchʼ kabʼlaval inqʼa nikich itxhus tibʼ s-kʼatza tu otzotz.
MRK.14.18	Tul ok vet Jesuus viʼ meexha s-tuchʼ. Tuulbʼaletz uvaʼs nikichaq itxʼaʼoneʼ, tul ech tal Jesuus s-xoʼl s-eche: —Nuqxh nik val sete: At invaʼl ex, uvaʼ nik etxʼaʼon sinkʼatza s-txheel, toq oksan in tiqʼabʼ inqʼa iqʼesal uqʼeʼybʼal, —xeʼt Jesuus.
MRK.14.19	Yaʼne xeʼtaq vet txumun. Tul ech tal vet junun s-eche: —InBʼaal, ¿maq in? —chichichaqe.
MRK.14.20	Yaʼne ech tal Jesuus s-eche: —Antxh invaʼl ex s-te sekabʼlaval, vaʼl ex, uvaʼ il in tzum nik intotxhʼt kuʼ vinpaan tu puraato setuchʼ. 
MRK.14.21	Poro tetxhalxh toq yatzʼaxoq el in, eche uvaʼ tzʼibʼamal ka s-viʼ t-viyolbʼal quBʼaal Tiuxh, in, u Kʼaola uvaʼ bʼen s-alam aanima. Pet txumlebʼalxh ivatz naq u vinaq uvaʼ toq oksan in tiqʼabʼ inqʼa iqʼesal uqʼeʼybʼal. Bʼaʼn uvaʼ tira koq yeʼl naqe alali, —xeʼt Jesuus.
MRK.14.22	Tuulbʼaletz uvaʼs nikich itxʼaʼon Jesuus tuchʼ inqʼa nikich itxhus tibʼ s-kʼatza, tul tiqʼo tzaan Jesuus val u paan. Yaʼne taqʼ taʼntiuxh te quBʼaal Tiuxh s-tiʼ. Tul ipixh u paan s-tuul. Tul taqʼ te inqʼa nikich itxhus tibʼ s-kʼatza. Tul ech tal Jesuus s-eche: —Kʼulvaq u paan, tan aʼ vintxhiʼoʼle uvaʼa, —xeʼt Jesuus.
MRK.14.23	Yaʼne tiqʼo tzaan Jesuus val u koopa, uvaʼ atich vet kuʼ taʼl uuva s-tuul. Tul taqʼ taʼntiuxh te quBʼaal Tiuxh s-tiʼ. Atz taqʼ vet te inqʼa nikich itxhus tibʼ s-kʼatza. Tul junun motx tukʼataq vet inbʼiitxhaqul u aʼ, uvaʼ atich tu koopa.
MRK.14.24	Yaʼne ech tal Jesuus s-eche: —Aʼetz vinkaqale uvaʼa, uvaʼ toq eloq tiʼ isotzsal ipaʼv inqʼa xaol, atz uvaʼ toq jeqbʼan ka [u akʼla inyol] sexoʼl tiʼ ikuyux ipaʼv mamala xaol.{*}
MRK.14.25	Poro nuqxh nik val sete uvaʼ: Yeʼl inpaqt laʼ vukʼa taʼl uuva setuchʼ. Pet laʼ nal opoon u qʼij uvaʼs laʼ qukʼult qibʼ uvaʼs laʼ ibʼant quBʼaal Tiuxh viqʼesalil, yaʼne laʼ vukʼa setuchʼ inpaqte, —xeʼt Jesuus.
MRK.14.26	Ibʼitzleetz kuxh vet Jesuus val u bʼitz tuchʼ inqʼa nikich itxhus tibʼ s-kʼatza, tul bʼenaq vet tu vitz Inqʼa Oliivo.
MRK.14.27	Yaʼne ech tal Jesuus te inqʼa nikich itxhus tibʼ s-kʼatza s-eche: —Tuulbʼal u aqʼbʼal s-txheelaʼ, jankʼalxh ex toq aqʼon ka in sinjunal t-xoʼval. Tan ech nik tal val u yol uvaʼ tzʼibʼamal ka s-eche:
MRK.14.27	«Laʼ yatzʼax el u xeen karneʼl,
MRK.14.27	tul talaq kuxh
MRK.14.27	laʼ ikʼaq vet inqʼa karneʼl,»
MRK.14.27	chich u yol.
MRK.14.28	Pet laʼetz itzʼeʼv vet in inpaqte, tul laʼ bʼaxabʼ bʼen in sevatz tuulbʼal Galileea, —xeʼt Jesuus.
MRK.14.29	Yaʼne ech tal Luʼ s-eche: —Kʼuxh laʼ motx taqʼ ka axh txhaqnaq sajunal t-xoʼval, pet in, tan ¡yeʼl paqul laʼ vaqʼ ka axh! —xeʼt Luʼ.
MRK.14.30	Tul ech tal Jesuus te Luʼ s-eche: —Nuqxh toq val see uvaʼ tuulbʼal u aqʼbʼal s-txheelaʼ, tul ech toq aal s-viʼ s-eche: «Yeʼ vootzaql Jesuus,» toq aaleʼ. Oxpaquletz maʼt aalt s-eche, tul laʼ oqʼ val u mam kaxhan [tikaʼpaq], —xeʼt Jesuus.
MRK.14.31	Yaʼne tira itxakbʼa Luʼ vaʼl iyol. Tul ech tal Luʼ s-eche: —¡Kʼuxh tzum laʼ inkam savuchʼ, tul ech kam in! Poro ¡yeʼl paqul laʼ intzʼeq tzij seʼe! —xeʼt Luʼ.
MRK.14.31	Tul echat kuxh tal jolt inqʼae nikich itxhus tibʼ kʼatz Jesuus.
MRK.14.32	Opoonetz vet Jesuus tuchʼ inqʼa nikich itxhus tibʼ s-kʼatza t-val u xhoraal Jetzemanii, tul ech tal Jesuus s-te s-eche: —Kʼuqeʼvoq ka ex tzitza, ayaʼl s-tuul maʼt innatxh Tiuxh tzitzi, —xeʼt Jesuus.
MRK.14.33	Taʼnetzxh Luʼ tuchʼ Jakoovo tuchʼ Xhun tiqʼo Jesuus s-tiʼ. Tul xeʼt Jesuus txumun; atz mam kʼayunchil nikich bʼanon vet Jesuus.
MRK.14.34	Yaʼne ech tal Jesuus s-eche: —Valxh u mam txumuʼm at t-vaanima; tul tetxhal vet vopoon vatz u kamchil taʼn. Pet atoq ka ex tzitza, tul itzʼloqvaq ex, —xeʼt Jesuus.
MRK.14.35	Bʼiiletz kuxh ijetxh bʼen tibʼ Jesuus, tul ijoqbʼa tibʼ Jesuus tiʼ inatxhax Tiuxh. Tul tabʼi Jesuus te quBʼaal Tiuxh uvaʼ yeʼich koq laʼ pal tu mam kʼaxkʼo tuulbʼal u oora uvaʼeʼ. 
MRK.14.36	Tul ech tal Jesuus tiʼ inatxht Tiuxh s-eche: —Bʼaali, axh vinBʼaal uvaʼ yeʼxhkam invaʼq tzaʼl savatz. Yeʼl koq in laʼ pal in tu mam kʼaxkʼo nik valeʼ, u kʼaxkʼo uvaʼ toq uloq s-viibʼa. Poro jit aʼ, laʼ abʼan kam uvaʼ nik valeʼ, pet aʼ, abʼan kam uvaʼ nik eetzʼa s-viʼ, —xeʼt Jesuus.
MRK.14.37	Yaʼne qʼaʼv Jesuus. Tul ul Jesuus inpaqte xoʼl oxvaʼl inqʼa nikich itxhus tibʼ s-kʼatza. Tul vatyaqiche. Tul ech tal Jesuus te Luʼ s-eche: —¡Yeʼ kuxh vat axh, Simoon! ¡Yeʼetz kolxh qat atxʼol invaʼq oora uvaʼ itzʼlel koq axh! 
MRK.14.38	Pet natxhnotxh etatineʼ. Tul natxhvaq Tiuxh, echetz laʼ etxʼolt emaqt etibʼe tiʼ epaʼvineʼ, kʼuxh laʼ etxhbʼul ekuʼ t-paʼv. Tan kamal nik isaʼ vetaanxelal inatxhax Tiuxh, poro aʼ, vetxhiʼoʼl, yeʼ nik txʼolon, —xeʼt Jesuus.
MRK.14.39	Yaʼne bʼen Jesuus tiʼ inatxhax Tiuxh inpaqte. Tul ant kuxh tal Jesuus te quBʼaal Tiuxh kam uvaʼ tal s-bʼaxa.
MRK.14.40	Yaʼne qʼaʼv Jesuus inpaqte. Tul vatyaqiche s-tul Jesuus s-kʼatza. Tan kamyaqichxh t-vataʼm. Iyajetz vet Jesuus inqʼa nikich itxhuseʼ. Tul yeʼaq itxhabʼa vet itzaqʼbʼel Jesuus.
MRK.14.41	Bʼenetz vet Jesuus titoxpaq tiʼ inatxhax Tiuxh, yaʼne qʼaʼv Jesuus inpaqte kʼatz inqʼa nikich itxhus tibʼ s-kʼatza. Tul ech tal Jesuus s-eche: —¡Kam s-tiʼil ant kuxh vaty ex; atz ilaʼm kuxh nik ebʼan veteʼ! ¡Yaʼ vet tzij! ¡Yeʼ vat vet ex!, tan opoony veteʼ, uvaʼ txheel toq oksaloq vet in tiqʼabʼ inqʼa aj paʼvom, in, u Kʼaola uvaʼ bʼen s-alam aanima. 
MRK.14.42	Pet ¡lakpoq vet ex, tul koʼvaq! Tan il naq tul veteʼ, uvaʼ toq oksan in tiqʼabʼ inqʼa iqʼesal uqʼeʼybʼal, —xeʼt Jesuus.
MRK.14.43	Sebʼ telichetz iyolon Jesuus, tul aqʼbʼ Juudas, uvaʼ atich ok s-tatxhul kabʼlaval inqʼa nikich itxhus tibʼ kʼatz Jesuus. Tul txhʼuyich vet mamala xaol tiʼ Juudas, inqʼa iqʼomalich iespaada taʼn, atz iqʼomalich itzeʼ taʼn. Tan txhaqelich inqʼa xaol inqʼae, taʼn inqʼa iqʼesal oksan yol vatz Tiuxh, atz taʼn inqʼa nikich txhusun ibʼekʼbʼal inqʼa qumol s-tijaq imam Israeel, atz taʼn inqʼa iqʼesal u tenam.
MRK.14.44	Tul ech maʼtich talt Juudas, uvaʼ oksan Jesuus tiqʼabʼ inqʼa iqʼesal uqʼeʼybʼal, s-eche: —Jaʼl naq, uvaʼ laʼ bʼen intzʼubʼ txala itziʼ, tul aʼetz naqe, uvaʼ laʼ bʼen etxeyeʼ. Laʼetz etxhabʼa itxeyex naq, tul laʼ etiqʼo naq, —xeʼt Juudas.
MRK.14.45	Ijetxhetz vet ok tibʼ Juudas kʼatz Jesuus, tul ech tal te Jesuus s-eche: —Xeni, Txhusul qetz, —xeʼt Juudas. Tul itzʼubʼ vet Juudas txala itziʼ Jesuus, tiʼ taqʼax bʼaʼnil ikʼuul Jesuus.
MRK.14.46	Yaʼne txeyp vet Jesuus taʼn inqʼa itxhaq inqʼa iqʼesal uqʼeʼybʼal; atz qitzix vet Jesuus taʼn. 
MRK.14.47	Taʼnetzxh til vaʼl inqʼa nikich itxhus tibʼ kʼatz Jesuus itxeyp Jesuus, tul ijuj jaʼul viespaada. Tul itzokʼeʼl paqʼil ixichin vaʼl u taqʼonvil u mam iqʼesal oksan yol vatz Tiuxh.
MRK.14.48	Yaʼne ech tal Jesuus te inqʼa xaol s-eche: —Echxh vete in vaʼq elqʼom sevatz. Tan il ex, iqʼomal e-espaada etaʼn. Atz il ex, iqʼomal etzeʼ etaʼn tiʼ intxeypeʼ. 
MRK.14.49	Tul jun qʼij nikich motx etilt intxhusun sexoʼl tu nimla atibʼal tuulbʼal u tostiuxh. Tul yeʼl in nikich etxey in. Poro echxh laʼ ibʼane tiʼ telaʼp inqʼa yol s-viʼ. Tan ech uvaʼe tzʼibʼamal ka taʼn inqʼa qʼexsanich tetz viyol quBʼaal Tiuxh, —xeʼt Jesuus.
MRK.14.50	Motxetz itzʼeq vet tibʼ inqʼa nikich itxhus tibʼ kʼatz Jesuus, tul kaj vet Jesuus s-junal.
MRK.14.51	Txhʼuyichetz tzaan in tiʼ Jesuus, in u chelem vinaq uvaʼ atich ok val u chemkin bʼuʼq s-viʼ. Tul txeyex in taʼn inqʼa xaol. 
MRK.14.52	Intzʼeqetz vet vibʼ, in u chelem vinaq, tul aʼ kuxh vet u chemkin oksaʼm kaj tiqʼabʼ inqʼa xaol. Tul yeʼlich vet voksaʼm sintzʼeqt vibʼ.{*}
MRK.14.53	Yaʼne iqʼol vet Jesuus vatz u mam iqʼesal oksan yol vatz Tiuxh. Tul motx ikʼul vet tibʼ jankʼal inqʼa iqʼesal oksan yol vatz Tiuxh, tuchʼ inqʼa nikich txhusun ibʼekʼbʼal inqʼa qumol s-tijaq imam Israeel, atz tuchʼaq jolt inqʼa iqʼesal u tenam. 
MRK.14.54	Tul niim kuxh txhʼuyich tzaan Luʼ tiʼ Jesuus, tetxhal taqʼbʼ Luʼ tuul okaʼp viqʼanalil u totzotz u mam iqʼesal oksan yol vatz Tiuxh. Tul yekich ok Luʼ kʼuqloq kʼatz jolol inqʼa xeenal tiʼ ilejt tibʼ vatz xamal.
MRK.14.55	Yaʼne motx xeʼt vet inqʼa iqʼesal oksan yol vatz Tiuxh tuchʼ inqʼa aqʼolaq kuʼ yol tinuqul, tiʼ itxhokox txumbʼal tiʼ itxhej ipaʼv Jesuus, kʼuxh tzʼeqo tzij kuxhtuʼ. Tan aʼichaq isaʼ ikameʼl Jesuus. Pet yeʼxh txhej ixeʼ u yol tiʼ taqʼtaq yaʼl tiʼ itxhej ipaʼv Jesuus. 
MRK.14.56	Kʼuxh nimalen xaol aqʼbʼ tiʼ itzʼeqex tzij tiʼ Jesuus, poro yeʼ nikich ibʼan eela inqʼa yol, inqʼa nikich tal tiʼ Jesuus.
MRK.14.57	Yaʼne txakp jolol inqʼa xaol tiʼ itzʼeqex tzij tiʼ Jesuus. Tul echaq tal s-eche: 
MRK.14.58	—Ech val u yol qabʼi talt naq u vinaq uvaʼe s-eche: «Toq intilu el u tostiuxh uvaʼe, uvaʼ bʼanel taʼn naq inqʼa vinaq. Tul oxvaʼl kuxh qʼij laʼ oleʼvk in tiʼ taqʼax jaʼ invaʼte, poro jit invaʼq vinaq laʼ bʼanon,» xeʼt naq, —xeʼtaqe.
MRK.14.59	Poro jitoq nikich ibʼan eela inqʼa yol, uvaʼ nikich tal inqʼa tzʼeqol tzij inqʼae, tuchʼ uvaʼ nikich tal jolt inqʼa alon yol tiʼ Jesuus s-bʼaxa.
MRK.14.60	Yaʼne txakeʼv u mam iqʼesal oksan yol vatz Tiuxh xoʼl jolt inqʼa iqʼesal. Tul ech tal te Jesuus s-eche: —¿Yeʼetz laʼ tzaqʼbʼ axh tiʼ inqʼa yol? Atz ¿yeʼxhkametz kol toq aal tiʼ inqʼa yol uvaʼ nik tal txhaqnaq seʼe? —xeʼte.
MRK.14.61	Tul yeʼl Jesuus tzaqʼbʼi. Atz yeʼxhkam vaʼq yol tal Jesuus.
MRK.14.61	Yaʼne jotxhʼil itziʼ Jesuus inpaqte taʼn u mam iqʼesal oksan yol vatz Tiuxh. Tul ech tal te Jesuus s-eche: —¿Aʼetz kol axhe u Kriisto, viKʼaol u quBʼaal Tiuxh, uvaʼ nik inatxhkʼuulaleʼ? —xeʼt te Jesuus.
MRK.14.62	Tul ech tal Jesuus s-eche: —Ee, ine. Tul toq val sete: Toq etil inkʼuqeʼv tiʼ inbʼant iqʼesalil tisebʼal u tiqleʼm u Nimla vatz inBʼaal Tiuxh, in, u Kʼaola uvaʼ bʼen s-alam aanima. Atz toqat etil vul xoʼl suʼtzʼ vatz u amlikaʼ, —xeʼt Jesuus.
MRK.14.63	Taʼnetz kuxh tabʼi u mam iqʼesal oksan yol vatz Tiuxh u yol uvaʼ tal Jesuus, tul iqʼixeʼl u toksaʼm s-tiʼ.
MRK.14.63	Tul ech tal s-eche: —¡Yeʼletz vet vaʼtoʼq xaol nik qusaʼ, tiʼ talax inuqul u yol tiʼ naq! 
MRK.14.64	Tan ¡ile qat qabʼil vet setuchʼ s-txheel kam uvaʼ qat tal naq tiʼ teesal iqʼij quBʼaal Tiuxh! ¿Kametz vet eyol tiʼ naq? —xeʼt u mam iqʼesal.
MRK.14.65	Yaʼne ataq vet inqʼa xeʼt tiʼ itzubʼal Jesuus. Atz ataq inqʼa qitzon ok bʼuʼq tivatz Jesuus. Atz ataq inqʼa uʼtxhimich iqʼabʼ tiʼ iqʼosox Jesuus. Tul ech nikich motx tal te Jesuus s-eche: —Oqetz axh qʼexsan tetz viyol quBʼaal Tiuxh, tul aletz s-qe ¿jaʼletz oʼe uvaʼ qat qʼoson axh? —chichichaq kuxh tiʼ imaxubʼel Jesuus. Tul xeʼtaq vet jolt inqʼa xeenal tiʼ iqʼosox Jesuus.
MRK.14.66	Kʼuqlichetz Luʼ t-viqʼanalil u totzotz u mam iqʼesal oksan yol vatz Tiuxh; tul aʼ, kʼuqlich Luʼ t-vibʼaxa viq. Tul aqʼbʼ val u ixoq kʼatz Luʼ, vaʼl inqʼa aqʼonvil tetz u mam iqʼesal oksan yol vatz Tiuxh. 
MRK.14.67	Ilixetz vet Luʼ taʼn u ixoq, uvaʼs nikich ilejt tibʼ Luʼ vatz xamal, tul itiila saqi ivatz Luʼ. Tul ech tal ixoq te Luʼ s-eche: —Ant axh imol Jesuus, u aj Nasareet, ¿abʼa? —xeʼt te Luʼ.
MRK.14.68	Tul itzʼeq Luʼ tzij. Tul ech tal Luʼ s-eche: —Yeʼ vootzaql naq. Tul tira yeʼ vootzaqle kam uvaʼ nik aaleʼ, —xeʼt Luʼ. Tul el vet ul Luʼ tziʼ vijubʼalil u vatz qʼanal. [Tul oqʼ vet u mam kaxhan.]
MRK.14.69	Ilixetz Luʼ inpaqte taʼn u ixoq, u aqʼonvil, tul ech tal u ixoq te inqʼa xaol, inqʼa txaklelich tzitzi, s-eche: —Ante u vinaq uvaʼe, imol tibʼ tuchʼ inqʼa nik itxhus tibʼ kʼatz u vinaq uvaʼ qat txeypi, —xeʼt u ixoq.
MRK.14.70	Yaʼne itzʼeq Luʼ tzij inpaqte.
MRK.14.70	Poro bʼiiletzxh vet s-tuul, tul ech tal inqʼa xaol, inqʼa atich tzitzi, te Luʼ s-eche: —Nuqxhtuʼ uvaʼ ant axh imol u vinaq uvaʼ qat txeypi. Tan axh aj Galileea, —xeʼt eʼl Luʼ.
MRK.14.71	Tul ech tal Luʼ s-eche: —¡Uloqn u yeʼbʼaʼn s-viibʼa oq nik kuxh intzʼeq tzij! Tan vatz Tiuxh nik valvat uvaʼ ¡yeʼ vootzaql naq u vinaq uvaʼ nik etaleʼ! —xeʼt Luʼ.
MRK.14.72	Yaʼne yekich oqʼ vet u mam kaxhan [tikaʼpaq]. Tul ul vet inqʼa iyol Jesuus s-kʼuul Luʼ, uvaʼ ech tal Jesuus s-eche: —Maʼtetz aalt oxpaqul uvaʼ: «Yeʼ vootzaql Jesuus,» toq aal s-viʼ, yaʼne laʼ oqʼ val u mam kaxhan tikaʼpaq, —xeʼt tul s-kʼuul Luʼ. Tul xeʼt vet Luʼ oqʼoq.
MRK.15.1	Yaʼne motx ibʼan vet inqʼa iqʼesal aqʼol kuʼ yol tinuqul vaʼl iyol tiʼ talax iyatzʼax el Jesuus te Pilaato, u nimla iqʼesal. Echetz vet s-eqal s-kuʼsaq, tul qitzich vet iqʼabʼ Jesuus tiʼ ibʼen vatz Pilaato taʼn inqʼa iqʼesal u tenam; aʼe inqʼae: Iqʼesal oksan yol vatz Tiuxh tuchʼ jolt inqʼa iqʼesal u tenam, atz tuchʼ inqʼa nikich txhusun ibʼekʼbʼal inqʼa qumol s-tijaq imam Israeel, atz tuchʼ jankʼal inqʼa aqʼol kuʼ yol tinuqul. Tul aʼ motx tala uvaʼ nikich kuxh tal tibʼ Jesuus s-mam iqʼesal tiibʼa inqʼa tij imam Israeel.
MRK.15.2	Tul ech tal Pilaato te Jesuus s-eche: —¿Aʼetz kol axhe uvaʼ nik aal eebʼ s-mam iqʼesal inqʼa tij imam Israeel? —xeʼt Pilaato.
MRK.15.2	Tul ech tal Jesuus s-eche: —Echxhte uvaʼ nik aaleʼ, —xeʼt Jesuus.
MRK.15.3	Tul mamalaxh ipaʼv Jesuus nikich tal inqʼa iqʼesal oksan yol vatz Tiuxh.
MRK.15.4	Yaʼne tabʼi Pilaato vaʼt u yol te Jesuus. Tul ech tal Pilaato s-eche: —¿Kam s-tiʼil tira kuxh yeʼ nik atzaqʼbʼ tiʼ inqʼa mamala yol uvaʼ nik tal inqʼa iqʼesal seʼe? —xeʼt Pilaato.
MRK.15.5	Tul tira yeʼl Jesuus tzaqʼbʼi. Echetz sotz kuxh vet ikʼuul Pilaato te Jesuus.
MRK.15.6	Tuulbʼal jun yaʼbʼ, uvaʼs nikich inimal u nimla qʼij Ipal Aanxel, tul nikich itxhaqpu el u nimla iqʼesal vaʼl pereexho, uvaʼ atich kuʼ t-tzeʼ, jabʼiste uvaʼ, aʼ u tenam laʼich alon itxhaqpeʼl. 
MRK.15.7	Atichetz val u vinaq, uvaʼ varAvaasich ibʼij, uvaʼ atich kuʼ t-tzeʼ tuchʼ jolol inqʼa imol tiʼ iyatzʼt xaol tuulbʼal uvaʼs ilakt tibʼ u tenam.
MRK.15.8	Yaʼne ikʼul vet tibʼ inqʼa xaol tiʼ tabʼil itxhaqpeʼl vaʼl pereexho te Pilaato, eche uvaʼ nikich ibʼanax jun yaʼbʼ.
MRK.15.9	Tul ech tal Pilaato te inqʼa xaol s-eche: —¿Aʼetz kol nik esaʼeʼ uvaʼ, aʼ naq toq intxhaqpu el, u vinaq uvaʼ nik etal s-mam eqʼesal, ex inqʼa tij imam Israeel? —xeʼt Pilaato. 
MRK.15.10	Taletz Pilaato u yol uvaʼe, tan tootzaqich Pilaato uvaʼ txhiʼal kʼuul kuxh nikich ibʼan inqʼa iqʼesal oksan yol vatz Tiuxh tiʼ toksal ok Jesuus tiqʼabʼ Pilaato.
MRK.15.11	Tul motx xeʼt vet inqʼa iqʼesal oksan yol vatz Tiuxh tiʼ itxhaqtziil inqʼa xaol uvaʼ, aʼich varAvaas laʼich tal itxhaqpeʼl.
MRK.15.12	Yaʼne ech tal Pilaato tikaʼpaq te inqʼa xaol s-eche: —¿Oq toq intxhaqpu el naq u varAvaas, tul kametz toq vulbʼe naq, uvaʼ nik etal s-mam eqʼesal, ex inqʼa tij imam Israeel? —xeʼt Pilaato.
MRK.15.13	Yaʼne sichʼin inqʼa xaol. Tul ech motx tal s-eche: —¡Jaʼoq Jesuus vatz kurus! —chichich isichʼin inqʼa xaol.
MRK.15.14	Yaʼne ech tal Pilaato s-eche: —¡Ape! ¿Kametz ipaʼv naq bʼa sevatz? —xeʼt Pilaato.
MRK.15.14	Tul aalxh nikich taqʼt inqʼa xaol yaʼl tiʼ isichʼineʼ. Tul ech motx tal s-eche: —¡Jaʼoq vatz kurus! —chichichaqe.
MRK.15.15	Aʼichetz isaʼ Pilaato ikuʼ ikʼuul inqʼa xaol, tul itxhaqpu vet el Pilaato varAvaas. Tul aʼ vet Jesuus ibʼekʼ Pilaato itzʼuʼmaleʼ. Atz ibʼekʼ vet Pilaato inqʼa sol tiʼ tiqʼol Jesuus, atz tiʼ taqʼax jaʼ vatz kurus.
MRK.15.16	Yaʼne iqʼol vet Jesuus taʼn inqʼa sol vatz viqʼanalil u tabʼibʼal Pilaato, u nimla iqʼesal. Tul molox vet kaqaayil inqʼa sol, inqʼa atich tu tatibʼal sol kʼatz u tabʼibʼal Pilaato. 
MRK.15.17	Tul toksa vet inqʼa sol val u oksaʼm tiʼ Jesuus, uvaʼ kaqkoich ikaʼyeʼ, tetz mam iqʼesal, tiʼ imaxubʼel Jesuus. Tul motx ipajtxhʼu vet val u kokos uvaʼ chʼiʼxunyichxh tiʼ. Tul taqʼaq vet jaʼ tiviʼ Jesuus. 
MRK.15.18	Yaʼne xeʼt inqʼa sol tiʼ itzʼeqex tzij tiʼ taqʼax bʼaʼnil ikʼuul Jesuus. Tul ech nikich motx tal s-eche: —¡Txhaql axh, axh u mam iqʼesal inqʼa tij imam Israeel! —chichichaq te Jesuus. 
MRK.15.19	Tul nikich motx ivekʼ kuʼ val u aj tiviʼ Jesuus. Atz motx tzubʼal Jesuus taʼn. Tul nikich motx iqajeʼv vatz Jesuus; atz nikich kuxh motx ixhibʼa kuʼ iviʼ tiʼ imaxubʼel Jesuus.
MRK.15.20	Yaʼaqetz kuxh vet tiʼ itzeʼlel Jesuus, atz tiʼ imaxubʼeleʼ, tul teesaaq vet el u oksaʼm tiʼ Jesuus uvaʼ kaqkoich ikaʼyeʼ. Tul antxh toksa vet u toksaʼm Jesuus s-tiʼ inpaqte. Yaʼne iqʼol vet Jesuus taʼn inqʼa sol tiʼeʼl u tenam Jerusaleen tiʼ taqʼax jaʼ vatz kurus.
MRK.15.21	Atich val u vinaq, uvaʼ Simoonich ibʼij, aj tenam Sireene, ibʼaal Alejaandro tuchʼ Ruufo. Tzajnaʼqichetz Simoon t-vitz, atz aʼlich tul vet tu tenam. Tul yaʼlul ok tiʼ tiqal u kurus uvaʼ iqamich taʼn Jesuus. Tan yeʼ nikich itxʼol vet Jesuus tiqʼoleʼ.{*}
MRK.15.22	Tul yekichaq vet t-val u atibʼal uvaʼ ‹Goolgota› ibʼij. Ech nik tal u yol Goolgota s-eche: ‹Tatibʼal Bʼaqil Viʼ,› chich u yol.
MRK.15.23	Yaʼne aqʼax val u siktisabʼ txhiʼoʼl te Jesuus. Aʼe u qʼuʼich taʼl uuva, uvaʼ yuelich tibʼ tuchʼ taʼlil val u tzeʼ miira. Poro yeʼ tukʼa Jesuus. 
MRK.15.24	Tul aqʼax vet jaʼ Jesuus vatz kurus taʼn inqʼa sol. Yaʼne motx saatxh vet inqʼa sol s-vatzaq, tiʼ tilixeʼ jabʼiste u toksaʼm Jesuus laʼich tiqʼo junun. Yaʼnetze motx ijatx vet u toksaʼm Jesuus s-vatzaq.
MRK.15.25	Aʼ taqʼax jaʼ Jesuus vatz kurus sibʼant bʼelval oora s-qʼalaʼm. 
MRK.15.26	Tul tzʼibʼamich vipaʼv Jesuus t-val u aqʼin tzeʼ, uvaʼ aqʼax jaʼ tiviʼ u kurus. Tul ech nikich tal u tzʼibʼ s-eche: 
MRK.15.27	Yaʼne aqʼax jaʼ kaʼvaʼl inqʼa elqʼom vatz kurus kʼatz Jesuus. Vaʼl jaʼ tisebʼal Jesuus; tul vaʼt jaʼ timax Jesuus. 
MRK.15.28	[Echetz telaʼpune val u yol uvaʼ tzʼibʼamal ka tuul viyolbʼal quBʼaal Tiuxh tiʼ Jesuus, uvaʼ ech nik tal s-eche: —Ok s-tatxhul xoʼl inqʼa bʼanolaq yeʼbʼaʼn, —chich u yol.]
MRK.15.29	Jaʼletz inqʼa xaol uvaʼ nikich ipal paʼl vatz Jesuus, tul nikich kuxh isuti iviʼ tiʼ iyoqʼox Jesuus. Tul ech nikich motx tal s-eche: —¡Ee! ¡Aʼ axhe uvaʼ nikich alon itilul el u tostiuxh, tul oxvaʼl kuxh qʼij laʼ alakvat inpaqte nik aaleʼ!
MRK.15.30	Oqetz nuqxh nik aal tiʼ taqʼax jaʼ u tostiuxh, tul ¡juntetz eeqʼo kuʼl eebʼ vatz u kurus! Tul ¡koletz eebʼ tiqʼabʼ u kamchil! —chichich inqʼa xaol te Jesuus.
MRK.15.31	Tul echat kuxh nikich motx itzeʼlel Jesuuse taʼn inqʼa iqʼesal oksan yol vatz Tiuxh tuchʼ inqʼa nikich txhusun ibʼekʼbʼal inqʼa qumol s-tijaq imam Israeel. Tul ech nikich motx tal s-vatzaq tiʼ Jesuus s-eche: —Nikichetz ibʼan naq bʼaʼnil te inqʼa xaol, pet yeʼetz vet nik toleʼv naq tiʼ ikuʼl vatz u kurus. 
MRK.15.32	Oqetz aʼ naqe u Kriisto, nik taleʼ, atzoq aʼ naq u mam iqʼesal inqʼa tij imam Israeel nik taleʼ, tul ¡kuʼoqetz ul naq bʼa vatz u kurus s-txheel! Tul ¡toqetzxh qileʼ, qileʼ oq nuqxh nik tal naq! ¡Echetz toq quqejt naqe! —chichichaqe.
MRK.15.32	Tul echat kuxh nikich iyoqʼox Jesuuse taʼn inqʼa elqʼom, inqʼa atich jaʼ vatz kurus kʼatz Jesuus.
MRK.15.33	Aʼetzxh itxhaqʼaan vet qʼij, tul tira tokbʼix vet u vatz txʼavaʼ s-kaqaayil, tetxhal topoon s-oxvaʼl oora s-kuʼebʼal qʼij. 
MRK.15.34	Aʼetz ibʼant oxvaʼl oora s-kuʼebʼal qʼij, tul jankʼalxh iyakʼil Jesuus sichʼini. Tul ech tal Jesuus s-eche: —Eloii, Eloii, ¿laama savaktaani? —xeʼt Jesuus. Ech nik tal u yol s-eche: —InBʼaal Tiuxh, inBʼaal Tiuxh, ¿kam s-tiʼil nik kuxh aaqʼ ka in sinjunal? —chich u yol tu yolbʼal arameeo.
MRK.15.35	Atichetz jolol inqʼa xaol tzitzi, uvaʼ motx abʼin u yol uvaʼ tal Jesuus, uvaʼ ech tal Jesuus s-eche: —Eloii, Eloii, —xeʼt Jesuus. Tul ech motx tal vet s-eche: —¡Abʼivaq! Il naq qʼes Eliias nik isikʼle naq, —xeʼt inqʼa xaol.
MRK.15.36	Yaʼne qʼex ibʼen vaʼl inqʼa atich tzitzi. Tul ex takʼsa tzaan bʼiil uvaʼ, eche qʼos xeʼ vinaagre. Tul toksa bʼen u qʼos tijuʼ val u aj tzeʼ. Tul taqʼ jaʼp titziʼ Jesuus.
MRK.15.37	Paqtetz kuxh nimla sichʼiʼm ibʼan Jesuus, tul bʼen vet ixev Jesuus.
MRK.15.38	Iletz kuxh Jesuus nikich tel ikʼuul, tul litxʼm u tʼebʼkin chelkin bʼuʼq uvaʼ atich jaʼ s-qʼanbʼal tuul u Tatibʼal QuBʼaal Tiuxh tuchʼ u Tiuxhla Atibʼal tu tostiuxh. Tul litxʼm tzaan tiviʼ, tetxhal ikoʼp tixeʼ.
MRK.15.39	Atich val viqʼesal sol tzitzi vatz Jesuus [uvaʼ abʼin visichʼin Jesuus] uvaʼs tel ikʼuul Jesuus. Tul ech tal s-eche: —¡Nuq bʼakxhtuʼ uvaʼ iKʼaol bʼakxh Tiuxh naq u vinaq uvaʼe! —xeʼte.
MRK.15.40+MRK.15.41	Tul atich jolol inqʼa ixoq tzitzi uvaʼ nikich kuxh isaqin vet tzaan s-naatxh. Aʼe inqʼa txhʼuyich tiʼ Jesuus, atz inqʼa nikich kʼuulan Jesuus uvaʼs nikich ixaon Jesuus tuulbʼal Galileea. Atz mamalaat ixoq nikich isaqineʼ, inqʼa motx ok tzaan tiʼ Jesuus uvaʼs aalich tul Jesuus tu tenam Jerusaleen. Tul ant Mal, u aj tenam Magdaala, atich xoʼl inqʼa ixoq, tuchʼ Mal, vitxutx Jakoovo, u itzʼina, atz vitxutx Xhuʼl.{*}
MRK.15.42	Opoon vet u qʼij tiʼ ibʼant tutxh tibʼ inqʼa tij imam Israeel tiʼ inimal ixeʼt kuʼ u xeem qʼij saavado. Tan kuʼ vet qʼij s-bʼaʼn. 
MRK.15.43	Tul atich val u vinaq, uvaʼ Xhuʼlich ibʼij, aj Arimateea. Atich ok xoʼl inqʼa aqʼolaq kuʼ yol tinuqul. Tul nikich itxʼebʼon tiʼ topoon vibʼant quBʼaal Tiuxh iqʼesalil xoʼl inqʼa xaol. Tul ibʼan Xhuʼl tial, tul bʼen Xhuʼl tiʼ tabʼil vitxhiʼoʼl Jesuus te Pilaato.
MRK.15.44	Tabʼietz vet Pilaato u yol uvaʼ maʼtich ikam vet Jesuus, tul yekich kuxh kaj vet taanima Pilaato s-tiʼ. Tan nal kuxh ikam Jesuus. Yaʼne ibʼekʼ vet Pilaato tul viqʼesal sol s-vatz. Tul tabʼi vet Pilaato s-te oq uvaʼ nuqxhtuʼ maʼtich ikam vet Jesuus. 
MRK.15.45	Tabʼietz vet Pilaato inuqul u yol taʼn viqʼesal sol, tul ikuy vet Pilaato tiqʼot Xhuʼl vitxhiʼoʼl Jesuus.
MRK.15.46	Yaʼne iloqʼ vet Xhuʼl val u bʼuʼq. Tul iqʼol vet kuʼl vitxhiʼoʼl Jesuus vatz u kurus taʼn Xhuʼl. Tul itxʼut vet Xhuʼl vitxhiʼoʼl Jesuus tuchʼ u bʼuʼq. Yaʼne een ex toksavat vet Xhuʼl vitxhiʼoʼl Jesuus t-val u muqbʼal kamnaʼq, uvaʼ kʼotich ok vatz val u pejoʼn. Tul ibʼalqʼu tzaan Xhuʼl val u nimla setkin sivan titziʼ u muqbʼal kamnaʼq, tiʼ uvaʼ yeʼxhabʼil invaʼq laʼich paloʼk s-tuul. 
MRK.15.47	Tul nikich kuxh isaqin Mal, u aj tenam Magdaala, tuchʼ Mal, vitxutx Xhuʼl, tiʼ tilixeʼ tal uvaʼ oksalik ok vitxhiʼoʼl Jesuus.
MRK.16.1	Qʼeqxetz veteʼ uvaʼs ipal vet u xeem qʼij saavado, tul bʼen vet kaʼl inqʼa ixoq tiʼ iloqʼox bʼaʼnla txʼumbʼisabʼal. Aʼe Mal, u aj tenam Magdaala, tuchʼ Mal, vitxutx Jakoovo, u itzʼina, atz tuchʼich Salomee. Tul laʼich bʼen isujoʼk u txʼumbʼisabʼal tiʼ vitxhiʼoʼl Jesuus uvaʼ motx tala. 
MRK.16.2	Tuulbʼaletz u bʼaxa qʼij tu xhemaana s-qʼalaʼmxhtuʼ, tul bʼen inqʼa ixoq. Tul tiqʼo vet u txʼumbʼisabʼal tiʼ itxʼumbʼisal vitxhiʼoʼl Jesuus tu muqbʼal kamnaʼq tal uvaʼ oksalika.
MRK.16.3	Tul atichaq vet ok tiʼ bʼey, tul ech nikich motx tal s-vatzaq s-eche: —¿Jaʼletzxhte toq bʼalqʼun el u sivan titziʼ u muqbʼal kamnaʼq s-quxeʼ? —chichichaqe.
MRK.16.4	Opoonetz vet inqʼa ixoq, tul tilaq veteʼ uvaʼ maʼtich teesal vet el u nimla sivan titziʼ u muqbʼal kamnaʼq. 
MRK.16.5	Yaʼne pal vet ok inqʼa ixoq s-tuul. Tul ajtxh til kʼuqlich val u aanxel t-visebʼal itziʼ u muqbʼal kamnaʼq. Tul echich tilix, eche invaʼq chelem vinaq. Tul atich ok val u qinkin oksaʼm taʼn. Tul oqxhich isaqal u toksaʼm. Tul tira motx samun inqʼa ixoq s-te.
MRK.16.6	Yaʼne ech tal u aanxel te inqʼa ixoq s-eche: —Yeʼ kuxh xoʼv ex. Vootzaqle uvaʼ, aʼ u Jesuus nik etxhokeʼ, u aj Nasareet, uvaʼ aqʼax jaʼ vatz kurus. Poro yeʼl vet Jesuus tzitza, tan qat itzʼeʼvya. Saqivaq u atibʼal etileʼ tal uvaʼ aqʼaxik ka vitxhiʼoʼl Jesuus. 
MRK.16.7	Pet bʼenoq ex, tul bʼenoq etal te inqʼa nikich itxhus tibʼ kʼatz Jesuus. Tul ech etal te Luʼ s-eche: «Il Jesuus toq bʼaxabʼoq bʼen sevatz tuulbʼal Galileea. Tul een laʼ bʼen ekʼulvat etibʼ tuchʼ Jesuus tzitzi. Tan ech uvaʼe tal Jesuus,» chaq ex, —xeʼt u aanxel.
MRK.16.8	Yaʼne qʼex tel tzaan inqʼa ixoq tziʼ u muqbʼal kamnaʼq. Tul oqxhichaq vet itiʼn t-xoʼval. Atz samunyichaqxh veteʼ. Tul tira yeʼxhkam invaʼq yol nikich tal inqʼa ixoq te invaʼq xaol, tan mam xoʼval nikich motx bʼanon.{*}
MRK.16.8	[
MRK.16.9	Maʼtichetz titzʼeʼv vet Jesuus s-qʼalaʼm tuulbʼal u bʼaxa qʼij tu xhemaana, tul aʼxh bʼaxich ikʼutxhvat tibʼ Jesuus te Mal, u aj tenam Magdaala, uvaʼ maʼtich itukit el Jesuus juqvaʼl demoonio t-taanima. 
MRK.16.10	Bʼenetz vet Mal, tul ex tal vet Mal u titzʼeʼv Jesuus te inqʼa nikich itxhus tibʼ kʼatz Jesuus. Tan oqxhaqich toqʼe. Atz oqxhaqich itxumune. 
MRK.16.11	Tabʼietz vet inqʼa nikich itxhus tibʼ kʼatz Jesuus uvaʼ maʼtich titzʼeʼv vet Jesuus, tul tira yeʼ motx iqea, kʼuxh maʼtich tilix vet Jesuus taʼn Mal.
MRK.16.12	Yaʼne ikʼutxh tibʼ Jesuus tiʼ bʼey te kaʼvaʼl inqʼa niman tetz uvaʼs aalaqich ibʼen t-vitz. Poro yeʼ motx bʼen s-te s-bʼaxa oq uvaʼ Jesuusiche, tan jalpinaʼqich vet ikaʼy Jesuus. 
MRK.16.13	Pet taʼnetz kuxh motx bʼenaq vet s-te, tul nal kuxh motx iqʼaʼvaq veteʼ. Tul ex tal vet te jolt inqʼa niman tetz Jesuus. Poro jitoq motx iqej txha inqʼa imol oq uvaʼ maʼtich titzʼeʼv vet Jesuus inpaqte.
MRK.16.14	Xamtichetz veteʼ, tul ikʼutxh tibʼ Jesuus te junlavat inqʼa nikich itxhus tibʼ s-kʼatza uvaʼs kʼuqinyich ok viʼ meexha tiʼ itxʼaʼoneʼ. Yaʼne iyaj Jesuus inqʼa nikich itxhus tibʼ s-kʼatza tiʼ yeʼ iqejt inqʼa yol uvaʼ ex alaxoq s-te taʼn inqʼa ixoq, inqʼa motx ilon uvaʼ maʼtich titzʼeʼv vet Jesuus inpaqte. Atz iyaj Jesuus, tiʼ uvaʼ yeʼ nikich motx tul vet s-kʼuul uvaʼ tetxhal kuxh laʼich itzʼeʼv Jesuus inpaqte.
MRK.16.15	Yaʼne ech tal Jesuus s-eche: —Bʼenoq ex, tul bʼenoq epaxsa inqʼa bʼaʼnla txhaq yol s-viʼ te jankʼal inqʼa xaol vatz u txʼavaʼ s-kaqaayil. 
MRK.16.16	Jaʼl uvaʼ laʼ qeon inqʼa yol uvaʼ laʼ etala, tul laʼ aqʼax kuʼ xeʼ aʼ, aʼetz uvaʼe, chitel tiqʼabʼ inqʼa paʼv laʼ ibʼana. Pet jaʼl uvaʼ, yeʼ laʼ qeon inqʼa bʼaʼnla txhaq yol s-viʼ, tul aʼetz uvaʼe, laʼ jaʼp u yol s-tiibʼa tiʼ bʼen tilt u kʼaxkʼo. 
MRK.16.17	Jaʼl uvaʼ laʼ qeon inqʼa bʼaʼnla txhaq yol s-viʼ, tul aʼetz tetxhlal u vatin s-kʼatza. Aʼe, uvaʼ tuchʼ u tiqleʼm uvaʼ qat vaqʼ s-te, laʼ motx itukivat el demoonio t-taanima inqʼa xaol. Atz laʼ iyolbʼe jolt yolbʼal uvaʼ jit jaʼl laʼ txhusun s-te. 
MRK.16.18	Atz kʼuxh laʼ itxey kan, atz kʼuxh laʼ tukʼa invaʼq tzʼakabʼal tetz yatzʼbʼal aanima, tan yeʼxhkam laʼ ibʼan taʼn. Tul laʼ taqʼ jaʼ iqʼabʼ tiviʼ inqʼa yaabʼ, tul laʼ ibʼan bʼaʼn inqʼa yaabʼ, —xeʼt Jesuus.
MRK.16.19	Yaʼetz kuxh vet iyolon quBʼaal Jesuus tuchʼ inqʼa niman tetz, tul iqʼol vet jaʼ Jesuus t-amlikaʼ taʼn quBʼaal Tiuxh. Tul yekich vet Jesuus kʼuqloq tisebʼal quBʼaal Tiuxh, tu kʼuqeʼvbʼal tetz tiqleʼm.
MRK.16.20	Yaʼne bʼen vet inqʼa niman tetz Jesuus paxsa tetz inqʼa bʼaʼnla txhaq yol tiʼ Jesuus tuulbʼal jankʼal inqʼa tenam. Tul nikich motx ilotxhox taʼn quBʼaal Jesuus. Tul nikich taqʼ quBʼaal Jesuus tiqleʼm tiʼ ikʼutxhux inqʼa etxhlal, tiʼ taqʼax iyakʼil inqʼa bʼaʼnla txhaq yol uvaʼ nikich motx ipaxsa.]
LUK.1.1	Tuulbʼaletz uvaʼs atich Jesuus s-quxoʼl, tul mamala xaol ilon kam inqʼa motx ibʼan Jesuus uvaʼs ixeʼt tzaan tiʼ ibʼanax u taqʼon quBʼaal Tiuxh. Tul nimax kuxh xaol bʼanon yaʼl tiʼ itzʼibʼal inqʼa yol tiʼ Jesuus, inqʼa tira inuqulxhtuʼ. Tul ile jikxh qat motx inbʼen tiʼ itzʼibʼaleʼ kam inqʼa utxh s-quxoʼl.
LUK.1.2	Qatetz motx itzʼibʼa inqʼa apoostol, kam inqʼa motx tabʼi, atz inqʼa motx til ibʼant Jesuus. Aʼetz uvaʼe, qat txhusux s-qe. Tan til tuchʼ bʼaqʼ ivatz jankʼal inqʼa motx utxhi. Aʼetz vet inqʼae, qat iqatzin ipaxsal paʼl inqʼa yol, inqʼa nik qaleʼ.
LUK.1.3	Echatetz kuxh ine, tan nikat insaʼe uvaʼ jikxh toq intzʼibʼat bʼen. Atz junun toq inbʼen tiʼ itzʼibʼal kamxh uvaʼ ul ibʼan Jesuus. Toq intzʼibʼa bʼen see, nimla vinaq Teoofilo. Tan qat motx intxhʼotil inuqul; atz qat vabʼil vinuqul s-bʼaʼn, tiʼ kame vixeʼtebʼal, atz kam viyaʼebʼal qat utxhi. Tul sibʼal yol qat vabʼi inuqul s-tiʼ. 
LUK.1.4	Niketz insaʼeʼ laʼ ootzaqi tel inuqul inqʼa yol s-bʼaʼn, uvaʼ abʼimal vet aaʼn, atz inqʼa txhusel vet axh s-tiʼ.
LUK.1.5	Tuulbʼaletz uvaʼs atich ok Eroodes s-mam iqʼesal tuulbʼal Judeea, tul atich val u vinaq uvaʼ Sakariiasich ibʼij; tijich imam Israeel. Aʼich taqʼon Sakariias oksa yol vatz Tiuxh xoʼl inqʼa tij imam Israeel. Tul aʼ atich ok Sakariias xoʼl qʼuʼtzul inqʼa oksan yol vatz Tiuxh uvaʼ Aviiasich ibʼij. Elisaveetich ibʼij u tixqel Sakariias. Tul tijich imam Aroon Elisaveet tuchʼ Sakariias.
LUK.1.6	Tul nimanich tetz quBʼaal Tiuxh Sakariias tuchʼ tixqel. Tul jikichxh tatinaq vatz quBʼaal Tiuxh. Atz jikxh nikich motx iqejt inqʼa yol uvaʼ itzʼibʼa ka Moisees, atz tuchʼ jolt inqʼa bʼekʼbʼal tetz quBʼaal Tiuxh.
LUK.1.7	Poro aʼetze tan, tira yeʼlich invaʼq initxaʼa Sakariias tuchʼ Elisaveet, tan yeʼ nikich til Elisaveet al. Tul qʼestaqichxh vet s-kaʼbʼil.
LUK.1.8	Opoonetz vet u qʼij paqte tetz tokebʼal viqʼuʼtz Sakariias tiʼ taqʼonv tu tostiuxh, tul xeʼt vet Sakariias aqʼonvoq tiʼ toksal yol vatz Tiuxh.
LUK.1.9	Poro txhaqpaq nikich motx taqʼonv tu tostiuxh, tul chianaʼqich vet s-te uvaʼ nikich motx ichʼex jaʼl uvaʼ laʼich tzʼeʼsan ok insieenso vatz quBʼaal Tiuxh tuul u tostiuxh tu tenam Jerusaleen. Tul aʼetz jaʼkaʼp tiibʼa Sakariias uvaʼ, aʼich Sakariias laʼich tzʼeʼsan ok insieenso.
LUK.1.9	Yaʼne pal vet ok Sakariias tu tostiuxh tiʼ itzʼeʼsal ok insieenso vatz quBʼaal Tiuxh.{*}
LUK.1.10	Tuulbʼaletz uvaʼ sebʼtich itzʼeʼsat ok Sakariias insieenso t-vioorail, tul mamala xaol sebʼtich tiʼ inatxhkʼuulal Tiuxh tiʼ eluʼl u tostiuxh.
LUK.1.11	Yaʼne ikʼutxh tibʼ val viaanxel quBʼaal Tiuxh te Sakariias. Tul aʼ txaklich u aanxel t-visebʼalil u natxhkʼuulbʼal tal uvaʼ nikich tzʼeʼsalik insieenso. 
LUK.1.12	Ajtetz til vet Sakariias u aanxel, tul sotz kuxh vet ikʼuul Sakariias s-te. Tul mam xoʼval tzaj vet tiʼ Sakariias.
LUK.1.13	Yaʼne ech tal u aanxel te Sakariias s-eche: —Sakariias, yeʼ kuxh xoʼv axh. Tan qat tabʼil quBʼaal Tiuxh vanatxhkʼuulaneʼ, tiʼ ajaqt vaʼl anitxaʼa. Tul toq taqʼ quBʼaal Tiuxh see tuchʼ Elisaveet, u eexqel. Tul laʼ ooksa ibʼij s-Xhun, tan xaak u neʼ toq ibʼaneʼ. 
LUK.1.14	Tul mam chiibʼichil toq taqʼ u neʼ see. Tul toq txuqʼtxunoq axh s-tiʼ. Atz mamala xaol laʼ chiibʼ s-tiʼ uvaʼs laʼ talaleʼ. 
LUK.1.15	Tul sibʼxh tiqleʼm u neʼ toq ibʼan vatz quBʼaal Tiuxh. Tul yeʼl qʼuʼich taʼl uuva laʼ tukʼa. Atz jitoq laʼ tukʼa qʼuʼichla taʼlil ivatz invaʼtoʼq tzeʼ. Pet aʼ viTiuxhil Tiuxh at s-kʼatza toq ibʼaneʼ kʼuxh yeʼx alaloq, tetxhal topoon t-vikamebʼal.{*}
LUK.1.16	Laʼetz bʼen vet s-vinaq, tul mamala tijaq imam Israeel laʼ ibʼokʼtzii vet tiʼ taqʼax ka inqʼa paʼv. Tul laʼ motx bʼen s-niman tetz quBʼaal, viTiuxh inqʼa tij imam Israeel. 
LUK.1.17	Aʼetz viTiuxhil Tiuxh laʼ aqʼon tiqleʼm tiʼ ipaxsal inqʼa bʼaʼnla txhaq yol. Tul echat kuxh u tiqleʼm iqʼomal taʼn laʼ ibʼana, echiche u tiqleʼm Eliias s-naʼya. Tul aʼ uvaʼe, laʼ bʼaxabʼsal tul vatz u Kriisto. Tul laʼ ul tal te inqʼa bʼaala uvaʼ laʼ ok bʼaʼnil s-xoʼl tuchʼaq initxaʼa inpaqte. Atz laʼ ul tal te inqʼa palsan yol, tul antxh laʼ ibʼan vet, eche vitxumbʼal inqʼa jikla txhaq xaol. Tul aʼ laʼ ul tal vijalput inqʼa xaol vitxumbʼal tiʼ ikʼulux tul u quBʼaal Jesuus, —xeʼt u aanxel te Sakariias.
LUK.1.18	Yaʼne ech tal Sakariias te u aanxel s-eche: —¿Kametzebʼ kuxhtuʼ? Tan qʼest vet in; atz qʼest vet vatz vixqel tiʼ tilt invaʼq al. Pet yeʼ laʼ inqej kam uvaʼ nik aaleʼ, —xeʼt Sakariias.
LUK.1.19	Tul ech tal u aanxel s-eche: —¡Keʼch yeʼ nik aqejtaʼ! Tan aʼ ine, u aanxel uvaʼ Kap inbʼij. Tul aʼ in, iqʼesal jolt inqʼa aanxel. Atz aʼ ine, uvaʼ bʼenamen kuxh at in vatz quBʼaal Tiuxh. Tul aʼ nik inbʼan kam uvaʼ nik ibʼekʼ in tiʼ ibʼanaxeʼ. Tul quBʼaal Tiuxhetze qat txhaqon in tiʼ talax u bʼaʼnla yol see. 
LUK.1.20	Kametzxh uvaʼ qat val see, tul echetzxh uvaʼe toq ibʼane. Pet, tiʼ uvaʼ yeʼ nik aqej kam uvaʼ nik valeʼ, tul txheel mem vet axh toq ibʼan taʼn quBʼaal Tiuxh. Tul yeʼ vet axh toq yolonoq axh. Pet yaʼn laʼ ayolon veteʼ uvaʼs laʼ talal u neʼ, —xeʼt u aanxel te Sakariias.
LUK.1.21	Tuulbʼaletz uvaʼ sebʼtich iyolon u aanxel tuchʼ Sakariias, tul txʼebʼoʼmyich kuxh vet inqʼa xaol t-viqʼanalil u tostiuxh tiʼ teluʼl Sakariias. Tul kaayaqichxh vet taanima inqʼa xaol, tan aʼ nikich motx titzʼa veteʼ uvaʼ kamebʼ vet invaʼq nikich ibʼan Sakariias tuul u tostiuxh. Tan yeʼ nikich tel vet ul.
LUK.1.22	Eletz vet ul Sakariias, tul yeʼ nikich itxʼol vet yol te inqʼa xaol. Pet aʼl kuxh nikich ikʼutxhun vet tuchʼ iqʼabʼ. Tul bʼen vet te inqʼa xaol uvaʼ at invaʼl ikʼutxh quBʼaal Tiuxh tu tostiuxh te Sakariias. Tul tira kuxh kaj vet Sakariias s-mem.
LUK.1.23	Tzʼeqetz vet inqʼa qʼij tiʼ ibʼant Sakariias u taqʼon quBʼaal Tiuxh tuulbʼal u tostiuxh tu tenam Jerusaleen, tul bʼen vet Sakariias t-totzotz.
LUK.1.24	Eletz vet inbʼiil s-qʼij, tul ex yanoq vet ikʼuul Elisaveet, u tixqel Sakariias. Tul oʼvaʼl ichʼ atich kuxh vet Elisaveet t-totzotz. Tan nikich kuxh ichʼixv vet tiʼ itzeʼlel taʼn inqʼa xaol, tiʼ uvaʼ qʼestichxh veteʼ, tul ex yanoq ikʼuul.
LUK.1.25	Tul ech nikich tal Elisaveet t-taanima s-eche: —Qat ibʼanl vet quBʼaal Tiuxh bʼaʼnil s-ve; atz qat itxuml vet quBʼaal Tiuxh invatz tiʼ itxhej invaʼl val. Echetz yaʼy vet inqʼa xaol tiʼ talt yol s-viʼ, tan inxh yeʼl val, —chichich vet Elisaveet.
LUK.1.26	Vajqilichetz vet tichʼilal Elisaveet tiʼ vineʼ, tul itxhaq vet quBʼaal Tiuxh u aanxel Kap inpaqte tu tenam Nasareet tuulbʼal Galileea. 
LUK.1.27	Tul yekich u aanxel xeʼ val u qʼopo ixvaak uvaʼ Malich ibʼij. Jaqichetz vet u ixvaak taʼn val u vinaq uvaʼ Xhuʼlich ibʼij; tijich imam Daviid, u mam iqʼesal s-naʼya.
LUK.1.28	Paletz ok u aanxel tal uvaʼ atich Mal, tul ech tal s-eche: —Xeni ixvaak. Aʼ vibʼaʼnil quBʼaal Tiuxh at seebʼa. Atz il quBʼaal Tiuxh at sakʼatza. Tul taʼn kuxh axh, qat itxajeʼl axh xoʼl jankʼal inqʼa ixoq tiʼ akʼult vibʼaʼnil, —xeʼt te Mal.
LUK.1.29	Ajtetz til vet Mal u aanxel, atz tabʼi veteʼ kam u yol uvaʼ tala, tul yekichxh samun veteʼ. Tul ech titzʼa vet Mal s-eche: —¿Kam talax u yol uvaʼ nik talax s-ve? —xeʼt titzʼataʼ.
LUK.1.30	Yaʼne ech tal u aanxel s-eche: —Mal, yeʼ kuxh xoʼv axh. Tan oqxh ichiibʼ quBʼaal Tiuxh seʼe. 
LUK.1.31	Tan toq yanoq akʼuul, tul toq aala val u neʼ xaak. Tul laʼ ooksa ibʼij s-Jesuus. 
LUK.1.32	Tul sibʼxh tiqleʼm u neʼ uvaʼ toq aala. Tan: ‹iKʼaol u quBʼaal Tiuxh, uvaʼ sibʼ at jaʼp t-amlikaʼ,› toq tal inqʼa xaol s-tiʼ. Tul antxh quBʼaal Tiuxh laʼ bʼanon uvaʼ, aʼ laʼ bʼen s-mam iqʼesal, eche tok Daviid siqʼesalil t-vikʼuqeʼvbʼal; Daviid u kʼuy imam u neʼ. 
LUK.1.33	Tul yeʼl iyaʼebʼal imotxebʼal laʼ ibʼant iqʼesalil setiibʼa, ex inqʼa tij imam Jakoov; atz yeʼl iyaʼebʼal imotxebʼal laʼ tatin siqʼesalil, —xeʼt u aanxel.
LUK.1.34	Yaʼne ech tal Mal te u aanxel s-eche: —¿Laʼetz kol kuxh txhej vaʼq val s-eche?, atz yeʼl invaʼq vinaq nik tok sinkʼatza, —xeʼt Mal.
LUK.1.35	Tul ech tal u aanxel s-eche: —Aʼ viTiuxhil Tiuxh toq uloq seebʼa. Tul toq iviinqixsa u neʼ sakʼatza. Tul aʼ u quBʼaal Tiuxh, uvaʼ sibʼ at jaʼp t-amlikaʼ, toq lotxhon axh tuchʼ u tiqleʼm. Tan Tiuxhla Aanima uvaʼ toq aala. Tan atxh tel vatz quBʼaal Tiuxh toq ibʼaneʼ. Tul: ‹iKʼaol quBʼaal Tiuxh,› toq tal inqʼa xaol s-tiʼ.
LUK.1.36	Tul toq val see uvaʼ, echatxh qʼese u Elisaveet, u eetzʼin aatzik, tan ile oybʼalt veteʼ, kʼuxh: «Yeʼ nik til al,» chich inqʼa xaol s-tiʼ. Pet ile vajqix vet tichʼilal, kʼuxh qʼest veteʼ. Tul xaak u neʼ toq tala. 
LUK.1.37	Tan yeʼxhkam invaʼq uvaʼ tzaʼl koq ibʼanax vatz quBʼaal Tiuxh, —xeʼt u aanxel te Mal.
LUK.1.38	Yaʼne ech tal Mal s-eche: —Ape. Bʼaʼn kuxhteʼe. Tan nik insaʼeʼ uvaʼ, in niman tetz quBʼaal Tiuxh laʼ ibʼana, eche uvaʼ nik aaleʼ, —xeʼt Mal.
LUK.1.38	Tul el vet bʼen u aanxel vatz Mal.
LUK.1.39	Yeʼxhetz jatvaʼt qʼij, tul ibʼan vet Mal tutxheʼ tiʼ ibʼen soli tetz Elisaveet t-val u tenam uvaʼ eenich t-vitz tuulbʼal Judeea. 
LUK.1.40	Paletz vet ok Mal t-totzotz Sakariias, tul taqʼ vet Mal bʼaʼnil ikʼuul Elisaveet, u tixqel Sakariias. 
LUK.1.41	Taʼnetzxh tabʼi Elisaveet taqʼax bʼaʼnil ikʼuul taʼn Mal, tul yekichxh tiʼn u neʼ kʼatz Elisaveet. Tul tira ok vet viTiuxhil Tiuxh s-bʼaʼn t-taanxelal Elisaveet.
LUK.1.42	Yaʼne taqʼ jaʼ Elisaveet tiʼ iqul tiʼ iqʼilal Mal. Tul ech tal te Mal s-eche: —¡Taʼnetzxh axh qat itxajeʼl axh quBʼaal Tiuxh xoʼl jankʼal inqʼa ixoq tiʼ ikʼulux vibʼaʼnil! Tul ¡at vibʼaʼnil quBʼaal Tiuxh tiibʼa u neʼ uvaʼ toq aala!
LUK.1.43	¡Jitetz inkʼulel uvaʼ, aʼ axh laʼ solin in! Tan ¡axh itxutx vinBʼaal Tiuxh uvaʼ toq alaloq! 
LUK.1.44	Niketz val inqʼa yol inqʼaa, tan taʼnxhte qat aaqʼ bʼaʼnil inkʼuul, tul yekichxh qat vabʼi itiʼn u neʼ t-chiibʼichil sinkʼatza. 
LUK.1.45	Tul oqxh ichiibʼ quBʼaal Tiuxh seʼe, tan qat aqej u yol, tiʼ uvaʼ tetxhal kuxh toq elaʼpunoq kam uvaʼ alel vet see taʼn vitxhaq quBʼaal Tiuxh, —xeʼt Elisaveet te Mal.
LUK.1.46	Yaʼne toksa vet Mal iqʼij quBʼaal Tiuxh tuchʼ val u bʼitz. Tul ech tal Mal tiʼ ibʼitz s-eche:
LUK.1.46	—¡Oqxh inchiibʼ
LUK.1.46	tiʼ toksal iqʼij quBʼaal Tiuxh,
LUK.1.46	tuchʼxh vaanima!
LUK.1.47	Tul tira nik itxuqʼtxun
LUK.1.47	vaanxelal
LUK.1.47	tiʼ u quBʼaal Tiuxh,
LUK.1.47	u Chitol vetz.
LUK.1.48	Tan in kuxh invaʼl taqʼonvil
LUK.1.48	u quBʼaal Tiuxh
LUK.1.48	pet jit niim viqleʼm.
LUK.1.48	Poro bʼeeq koq qat
LUK.1.48	isotzsa in
LUK.1.48	u quBʼaal Tiuxh s-kʼuul.
LUK.1.48	Echetz jatvaʼlxh inqʼa xaol,
LUK.1.48	inqʼa itzʼlel s-txheel,
LUK.1.48	atz inqʼa yaʼn tuleʼ,
LUK.1.48	tan ech toq tal s-viʼ s-eche:
LUK.1.48	«Atich vibʼaʼnil
LUK.1.48	quBʼaal Tiuxh s-tiibʼa,»
LUK.1.48	chaqe.
LUK.1.49	Echetz laʼ tale
LUK.1.49	inqʼa xaol,
LUK.1.49	tan laʼ tabʼi
LUK.1.49	uvaʼ mam yol qat ibʼan
LUK.1.49	quBʼaal Tiuxh s-ve,
LUK.1.49	u quBʼaal Tiuxh
LUK.1.49	uvaʼ yeʼxhkam vaʼq tzaʼl
LUK.1.49	ibʼanax s-vatz.
LUK.1.49	Tan ¡yeʼxhabʼil invaʼq
LUK.1.49	ech, eche u quBʼaal Tiuxh!
LUK.1.50	Tul jatvaʼlxh inqʼa xaol,
LUK.1.50	inqʼa itzʼlel s-txheel,
LUK.1.50	atz inqʼa yaʼn toq alaloq,
LUK.1.50	tan laʼ toybʼa
LUK.1.50	quBʼaal Tiuxh ivatz,
LUK.1.50	jatvaʼlxh inqʼa xaol
LUK.1.50	uvaʼ yeʼ laʼ el t-bʼey
LUK.1.50	vatz quBʼaal Tiuxh.
LUK.1.51	Niketz ikʼutxh
LUK.1.51	quBʼaal Tiuxh
LUK.1.51	te inqʼa xaol
LUK.1.51	uvaʼ at tiqleʼm
LUK.1.51	quBʼaal Tiuxh,
LUK.1.51	tan yeʼxhkam invaʼq tzaʼl
LUK.1.51	ibʼanax s-vatz.
LUK.1.51	Tul aʼ quBʼaal Tiuxh
LUK.1.51	nik jinpisan
LUK.1.51	inqʼa iyaabʼla txumbʼal,
LUK.1.51	inqʼa junt nik motx toksa
LUK.1.51	iqʼij.
LUK.1.52	Tul quBʼaal Tiuxh
LUK.1.52	nik eesan el
LUK.1.52	inqʼa mam iqʼesal
LUK.1.52	t-inqʼa ikʼuqeʼvbʼal
LUK.1.52	tetz tiqleʼm,
LUK.1.52	inqʼa sibʼ iyakʼil nik taleʼ.
LUK.1.52	Tul quBʼaal Tiuxh
LUK.1.52	yeʼ nik kuyun vet
LUK.1.52	ibʼant iqʼesalil inpaqte.
LUK.1.52	Tul aʼ nik toksa vet
LUK.1.52	quBʼaal Tiuxh iqʼij
LUK.1.52	inqʼa nik tiqʼo kuʼl tibʼ
LUK.1.52	s-vatz.
LUK.1.53	Tul nik taqʼ
LUK.1.53	quBʼaal Tiuxh
LUK.1.53	bʼaʼnla txhaq kam
LUK.1.53	te inqʼa nik ivaʼyeʼ;
LUK.1.53	pet yeʼ nik taqʼ quBʼaal
LUK.1.53	inqʼa bʼaʼnla kam te inqʼa txʼiol iqʼij.
LUK.1.54	Tan ilotxh quBʼaal Tiuxh
LUK.1.54	inqʼa tij imam Israeel,
LUK.1.54	inqʼa niman tetz.
LUK.1.54	Tul iletz vete qat eyaʼpun
LUK.1.54	s-txheel
LUK.1.54	vitxumt quBʼaal Tiuxh
LUK.1.54	quvatz.
LUK.1.55	Tan aʼetz uvaʼe, alel ka
LUK.1.55	te inqʼa kʼuy qumam
LUK.1.55	taʼn quBʼaal Tiuxh.
LUK.1.55	Atz aʼ inqʼa bʼaʼnile
LUK.1.55	uvaʼ altziimal ka
LUK.1.55	te Avraʼaam tuchʼ
LUK.1.55	inqʼa tij imam s-vatz bʼen
LUK.1.55	taʼn quBʼaal Tiuxh.
LUK.1.55	Tul iletze eyaʼp veteʼ.
LUK.1.55	Echetz aʼ vet u
LUK.1.55	quBʼaal Tiuxh
LUK.1.55	nik lotxhon in
LUK.1.55	tuchʼ jolt inqʼa xaol
LUK.1.55	uvaʼ nik niman
LUK.1.55	u quBʼaal Tiuxh,
LUK.1.55	—xeʼt Mal.
LUK.1.56	Kamal oxvaʼl ichʼ atin vet Mal xeʼ Elisaveet, yaʼne qʼaʼv vet Mal t-totzotz.
LUK.1.57	Tzʼeqetz vet tichʼilal Elisaveet, tul tala vet Elisaveet val u neʼ xaak. 
LUK.1.58	Tabʼietz vet inqʼa tetz tzʼalol, atz inqʼa titzʼin tatzik Elisaveet, u mam bʼaʼnil uvaʼ taqʼ quBʼaal Tiuxh te Elisaveet, tul motxaq chiibʼ vet kʼatz Elisaveet tiʼ vibʼaʼnil quBʼaal Tiuxh.
LUK.1.59	Vajxaqilichetz vet qʼij talal u neʼ xaak, tul imol vet tibʼ jankʼal inqʼa titzʼin tatzik Elisaveet tiʼ tilix iqolpeʼl inbʼiil te vitxhiʼoʼl u neʼ. Tul nikich talax vet ibʼij u neʼ s-Sakariias. Tan aʼ vet vibʼij vibʼaal saʼich oksal s-tiʼ.
LUK.1.60	Yaʼne ech tal Elisaveet, vitxutx u neʼ, s-eche: —Yeʼle. Pet Xhun toq ibʼia vinneʼ, —xeʼt Elisaveet.
LUK.1.61	Tul ech motx tal inqʼa xaol s-eche: —¿Kametz s-tiʼil? Tan yeʼl invaʼq bʼij Xhun xoʼl inqʼa aviyiil, —xeʼt inqʼa xaol.
LUK.1.62	Yaʼne motx ibʼan vet inqʼa xaol iqʼabʼ vatz Sakariias tiʼ tabʼileʼ kam laʼich ibʼia u neʼ.
LUK.1.63	Tul tabʼi vet Sakariias val u tal aqʼin tzeʼ. Tul ech itzʼibʼa kuʼ Sakariias s-vatz s-eche: —Xhun ibʼij u neʼ, —xeʼt u tzʼibʼ. Tiletz vet inqʼa xaol u bʼij, tul kaayaqich kuxh vet taanima inqʼa xaol s-tiʼ.
LUK.1.64	Yaʼne yeʼ kuxh taqla, yolon vet Sakariias inpaqte. Tul toksa vet Sakariias iqʼij quBʼaal Tiuxh.
LUK.1.65	Tiletz vet inqʼa xaol kam uvaʼ utxh veteʼ, tul yekichxh motx kaj vet taanima t-xoʼval. Tul ipaxsa vet el inqʼa xaol itziulal t-inqʼa vitz tuulbʼal Judeea.
LUK.1.66	Jankʼaletzxh inqʼa xaol uvaʼ nikich abʼin vet inqʼa yol, tul tira nikich isotz vet ikʼuul s-te. Tul ech nikich motx tal vet s-eche: —¿Kamebʼ invaʼq tiqleʼm u neʼ toq taqʼ quBʼaal Tiuxh uvaʼ qat alali? —chichich vet inqʼa xaol. Tan atich vibʼaʼnil quBʼaal Tiuxh kʼatz u neʼ.
LUK.1.67	Yaʼne tira ok vet viTiuxhil Tiuxh s-bʼaʼn t-taanxelal Sakariias. Tul tal vet Sakariias kam uvaʼ nikich tal viTiuxhil Tiuxh s-te. Tul ech tal Sakariias s-eche:
LUK.1.68	—¡Qoksavaq iqʼij
LUK.1.68	u quBʼaal Tiuxh,
LUK.1.68	u quTiuxh uvaʼ
LUK.1.68	nik qunatxhkʼuula,
LUK.1.68	oʼ inqʼa tij imam Israeel!
LUK.1.68	Tan ile nik ibʼan
LUK.1.68	inqʼa kam s-quxoʼl,
LUK.1.68	oʼ vitenam.
LUK.1.68	Tul ile toq ichit oʼ tiqʼabʼ
LUK.1.68	inqʼa nik itxhiʼan s-qiʼ.
LUK.1.69	Tan qat taqʼ tzaan
LUK.1.69	vaʼl Chitol qetz,
LUK.1.69	uvaʼ yeʼxhkam vaʼq tzaʼl
LUK.1.69	ibʼanax s-vatz
LUK.1.69	toq ibʼaneʼ.
LUK.1.69	Tul antxh qat txhejk
LUK.1.69	xoʼl inqʼa tij imam
LUK.1.69	Daviid,
LUK.1.69	u nimanich tetz
LUK.1.69	quBʼaal Tiuxh.
LUK.1.70	Aloq alelxh ka
LUK.1.70	taʼn quBʼaal Tiuxh
LUK.1.70	titziʼ inqʼa loqʼola txhaq
LUK.1.70	qʼexsanich tetz viyol,
LUK.1.70	inqʼa bʼaxich motx tul
LUK.1.70	vatz u txʼavaʼ,
LUK.1.70	uvaʼ echxh laʼ ibʼane.
LUK.1.71	Echetz aʼ,
LUK.1.71	uvaʼ qat itxhaq tzaan
LUK.1.71	quBʼaal Tiuxh toq chiton oʼ
LUK.1.71	tiqʼabʼ inqʼa tatxhʼel kuxh oʼ
LUK.1.71	taʼn;
LUK.1.71	atz tiqʼabʼ inqʼa nik itxhiʼan
LUK.1.71	s-qiʼ.
LUK.1.72	Tan yeʼl viyolbʼal
LUK.1.72	quBʼaal Tiuxh
LUK.1.72	nik isotz s-kʼuul,
LUK.1.72	inqʼa alel ka
LUK.1.72	te inqʼa kʼuy qumam taʼn,
LUK.1.72	tiʼ itxumt quvatz.
LUK.1.72	Tul iletz vet inqʼa iloqʼola
LUK.1.72	txhaq yol
LUK.1.72	toq elaʼpunoq
LUK.1.72	uvaʼ jeqbʼamal ka taʼn.
LUK.1.73	Atz iletz vete
LUK.1.73	toq elaʼpunoq
LUK.1.73	kam viyol uvaʼ tal ka,
LUK.1.73	uvaʼ tetxhal laʼ ibʼana.
LUK.1.73	Aʼetz viyole uvaʼ tal
LUK.1.73	te Avraʼaam,
LUK.1.73	u kʼuy qumam.
LUK.1.73	Aʼe, uvaʼ laʼ taqʼ
LUK.1.73	quBʼaal Tiuxh
LUK.1.73	u mam bʼaʼnil s-qe.
LUK.1.74	Tul tal quBʼaal Tiuxh
LUK.1.74	te Avraʼaam
LUK.1.74	uvaʼ laʼ ichit oʼ tiqʼabʼ
LUK.1.74	inqʼa nik itxhiʼaʼn s-qiʼ.
LUK.1.74	Tul yeʼletz vet quxoʼval
LUK.1.74	laʼ ibʼan
LUK.1.74	tiʼ inatxhkʼuulal
LUK.1.74	u quBʼaal Tiuxh.
LUK.1.75	Tul tira laʼ qutxʼakoʼk
LUK.1.75	qaanima
LUK.1.75	tiʼ u quBʼaal Tiuxh.
LUK.1.75	Atz jikxh oʼ laʼ qubʼan s-vatz
LUK.1.75	jun qʼij tuulbʼal qʼij qusaq,
LUK.1.75	—xeʼt Sakariias tiʼ inatxhkʼuulal quBʼaal Tiuxh.
LUK.1.76	Yaʼne ech tal Sakariias te u neʼ s-eche:
LUK.1.76	—¡Txa inkʼaol!,
LUK.1.76	aʼ toq tal inqʼa xaol seʼe
LUK.1.76	uvaʼ, axh qʼexsan
LUK.1.76	tetz viyol
LUK.1.76	u quBʼaal Tiuxh
LUK.1.76	uvaʼ sibʼ at jaʼp t-amlikaʼ.
LUK.1.76	Tan aʼ, axh, qat bʼaxabʼsal
LUK.1.76	tzaan axh
LUK.1.76	vatz u quBʼaal tiʼ talax
LUK.1.76	u tulebʼal
LUK.1.76	xoʼl inqʼa tenam,
LUK.1.76	eche ibʼaxabʼsal
LUK.1.76	ibʼanax tutxh
LUK.1.76	ibʼey mam iqʼesal.
LUK.1.77	Qatetz bʼaxabʼsal axh
LUK.1.77	tiʼ taqʼax tootzaqi
LUK.1.77	inqʼa tij imam Israeel
LUK.1.77	vikuy sotzsal inqʼa ipaʼv
LUK.1.77	taʼn quBʼaal Tiuxh.
LUK.1.77	Atz qat bʼaxabʼsal axh
LUK.1.77	tiʼ taqʼax ootzaqiloq
LUK.1.77	uvaʼ kam laʼ tule
LUK.1.77	quBʼaal Tiuxh
LUK.1.77	ikolt inqʼa xaol
LUK.1.77	tiʼ yeʼ ikʼaxbʼisal
LUK.1.77	tiʼ inqʼa ipaʼv.
LUK.1.78	Echetz uvaʼe,
LUK.1.78	toq ibʼan quBʼaal Tiuxh,
LUK.1.78	tan aʼxh at t-taanima
LUK.1.78	quBʼaal Tiuxh
LUK.1.78	toybʼal quvatz, oʼ vitenam.
LUK.1.78	Tan ech toq ichitt oʼ
LUK.1.78	quBʼaal Tiuxh
LUK.1.78	tuchʼ u tulebʼal u Kriisto,
LUK.1.78	eche itxiqun ijaʼul u qʼij
LUK.1.78	s-qʼalaʼm xeʼ amlikaʼ.
LUK.1.79	Tul toq ul itxiqu
LUK.1.79	taanxelal inqʼa xaol,
LUK.1.79	inqʼa, eche ikʼuqeʼv
LUK.1.79	invaʼq xaol
LUK.1.79	t-tokto bʼanel taʼn.
LUK.1.79	Tul toq ul itxiqu taanxelal
LUK.1.79	inqʼa xaol,
LUK.1.79	inqʼa txhʼuy kuxh vet ixoʼval kamchil s-tiʼ,
LUK.1.79	eche itxhʼuyeʼv invaʼq muj tiibʼa vaʼq xaol.
LUK.1.79	Atz toq ul itxiqu inqʼa xaol
LUK.1.79	tiʼ tok bʼen tiʼ u bʼey
LUK.1.79	uvaʼ, aʼ kʼaqel taʼn
LUK.1.79	uvaʼ laʼ atin bʼaʼnil s-xoʼl
LUK.1.79	tuchʼ quBʼaal Tiuxh,
LUK.1.79	—xeʼt Sakariias te vikʼaol.
LUK.1.80	Chʼijetz vet Xhun, vikʼaol Sakariias, tul sebʼtich itxhej vet itxumbʼal Xhun tiʼ tootzaqil quBʼaal Tiuxh. Bʼenetz vet Xhun s-vinaq, tul eenich kuxh vet Xhun t-inqʼa txʼavaʼ uvaʼ yeʼl xaol jeqlich s-tuul, tetxhal vet topoon u qʼij tiʼ ixeʼt Xhun tiʼ ipaxsal viyolbʼal quBʼaal Tiuxh xoʼl inqʼa imol s-tijaq imam Israeelil tiʼ talax u tulebʼal u Kriisto; aʼe Jesuus.
LUK.2.1	Antetzxh tuulbʼal inqʼa qʼij inqʼae, tul ibʼekʼ Auguusto Seesar, u mam iqʼesal tu Rooma, tel tatxhul jankʼal inqʼa xaol s-kaqaayil tuulbʼal inqʼa tenam, tiʼ tilix tatxhul inqʼa xaol tiʼ itxhojt tatineʼ. 
LUK.2.2	Aʼetz val u bʼaxa tatxhul xaole el tuulbʼal Siiria uvaʼs, aʼ Sireenio atich ok siqʼesalil tzitzi.{*}
LUK.2.3	Jankʼaletzxh vet inqʼa xaol, motx bʼenaq vet tiʼ taqʼaxaq ibʼij tzʼibʼaloq t-inqʼa tenam tal uvaʼ jeqlich inqʼa kʼuy imam.
LUK.2.4	Eletz vet bʼen Xhuʼl tuchʼ Mal tu tenam Nasareet tuulbʼal Galileea, tul yekichaq vet tu tenam uvaʼ Veleen ibʼij tuulbʼal Judeea tal uvaʼ alalik Daviid, u kʼuy imam Xhuʼl. Tan antichxh tiyiil Daviid Xhuʼl.{*}
LUK.2.5	Tul ex taqʼ vet Xhuʼl ibʼij tzʼibʼaloq tuchʼ Mal kʼuxh jaqich kuxh Mal s-tixqel Xhuʼl. Tul oybʼaltich vet Mal.
LUK.2.6+LUK.2.7	Atichetz vet Xhuʼl tzitzi tu Veleen tuchʼ Mal, tul tzʼeq vet tichʼilal Mal. Poro tira yeʼlich vet atibʼal atich tzitzi tu vatbʼal tal uvaʼ laʼich motx atinka. Pet aʼetz kuxh vet ex atink Mal tuchʼ Xhuʼl t-val u tal patxh tal uvaʼ nikich vatk inqʼa avan. Tul tzitzi talavat vet Mal u bʼaxa tal. Tul toksa kuxh vet Mal kaʼl inqʼa bʼuʼq tiʼ vineʼ. Tul taqʼ vet kuʼ Mal tal uvaʼ nikich kuʼk titzaj inqʼa avan.
LUK.2.8	Tuulbʼaletz u aqʼbʼal uvaʼe, tul atich jolol xeen karneʼl tzitzi. Atz nikich motx ivata inqʼa ikarneʼl tuulbʼal aqʼbʼal. Tul naqlich kuxh al inqʼa xeen karneʼl kʼatz u tal tenam Veleen.
LUK.2.9	Yaʼne yeʼ kuxh taqla, txaklich vet val viaanxel quBʼaal Tiuxh kʼatz inqʼa xeen karneʼl. Tul litzʼel ikuʼl val u mam txiqubʼal taʼn quBʼaal Tiuxh tiibʼa inqʼa xeen karneʼl, atz tiibʼa u atibʼal tal uvaʼ atichaqe. Tul yekichxh motx xoʼvaq veteʼ.
LUK.2.10	Yaʼne ech tal u aanxel s-eche: —Yeʼ kuxh xoʼv ex. Tan chiibʼebʼalxh val u bʼaʼnla yol toq val sete, etetz tuchʼ jankʼal inqʼa xaol. 
LUK.2.11	Tan aʼetz val u bʼaʼnla yol uvaʼ: Il val u neʼ qat alaliy tu tenam Veleen, uvaʼ alalik Daviid, uvaʼ ok s-mam iqʼesal. Aʼetz u neʼ toq chiton ex vatz u kʼaxbʼichil tiʼ vepaʼv. Atz aʼetze u Kriisto, u quBʼaal. 
LUK.2.12	Toqetz val sete kam laʼ etule tootzaqil u neʼ: Tan yek toq bʼenoq sete, tan ile bʼatxhel tiʼ tuchʼ bʼuʼq. Tul ile aʼ atil kuʼ t-val u atibʼal tal uvaʼ nik kuʼk titzaj inqʼa avan, —xeʼt u aanxel te inqʼa xeen karneʼl.
LUK.2.13	Yaʼne ajtxh til inqʼa xeen karneʼl tul mamala aanxel kʼatz u aanxel uvaʼ nikich alon u yol. Tul ech nikich tal inqʼa aanxel tiʼ toksal iqʼij quBʼaal Tiuxh s-eche:
LUK.2.14	—¡Oksaloq iqʼij
LUK.2.14	u quBʼaal Tiuxh
LUK.2.14	taʼn inqʼa aanxel u quBʼaal Tiuxh
LUK.2.14	uvaʼ sibʼ at jaʼp tu amlikaʼ!
LUK.2.14	¡Tul chiibʼoq inqʼa xaol
LUK.2.14	vatz txʼavaʼ,
LUK.2.14	inqʼa at vibʼaʼnil
LUK.2.14	u quBʼaal Tiuxh s-tiibʼa!
LUK.2.14	—chichich inqʼa aanxel.
LUK.2.15	Bʼenetz vet inqʼa aanxel t-amlikaʼ, tul ech motx tal vet inqʼa xeen karneʼl s-vatzaq s-eche: —¡Koʼvaq qileʼ bʼa, kam u yol uvaʼ qat utxh tu tenam Veleen! Tan ech uvaʼe qat ul alaxoq s-qe taʼn viaanxel quBʼaal Tiuxh, —xeʼtaq vet s-vatzaq.
LUK.2.16	Naletz kuxh motx itzaj vet inqʼa xeen karneʼl. Tul ex leqexoq vet Mal tuchʼ Xhuʼl taʼn. Atz tilaq veteʼ uvaʼ, aʼ atich kuʼ u neʼ tuul u tatibʼal titzaj inqʼa avan. 
LUK.2.17	Tiletz vet inqʼa xeen karneʼl u neʼ, tul motx xeʼt vet tiʼ talax inqʼa yol uvaʼ ul tal u aanxel s-te tiʼ u neʼ. 
LUK.2.18	Jankʼaletzxh inqʼa xaol uvaʼ nikich abʼin inqʼa yol uvaʼ nikich tal inqʼa xeen karneʼl, tul kaayaqichxh vet taanima s-tiʼ. 
LUK.2.19	Aloq yeʼ nikich tal Mal u yol tiʼ kame uvaʼ tal inqʼa aanxel te inqʼa xeen karneʼl.
LUK.2.19	Pet nikich kuxh titzʼan Mal t-taanima tiʼ kame uvaʼ nikich tutxheʼ. 
LUK.2.20	Qʼaʼvetz vet inqʼa xeen karneʼl, tul sebʼtichaq kuxh vet taqʼax bʼen quBʼaal Tiuxh s-nim taʼn. Atz sebʼtichaq kuxh vet tiʼ toksal iqʼij quBʼaal Tiuxh tiʼ inqʼa yol, inqʼa motx tabʼi, atz inqʼa motx tila. Tan ech uvaʼe maʼtich talt u aanxel s-te.
LUK.2.21	Eletz vet u neʼ vajxaqil qʼij, tul motx inima vet viqolox el inbʼiil te vitxhiʼoʼl u neʼ. Tul oksal vet ibʼij u neʼ s-Jesuus. Tan ech uvaʼe maʼtich ul talt u aanxel te Mal uvaʼs yeʼnaqich yanoq ikʼuul Mal. 
LUK.2.22+LUK.2.23+LUK.2.24	Tul tzʼibʼamalat ka val u yol s-naʼya t-vibʼekʼbʼal quBʼaal Tiuxh uvaʼ tal te Moisees. Tan aʼ nik taleʼ uvaʼ, oq xaak u bʼaxa tal invaʼq ixoq, tul tetxhal kuxh laʼ bʼen oksaloq viʼ iqʼabʼ quBʼaal Tiuxh tu tostiuxh tu tenam Jerusaleen. Tul aʼat nik tal vaʼt u bʼekʼbʼal uvaʼ tetxhal kuxh laʼ aqʼax kaʼvoʼq mukuy s-oya, atz maq kaʼvoʼq paraamuxh tiʼ itzʼeʼsal ok vatz Tiuxh tiʼ invaʼq neʼ.
LUK.2.22+LUK.2.23+LUK.2.24	Opoonetz vet u qʼij tiʼ ibʼen Xhuʼl tuchʼ Mal tiʼ inimal inqʼa bʼekʼbʼal inqʼae, tiʼ u txʼajo ibʼ vatz Tiuxh, tul tiqʼoaq vet u neʼ tu tenam Jerusaleen tiʼ toksal viʼ iqʼabʼ quBʼaal Tiuxh.
LUK.2.25	Tuulbʼaletz inqʼa qʼij inqʼae, tul atich val u vinaq tu tenam Jerusaleen uvaʼ Simeoonich ibʼij. Tul jikla vinaqiche. Atz txʼakich ok taanima tiʼ quBʼaal Tiuxh. Tul nikich itxʼebʼ tul vaʼl uvaʼ laʼich kʼuqbʼan ikʼuul inqʼa tij imam Israeel; aʼe u Kriisto. Tul atich viTiuxhil Tiuxh kʼatz Simeoon.
LUK.2.26	Maʼtichetz tootzaqit Simeoon taʼn viTiuxhil Tiuxh uvaʼ bʼaxa laʼ nalich til Simeoon tul viTxajich quBʼaal Tiuxh, yaʼne laʼich kam Simeoon.
LUK.2.27	Tul aʼxh taqʼbʼ vet Xhuʼl tuchʼ Mal tu nimla atibʼal tuulbʼal u tostiuxh tiʼ toksal Jesuus viʼ iqʼabʼ quBʼaal Tiuxh. Tan ech uvaʼe bʼekʼich ka. Ajtetz kuxh inatxh Simeoon tul tu taanima taʼn viTiuxhil Tiuxh ibʼen tu nimla atibʼal tuulbʼal u tostiuxh.
LUK.2.28	Yaʼne ijele vet Simeoon u neʼ. Tul xeʼt vet Simeoon tiʼ toksal iqʼij quBʼaal Tiuxh. Tul ech tal Simeoon s-eche:
LUK.2.29+LUK.2.30+LUK.2.31+LUK.2.32	—¡InBʼaal Tiuxh,
LUK.2.29+LUK.2.30+LUK.2.31+LUK.2.32	altziimal s-ve aaʼn
LUK.2.29+LUK.2.30+LUK.2.31+LUK.2.32	uvaʼ laʼ nal vil uvaʼ laʼ chiton
LUK.2.29+LUK.2.30+LUK.2.31+LUK.2.32	jankʼal inqʼa xaol
LUK.2.29+LUK.2.30+LUK.2.31+LUK.2.32	t-inqʼa ipaʼv
LUK.2.29+LUK.2.30+LUK.2.31+LUK.2.32	vatz u txʼavaʼ,
LUK.2.29+LUK.2.30+LUK.2.31+LUK.2.32	yaʼne laʼ kam in!
LUK.2.29+LUK.2.30+LUK.2.31+LUK.2.32	Tan aʼ uvaʼe,
LUK.2.29+LUK.2.30+LUK.2.31+LUK.2.32	laʼ aqʼon ootzaqiloq inuqul vayol
LUK.2.29+LUK.2.30+LUK.2.31+LUK.2.32	te inqʼa jit tij imam Israeel,
LUK.2.29+LUK.2.30+LUK.2.31+LUK.2.32	eche invaʼq txiqubʼal
LUK.2.29+LUK.2.30+LUK.2.31+LUK.2.32	uvaʼ laʼ kʼutxhun u bʼey
LUK.2.29+LUK.2.30+LUK.2.31+LUK.2.32	te invaʼq u xaol
LUK.2.29+LUK.2.30+LUK.2.31+LUK.2.32	uvaʼ nik ixaon tu tokto.
LUK.2.29+LUK.2.30+LUK.2.31+LUK.2.32	Tul tiʼ u chitonal
LUK.2.29+LUK.2.30+LUK.2.31+LUK.2.32	laʼ oksalik iqʼij vatenam,
LUK.2.29+LUK.2.30+LUK.2.31+LUK.2.32	inqʼa tij imam Israeel.
LUK.2.29+LUK.2.30+LUK.2.31+LUK.2.32	¡InBʼaal Tiuxh,
LUK.2.29+LUK.2.30+LUK.2.31+LUK.2.32	kʼuxhetz laʼ kam vet in
LUK.2.29+LUK.2.30+LUK.2.31+LUK.2.32	s-txheel,
LUK.2.29+LUK.2.30+LUK.2.31+LUK.2.32	tan tibʼaʼnil toq kamk vet in!
LUK.2.29+LUK.2.30+LUK.2.31+LUK.2.32	Tan qat vill vet
LUK.2.29+LUK.2.30+LUK.2.31+LUK.2.32	u Chitol tetz vatenam,
LUK.2.29+LUK.2.30+LUK.2.31+LUK.2.32	—xeʼt Simeoon.
LUK.2.33	Tul kaayich kuxh vet taanima Xhuʼl tuchʼ Mal tiʼ jankʼal inqʼa yol uvaʼ tal Simeoon tiʼ u neʼ. 
LUK.2.34+LUK.2.35	Tul ijaq vet Simeoon vibʼaʼnil quBʼaal Tiuxh tiibʼa Xhuʼl, atz tiibʼa Mal. Yaʼne ech tal vet Simeoon te Mal, vitxutx u neʼ, s-eche: —Tiʼ u neʼ uvaʼa, tul mamala tijaq imam Israeel laʼ qeon quBʼaal Tiuxh. Tul at jolt tijaq imam Israeel yeʼ laʼ qeoni. Tan aʼ laʼ tal vet inuqul tatin inqʼa xaol uvaʼ nik bʼanon u yeʼbʼaʼn. Aʼetz vet val u etxhlale uvaʼ laʼ ikʼutxh quBʼaal Tiuxh vatz u txʼavaʼ.
LUK.2.34+LUK.2.35	Tul mamala xaol laʼ txhiʼan vet s-tiʼ. Tiʼetz vet vitxhiʼan inqʼa xaol tiʼ vaval, tul tira mam txumuʼm laʼ pal tavaanima s-tiʼ. Atz eche ipal invaʼq espaada taanima invaʼq xaol laʼ ipal u txumuʼm tavaanima, —xeʼt Simeoon te Mal.
LUK.2.36	Atichetz vaʼt u ixoq tu nimla atibʼal tuulbʼal u tostiuxh uvaʼ Anich ibʼij; qʼexsanich tetz viyol quBʼaal Tiuxh. Imeʼalich Fanueel; vixaʼnil Aseer. Tul tira qʼestichxh veteʼ; atz txakay ixoqiche. Tan juqvaʼl kuxh yaʼbʼ atin vatz txʼavaʼ tuchʼ vaʼl itzumel. 
LUK.2.37	Tul yeʼl vaʼtoʼq vinaq tiqʼo. Pet kajvaʼlich vet toʼkʼal (84) yaʼbʼ ikaj s-txakayil. Atichetz kuxh qʼes u An tu nimla atibʼal tuulbʼal u tostiuxh s-qʼiil s-aqʼbʼal tiʼ inatxhkʼuulal Tiuxh. Tul nikich imaq qʼes itxʼaʼon tiʼ inatxhax Tiuxh. 
LUK.2.38	Iletz kuxh Simeoon nikich iyaʼ tiʼ talax inqʼa yol, tul ijetxh vet ok tibʼ qʼes u An kʼatz Simeoon tiʼ tilix u neʼ, atz tiʼ taqʼax taʼntiuxh te quBʼaal Tiuxh tiʼ u neʼ. Tul nikich taqʼ qʼes ootzaqiloq u yol tiʼ u chitpichil xoʼl jankʼal inqʼa xaol tu Jerusaleen uvaʼ aʼich u neʼ u Kriisto. Tul aʼ nikich talvat qʼes xoʼl jankʼal uvaʼ nikich txʼebʼon tul invaʼl uvaʼ laʼ chiton el inqʼa tij imam Israeel tiqʼabʼ inqʼa nikich itxhiʼan s-tiʼ.
LUK.2.39	Maʼtichetz inimat vet Xhuʼl tuchʼ Mal jankʼal inqʼa ibʼekʼbʼal quBʼaal Tiuxh uvaʼ tzʼibʼamich ka, tul qʼaʼvaq vet bʼen t-vitenam Nasareet tuulbʼal Galileea. 
LUK.2.40	Chʼijetz vet Jesuus. Atz aalemalichxh itxhej iyakʼil Jesuus. Tul sebʼtich itxhej vet itxumbʼal Jesuus. Tul atichxh vibʼaʼnil quBʼaal Tiuxh kʼatz Jesuus.
LUK.2.41	Jun yaʼbʼetz nikich tex itxutx ibʼaal Jesuus tiʼ tilix u nimla qʼij tu tenam Jerusaleen, u nimla qʼij Ipal Aanxel.{*}
LUK.2.42	Aʼxhetz tel vet Jesuus kabʼlaval yaʼbʼ, tul bʼen vet Jesuus tuchʼ itxutx ibʼaal tiʼ tilix u nimla qʼij tu tenam Jerusaleen. Tan jun yaʼbʼxh nikich inimal u nimla qʼij. 
LUK.2.43	Yaʼetz vet u nimla qʼij, tul qʼaʼv vet Xhuʼl tuchʼ Mal. Tul kaj ka Jesuus tu tenam Jerusaleen. Poro tira yeʼ bʼen te itxutx ibʼaal Jesuus oq uvaʼ kaj ka Jesuus t-Jerusaleen. 
LUK.2.44	Tan aʼ nikich titzʼa Xhuʼl tuchʼ Mal uvaʼ txhʼuyich Jesuus xoʼl inqʼa imol. Vaʼlichetz vet qʼij itzaj Xhuʼl tuchʼ Mal tu tenam Jerusaleen, tul ataqich ok tiʼ bʼey. Yaʼne xeʼtaq vet tiʼ itxhokox Jesuus xoʼl inqʼa titzʼin tatzik, atz xoʼl inqʼa xaol uvaʼ tootzaqich tibʼ s-tuchʼ. 
LUK.2.45	Poro yeʼl Jesuus txhej xoʼl inqʼa imol. Tul qʼaʼv vet Xhuʼl tuchʼ Mal tu tenam Jerusaleen tiʼ itxhokox Jesuus.
LUK.2.46	Itoxvichetz vet qʼij itxhokon Mal tuchʼ Xhuʼl tiʼ Jesuus, tul een ex txhejk Jesuus tu nimla atibʼal tuulbʼal u tostiuxh. Tul kʼuqlich Jesuus xoʼl inqʼa sibʼichxh tootzaqibʼal tiʼ inqʼa tuqʼeʼybʼal inqʼa tij imam Israeel. Nikichetz kuxh tabʼi Jesuus iyol inqʼa iqʼesal s-bʼaxa, yaʼne nikich tabʼi Jesuus inuqul inqʼa yol s-te. 
LUK.2.47	Tul kaayaqich kuxh vet taanima jankʼal inqʼa xaol tiʼ u tootzaqibʼal Jesuus, inqʼa nikich abʼin viyolon Jesuus, atz u taqʼt Jesuus ichʼexel viyol inqʼa aj txumbʼal.
LUK.2.48	Taʼnetzxh ilix Jesuus taʼn itxutx ibʼaal uvaʼ eenich vet Jesuus xoʼl inqʼa aj txumbʼal, tul yekichaq kaj vet taanima. Tul ech tal vet Mal te Jesuus s-eche: —¡Val, yeʼxh bʼaʼn uvaʼ nik uulbʼe oʼ! Tan ¡il oʼ, ey kuxh qaanima tiʼ atxhokoxeʼ! —xeʼt Mal.
LUK.2.49	Yaʼne ech tal Jesuus s-eche: —¿Kam s-tiʼil nik etxhok in? Bʼane yeʼetz koq etootzaqle uvaʼ, aʼ u taqʼon vinBʼaal ul inbʼaneʼ, —xeʼt Jesuus. 
LUK.2.50	Poro tira yeʼ bʼen te Xhuʼl tuchʼ Mal kam talax inqʼa yol uvaʼ tal Jesuus.
LUK.2.51	Yaʼne qʼaʼv vet kuʼ Jesuus tiʼ itxutx ibʼaal tu tenam Nasareet. Tul nikich inima Jesuus itxutx ibʼaal. Tul mij nikich isotz vet inqʼa iyol Jesuus s-kʼuul Mal. 
LUK.2.52	Chʼijchiletzxh atich ok Jesuus, tul aalxh nikich itxhej vet itxumbʼal Jesuus. Tul bʼaʼnichxh Jesuus vatz quBʼaal Tiuxh; atz bʼaʼnichxh Jesuus vatz inqʼa xaol.
LUK.3.1	Aʼetz ixeʼt vet Xhun tiʼ ipaxsal viyolbʼal quBʼaal Tiuxh uvaʼs tel vet oʼlaval yaʼbʼ tok Tiveerio s-mam iqʼesalil tu mam tenam Rooma. Tul aʼich Poonsio Pilaato atich ok siqʼesal tuulbʼal Judeea. Atz aʼich Eroodes Antiipas atich ok siqʼesal tuulbʼal Galileea. Aʼichetz Piʼl, u titzʼin Eroodes, atich ok siqʼesal tuulbʼal Itureea, atz tuulbʼal Trakoniite. Atz aʼich Lisaanias atich ok siqʼesal tuulbʼal Aviliinia.{*}
LUK.3.2	Tul aʼich Anaas tuchʼ Kaifaas atich ok siqʼesal xoʼl jolt inqʼa oksan yol vatz Tiuxh xoʼl inqʼa tij imam Israeel tu tenam Jerusaleen.
LUK.3.2	Tul yolon quBʼaal Tiuxh te Xhun, vikʼaol Sakariias, tu txʼavaʼ uvaʼ yeʼl xaol jeqlel s-tuul.
LUK.3.3	Yaʼne bʼen vet Xhun tiʼ ipaxsal viyolbʼal quBʼaal Tiuxh tuulbʼal inqʼa txʼavaʼ uvaʼ titziʼ u xaomla aʼ Jordaan. Tul aʼ nikich tal Xhun te inqʼa xaol uvaʼ bʼaxa tzij laʼich motx titzʼa tibʼ t-inqʼa ipaʼv vatz quBʼaal Tiuxh tiʼ ikuy sotzsat quBʼaal Tiuxh inqʼa ipaʼv. Yaʼne laʼich motx aqʼaxaq kuʼ xeʼ aʼ taʼn Xhun. 
LUK.3.4	Aʼetz ex elaʼpunoq u yol tiibʼa Xhun uvaʼ tzʼibʼamal ka taʼn Isaiias, u qʼexsanich tetz viyol quBʼaal Tiuxh, val u yol uvaʼ ech nik tal s-eche:
LUK.3.4	—Jatvaʼlxh inqʼa xaol
LUK.3.4	uvaʼ nik ipal tu txʼavaʼ
LUK.3.4	uvaʼ yeʼl xaol jeqlel s-tuul,
LUK.3.4	laʼ motx tabʼi val u yol
LUK.3.4	laʼ sichʼinsal el s-viʼ
LUK.3.4	uvaʼ ech laʼ tal s-eche:
LUK.3.4	«¡Jikbʼavaq etibʼ
LUK.3.4	tiʼ ikʼulux u quBʼaal
LUK.3.4	uvaʼ tuleʼ!
LUK.3.4	Tul ech ejikbʼat etibʼ
LUK.3.4	eche ijikbʼixsal invaʼq bʼey
LUK.3.4	uvaʼ koyel kuxhtuʼ
LUK.3.4	tiʼ ikʼulux tul vaʼq
LUK.3.4	mam iqʼesal.
LUK.3.5	Tul ech laʼ ejikbʼat etibʼ
LUK.3.5	eche laʼ inojsal
LUK.3.5	invaʼq xoʼl vitz,
LUK.3.5	atz eche laʼ teleʼl iviʼ
LUK.3.5	invaʼq vuqʼkin pejoʼn,
LUK.3.5	atz invaʼq tal vitz,
LUK.3.5	tul laʼ bʼen s-txhaqʼaala.
LUK.3.5	Atz echatxh laʼ ejikbʼat
LUK.3.5	etibʼ,
LUK.3.5	eche laʼ ijikbʼal invaʼq bʼey
LUK.3.5	uvaʼ yeʼ atoʼk s-jik;
LUK.3.5	atz eche ibʼanax tutxh
LUK.3.5	invaʼq bʼey
LUK.3.5	uvaʼ vuqʼel kuxhtuʼ.
LUK.3.6	Tan aʼ isaʼ quBʼaal Tiuxh
LUK.3.6	laʼxh tootzaqi
LUK.3.6	inqʼa xaol s-kaqaayil
LUK.3.6	kam laʼ ulbʼel ichitix
LUK.3.6	t-inqʼa ipaʼv,»
LUK.3.6	—chich u yol.
LUK.3.7	Tul mamala xaol nikich tul tiʼ taqʼax kuʼ xeʼ aʼ taʼn Xhun. Poro at xaol uvaʼ kaʼlichaq kuxh ikʼuul tiʼ titzʼataq tibʼ t-inqʼa ipaʼv. Tul ech nikich tal Xhun te inqʼa xaol s-eche: —¡Ex inqʼa xaol, inqʼa itzʼlel ex s-txheel, tan aʼ nik etal uvaʼ toq etzʼeq etibʼ vatz u kʼaxkʼo uvaʼ toq taqʼ quBʼaal Tiuxh setiibʼa, eche itzʼeqt tibʼ kan vatz xamal! Poro yeʼl ex laʼ oleʼv ex. 
LUK.3.8	Pet aʼ ekʼutxh inqʼa bʼaʼnla bʼanoʼm. Tul ech ex ebʼan, eche viʼoq tzeʼ uvaʼ laʼ taqʼ bʼaʼnla ivatz. Tul yeʼ etitzʼa uvaʼ laʼ elaʼp ex tibʼaʼnil tiʼ kuxh uvaʼ ex tij imam Avraʼaam. Tan oq laʼ isaʼ te quBʼaal Tiuxh, tul laʼ taqʼ bʼen inqʼa sivan inqʼae s-tijaq imam Avraʼaam. Pet bʼaxa etitzʼa etibʼ t-inqʼa epaʼv vatz quBʼaal Tiuxh. Tul jikbʼavaq etibʼ.{*}
LUK.3.9	Tan oq yeʼle, tul toq ikʼaxbʼisa ex quBʼaal Tiuxh tiʼ inqʼa epaʼv. Eche invaʼq u vinaq uvaʼ atoʼk kʼoxbʼal tiqʼabʼ, tul bʼanel kuxh vet tutxh tiʼ ikʼonox u tzeʼ uvaʼ yeʼ nik taqʼ bʼaʼnla ivatz, tul laʼ toksa t-xamal. Echetz uvaʼe, laʼ ulbʼel ex, —chichich Xhun.
LUK.3.10	Yaʼne ech tal vet inqʼa xaol te Xhun s-eche: —¿Kametz laʼ qubʼana bʼa, tul yeʼ laʼ ul u kʼaxbʼichil s-qiibʼa? —xeʼtaq veteʼ.
LUK.3.11	Tul ech tal Xhun s-eche: —Jaʼl ex, uvaʼ kaʼvaʼl etoksaʼm, tul oyavaq vaʼl te u xaol uvaʼ yeʼl tetz. Atzoq jaʼl uvaʼ at tetxhbʼubʼal, tul aqʼvaq tetz u xaol uvaʼ yeʼl tetz, —xeʼt Xhun.
LUK.3.12	Yaʼne aqʼbʼ jolol inqʼa jaqol puaq tetz Rooma tiʼ ikuʼ xeʼ aʼ taʼn Xhun. Tul ech motx tal te Xhun s-eche: —Txhusul qetz, ¿keʼch oʼ? ¿Kametz laʼ qubʼana, tul yeʼ laʼ ul u kʼaxbʼichil s-qiibʼa? —xeʼtaqe.{*}
LUK.3.13	Tul ech tal Xhun s-eche: —Yeʼ laʼ utxhi uvaʼ niim tel puaq laʼ etabʼi te inqʼa xaol tiʼ jankʼal uvaʼ bʼekʼel ex tiʼ tabʼileʼ, —xeʼt Xhun.
LUK.3.14	Yaʼne aqʼbʼ jolt inqʼa sol vatz Xhun. Tul ech motx tal s-eche: —¿Keʼch oʼ? ¿Kametz laʼ qubʼana? —xeʼtaqe.
LUK.3.14	Tul ech tal Xhun s-eche: —Yeʼ laʼ exoʼvisa inqʼa xaol tiʼ imajax vaʼq kam tetz. Atz yeʼ laʼ etzʼeq tzij tiʼ itxhejsal ipaʼv invaʼq xaol. Tul kʼuqbʼavaq ekʼuul tiʼ vejaʼmil uvaʼ nik etxʼakeʼ, —xeʼt Xhun.
LUK.3.15	Tan mamala xaol nikich txʼebʼon tul u Kriisto. Xaʼtetze ech nikich titzʼa vet inqʼa xaol t-taanima s-eche: —Kamal aʼ vet u Kriisto uvaʼe, —chichichaq tiʼ Xhun.
LUK.3.16	Yaʼne ech tal Xhun te jankʼal inqʼa xaol s-eche: —Yeʼle. Jit aʼ ine u Kriisto. Bʼantan il jolol ex qʼaoq, nik vaqʼ kuʼ ex xeʼ aʼ. Pet ech koq u Kriisto, uvaʼ yaʼn tul s-viʼ, sibʼxh palnaʼql tiqleʼm naq sinviʼ. Tul jitoq inkʼulel uvaʼ laʼ inchiteʼl kʼaʼil ichichʼ xaʼp naq t-toq. Tan aʼ vet viTiuxhil Tiuxh laʼ taqʼ sete; atz laʼ taqʼ xamal. 
LUK.3.17	Tan ech laʼ ul ibʼan naq, eche invaʼq u xaol uvaʼ atoʼk tichubʼal triigo tiqʼabʼ, tul laʼ ikʼoni el u chʼis uvaʼ nik tel ka xoʼl u triigo.
LUK.3.17	Tan bʼaxa nik itichu u xaol vivatz u triigo tuchʼ u tichubʼal, yaʼne nik itxhabʼa vet ikolox u triigo tu tatibʼal. Pet u chʼis, tan nik toksa xamal s-tiʼ. Echetz uvaʼe, laʼ ul ibʼan naq u vinaq. Tan laʼ ijatx naq ixoʼl inqʼa jikla xaol tuchʼ inqʼa yaabʼla xaol, —xeʼt Xhun.
LUK.3.18	Mamala teletz kuxh yol nikich tal Xhun te inqʼa xaol tiʼ toksal t-bʼey vatz quBʼaal Tiuxh. Atz nikichat ipaxsa Xhun inqʼa bʼaʼnla txhaq yol xoʼl inqʼa xaol tiʼ u tulebʼal u Kriisto.
LUK.3.19	Yaʼne talat Xhun inuqul vipaʼv Eroodes Antiipas, tiʼ uvaʼ tan kantxhaq uvaʼ bʼanich taʼn. Tan tiqʼo Eroodes ixoq u Erodiias s-tixqel, tul atz tixqelich Piʼl Erodiias, Piʼl u titzʼinich Eroodes. Tul motxat tal Xhun inuqul jankʼal inqʼa yeʼbʼaʼn uvaʼ nikich ibʼan Eroodes.{*}
LUK.3.20	Echetz koqxhte te Eroodes, tul inima koq Eroodes u yol uvaʼ tal Xhun. Pet aʼl taqʼax jaʼ Xhun t-tzeʼ taʼn Eroodes. Aʼetz vaʼt u nimla paʼve uvaʼ ibʼan Eroodes tiʼ jankʼal inqʼa nikich ibʼaneʼ.
LUK.3.21	Tuulbʼaletz uvaʼs yeʼnaqich aqʼaxoq jaʼ Xhun t-tzeʼ, tul mamala xaol nikich taqʼ kuʼ Xhun xeʼ aʼ. Tul ant Jesuus aqʼax kuʼ xeʼ aʼ taʼn Xhun. Yaʼne inatxh Jesuus quBʼaal Tiuxh, tul jaqp u amlikaʼ.{*}
LUK.3.22	Tul yekich kuʼl viTiuxhil Tiuxh tiibʼa Jesuus, uvaʼ echich vichʼij, eche invaʼq paraamuxh. Tul yolon tzaan quBʼaal Tiuxh t-amlikaʼ. Tul ech tal s-eche: —Axh inKʼaol. Kamxh in seʼe. Tul tira nik achiibʼisa vaanima, —xeʼt quBʼaal Tiuxh te Jesuus.
LUK.3.23	Kamal vinaq lavalich vet iyaʼbʼ Jesuus uvaʼs ixeʼt Jesuus tiʼ ipaxsal viyolbʼal quBʼaal Tiuxh. Tul aʼ nikich titzʼa inqʼa xaol uvaʼ tira ikʼaolichxh Xhuʼl Jesuus; Xhuʼl vikʼaol Elii; 
LUK.3.24	Elii vikʼaol Mataat; Mataat vikʼaol Levii; Levii vikʼaol Melkii; Melkii vikʼaol Jaana; Jaana vikʼaol Xhuʼl; 
LUK.3.25	Xhuʼl vikʼaol Matatiias; Matatiias vikʼaol Amoos; Amoos vikʼaol Nauum; Nauum vikʼaol Eesli; Eesli vikʼaol Naagai; 
LUK.3.26	Naagai vikʼaol Maat; Maat vikʼaol Matatiias; Matatiias vikʼaol Semeei; Semeei vikʼaol Xhuʼl; Xhuʼl vikʼaol Judaa; 
LUK.3.27	Judaa vikʼaol Joaana; Joaana vikʼaol Reesa; Reesa vikʼaol Sorovaveel; Sorovaveel vikʼaol Salatieel; Salatieel vikʼaol Neeri; 
LUK.3.28	Neeri vikʼaol Melkii; Melkii vikʼaol Aadi; Aadi vikʼaol Kosaam; Kosaam vikʼaol Elmodaam; Elmodaam vikʼaol Eer; 
LUK.3.29	Eer vikʼaol Josuee; Josuee vikʼaol Elieseer; Elieseer vikʼaol Joriim; Joriim vikʼaol Mataat; 
LUK.3.30	Mataat vikʼaol Levii; Levii vikʼaol Simeoon; Simeoon vikʼaol Judaa; Judaa vikʼaol Xhuʼl; Xhuʼl vikʼaol Jonaan; Jonaan vikʼaol Eliakiim; 
LUK.3.31	Eliakiim vikʼaol Meleea; Meleea vikʼaol Mainaan; Mainaan vikʼaol Mataata; Mataata vikʼaol Nataan; 
LUK.3.32	Nataan vikʼaol Daviid; Daviid vikʼaol Isaii; Isaii vikʼaol Oveed; Oveed vikʼaol Voos; Voos vikʼaol Salmoon; Salmoon vikʼaol Nasoon; 
LUK.3.33	Nasoon vikʼaol Aminadaav; Aminadaav vikʼaol Araam; Araam vikʼaol Esroom; Esroom vikʼaol Faares; Faares vikʼaol Judaa; 
LUK.3.34	Judaa vikʼaol Jakoov; Jakoov vikʼaol Isaak; Isaak vikʼaol Avraʼaam; Avraʼaam vikʼaol Taree; Taree vikʼaol Nakoor; 
LUK.3.35	Nakoor vikʼaol Seruug; Seruug vikʼaol Ragaau; Ragaau vikʼaol Peleeg; Peleeg vikʼaol Eveer; Eveer vikʼaol Saala; 
LUK.3.36	Saala vikʼaol Kainaan; Kainaan vikʼaol Arfaksaad; Arfaksaad vikʼaol Seem; Seem vikʼaol Noee; Noee vikʼaol Lameek; 
LUK.3.37	Lameek vikʼaol Matusaleen; Matusaleen vikʼaol Enook; Enook vikʼaol Jareed; Jareed vikʼaol Majalaleel; Majalaleel vikʼaol Kainaan; 
LUK.3.38	Kainaan vikʼaol Enoos; Enoos vikʼaol Seet; Seet vikʼaol Adaan; Adaan uvaʼ aʼxh bʼaxa iviinqixsat quBʼaal Tiuxh vatz u txʼavaʼ.
LUK.4.1	Poro tiraetz atich ok viTiuxhil Tiuxh t-taanxelal Jesuus, tul qʼaʼv vet tzaan Jesuus kʼatz u xaomla aʼ Jordaan. Yaʼne iqʼol vet Jesuus taʼn viTiuxhil Tiuxh tu txʼavaʼ uvaʼ yeʼl xaol jeqlel s-tuul.{*}
LUK.4.2	Tuulbʼal kaʼviinqil qʼij atin Jesuus tzitzi, tul nikich tetxhbʼul ikuʼ Jesuus t-paʼv taʼn diaavlo.{*}
LUK.4.3	Tul ech tal vet Satanaas te Jesuus s-eche: —Nik aaleʼ uvaʼ, axh, iKʼaol quBʼaal Tiuxh, kʼutxhetza bʼa, tul aqʼetz bʼen u sivan uvaʼe s-paan, —xeʼt Satanaas.
LUK.4.4	Tul ech tal Jesuus s-eche: —Yeʼle. Tan ech val u yol tzʼibʼamal t-viyolbʼal quBʼaal Tiuxh s-eche: «Jit kuxh taʼn u paan laʼ itzʼeʼvsan inqʼa xaol. Pet aʼ laʼ itzʼeʼvsan taanxelal inqʼa xaol, inqʼa yol uvaʼ nik tal quBʼaal Tiuxh,» chich u yol, —xeʼt Jesuus.
LUK.4.5	Yaʼne tiqʼo Satanaas Jesuus viʼ val u vitz uvaʼ sibʼxh at jaʼ. Tul nal kuxh ikʼutxh Satanaas jankʼal inqʼa mam tenam vatz u txʼavaʼ s-kaqaayil te Jesuus. 
LUK.4.6	Tul ech tal Satanaas te Jesuus s-eche: —Toq voksa axh siqʼesalil inqʼa tenam s-kaqaayil inqʼae. Tul eetz vet jankʼal inqʼa oksabʼ tetz iqʼij. Tan ile at vet t-inqʼabʼ. Tul in laʼ tzaj sinkʼuul jaʼl laʼ vaqʼ s-te. 
LUK.4.7	Oqetz laʼ ajoqbʼa kuʼ eebʼ sinvatz, tul laʼ anatxhkʼuula in, tul eetzetz vet inqʼa tenam s-kaqaayil, —xeʼt diaavlo.
LUK.4.8	Yaʼne ech tal Jesuus s-eche: —Yeʼle. Tan ech u yol tzʼibʼamal ka t-viyolbʼal quBʼaal Tiuxh s-eche: «Aʼ quBʼaal, vaTiuxh laʼ anatxhkʼuula. Tul taʼn kuxh uvaʼe, laʼ anima,» chich u yol. Pet ¡palen el tzitzi sinvatz, Satanaas! —xeʼt Jesuus.
LUK.4.9	Yaʼne iqʼol Jesuus taʼn Satanaas tiviʼ jaʼ u tostiuxh tu tenam Jerusaleen. Tul ech tal Satanaas te Jesuus s-eche: —Nik aaleʼ uvaʼ, axh, iKʼaol quBʼaal Tiuxh, kʼutxhetza bʼa, tul kʼoni bʼen eebʼ tzitza. 
LUK.4.10	Tan yeʼl axh laʼ akʼon axh. Tan ech tzʼibʼamal ka s-eche:
LUK.4.10	«Laʼ ibʼekʼ quBʼaal Tiuxh
LUK.4.10	inqʼa iaanxel,
LUK.4.10	tul laʼ itxhaq tzaan
LUK.4.10	tiʼ akoloxeʼ.
LUK.4.11	Tul yekxh axh tiqʼabʼ.
LUK.4.11	Tul mij inbʼeeq avoq
LUK.4.11	laʼ bʼen ajsa tiʼ sivan,»
LUK.4.11	chich u yol,
LUK.4.11	—xeʼt Satanaas te Jesuus.
LUK.4.12	Yaʼne ech tal Jesuus s-eche: —Yeʼle. Tan echatetzxh vaʼt u yol tzʼibʼamal ka t-viyolbʼal quBʼaal Tiuxh s-eche: «Yeʼ laʼ isaʼa uvaʼ, aʼ, axh laʼ bʼekʼon quBʼaal Tiuxh tiʼ ibʼanax invaʼq kam,» chich u yol, —xeʼt Jesuus te Satanaas.
LUK.4.13	Yaʼetz vet Satanaas tiʼ ibʼanax kam inqʼa titzʼa, tiʼ tetxhbʼul ikuʼ Jesuus t-paʼv, tul aqʼax vet ka Jesuus taʼn Satanaas. Tul yeʼxhkam nikich ibʼan vet Satanaas te Jesuus t-inbʼiil.
LUK.4.14	Poro tira atich viyakʼil viTiuxhil Tiuxh kʼatz Jesuus tiʼ ibʼanax inqʼa kaebʼal aanima. Tul qʼaʼv vet Jesuus tuulbʼal Galileea. Tul paxin vet itziulal Jesuus tuulbʼal Galileea, atz tuulbʼal kaqaayil inqʼa tenam inqʼa atich s-naqli. 
LUK.4.15	Nikichetz itxhus Jesuus inqʼa tij imam Israeel t-inqʼa kʼulbʼal ibʼ, tul jankʼal inqʼa xaol nikich oksan iqʼij Jesuus.
LUK.4.16	Yaʼne aqʼbʼ vet Jesuus tu tenam Nasareet tal uvaʼ chʼijk Jesuus. Tuulbʼaletz val u xeem qʼij saavado, tul bʼen vet ok Jesuus tuul u kʼulbʼal tibʼ inqʼa tij imam Israeel. Tan echxh nikich ibʼan Jesuuse jun xeem qʼij saavado. Yaʼne txakeʼv vet Jesuus tiʼ isikʼlel viyolbʼal quBʼaal Tiuxh. 
LUK.4.17	Tul aʼ u uʼ aqʼax te Jesuus, uvaʼ tzʼibʼamal ka taʼn Isaiias, u qʼexsanich tetz viyolbʼal quBʼaal Tiuxh. Tul isalpu vet Jesuus u uʼ. Tul aʼ ex ileq Jesuus u yol uvaʼ ech nik tal s-eche:
LUK.4.18	— «Il viTiuxhil Tiuxh,
LUK.4.18	at sinkʼatza.
LUK.4.18	Tan txael vet in
LUK.4.18	taʼn quBʼaal Tiuxh
LUK.4.18	tiʼ talax inqʼa bʼaʼnla txhaq
LUK.4.18	yol
LUK.4.18	xoʼl inqʼa xaol,
LUK.4.18	inqʼa meebʼaʼ.
LUK.4.18	Atz aʼ qat itxhaqvat tzaan in
LUK.4.18	quBʼaal Tiuxh
LUK.4.18	tiʼ inqʼa xaol,
LUK.4.18	inqʼa txeyel taʼn Satanaas.
LUK.4.18	Atz qat taqʼ viqleʼm
LUK.4.18	tiʼ vilonsat inqʼa tzot,
LUK.4.18	atz tiʼ ichitp inqʼa xaol,
LUK.4.18	inqʼa bʼeenoxh
LUK.4.18	nik motx ikʼaxbʼeʼ.
LUK.4.19	Tul aʼat qat itxhaqvat
LUK.4.19	tzaan in
LUK.4.19	quBʼaal Tiuxh
LUK.4.19	tiʼ ipaxsal inuqul uvaʼ,
LUK.4.19	il u qʼij, atz u yaʼbʼ,
LUK.4.19	uy veteʼ
LUK.4.19	tiʼ ibʼant quBʼaal Tiuxh
LUK.4.19	bʼaʼnil te inqʼa xaol,»
LUK.4.19	—xeʼt isikʼlet Jesuus u uʼ.
LUK.4.20	Yaʼne ibʼalqʼu vet Jesuus u uʼ. Tul taqʼ vet ok Jesuus te u xaol uvaʼ nikich taqʼonv tu kʼulbʼal ibʼ, tul kʼuqeʼv vet Jesuus. Atz xeʼt vet Jesuus tiʼ itxhusux inqʼa xaol. Tul itzʼtaqich kuxh vet ivatz inqʼa xaol s-kaqaayil tiʼ Jesuus.
LUK.4.21	Yaʼne ech tal Jesuus s-eche: —Xeʼtiyetz vet in s-txheel tiʼ itzoqpisal inqʼa yol uvaʼ qat etabʼi insikʼletaʼ, —xeʼt Jesuus xoʼl inqʼa xaol.
LUK.4.22	Tul aalatxh inqʼa xaol nikich alon vet bʼaʼnla txhaq yol tiʼ Jesuus sixeʼtebʼal. Atz kaayaqichxh vet taanima tiʼ inqʼa jikla txhaq yol uvaʼ nikich tal Jesuus. Pet atetz jolt inqʼa xaol uvaʼ ech nikich tal vet tiʼ Jesuus s-eche: —Poro naq kuxhte vikʼaol Xhuʼl, —chichichaqe.
LUK.4.23	Yaʼne ech tal Jesuus s-eche: —Vootzaqle uvaʼ, aʼ val u yol toq etal s-ve uvaʼ ech nik tal s-eche: «Tzʼakvil, juntetz atzʼaka eebʼ,» toq etaleʼ. Atz echat toq etal s-ve s-eche: «Kamxh uvaʼ nik qabʼi itziulal abʼant inqʼa kaebʼal aanima tu tenam Kapernauum, tul bʼanatetz bʼa tzitza t-vatenam,» toq etal s-ve.
LUK.4.24	Pet nuqxh nik val sete: Yeʼl invaʼq qʼexsanich tetz viyol quBʼaal Tiuxh nik inimal viyol uvaʼ nik taleʼ tuulbʼal vitenam. 
LUK.4.25	Eche uvaʼ ulbʼel Eliias s-naʼya, tan mamala txakay ixoq atich xoʼl inqʼa tij imam Israeel tuulbʼal uvaʼs yeʼ ikuʼ vet ul jabʼal vatz u amlikaʼ tuulbʼal oxvaʼl yaʼbʼ tuchʼ vajqil ichʼ. Tul ul val u mam vaʼy tuulbʼal jankʼal u vatz txʼavaʼ. 
LUK.4.26	Poro jitetz aʼ txhaqaxik bʼen Eliias taʼn quBʼaal Tiuxh, tiʼ ilotxhox invaʼq txakay ixoq xoʼl inqʼa tij imam Israeel. Pet aʼ txhaqaxik bʼen Eliias xeʼ val u txakay ixoq, val u aj Sareepta uvaʼ jitich tij imam Israeel uvaʼ at tuulbʼal Sidoon.
LUK.4.27	Atz echatxh uvaʼe, ibʼan Eliseeo, u qʼexsanich tetz viyol quBʼaal Tiuxh. Tan mamala xaol nikich iqʼaj itxhiʼoʼl xoʼl inqʼa tij imam Israeel tuulbʼal uvaʼs nikich iqʼexsat Eliseeo viyol quBʼaal Tiuxh. Poro yeʼl invaʼq inqʼa tij imam Israeel ibʼan bʼaʼn. Pet taʼnxh Namaan ibʼan bʼaʼn, u aj Siiria, —xeʼt Jesuus xoʼl inqʼa xaol.
LUK.4.28	Taʼnetzxh tabʼi vet inqʼa xaol u yol uvaʼe, inqʼa kʼulich tibʼ tu kʼulbʼal ibʼ, tul motx lakpaq vet iviʼ.{*}
LUK.4.29	Yaʼne motxaq ok tiʼ Jesuus. Tul ojqeʼlamal tel Jesuus tiʼeʼl u tenam ibʼan inqʼa xaol. Tul een ex taqʼvat inqʼa xaol Jesuus viʼ val u pejoʼn. Tan eenich u tenam viʼ val u vitz tziʼ val u qoʼtzʼ. Tul aʼ titzʼa inqʼa xaol ikʼoʼpil bʼen Jesuus tu qoʼtzʼ tiʼ ikamsal el. 
LUK.4.30	Poro pal kuxh paʼl Jesuus xoʼl inqʼa xaol. Tul bʼen vet Jesuus.
LUK.4.31	Tul yekich vet kuʼ Jesuus tu tenam Kapernauum tuulbʼal Galileea. Tul xeʼt vet Jesuus tiʼ itxhusux inqʼa xaol tuulbʼal u xeem qʼij saavado. 
LUK.4.32	Tul tira kaj vet taanima inqʼa xaol tiʼ vitxhusuʼm Jesuus, tan atich tiqleʼm Jesuus tuchʼ vitxhusuneʼ.
LUK.4.33	Atichetz okaʼp val u vinaq tuul u kʼulbʼal ibʼ uvaʼ atich ok demoonio t-taanima. Tul jankʼalxh tiʼ iqul sichʼini. 
LUK.4.34	Tul ech tal u demoonio s-eche: —¡Aa! ¡Yeʼl oʼ laʼ uulbʼe oʼ, Jesuus, aj Nasareet! Kamal aʼ nik aaleʼ uvaʼ quqʼij ul eesa, ¿abʼa? Tan vootzaqle uvaʼ, aʼ axhe, u loqʼola iTxajich quBʼaal Tiuxh; atz axh, uvaʼ een tzajnaʼql axh kʼatz quBʼaal Tiuxh, —xeʼte.
LUK.4.35	Yaʼne imaq Jesuus iyolon u demoonio. Tul ech tal Jesuus s-te s-eche: —¡Val axhaakalil! ¡Elen el kʼatz naq u vinaqe! —xeʼt Jesuus.
LUK.4.35	Tul itʼebʼlu kuʼ u demoonio u vinaq t-txʼavaʼ xoʼl inqʼa xaol. Tul el vet el u demoonio t-taanima u vinaq. Poro yeʼxh tal invaʼq akʼonk te u vinaq uvaʼs teleʼl u demoonio.
LUK.4.36	Tul tira kaj taanima inqʼa xaol, inqʼa kʼulich tibʼ. Tul ech nikich motx iyol vet s-vatzaq s-eche: —¿Keʼchetz talax u yol uvaʼe? Tul ¿jaʼl nik aqʼon tiqleʼm naq tiʼ toleʼv tiʼ itukil el inqʼa demoonio? Tul ¡nik motx teleʼl! —chichich vet inqʼa xaol. 
LUK.4.37	Tul nal kuxh ipaxin vet el itziulal vibʼaʼnil Jesuus tuulbʼal jankʼal inqʼa tenam tal uvaʼ atich Jesuus.
LUK.4.38	Eletz vet ul Jesuus tu kʼulbʼal tibʼ inqʼa tij imam Israeel, tul yekich vet Jesuus t-totzotz Simoon. Tul atichetz kuʼ qʼes u ixoq, vijiʼ Simoon, t-mam xamal yaabʼil. Tul ijaqaq bʼaʼnil te Jesuus tiʼ ibʼant qʼes bʼaʼn.
LUK.4.39	Yaʼne ijetxh kuʼ tibʼ Jesuus kʼatz qʼes. Iletz kuxh u yol nikich tal Jesuus tiʼ teleʼl u xamal yaabʼil, tul ¡yekich yaʼ vet u xamal yaabʼil! Atz yekich lakp vet qʼes. Tul antxh vet qʼes xeʼt tiʼ ikʼuulal inqʼa xaol tzitzi.
LUK.4.40	Kuʼetz vet qʼij uvaʼs iyaʼ vet u xeem qʼij saavado, tul iqʼol vet tzaan inqʼa yaabʼ vatz Jesuus, inqʼa kamaq kuxh yaabʼilil nikich motx bʼanon. Tul taqʼ vet jaʼ Jesuus iqʼabʼ tiviʼ junun inqʼa yaabʼ. Tul yek nikich motx ibʼan bʼaʼn.{*}
LUK.4.41	Atz nikichat ituki el Jesuus demoonio t-taanima mamala xaol. Tul oqxhich isichʼin teleʼl inqʼa demoonio t-taanima inqʼa xaol. Tul ech nikich motx tal te Jesuus s-eche: —¡Aʼ axhe, viKʼaol quBʼaal Tiuxh! —chichich inqʼa demoonio. Tan tootzaqichaqe uvaʼ, aʼich Jesuus u Kriisto. Poro nikich iyaj Jesuus inqʼa demoonio. Tul yeʼ nikich ikuy Jesuus iyoloneʼ.
LUK.4.42	Saqbʼetz vet ech eqal, tul bʼen vet Jesuus t-val u txʼavaʼ uvaʼ yeʼlich xaol jeqlel s-tuul. Yaʼne txhokox vet Jesuus taʼn inqʼa xaol. Aqʼbʼetz vet inqʼa xaol tal uvaʼ atich Jesuus, tul maqax vet Jesuus taʼn. Tan aʼ nikich motx isaʼeʼ uvaʼ yeʼlich Jesuus laʼich el bʼen s-xoʼl. 
LUK.4.43	Yaʼne ech tal Jesuus xoʼl inqʼa xaol s-eche: —Poro tetxhal toq bʼenoq in t-jolt inqʼa tenam; tul bʼen inpaxsa inuqul inqʼa bʼaʼnla txhaq yol uvaʼ nik isaʼ quBʼaal Tiuxh tiʼ ibʼant iqʼesalil t-taanima inqʼa xaol. Tan aʼ uvaʼe, txhaqel tzaan in tiʼ talaxeʼ, —xeʼt Jesuus. 
LUK.4.44	Tul nikich ipaxsa Jesuus inqʼa bʼaʼnla txhaq yol t-inqʼa kʼulbʼal tibʼ inqʼa tij imam Israeel t-junun inqʼa tenam tuulbʼal Galileea.
LUK.5.1	Atichetz Jesuus titziʼ u mam aʼ Jenesareet, tul mamala tenam nikich motx ikʼoʼpi ok tibʼ kʼatz Jesuus tiʼ tabʼil viyolbʼal quBʼaal Tiuxh. 
LUK.5.2	Tiletz Jesuus kaʼvaʼl u vaarko uvaʼ atich ka tziʼ u mam aʼ taʼn inqʼa txeyol txay. Tan maʼtichaq teluʼl inqʼa txeyol txay s-tuul, tul eenichaq vet txʼaj tetz inqʼa ikʼatxh.
LUK.5.3	Paletz vet jaʼ Jesuus tuul invaʼl u vaarko, u tetzich Simoon, tul ijaq Jesuus bʼaʼnil te Simoon tiʼ ijetxhex ok inbʼiil u vaarko viʼ u mam aʼ. Yaʼne ijetxh vet ok Simoon u vaarko. Tul kʼuqeʼv vet Jesuus s-tuul. Tul xeʼt vet Jesuus tiʼ itxhusux inqʼa xaol, inqʼa atich tziʼ u mam aʼ.
LUK.5.4	Yaʼetz vet Jesuus tiʼ itxhusux inqʼa xaol, tul ech tal Jesuus te Simoon s-eche: —Jetxh tel ok u vaarko tuul okaʼp u mam aʼ. Tul kʼonivaq bʼen vekʼatxh tuul u mam aʼ tiʼ itxeyex txay, —xeʼt Jesuus.
LUK.5.5	Yaʼne ech tal Simoon te Jesuus s-eche: —Txhusul qetz, poro vaʼxxh aqʼbʼal aqʼonv oʼ tiʼ itxeyex txay. Tul mij invaʼxoʼq txay qutxeya. Pet, tiʼ uvaʼ, axh nik alon, tul toq inkʼoni bʼen u kʼatxh tuul u mam aʼ, —xeʼt Simoon.
LUK.5.6	Tul ikʼoni vet bʼen Simoon vikʼatxh tuul u mam aʼ. Tul mamala vet txay motxoʼk tuul u kʼatxh. Tul tetxhichxh irinp vet vikʼatxh Simoon.
LUK.5.7	Yaʼne motx tetzbʼe vet tzaan Simoon jolt inqʼa imol s-txeyol txay tiʼ ilotxhoxeʼ. Tan eenich jolt inqʼa txeyol txay tuul invaʼt u vaarko. Ulaqetz veteʼ, tul inojsaaq vet kuʼ inqʼa txay tuul kaʼvaʼl inqʼa vaarko. Tul tetxhichxh vet ipal kuʼ inqʼa vaarko jaqʼ u mam aʼ taʼn talal inqʼa txay.
LUK.5.8+LUK.5.9	Tul tira kaj vet taanima Simoon Luʼ tuchʼ inqʼa imol tiʼ inqʼa mamala txay motx itxeya. Imolichetz tibʼ Simoon tuchʼ Jakoovo tuchʼ Xhun, inqʼa ikʼaol Sevedeeo. Tiletz vet Simoon Luʼ u kaebʼal aanima uvaʼ ibʼan Jesuus, tul qael ikuʼ Simoon vatz Jesuus. Tan yekichxh inatxh Simoon u tiqleʼm quBʼaal Tiuxh kʼatz Jesuus. Tul ech tal Simoon te Jesuus s-eche: —¡InBʼaal, jit inkʼulel uvaʼ laʼ atin axh sinkʼatza, tan in kuxh invaʼl vinaq aj paʼvom! —xeʼt Simoon.
LUK.5.10	Yaʼne ech tal Jesuus te Simoon s-eche: —Yeʼ kuxh xoʼv axh. Tan in toq bʼanon uvaʼ ech vet toq amolt inqʼa xaol sinkʼatza, eche nik amolt inqʼa txay, —xeʼt Jesuus te Simoon. 
LUK.5.11	Tiqʼoaqetz kuxh vet eluʼl inqʼa vaarko tziʼ u mam aʼ, tul taqʼaq vet ka s-kaqaayil. Tul txhʼuyeʼvaq vet tiʼ Jesuus.
LUK.5.12	Eenichetz vet Jesuus t-val u tenam tuulbʼal Galileea, tul ul val u vinaq uvaʼ qʼajchil nikich ibʼan vitxhiʼoʼl. Ajtetz ilix Jesuus taʼn u vinaq, tul joqel ikuʼ t-txʼavaʼ tiʼ ijaqt bʼaʼnil te Jesuus. Tul ech tal te Jesuus s-eche: —InBʼaal, tetxhal laʼ inbʼan bʼaʼn tu yaabʼil, oq axh laʼ saʼon, —xeʼte.
LUK.5.13	Yaʼne taqʼeʼl Jesuus iqʼabʼ, tul ikan Jesuus u vinaq. Tul ech tal Jesuus s-te s-eche: —Ee, nik insaʼeʼ. ¡Bʼan vet bʼaʼn! —xeʼt Jesuus. Tul yekich ibʼan vet bʼaʼn vitxhiʼoʼl u vinaq.
LUK.5.14	Yaʼne ibʼekʼ Jesuus te u vinaq uvaʼ yeʼxhabʼil invaʼq xaol laʼich tal s-te uvaʼ Jesuus bʼanon bʼaʼn. Tul ech tal Jesuus s-te s-eche: —Bʼaxa tzij quxh kʼutxh eebʼ vatz vaʼq u oksan yol vatz Tiuxh, tiʼ uvaʼ yeʼl vet u yaabʼil seʼe. Tul iqʼo inqʼa oya uvaʼ bʼekʼel ka taʼn Moisees tiʼ bʼen animat u kʼutxhbʼal tetz vatz inqʼa xaol uvaʼ txʼael vet axh vatz quBʼaal Tiuxh, —xeʼt Jesuus.{*}
LUK.5.15	Kʼuxhetz aʼ tal Jesuus uvaʼ yeʼxhabʼil laʼ alax s-te, pet aʼl tel ipaxin itziulal u kaebʼal aanima uvaʼ ibʼan Jesuus te u vinaq uvaʼ qʼajchil nikich ibʼan vitxhiʼoʼl. Tul mam xaol motx imol vet tibʼ tiʼ tabʼil inqʼa yol uvaʼ nikich tal Jesuus, atz tiʼ ibʼant Jesuus bʼaʼn inqʼa yaabʼ. 
LUK.5.16	Pet aʼl nikich ibʼen vet Jesuus t-inqʼa txʼavaʼ, uvaʼ yeʼl xaol jeqlelich s-tuul, tiʼ inatxht Tiuxh tzitzi.
LUK.5.17	Paquletz uvaʼ sebʼtich itxhusun Jesuus xoʼl inqʼa xaol t-val u otzotz, tul atich jolol inqʼa vinaq tzitzi uvaʼ fariseeoich u tuqʼeʼybʼal. Tul atich jolt inqʼa aj txumbʼal, txhusul tetz ibʼekʼbʼal inqʼa tij imam Israeel. Tul kʼuqlichaq xoʼl inqʼa xaol. Tul talaq kuxh tzajnaʼqiche. Tan at inqʼa een tzajnaʼqich t-inqʼa talaq tenam tuulbʼal Galileea. Atz at inqʼa een tzajnaʼqich t-inqʼa talaq tenam tuulbʼal Judeea. Atz at inqʼa een tzajnaʼqich tu tenam Jerusaleen, antxh tuulbʼal Judeea. Tul tira atich tiqleʼm Jesuus taʼn quBʼaal Tiuxh tiʼ ibʼant Jesuus bʼaʼn inqʼa yaabʼ t-inqʼa yaabʼil.
LUK.5.18	Aqʼbʼetz vet jolol inqʼa vinaq uvaʼ txhelemich val u yaabʼ viʼ txʼatxh tzeʼ taʼn. Tan tzeʼuʼxich kuxh itxhiʼoʼl u vinaq taʼn yaabʼil. Tul saʼich motx paloʼk tuchʼ u yaabʼ tuul u otzotz tiʼ taqʼax ok vatz Jesuus uvaʼ tala. 
LUK.5.19	Poro kam koq laʼich motx tulbʼe ipaloʼk, tan mamala xaol atiche. Pet aʼl motx ijaʼ vet tiviʼ u otzotz tuchʼ u yaabʼ uvaʼ atich viʼ txʼatxh tzeʼ. Tul itxhokaq vet ijaqax iviʼ u otzotz. Yaʼne taqʼaq vet koʼp u yaabʼ viʼ txʼatxh tzeʼ vatz Jesuus.
LUK.5.20	Tiletz vet Jesuus uvaʼ kʼuqlichaqxh ikʼuul inqʼa txhelen tetz u yaabʼ uvaʼ laʼ ibʼan Jesuus bʼaʼn u yaabʼ, tul ech tal Jesuus te u yaabʼ s-eche: —Txa, qat inkuy sotzsal vet inqʼa apaʼv, —xeʼt Jesuus.
LUK.5.21	Yaʼne echaq motx titzʼa inqʼa txhusul tetz inqʼa bʼekʼbʼal s-eche: —¿Kametzxh txhan vet tiqleʼm naq uvaʼe nik taleʼ? ¡Tira nik teesa naq iqʼij quBʼaal Tiuxh tuchʼ u yol uvaʼe! Tan yeʼxhabʼil invaʼq laʼ kuyun ipaʼv inqʼa xaol. Pet taʼn kuxh quBʼaal Tiuxh laʼ kuy sotzsan inqʼa paʼv, —xeʼtaq t-taanima.
LUK.5.22	Naletz kuxh ibʼen u titzʼabʼal inqʼa vinaq te Jesuus, tul ech tal Jesuus s-te s-eche: —Yeʼ vaq ebʼan kaʼl ekʼuul te taanima tiʼ u yol uvaʼ qat vala. 
LUK.5.23	Pet itzʼavaq, ¿jabʼisteetz uvaʼ yeʼ laʼ oleʼv in s-tiʼ nik etitzʼa? ¿Maq, tiʼ uvaʼ?: «Qat inkuy sotzsal vet inqʼa apaʼv,» chaq in te u yaabʼ. ¿Maq, tiʼ uvaʼ?: «Lakpen. Tul xaon veteʼ,» chaq in s-te. 
LUK.5.24	Pet toqetz inkʼutxh sete uvaʼ at viqleʼm taʼn quBʼaal Tiuxh tiʼ ikuy sotzsal ipaʼv inqʼa xaol tuulbʼal uvaʼ at in tzitza vatz u txʼavaʼ, in, u Kʼaola uvaʼ qat bʼen s-alam aanima, —xeʼt Jesuus.
LUK.5.24	Tul ech tal Jesuus te u vinaq, uvaʼ tzeʼuʼxich kuxh itxhiʼoʼl taʼn yaabʼil, s-eche: —Nik val see: Lakpen, tul lak vatxʼatxh tzeʼ. Tul quxh tavotzotz, —xeʼt Jesuus.
LUK.5.25	Tul yekich ibʼan vet bʼaʼn u yaabʼ. Atz lakp vet u yaabʼ ech ivatz inqʼa xaol uvaʼ atich tzitzi. Tul ilak vet vitxʼatxh tzeʼ uvaʼ xoklich s-viʼ. Tul bʼen vet t-totzotz. Tul oqichxh vet ichiibʼ tiʼ toksal iqʼij quBʼaal Tiuxh.{*}
LUK.5.26	Jankʼaletzxh vet inqʼa xaol, inqʼa motx ilon u yol, tan tira kaayaqichxh vet taanima. Tul toksaaq vet iqʼij quBʼaal Tiuxh. Tul ech motx tal vet taʼn mam xoʼval s-eche: —¡Yaʼnetzxh paqule qat qil inqʼa kaebʼal aanima! —chichichaq veteʼ.
LUK.5.27	Eletz vet ul Jesuus tu otzotz, tal uvaʼ ibʼanvat u vinaq bʼaʼn uvaʼ tzeʼuʼxich kuxh itxhiʼoʼl t-yaabʼil, tul bʼen vet Jesuus. Tul til Jesuus val u vinaq uvaʼ Leviich ibʼij. Kʼuqlich ok vatz val u meexha tiʼ ijaqax puaq tetz Rooma. Tul ech tal Jesuus te Levii s-eche: —Txhʼuyeʼven s-viʼ, —xeʼt Jesuus.
LUK.5.28	Txakp vet Levii, tul taqʼ vet ka Levii inqʼa kam s-kaqaayil. Tul txhʼuyeʼv vet tiʼ Jesuus.
LUK.5.29	Yaʼne ibʼekʼ vet Levii ibʼanax val u bʼaʼnla txʼix t-totzotz tiʼ toksal iqʼij Jesuus. Tul mamala imol Levii motx aqʼbʼi, inqʼa antxh jaqolaqich puaq tetz Rooma, atz tuchʼ jolt xaol. Tul vaʼl txʼaʼonk Jesuus s-tuchʼ. 
LUK.5.30	Atichetz jolol inqʼa nikich txhusun ibʼekʼbʼal inqʼa qumol s-tijaq imam Israeel tuchʼ jolt inqʼa fariseeo, motx xeʼt tiʼ teesal iqʼij inqʼa nikich itxhus tibʼ kʼatz Jesuus. Tul ech motx tal s-te s-eche: —¡Kam s-tiʼil vaʼl nik motx txʼaʼonk ex, atz nik motx ukʼk ex aʼ tuchʼ inqʼa jaqol puaq tetz Rooma, atz tuchʼ jolt aj paʼvom! —xeʼtaqe.
LUK.5.31	Yaʼne ech tal Jesuus s-eche: —Jankʼalxh inqʼa xaol uvaʼ bʼaʼn ikʼuul, tan yeʼl tzʼakvil nisaʼon s-te. Pet taʼnxh inqʼa yaabʼ nisaʼon tzʼakvil s-te. 
LUK.5.32	Echetze u vatineʼ, tan qat tzaj in tu amlikaʼ, poro jit aʼ inqʼa xaol ul inlotxheʼ, inqʼa yeʼl ipaʼv nik inatxheʼ. Pet aʼ ulk in tiʼ inqʼa aj paʼvom, tiʼ uvaʼ laʼ motx titzʼa tibʼ t-inqʼa ipaʼv vatz quBʼaal Tiuxh, —xeʼt Jesuus.{*}
LUK.5.33	Yaʼne ech motx tal inqʼa iqʼesal uqʼeʼybʼal te Jesuus s-eche: —Bʼaʼn uvaʼ nik motx ibʼan inqʼa nik itxhus tibʼ kʼatz Xhun, tan bʼiitxhaqul tuul nik motx imaq itxʼaʼon tiʼ inatxhax Tiuxh. Tul echat kuxh uvaʼe nik motx ibʼan inqʼa nik itxhus tibʼ kʼatz inqʼa fariseeo. Petetz koq inqʼa nik motx atxhuseʼ, tan tira yeʼ nik motx imaq tibʼ tiʼ itxʼaʼoneʼ. Tan ¡aʼ kuxh txʼaʼoʼm tuchʼ ukʼa aʼ nik motx ibʼaneʼ! —xeʼtaq te Jesuus.
LUK.5.34	Tul ech tal Jesuus s-eche: —¿Maqetz laʼ isaʼ imaqt inqʼa xaol itxʼaʼoneʼ, inqʼa at tuulbʼal u tzʼaloʼm, oq uvaʼ ant atil u aj tzʼaloʼm s-xoʼl? Yeʼ laʼ isaʼa.{*}
LUK.5.35	Echetze u vatin sexoʼl, tan ech vatin, eche u aj tzʼaloʼm. Pet il inqʼa qʼij tuleʼ uvaʼ laʼ eesal el in sexoʼl. Bʼantan yaʼnetze laʼ utxh vet imaqt tibʼ inqʼa nik itxhus tibʼ sinkʼatza tiʼ itxʼaʼon tiʼ inatxhax Tiuxh, —xeʼt Jesuus.
LUK.5.36	Tul ech kaʼt u yol uvaʼ txumbʼalimal talt Jesuus s-eche: —Yeʼxhabʼil invaʼq laʼ jakʼun tzaan inbʼeeq akʼ kʼoj, tul laʼ ikʼoa ok tiʼ invaʼq oʼtla oksaʼm. Tan oq ech laʼ ibʼane, tul antxh vet u akʼla kʼoj laʼ litxʼon vet u oksaʼm. Tan jitoq laʼ ikʼul tibʼ u akʼla kʼoj tuchʼ u oʼtla oksaʼm.{*}
LUK.5.37	Atz jitoq laʼ utxhi uvaʼ, aʼ laʼ aqʼaxik kuʼ u taʼl uuva uvaʼ yaʼnaq kuxh ipotxhʼox el, tuul invaʼq oʼtla tzʼuʼm, u tatibʼ aʼ. Tan oq ech laʼ ibʼane, tul laʼ rinp vet u tzʼuʼm taʼn. Tan laʼ iqʼuʼ vet tibʼ u taʼl uuva tuul u tzʼuʼm, tul laʼ motx vet el u qʼuʼich taʼl uuva s-tuul. Tul laʼ yan vet u oʼtla tzʼuʼm, atz yeʼ laʼ bʼanbʼel veteʼ.{*}
LUK.5.38	Pet aʼ laʼ aqʼaxik kuʼ u taʼl uuva, uvaʼ yaʼnaq kuxh ipotxhʼox el, tuul invaʼq akʼla tzʼuʼm. Echetz laʼ itxakune u taʼl uuva; atz laʼ txakun u tzʼuʼm inpaqte. 
LUK.5.39	Tan jabʼil xaol uvaʼ chianaʼq tukʼal qʼuʼich taʼl uuva s-te, uvaʼ naʼy ipotxhʼox el, tul laʼ koq isaʼ tukʼal u taʼl uuva uvaʼ yaʼn ipotxhʼox el. Tan ech laʼ tal s-eche: «Oqxh ichiʼl u naʼyla qʼuʼich taʼl uuva,» toq taleʼ, —xeʼt Jesuus.
LUK.6.1	Echetz ibʼane paqul t-val u xeem qʼij saavado uvaʼs ipal Jesuus xoʼl inqʼa triigo tuchʼ inqʼa nikich itxhus tibʼ s-kʼatza. Tan motx xeʼtaq vet tiʼ itxʼitix ivatz inqʼa triigo. Atz icheʼuaq vet el tiʼ siqʼabʼ. Tul motx xeʼtaq vet tiʼ ikʼuxuxeʼ.
LUK.6.2	Nikichetz kuxh motx isaqil taʼn jolol inqʼa fariseeo, tul ech tal inqʼa fariseeo te inqʼa nikich itxhus tibʼ kʼatz Jesuus s-eche: —¿Kam s-tiʼil nik etxʼit inqʼa triigo tu xeem qʼij saavado? Tan yeʼ nik ikuy u qubʼekʼbʼal uvaʼ ech laʼ bʼanaxe tu xeem qʼij saavado, —xeʼtaqe.
LUK.6.3	Yaʼne ech tal Jesuus s-eche: —Yeʼetzebʼ nik ibʼen sete uvaʼs nik esikʼlet tuul viyolbʼal quBʼaal Tiuxh uvaʼ tzʼibʼamal ka tiʼ kame uvaʼ ibʼan Daviid tuchʼ inqʼa imol uvaʼs motx ikam t-vaʼy.{*}
LUK.6.4	Tan paloʼk Daviid tuul viqʼanalil u bʼuʼq tostiuxh. Tul ex ijaq Daviid inqʼa paan te inqʼa oksan yol vatz Tiuxh, inqʼa paan uvaʼ maʼtich toksal vet vatz quBʼaal Tiuxh s-tetz natxhkʼuulabʼal. Tul itxʼaʼ Daviid inqʼa paan. Atz taqʼ Daviid tetz inqʼa imol, inqʼa txhʼuyich s-tiʼ. Tul atz yeʼ nikich ikuy u bʼekʼbʼal uvaʼ ech laʼich ibʼan Daviide. Pet taʼn kuxh inqʼa oksan yol vatz Tiuxh atich tokebʼal tiʼ itxʼaʼaxeʼ, —xeʼt Jesuus.
LUK.6.5	Atz echat tal Jesuus s-eche: —Echatetz kuxh ine, in, u Kʼaola uvaʼ qat bʼen in s-alam aanima. Tan at vet viqleʼm tiʼ talax kam laʼ ibʼan inqʼa nik itxhus tibʼ sinkʼatza tu xeem qʼij saavado, —xeʼt Jesuus te inqʼa fariseeo.
LUK.6.6	Antetzxh tuulbʼal invaʼt u xeem qʼij saavado, tul paloʼk Jesuus t-invaʼt u kʼulbʼal tibʼ inqʼa tij imam Israeel. Tul xeʼt vet Jesuus txhusun xoʼl inqʼa xaol. Atichetz val u vinaq tzitzi uvaʼ kʼoxhiʼxich kuxh paqʼil iqʼabʼ, visebʼal. 
LUK.6.7	Tul nikich kuxh isaqil Jesuus taʼn jolol inqʼa fariseeo, atz taʼn jolol inqʼa nikich txhusun ibʼekʼbʼal inqʼa qumol s-tijaq imam Israeel. Tul aʼichaq isaʼ tiltaʼ, oq laʼich ibʼan Jesuus bʼaʼn u vinaq tuulbʼal u xeem qʼij saavado, echetz laʼich motx itxhej iyole tiʼ ixotxhox Jesuus.
LUK.6.8	Poro tootzaqich vet Jesuus titzʼabʼal inqʼa xaol inqʼae. Tul ech tal Jesuus te u vinaq, uvaʼ kʼoxhiʼxich paqʼil iqʼabʼ, s-eche: —Txakpen. Tul avul s-quxoʼl, —xeʼt Jesuus s-te.
LUK.6.8	Yaʼne bʼen vet ok u vinaq txakeʼvoq xoʼl inqʼa xaol. 
LUK.6.9	Tul ech tabʼi Jesuus te inqʼa iqʼesal s-eche: —Toq vabʼi val u yol sete: ¡Nik kol ikuy inqʼa qubʼekʼbʼal uvaʼ laʼ qubʼan bʼaʼnil te invaʼq xaol tu xeem qʼij saavado! Pet ¡maq aʼ, u yeʼbʼaʼn, laʼ qubʼana! ¡Laʼ kuxh quvatzi ikam invaʼq xaol; pet maq laʼ qutxum u qʼij isaq! —xeʼt Jesuus.
LUK.6.10	Tul yeʼxhabʼil invaʼq tzaqʼbʼi. Yaʼne itiila saqi Jesuus ivatz inqʼa xaol. Tul ech tal Jesuus te u vinaq s-eche: —¡Jikbʼa vaqʼabʼ! —xeʼt Jesuus.
LUK.6.10	Tul ijikbʼa vet u vinaq viqʼabʼ. Tul yekich ibʼan vet bʼaʼn viqʼabʼ u vinaq inpaqte.
LUK.6.11	Yaʼne motx lakp vet iviʼ inqʼa fariseeo tuchʼ inqʼa nikich txhusun ibʼekʼbʼal inqʼa tij imam Israeel. Tul xeʼtaq vet tiʼ iyolox s-vatzaq kam laʼich ulbʼel Jesuus taʼn.{*}
LUK.6.12	Antetzxh tuulbʼal inqʼa qʼij inqʼae, tul bʼen Jesuus t-val u vitz tiʼ inatxhax Tiuxh. Tul vaʼlxh aqʼbʼal inatxh Jesuus quBʼaal Tiuxh tzitzi. 
LUK.6.13	Echetz vet eqal s-qʼiil, tul motx isaʼ tzaan Jesuus inqʼa nikich itxhus tibʼ s-kʼatza. Tul itxaj vet el Jesuus kabʼlaval inqʼa vinaq s-xoʼl. Tul motx taqʼ vet Jesuus tiqatz tiʼ tok s-paxsan tetz inqʼa bʼaʼnla txhaq yol tiʼ Jesuus. 
LUK.6.14	Aʼetz ibʼij inqʼa bʼen siapoostol Jesuus inqʼaa: Simoon, uvaʼ toksa Jesuus vaʼt ibʼij s-Luʼ, Lixh, uvaʼ antxh titzʼinich Luʼ, Jakoovo, vikʼaol Sevedeeo, Xhun, Piʼl, Tuʼl, 
LUK.6.15	Tio, Maxh, Jakoovo, vikʼaol Alfeeo, Simoon, uvaʼ atich ok xoʼl inqʼa bʼanol txhʼaʼo tiʼ vitenam, 
LUK.6.16	Juudas, u titzʼinich vaʼt Jakoovo, tuchʼ vaʼt u Juudas, u aj Karioote, uvaʼ oksan Jesuus tiqʼabʼ inqʼa iqʼesal uqʼeʼybʼal.
LUK.6.17	Kuʼetz vet ul Jesuus viʼ u vitz tuchʼ kabʼlaval inqʼa iapoostol, inqʼa paxsan tetz inqʼa bʼaʼnla txhaq yol tiʼ Jesuus, tul atinaq vet t-val u txhaqʼaala. Tul aʼ atink tal uvaʼ atich vet jolt inqʼa nikich itxhus tibʼ kʼatz Jesuus, atz tal uvaʼ nikich txʼebʼonk mamala xaol. Tan tal kuxh tzajnaʼqlich inqʼa xaol. Atich aj Judeea, aj Jerusaleen, aj Tiiro tziʼ maar, aj Sidoon. Tan aʼichaq isaʼ inqʼa xaol tabʼit inqʼa iyol Jesuus. Atz at inqʼa xaol oybʼaliche. Tul aʼaqich isaʼ ibʼant bʼaʼn taʼn Jesuus. 
LUK.6.18	Atetz inqʼa xaol inqʼa nikich ikʼaxbʼisal taʼn demoonio, tul yek nikich ibʼan bʼaʼn taʼn Jesuus. 
LUK.6.19	Tul mamala xaol nikich saʼon ikanax Jesuus, tan atich tiqleʼm Jesuus taʼn quBʼaal Tiuxh tiʼ ibʼanax bʼaʼn inqʼa yaabʼ s-kaqaayil.
LUK.6.20	Yaʼne isaqi Jesuus inqʼa nikich itxhus tibʼ s-kʼatza. Tul ech tal Jesuus s-xoʼl s-eche:
LUK.6.20	—At vibʼaʼnil quBʼaal Tiuxh setiibʼa
LUK.6.20	ex, inqʼa nik natxhon tetaanxelal
LUK.6.20	uvaʼ atel vibʼaʼnil quBʼaal Tiuxh
LUK.6.20	nik isaʼon sete nik enatxheʼ.
LUK.6.20	Tan aʼetz exe, uvaʼ toq ibʼan quBʼaal Tiuxh
LUK.6.20	iqʼesalil tetaanima.
LUK.6.21	At vibʼaʼnil quBʼaal Tiuxh setiibʼa
LUK.6.21	ex, inqʼa ayaʼlxh ekʼuul nik esaʼ
LUK.6.21	kam uvaʼ laʼ taqʼ quBʼaal Tiuxh sete,
LUK.6.21	eche nik ivaʼy vaʼq xaol.
LUK.6.21	Tan aʼl laʼ eleqt tel vinuqul
LUK.6.21	kʼatz quBʼaal Tiuxh,
LUK.6.21	eche nik inoj vaʼq xaol taʼn u txʼix.
LUK.6.21	At vibʼaʼnil quBʼaal Tiuxh setiibʼa
LUK.6.21	ex, uvaʼ nik etoqʼ vatz quBʼaal Tiuxh.
LUK.6.21	Tan xamtel laʼ chiibʼ ex
LUK.6.21	taʼn quBʼaal Tiuxh.
LUK.6.22	At vibʼaʼnil quBʼaal Tiuxh setiibʼa
LUK.6.22	ex, uvaʼ laʼ txhiʼkʼuulal ex.
LUK.6.22	Atz yeʼ laʼ saʼax ex.
LUK.6.22	Atz laʼ eesal eqʼij.
LUK.6.22	Atz laʼ tal ex inqʼa xaol
LUK.6.22	s-yeʼbʼaʼn tiʼ eqejt in,
LUK.6.22	in, u Kʼaola uvaʼ qat bʼen s-alam aanima.
LUK.6.23	Oqetz ech laʼ ulbʼel exe,
LUK.6.23	tul yeʼl ex laʼ txumun ex,
LUK.6.23	pet laʼ kuxh chiibʼ ex.
LUK.6.23	Tan niimxh u txʼaqaʼm
LUK.6.23	uvaʼ laʼ bʼen etil
LUK.6.23	tu amlikaʼ.
LUK.6.23	Tan echat kuxh motx teesal
LUK.6.23	iqʼije
LUK.6.23	inqʼa qʼexsanich tetz viyol
LUK.6.23	quBʼaal Tiuxh s-naʼya
LUK.6.23	taʼn inqʼa kʼuy emam,
LUK.6.23	inqʼa tij imam Israeel,
LUK.6.23	inqʼa yeʼ motx niman
LUK.6.23	inqʼa qʼexsanich tetz
LUK.6.23	viyol quBʼaal Tiuxh.
LUK.6.24	Pet txumlebʼalxh evatz,
LUK.6.24	ex, inqʼa txʼiol iqʼij,
LUK.6.24	tan tulxh u kʼaxkʼo setiibʼa.
LUK.6.24	Tan tzitza kuxhte
LUK.6.24	vatz txʼavaʼ
LUK.6.24	toq etilvat u bʼaʼnil.
LUK.6.25	Atz txumlebʼalxh evatz,
LUK.6.25	ex, inqʼa tzʼeqelxh etatin
LUK.6.25	vatz quBʼaal Tiuxh
LUK.6.25	nik enatxheʼ,
LUK.6.25	tan tulxh u kʼaxkʼo setiibʼa.
LUK.6.25	Tan aʼ, yeʼ nik ibʼen sete,
LUK.6.25	kam tele
LUK.6.25	uvaʼ nik isaʼ quBʼaal Tiuxh
LUK.6.25	sete.
LUK.6.25	Atz txumlebʼalxh evatz,
LUK.6.25	ex, inqʼa chiibʼiy kuxh ex
LUK.6.25	s-txheel,
LUK.6.25	poro xamtel laʼ kʼayun ex,
LUK.6.25	atz laʼ oqʼ ex
LUK.6.25	taʼn mam txumlebʼal.
LUK.6.25	Tan tulxh u kʼaxkʼo setiibʼa.
LUK.6.26	Atz txumlebʼalatxh evatz,
LUK.6.26	ex, inqʼa nik toksal eqʼij
LUK.6.26	taʼn inqʼa xaol
LUK.6.26	kʼuxh jit aʼ vinuqul nik etaleʼ,
LUK.6.26	tan tulxh u kʼaxkʼo setiibʼa.
LUK.6.26	Tan echat kuxh uvaʼe,
LUK.6.26	nikich ibʼan inqʼa kʼuy
LUK.6.26	emam tiʼ toksal iqʼij
LUK.6.26	inqʼa nikich tal tibʼ
LUK.6.26	s-qʼexsanich tetz
LUK.6.26	viyol quBʼaal Tiuxh,
LUK.6.26	pet jit aʼ vinuqul nikich taleʼ.
LUK.6.27	Pet jatvaʼl ex inqʼa nik abʼin vinyol, toq val sete: Saʼvaq inqʼa xaol, inqʼa nik itxhiʼan setiʼ. Atz bʼanvaq u bʼaʼn te inqʼa xaol, inqʼa nik iyan ivatz sete. 
LUK.6.28	Tul jaqtaq bʼaʼnil tiibʼa inqʼa xaol, inqʼa nik yoqʼon ex. Tul natxhvaq Tiuxh tiʼ inqʼa nik kʼaxbʼixsan ex. 
LUK.6.29	Oqetz jaʼl laʼ qʼoson paqʼoq txala etziʼ, tul yeʼl ichʼexel laʼ etaqʼa. Pet aʼl laʼ esutxhqʼit ok inpaqʼite. Atz oq jaʼl laʼ maon vetxhas oksaʼm sete, tul ant vetoksaʼm tetz vatz etxhiʼoʼl laʼ etaqʼ s-te. 
LUK.6.30	Oq jaʼl invaʼq uvaʼ laʼ jaqon invaʼq kam sete, aqʼtaq s-te. Atz oq jaʼl laʼ iqʼon invaʼq kam etetz, tul yeʼ laʼ ejaq vet s-te. 
LUK.6.31	Kametzxh uvaʼ nik esaʼe laʼ bʼanax sete taʼn inqʼa xaol, tul aʼetz uvaʼ, laʼ ebʼane te inqʼa xaol.
LUK.6.32	Pet oq taʼn kuxh nik esaʼ inqʼa xaol uvaʼ nik saʼon ex, tul kametz koq etxʼaqaʼm laʼ taqʼ quBʼaal Tiuxh s-tiʼ. Tan echat kuxh uvaʼe nik ibʼan inqʼa aj paʼvom s-vatzaq, inqʼa yeʼ nik qeon quBʼaal Tiuxh. Tan nikaq motx isaʼ tibʼ s-vatzaq, tul taʼn kuxh nik isaʼ inqʼa nik saʼon. 
LUK.6.33	Atz oq taʼn kuxh nik ebʼanvat bʼaʼnil te inqʼa xaol, uvaʼ nik bʼanon bʼaʼnil sete, tul kametz koq laʼ ekʼul te quBʼaal Tiuxh s-tiʼ. Tan echat kuxh uvaʼe, nik ibʼan inqʼa xaol s-vatzaq, inqʼa yeʼ nik qeon quBʼaal Tiuxh. 
LUK.6.34	Atz oq taʼn kuxh laʼ etaqʼvat invaʼq kam etetz s-kʼam te invaʼq xaol, uvaʼ at nik etil s-tiʼ, tul kametz koq laʼ ekʼul te quBʼaal Tiuxh s-tiʼ. Tan echat kuxh uvaʼe, nik ibʼan inqʼa xaol s-vatzaq, inqʼa yeʼ nik qeon quBʼaal Tiuxh. Tan nikat taqʼ kamaq tetz s-kʼam te vimol, poro at nik til s-tiʼ.
LUK.6.35	Pet ech koq ex, tan saʼvaq inqʼa xaol, inqʼa nik itxhiʼan setiʼ. Tul kʼutxhvaq u bʼaʼnil s-te. Atz aqʼvaq kam etetz ikʼameʼ. Tul yeʼl kʼambʼal tetz laʼ etabʼi s-te. Oqetz ech laʼ ebʼane, tul aʼetz u quBʼaal Tiuxh laʼ aqʼon val u nimla txʼaqaʼm sete. Echetz laʼ ekʼutxhte uvaʼ, ex vet kʼaol imeʼal u quBʼaal Tiuxh uvaʼ sibʼ at jaʼp t-amlikaʼ. Tan at vibʼaʼnil quBʼaal Tiuxh tiibʼa inqʼa xaol, inqʼa yeʼ nik aqʼon taʼntiuxh te quBʼaal Tiuxh, atz inqʼa nik bʼanon u yeʼbʼaʼn. 
LUK.6.36	Pet oybʼavaq ivatz inqʼa xaol, eche uvaʼ nik toybʼat quBʼaal Tiuxh evatz.
LUK.6.37	Yeʼl vipaʼv vemol laʼ etaleʼl uvaʼ nik etileʼ, tul echatetz yeʼ laʼ talt quBʼaal Tiuxh vepaʼve sete. Atz yeʼl iqʼij vemol laʼ eteesa tiʼ vipaʼv, tul echatetz yeʼ laʼ teesal eqʼije taʼn quBʼaal Tiuxh. Pet kuyvaq ipaʼv vemol kam uvaʼ nik ibʼan sevatz, tul echatetz laʼ ikuyt quBʼaal Tiuxhe vepaʼv. 
LUK.6.38	Lotxhvaq emol, echatetz laʼ elotxhoxe taʼn quBʼaal Tiuxh. Tan aʼl sibʼ laʼ ilotxh vet ex quBʼaal Tiuxh, eche laʼ ibʼan vaʼq xaol uvaʼ tzʼeqelxh laʼ ipajt taqʼax invaʼq kam etetz. Atz aʼl laʼ ipitxhʼt tel bʼen tuul invaʼq atibʼal. Atz aʼl laʼ itiʼnsat u atibʼal tiʼ ibʼen tel bʼitoʼq s-tuul. Atz aʼl laʼ itilp tel el s-tiibʼa laʼ ibʼana. Tan jankʼalxh uvaʼ laʼ ebʼan te inqʼa xaol, tul antetzxh uvaʼe, laʼ ibʼan quBʼaal Tiuxh sete, —xeʼt Jesuus.
LUK.6.39	Tul ech vaʼt u txhusbʼal uvaʼ txumbʼalimal talt Jesuus s-eche: —Yeʼ laʼ ebʼan etetz, eche uvaʼ nik etil kʼatz inqʼa iqʼesal uqʼeʼybʼal. Tan echaq tatin, eche invaʼq tzot. Tan yeʼ laʼ utxhi uvaʼ antxh invaʼq tzot laʼ txhʼiqin invaʼt imol s-tzotil. Tan oq ech laʼ ibʼane, tul tzum kuxh laʼ motx ibʼen t-jul s-kaʼbʼil. 
LUK.6.40	Atz eche invaʼq xaol, uvaʼ yaʼn nik itxhus tibʼ, tan aʼ koq u txhusul ibʼ palnaʼq tootzaqibʼal viʼ u txhusul tetz. Pet oq laʼ iyaʼlu tibʼ tiʼ itxʼakt vitxhusbʼal, tul eelaetz kuxh vete viqʼanbʼ tuchʼ u txhusul tetz laʼ ibʼana. Echetz aʼ, etil, kam uvaʼ nik inkʼutxh sevatz. Tan in txhusul etetz.
LUK.6.41	Tul yeʼ laʼ isaʼa uvaʼ, aʼ laʼ etil u tal paʼv uvaʼ nik ibʼan vemol, tul aʼ yeʼ nik etil u nimla paʼv uvaʼ nik ebʼaneʼ, eche tilt u xaol vaʼq tal chʼis tivatz vimol, tul aʼ yeʼ nik til u potzoʼm uvaʼ atoʼk tu tetz. 
LUK.6.42	Tul yeʼ laʼ isaʼa ech laʼ etal te vemol s-eche: «Paʼve uvaʼ nik abʼaneʼ,» chaq ex s-te. Tul jit aʼ bʼaxa nik etanbʼa u paʼv uvaʼ nik ebʼaneʼ. Eelaatetze tuchʼ u xaol uvaʼ: «Toq veesa u chʼis tavatz,» chaq te vimol, tul aʼ yeʼ nik teesa el u potzoʼm uvaʼ atoʼk tu tetz. Oqetz ech uvaʼe nik ebʼane, tul bʼan vatzetz kuxh exe. Pet aʼ bʼaxa etanbʼa u paʼv uvaʼ nik ebʼaneʼ, echetz laʼ utxh vet etalte te vemol tiʼ itanbʼat u paʼv.
LUK.6.43	Echatetz tatin inqʼa xaol, eche inviʼoq tzeʼ. Tan jabʼiste u tzeʼ uvaʼ kantxhaq vivatz nik taqʼeʼ, tul kantxhaqla tzeʼetze u tzeʼ. Pet jabʼiste u tzeʼ uvaʼ bʼaʼn vivatz nik taqʼeʼ, tul bʼaʼnla tzeʼetze u tzeʼ. 
LUK.6.44	Tan aʼ laʼ iltxhik vet u tzeʼ tiʼ vivatz oq bʼaʼn, atz maq kantxhaq u tzeʼ. Tan iigo koq vivatz u chʼiʼx laʼ taqʼa, atz uuva koq laʼ taqʼ inpaqte. 
LUK.6.45	Echatetz uvaʼe, laʼ tilix u xaol tiʼ vitxumbʼal uvaʼ nik ibʼaneʼ. Tan aʼ viyolon laʼ kʼutxhun kam uvaʼ at tu taanima. Tan oq bʼaʼnla xaol, tul aʼetz u bʼaʼnil, laʼ ikʼutxha. Eche vaʼq kaaxha uvaʼ kolel kuʼ txʼijbʼal qʼij s-tuul. Pet oq kantxhaqla xaol u xaol, tul aʼetz u kantxhaqe laʼ ikʼutxha. Tan jabʼiste uvaʼ at tu taanima u xaol, tul aʼ uvaʼe, nik ijaʼul, tul nik teluʼl titziʼ.
LUK.6.46	Kam koq eloq s-te kʼuxh ech nik etal s-ve s-eche: «Axh quBʼaal, axh quBʼaal,» kʼuxh chich ex, tul oq yeʼ nik ebʼaneʼ kam uvaʼ nik val sete. 
LUK.6.47	Tan jaʼl u xaol uvaʼ nik txhokon in, tul nik tabʼi inqʼa inyol, atz nik inima, toqetz val sete kam eela s-tuchʼ. 
LUK.6.48	Tan eela tuchʼ val u vinaq uvaʼ bʼaxa ikʼot jul uvaʼ sibʼ bʼeni, tetxhal ikoʼp kʼatz val u sivan tiʼ taqʼax jaʼ u totzotz. Aʼetz vet u sivan taqʼ ka jaqʼ vixeʼ u totzotz. Uletz vet val u mam kaqiqʼ jabʼal, tul el vet inqʼa aʼ. Aʼetz ul tajsavat ok tibʼ viyakʼil u aʼ tiʼ u otzotz, poro yeʼl u aʼ oleʼv tiʼ itiʼnsal u otzotz. Tan txhabʼamich itzaj ixeʼ u otzotz viʼ u sivan.
LUK.6.49	Pet jaʼl u xaol uvaʼ nik abʼin vinyol, tul yeʼ nik inima kam uvaʼ nik valeʼ, eelaetze tuchʼ vaʼt u vinaq uvaʼ, aʼ kuxh ibʼitvat jaʼ u totzotz viʼ txʼavaʼ. Tul yeʼ taqʼ kaj sivan jaqʼ vixeʼ u totzotz. Uletz vet val u mam kaqiqʼ jabʼal, tul el vet inqʼa aʼ. Aʼetz ul tajsavat ok tibʼ viyakʼil u aʼ tiʼ u otzotz, tul nal kuxh ikoʼp vet u otzotz. Tul tira mam yol isotz vet el u otzotz, —xeʼt Jesuus.
LUK.7.1	Yaʼetz kuxh vet Jesuus tiʼ talax jankʼal inqʼa yol xoʼl inqʼa xaol, inqʼa motx abʼin, tul okaʼp vet Jesuus tu tenam Kapernauum. 
LUK.7.2	Atichetz val u qʼesal sol uvaʼ loqʼelich val u taqʼonvil taʼn. Oybʼalichetz u aqʼonvil. Atz bʼiitich kuxh vet ikameʼ. Poro atichxh taanima u qʼesal sol tiʼ u taqʼonvil.
LUK.7.3	Tabʼietz viqʼesal sol itziulal uvaʼ mamala bʼaʼnil nikich ibʼan Jesuus, tul itxhaq vet bʼen jolol iqʼesal inqʼa tij imam Israeel tiʼ ijaqax bʼaʼnil te Jesuus, tiʼ uvaʼ laʼich ul til Jesuus u aqʼonvil uvaʼ oybʼaliche. Tul laʼich ibʼan bʼaʼn tu yaabʼil.
LUK.7.4	Aqʼbʼetz vet inqʼa iqʼesal inqʼa tij imam Israeel tiʼ ijaqax bʼaʼnil te Jesuus, tul echaq tal te Jesuus s-eche: —Ul oʼ savatz tiʼ ijaqax vaʼl nimla vatz bʼaʼnil see tiʼ val u taqʼonvil naq val viqʼesal sol tetz u qutenam. Tul ikʼulelxhtuʼ uvaʼ laʼ abʼan bʼaʼnil te naq, 
LUK.7.5	tan atxh taanima naq tiʼ u qutenam, oʼ inqʼa tij imam Israeel. Tul qat itxhoj naq ibʼitix vaʼl qotzotz tetz kʼulbʼal qibʼ, —xeʼtaq te Jesuus.
LUK.7.6	Yaʼne bʼen vet Jesuus tiʼ inqʼa iqʼesal. Bʼiitichetz kuxh taqʼbʼ vet Jesuus kʼatz u totzotz viqʼesal sol, tul itxhaq tzaan viqʼesal sol kaʼt u tamiʼk. Tul ech u yol tal te Jesuus s-eche: —«Inbʼaal, yeʼ koq nik tel avaanima tiʼ avul siinxeʼ. Tan bʼane in koq tij imam Israeel. Echetz jit inkʼulel uvaʼ laʼ ukuʼl axh tu votzotz. 
LUK.7.7	Atz jitat inkʼulel uvaʼ laʼ bʼen inkʼul axh, tul laʼ ul axh siinxeʼ. Pet al kuxh u yol, tul yek toq ibʼan u vaqʼonvil bʼaʼn tu yaabʼil. 
LUK.7.8	Tan vootzaqle uvaʼ at aviqleʼm. Tul echat kuxh u vatine, tan atat ok in jaqʼ tiqleʼm viqʼesal. Tul atat ok sol jaqʼ viqleʼm uvaʼ nik inbʼekʼeʼ. Tan taʼn kuxhte nik inbʼekʼ ibʼen invaʼq inqʼa insol, tul nik ibʼenaʼ. Atz echat kuxh nik vale te invaʼte, nik insikʼle, tul nal kuxh nik tuleʼ. Atz echat kuxh nik vale te u vaqʼonvil tiʼ kam uvaʼ laʼ ibʼana, tul nik ibʼaneʼ,» chich naq u quqʼesal, —xeʼtaq te Jesuus.
LUK.7.9	Tabʼietz vet Jesuus u yol uvaʼ ul tal inqʼa itxhaq viqʼesal sol, tul yekichxh chiibʼ Jesuus s-tiʼ. Tan tira ikʼuqbʼa ikʼuul tiʼ Jesuus. Yaʼne sutxhqʼ Jesuus, tul ech tal Jesuus te inqʼa xaol, inqʼa txhʼuyich s-tiʼ, s-eche: —Toq val sete uvaʼ: Yaʼnxh invaʼl vinaqe qat vila uvaʼ sibʼxh kʼuqlebʼal ikʼuul s-viʼ, tul jitoq tij imam Israeel, —xeʼt Jesuus.
LUK.7.10	Yaʼne qʼaʼv vet inqʼa bʼanol txhaq. Tul bʼaʼnich vet u aqʼonvil uvaʼ oybʼaliche uvaʼs motx taqʼbʼ vet inqʼa bʼanol txhaq tu otzotz.
LUK.7.11	Paletz vet tuulbʼal inqʼa yol inqʼae, tul bʼen vet Jesuus t-vaʼt u tenam uvaʼ Naiin ibʼij. Tul mamala inqʼa nikich itxhus tibʼ kʼatz Jesuus ok bʼen s-tiʼ tuchʼ mam tenam. 
LUK.7.12	Aʼetzxh taqʼbʼ vet Jesuus titziʼ vijubʼalil u tenam, tul aalichaq tel vet tzaan xaol tiʼ imuqux val u kamnaʼq; tal val u txakay ixoq. Tul taʼnichxh vaʼl vatz ixaak u txakay ixoqe. Tul mamala xaol, aj Naiin, txhʼuyich vet tiʼ u ixoq.
LUK.7.13	Tiletz vet quBʼaal Jesuus, tul itxum Jesuus ivatz u txakay ixoq. Tul ech tal Jesuus s-te s-eche: —Yeʼ kuxh oqʼ axh, —xeʼt Jesuus te u ixoq.
LUK.7.14	Yaʼne ijetxhoʼk tibʼ Jesuus kʼatz u kamnaʼq. Tul ikan Jesuus u tzeʼ, u txhelebʼ tetz kamnaʼq. Tul yekich motx txakeʼv vet inqʼa txhelen tetz u kamnaʼq.
LUK.7.14	Yaʼne ech tal Jesuus s-eche: —Chelem xaak, nik val see: ¡Itzʼeʼven! Tul ¡lakpen! —xeʼt Jesuus.
LUK.7.15	Tul yekich kʼuqeʼv vet u chelem xaak, uvaʼ maʼtich ikameʼ. Tul xeʼt vet yolon. Yaʼne taqʼ vet Jesuus u xaak te vitxutx.
LUK.7.16	Tul tira motx kaj vet taanima inqʼa xaol s-kaqaayil uvaʼs tilt tul taanima u kamnaʼq inpaqte. Tul toksa vet inqʼa xaol iqʼij quBʼaal Tiuxh. Tul echaq motx tal vet s-eche: —¡Uyetz vet val u qʼexsan tetz viyol quBʼaal Tiuxh s-quxoʼl uvaʼ sibʼxh tiqleʼm! Atz qat taqʼl tzaan quBʼaal Tiuxh val u lotxhol qetz, oʼ inqʼa itenam, —xeʼtaq veteʼ. 
LUK.7.17	Echetz ipaxin vet ele vitziulal vibʼaʼnil Jesuus tuulbʼal jankʼal Judeea, atz t-inqʼa tenam uvaʼ naql s-kʼatza.
LUK.7.18	Atichetz jaʼ Xhun t-tzeʼ, u aqʼol kuʼ xaol xeʼ aʼ. Tul til inqʼa nikich itxhus tibʼ kʼatz Xhun inqʼa kaebʼal aanima uvaʼ nikich ibʼan Jesuus. Tul exaq tal vet s-kaqaayil te Xhun. Yaʼne isaʼ Xhun kaʼvaʼl inqʼa nikich itxhus tibʼ s-kʼatza. 
LUK.7.19	Tul itxhaq vet bʼen Xhun kʼatz Jesuus tiʼ tabʼil te Jesuus oq uvaʼ, aʼich Jesuus u Kriisto uvaʼ alelich ka u tulebʼal taʼn inqʼa qʼexsanich tetz viyol quBʼaal Tiuxh, pet maq laʼich txʼebʼex tul invaʼtoʼq.
LUK.7.20	Aqʼbʼaqetz vet vatz Jesuus, tul ech motx tal te Jesuus s-eche: —Qat itxhaq tzaan oʼ Xhun, u aqʼol kuʼ xaol xeʼ aʼ, tiʼ tabʼil see uvaʼ: «¿Aʼetz kol axhe, chi, u Kriisto, uvaʼ alel ka vavulebʼal taʼn quBʼaal Tiuxh? Pet ¿maq toq nal qutxʼebʼ tul invaʼtoʼq, chi?» nik tal Xhun, —xeʼtaq te Jesuus.
LUK.7.21	Tul sebʼtich ibʼant Jesuus bʼaʼn mamala xaol, inqʼa oybʼaliche, uvaʼs motx ul tabʼit inqʼa yol te Jesuus. Tan nikich ibʼan bʼaʼn inqʼa xaol, inqʼa kam kuxh yaabʼilil nikich bʼanon, atz tuchʼ inqʼa atich ok demoonio t-taanima. Atz kʼuxh inqʼa tzot, tan nikich tilon vet taʼn Jesuus.
LUK.7.22	Yaʼne ech tal Jesuus te kaʼvaʼl inqʼa nikich itxhus tibʼ kʼatz Xhun s-eche: —Aʼ kuxh bʼen etal te Xhun kam uvaʼ nik etileʼ, atz kam uvaʼ nik etabʼi. Atz bʼenoq etaleʼ uvaʼ: «–Il vet inqʼa tzot nik motx tiloneʼ. Atz il vet inqʼa koyel ibʼenaʼ; bʼaʼn vet ixaoneʼ. Atz kʼuxh inqʼa qʼajchil nik bʼanon vitxhiʼoʼl, tan ile nik motx ibʼan bʼaʼn. Atz kʼuxh inqʼa txhakan, tan ile nik tabʼin veteʼ. Atz kʼuxh inqʼa kamnaʼq, tan ile nik motx titzʼeʼvy inpaqte. Atz kʼuxh inqʼa meebʼaʼ, tan il inqʼa bʼaʼnla txhaq yol nik motx tabʼi tiʼ vibʼaʼnil quBʼaal Tiuxh.
LUK.7.23	At vibʼaʼnil quBʼaal Tiuxh tiibʼa inqʼa xaol uvaʼ yeʼ laʼ itzʼeq u kʼuqlebʼal ikʼuul s-viʼ, –chich naq,» chaq ex te Xhun, —xeʼt Jesuus.{*}
LUK.7.24	Bʼenetz vet inqʼa nikich itxhus tibʼ kʼatz Xhun, inqʼa itxhaq Xhun, tul xeʼt vet Jesuus tiʼ talax kaʼl inqʼa bʼaʼnla yol tiʼ Xhun te inqʼa xaol. Tul ech tal Jesuus s-eche: —¿Kam itxumbʼal Xhun ex etil tu txʼavaʼ uvaʼ yeʼl xaol jeqlel s-tuul? ¿Maq aʼ ex etil invaʼq vinaq uvaʼ nik kuxh temu tibʼ iviʼ uvaʼ jit kʼuqlebʼal kʼuul tatin vatz quBʼaal Tiuxh, eche tzeʼ, u aj, uvaʼ nik kuxh itzʼuʼqʼi tibʼ taʼn kaqiqʼ? Yeʼle abʼa. 
LUK.7.25	Atz ¿maq aʼ ex etil invaʼq vinaq txʼiol iqʼij uvaʼ bʼaʼnla oksaʼm atoʼk taʼn? Yeʼle abʼa. Tan jatvaʼl naq uvaʼ bʼaʼnla oksaʼm atoʼk taʼn, tan aʼ atil txhaqnaq t-inqʼa mamaʼ txhaq otzotz, totzotz inqʼa mam iqʼesal inqʼa tenam. Tul chiibʼiyaq kuxhtuʼ. 
LUK.7.26	Pet ¿maq aʼ ex etil invaʼq u qʼexsan tetz viyol quBʼaal Tiuxh? Ee, nuqxhtuʼ. Tan qʼexsan tetz viyol quBʼaal Tiuxh Xhun. Poro palnaʼq tiqleʼm Xhun viʼ jolt inqʼa qʼexsanich tetz viyol quBʼaal Tiuxh s-naʼya. 
LUK.7.27	Tan tiʼetz Xhune tzʼibʼalik ka val u yol uvaʼ ech nik tal s-eche:
LUK.7.27	«Toq inbʼaxabʼsa bʼen
LUK.7.27	val u vinaq savatz
LUK.7.27	tiʼ tok inqʼa xaol s-jik sinvatz,
LUK.7.27	eche ibʼaxabʼsal talax
LUK.7.27	ibʼanax tutxh vaʼq bʼey
LUK.7.27	vatz vaʼq mam iqʼesal,»
LUK.7.27	chich u yol.
LUK.7.28	Echetz nik valte sete uvaʼ: Yeʼxhabʼil invaʼq xaol alamal vatz txʼavaʼ, uvaʼ palnaʼql koq viʼ Xhun, u aqʼol kuʼ xaol xeʼ aʼ. Kʼuxhetz echxhte, poro aʼetz inqʼa xaol palnaʼq tiqleʼm vatz quBʼaal Tiuxh, inqʼa nik ibʼan vet quBʼaal Tiuxh iqʼesalil t-taanima, kʼuxh yeʼl tiqleʼm vatz inqʼa xaol nik inatxheʼ.
LUK.7.29	Tul mamala xaol motx abʼin inqʼa yol, atz motx inima veteʼ kam uvaʼ tal Xhun. Tul motx bʼenaq vet s-te uvaʼ jikxh vibʼey quBʼaal Tiuxh nikich tal Xhun. Tiʼetz u titzʼataq vet tibʼ t-inqʼa ipaʼv, tul motx aqʼaxaq vet kuʼ xeʼ aʼ taʼn Xhun.
LUK.7.30	Pet koq inqʼa fariseeo tuchʼ inqʼa nik txhusun ibʼekʼbʼal inqʼa qumol s-tijaq imam Israeel, tan yeʼ motx toksa s-tuul vibʼey quBʼaal Tiuxh uvaʼ nikich tal Xhun. Tul yeʼaq motx itzaqʼbʼe ikuʼ xeʼ aʼ taʼn Xhun, —xeʼt Jesuus tiʼ Xhun.
LUK.7.31	Yaʼne ech tal u [quBʼaal] Jesuus inpaqt s-eche: —¿Kametz vaʼq toq inbʼan eela inqʼa xaol s-tuchʼ, inqʼa itzʼlel s-txheel, inqʼa yeʼ nik qeon viyolbʼal quBʼaal Tiuxh? Atz ¿kam invaʼq nik ibʼan eela s-tuchʼ? 
LUK.7.32	Eela tuchʼ inqʼa nitxaʼ, inqʼa kʼuqlel kuxh t-kʼayibʼal tiʼ saatxh. Tan nik motx iqʼeqʼun s-vatzaqil. Tul ech nik tal te jolt inqʼa imol s-eche:
LUK.7.32	«Qat motx qoqʼsal
LUK.7.32	inqʼa qaj t-chiibʼichil,
LUK.7.32	tul yeʼl ex qat bʼix ex.
LUK.7.32	Atz qat qubʼitzlel inqʼa bʼitz
LUK.7.32	tetz txumuʼm
LUK.7.32	uvaʼ nik ibʼitzlel
LUK.7.32	tiʼ invaʼq kamnaʼq,
LUK.7.32	tul jitoq qat oqʼ ex,»
LUK.7.32	chichaq s-vatzaq.
LUK.7.32	Tul echat kuxh uvaʼe nik ebʼane. Tan yeʼ ibʼan sete kam uvaʼ tal Xhun. Tul jitoq nik esaʼ kam uvaʼ nik inbʼaneʼ.{*}
LUK.7.33	Tan ul Xhun uvaʼ nikich aqʼon kuʼ inqʼa xaol xeʼ aʼ, tul bʼenamen nikich imaqt Xhun itxʼaʼon tiʼ inatxhax Tiuxh. Tul jitoq inbʼeeq taʼl qʼuʼich uuva nikich tukʼa Xhun. Echetz nikich tal inqʼa fariseeo tuchʼ jolt inqʼa nikich txhusun ibʼekʼbʼal inqʼa tij imam Israeel tiʼ Xhun s-eche: «Demoonioe atoʼk t-taanima Xhun, tul ech nibʼan Xhun s-eche,» chichiche.
LUK.7.34	Petetz in, uvaʼ at in sexoʼl s-txheel, in, u Kʼaola uvaʼ qat bʼen s-alam aanima, tan nik intxʼaʼoneʼ; atz nik vukʼa taʼl uuva. Tul yeʼl in nik inmaq intxʼaʼon tiʼ inatxhax Tiuxh. Tul yaʼne ech nik motx tal inqʼa fariseeo tuchʼ inqʼa txhusul tetz ibʼekʼbʼal inqʼa qumol s-tijaq imam Israeel s-viʼ s-eche: «¡Oq kuxh itxʼaʼon naq uvaʼe! Atz ¡oq kuxh tukʼ naq qʼuʼich taʼl uuva! Tul aʼ kuxh imol tibʼ naq tuchʼ inqʼa jaqol puaq tetz Rooma, atz tuchʼ jolt inqʼa aj paʼvom,» chichaq s-viʼ. Tul jitoq nik motx iqej in.{*}
LUK.7.35	Pet koq inqʼa xaol, inqʼa nuqxhtuʼ uvaʼ kʼaol imeʼal quBʼaal Tiuxh, tan nik motx ibʼen s-te uvaʼ quBʼaal Tiuxh aqʼon itxumbʼal Xhun, atz quBʼaal Tiuxh nik aqʼon intxumbʼal inpaqte, —xeʼt Jesuus.
LUK.7.36	Atichetz val u fariseeo uvaʼ Simoonich ibʼij, tul bʼekʼex Jesuus taʼn tiʼ vaʼl txʼaʼoʼm. Aqʼbʼetz vet Jesuus t-totzotz Simoon, tul yekich vet ok Jesuus txʼaʼon viʼ meexha. 
LUK.7.37	Atichetz val u ixoq tzitzi tu tenam, val uvaʼ elnaʼqich kuxh iviʼ t-bʼey. Tabʼietz u ixoq uvaʼ sebʼtich itxʼaʼon Jesuus xeʼ Simoon, u fariseeo, tul tiqʼo vet tzaan u ixoq val u txʼumbʼisabʼal uvaʼ, aʼ atich kuʼ tuul val u bʼaʼnla atibʼal uvaʼ sivanxhtuʼ. Tul yekich vet u ixoq tal uvaʼ atich Jesuus.
LUK.7.38	Txaklichetz vet u ixoq tiʼ iqul Jesuus, xeʼ kuʼl toq Jesuus, tul xeʼt vet oqʼoq. Tan nikich itxumun tiʼ vipaʼv. Tul tira takʼsa vet inqʼa toq Jesuus tuchʼ taʼl ivatz. Tul itzaqsa vet tuchʼ u xiʼl iviʼ. Atz xeʼt vet tiʼ itzʼubʼux inqʼa toq Jesuus. Tul toksa vet u txʼumbʼisabʼal tiʼ toq Jesuus.
LUK.7.39	Tul til vet u fariseeo, uvaʼ bʼekʼon tul Jesuus t-totzotz, kam uvaʼ ibʼan u ixoq te Jesuus. Tul ech titzʼa vet t-taanima s-eche: —Qʼexsan koqxh tetz viyol quBʼaal Tiuxh naq uvaʼe, tul yeketz toq tootzaqi naqe jaʼletze u ixoq uvaʼ nik kanon toq naq. Tan elnaʼq kuxh iviʼ u ixoq t-bʼey uvaʼe, —xeʼt titzʼat Simoon.
LUK.7.40	Yaʼne ech tal Jesuus te Simoon s-eche: —Toq val, val u yol see, Simoon, —xeʼt Jesuus.
LUK.7.40	Tul ech tal Simoon s-eche: —Aala, Txhusul vetz, —xeʼt Simoon.
LUK.7.41	Tul ech tal Jesuus s-eche: —Atich val u aqʼol puaq s-kʼam; taqʼ vipuaq s-kʼam te kaʼvaʼl vinaq. Vaʼletz u vinaq kʼamon oʼvaʼl sieen (500) puaq, uvaʼ plaataxhtuʼ, xeʼ u aj puaq. Vaʼt vinaq, laval toxkʼal (50) puaq, uvaʼ plaataxhtuʼ, ikʼam xeʼ u aj puaq.{*}
LUK.7.42	Yeʼetz nikich toleʼv vet inqʼa vinaq tiʼ itxhojox inqʼa itxʼoq. Tul toybʼa vet u aqʼol puaq kʼam ivatz inqʼa aj txʼoq. Tul tzum kuxh ikuyuxaq vet inqʼa itxʼoq s-kaʼbʼil. ¿Jabʼisteetz u aj txʼoq s-te sibʼxh saʼon vet u aqʼol puaq s-kʼam nik anatxheʼ? —xeʼt Jesuus.
LUK.7.43	Yaʼne ech tal Simoon s-eche: —Nik vitzʼa uvaʼ, aʼ chiibʼ tiʼ u aqʼol puaq s-kʼam, u vinaq uvaʼ niimxh vitxʼoq kuyux ipaʼv s-tiʼ, —xeʼt Simoon.
LUK.7.43	Tul ech tal Jesuus s-eche: —Antxhte uvaʼ nik aaleʼ, —xeʼt Jesuus.
LUK.7.44	Yaʼne isaqi Jesuus u ixoq. Tul ech tal Jesuus te Simoon s-eche: —U ixoq uvaʼe, tan qat takʼsal tiʼ voq tuchʼ u taʼl ivatz. Tul qat itzaqsal inpaqte tuchʼ u xiʼl iviʼ. Pet koq axh, tan qat ukuʼl in tavotzotz, tul yeʼl inbʼeeq vajaʼ tetz txʼajbʼal voq qat aaqʼa. 
LUK.7.45	Atz yeʼl inbʼeeq txala intziʼ qat atzʼubʼa tiʼ taqʼax bʼaʼnil inkʼuul uvaʼs qat vukuʼl tavotzotz. Pet u ixoq uvaʼe, tan jankʼaxxh vukuʼl tavotzotz, tul yeʼx yaʼoq tiʼ itzʼubʼux inqʼa voq. 
LUK.7.46	Pet koq axh, tan jitoq kuxh inbʼeeq aseeite qat aaqʼ jaʼ tinviʼ. Petetz u ixoq, tan qat isujoʼk txʼumbʼisabʼal tiʼ inqʼa voq. 
LUK.7.47	Echetz nik valte see uvaʼ: Kʼuxh niimxh vipaʼv u ixoq, tan qat inkuy sotzsal veteʼ. Echetz s-tiʼile tira yeʼ nik iyaʼ tiʼ insaʼaxeʼ. Pet jaʼl uvaʼ bʼiil kuxh vipaʼv laʼ inkuya, tan bʼiiletz kuxh nik isaʼ ine, —xeʼt Jesuus te Simoon.
LUK.7.48	Yaʼne ech tal Jesuus te u ixoq s-eche: —Qat inkuy sotzsal inqʼa apaʼv, —xeʼt Jesuus.
LUK.7.49	Yaʼne xeʼt vet inqʼa xaol yolon s-vatzaq, inqʼa kʼuqlich kʼatz Jesuus viʼ u meexha. Tul ech motx tal vet s-eche: —¡Kametzxh txhan vet tiqleʼm naq uvaʼe nik enatxheʼ!, tan aʼ nik tal naq uvaʼ nik ikuy sotzsa naq paʼv, —xeʼtaqe.{*}
LUK.7.50	Yaʼne ech tal Jesuus te u ixoq s-eche: —Tiʼ uvaʼ qat akʼuqbʼa akʼuul s-viʼ, tul chitpiy vet axh [tu kʼaxbʼichil] tiʼ vapaʼv. Pet quxh vet tibʼaʼnil, —xeʼt Jesuus.
LUK.8.1	Paletz vet tuulbʼal inqʼa yol inqʼae, tul bʼen vet Jesuus tuchʼ kabʼlaval inqʼa nikich itxhus tibʼ s-kʼatza t-inqʼa tenam, atz t-inqʼa talaq tenam tiʼ ipaxsal inqʼa bʼaʼnla txhaq yol tiʼ ibʼant quBʼaal Tiuxh iqʼesalil kʼatz inqʼa xaol. 
LUK.8.2	Txhʼuyichetz jolt inqʼa ixoq tiʼ Jesuus, uvaʼ maʼtich ibʼanax bʼaʼn taʼn Jesuus. Tan maʼtich itukil el demoonio t-taanima taʼn Jesuus, atz inqʼa maʼtich ibʼant bʼaʼn t-inqʼa kamaq kuxh yaabʼilil. Antichetz Mal, uvaʼ Magdaala, chichich eʼli, uvaʼ maʼtich itukil el juqvaʼl demoonio t-taanima taʼn Jesuus. 
LUK.8.3	Antichetz Xhiv, u tixqel Chuusa, uvaʼ atich ok siqʼesal tiibʼa inqʼa kamaq tetz Eroodes Antiipas, atz tuchʼ Susaana, atz tuchʼich jolt mamala ixoq. Ayaʼletz inqʼa ixoqe motx lotxhon Jesuus tuchʼ inqʼa kamaq tetz, atz tuchʼ kabʼlavat inqʼa nikich itxhus tibʼ kʼatz Jesuus.
LUK.8.4	Tul mamala xaol motx imol tibʼ kʼatz Jesuus. Atz tal kuxh nikich motx tzajk xaol t-jolt inqʼa tenam. Tul txumbʼalimal itxhust Jesuus val u yol xoʼl inqʼa xaol. Tul ech tal Jesuus s-eche: 
LUK.8.5	—Bʼenetz val u vinaq ava itriigo, tul xeʼt vet tiʼ ixitul el inqʼa tiiya t-txʼavaʼ. Tanuletz inqʼa iiya een ex kuʼk t-bʼey, tul pal itzeqʼ vet inqʼa xaol. Aʼetz vet inqʼa tzʼichin, uvaʼ nik ixichʼan vatz amlikaʼ, motx iqʼon.
LUK.8.6	Tant inqʼa iiya, aʼ ex kuʼk viʼ sivan. Itzʼetz veteʼ, tul motx kuxh tzaqi. Tan yeʼlich aʼ tal uvaʼ ex kuʼka.
LUK.8.7	Tant inqʼa iiya, aʼ ex kuʼk xoʼl chʼiʼx. Chʼijetz vet u chʼiʼx, tul aʼ vet u chʼiʼx yeʼ kuyun ichʼij inqʼa talaq triigo.
LUK.8.8	Tant inqʼa iiya, aʼ ex kuʼk tu bʼaʼnla txʼavaʼ. Itzʼetz u iiya, atz chʼij veteʼ. Tul bʼeenoxh ivatz taqʼa. Atetz vet iiya motx aqʼon oʼ txhaq kʼalal (100) ivatz, —xeʼt Jesuus.
LUK.8.8	Yaʼetz kuxh vet Jesuus tiʼ talax u yol, tul taqʼ jaʼ Jesuus tiʼ iqul. Tul ech tal Jesuus s-eche: —Jaʼletz ex, uvaʼ nik abʼin inqʼa yol uvaʼ nik valeʼ, tul bʼanvaq yaʼl tiʼ inimaleʼ, —xeʼt Jesuus.
LUK.8.9	Yaʼne ech val u yol abʼil te Jesuus taʼn inqʼa nikich itxhus tibʼ s-kʼatza s-eche: —¿Kam talax inqʼa yol uvaʼ txumbʼalimal qat aaltaʼ? —xeʼtaq te Jesuus.
LUK.8.10	Tul ech tal Jesuus s-eche: —QuBʼaal Tiuxh nik aqʼon etootzaqi kam nik tulbʼe quBʼaal Tiuxh ibʼant iqʼesalil t-taanima inqʼa xaol. Pet koq inqʼa xaol, tan txumbʼalimal kuxh nik intxhust inqʼa yol s-te. Tan eyaʼp vet u yol uvaʼ tal val u qʼexsanich tetz viyol quBʼaal Tiuxh s-naʼya uvaʼ ech tal s-eche:
LUK.8.10	«Kʼuxh nik motx til
LUK.8.10	kam uvaʼ nik inbʼaneʼ,
LUK.8.10	poro yeʼaq nik motx
LUK.8.10	ibʼen s-te
LUK.8.10	kam talax uvaʼ nik tileʼ.
LUK.8.10	Atz kʼuxh nik motx tabʼi
LUK.8.10	kam inqʼa yol nik valeʼ,
LUK.8.10	tul yeʼat nik motx tel s-tuul
LUK.8.10	kam uvaʼ nik valeʼ.»
LUK.8.11	Echetz nik elkaʼp u yol uvaʼ txumbʼalimal qat valt xoʼl inqʼa xaol s-eche: Inqʼa iiya, tan aʼ nik elkaʼpun inqʼa iyolbʼal quBʼaal Tiuxh. 
LUK.8.12	U txʼavaʼ, tan aʼ nik elkaʼpun u taanima inqʼa xaol. Eche inqʼa iiya uvaʼ, aʼ ex kuʼk t-bʼey, tan aʼ nik elkaʼpun tiʼ inqʼa xaol uvaʼ nik abʼin viyolbʼal quBʼaal Tiuxh. Maʼtetz tabʼit vet viyolbʼal quBʼaal Tiuxh, tul aʼ diaavlo nik pal eesan el t-taanima. Tul qat isotzsa vet viyolbʼal quBʼaal Tiuxh s-kʼuul. Atz yeʼ qat iqej veteʼ. Tul yeʼ nik ichitp vet t-inqʼa paʼv.
LUK.8.13	Atz echat inqʼa iiyae uvaʼ, aʼ ex kuʼk xoʼl sivan, tan aʼ nik elkaʼpun tiʼ inqʼa xaol uvaʼ oqxh ichiibʼ tiʼ tabʼil viyolbʼal quBʼaal Tiuxh. Pet oq nik til vet invaʼq vitzaʼlal tiʼ inimal viyolbʼal quBʼaal Tiuxh, tul nal kuxh nik tel vet ka tiʼ iqeexeʼ. Tan ech kuxh tatin inqʼa xaol, eche u iiya uvaʼ bʼiil kuxh at bʼen taqʼil t-txʼavaʼ.
LUK.8.14	Atz echate inqʼa iiya uvaʼ, aʼ ex kuʼk xoʼl chʼiʼx, tan aʼ nik elkaʼpun tiʼ inqʼa xaol uvaʼ nik abʼin viyolbʼal quBʼaal Tiuxh. Poro aʼe tan, aʼ kuxh nik titzʼa u txʼijbʼal qʼiil tiʼ kam laʼ elkaʼp inqʼa kam tetz tuulbʼal u qʼij isaq tzitza vatz u txʼavaʼ. Tul aʼetz inqʼae, laʼ sotzsan el viyolbʼal quBʼaal Tiuxh t-taanima. Echetz laʼ ibʼan, eche inqʼa iiya uvaʼ yeʼ ikuy inqʼa chʼiʼx ichʼijeʼ, tul yeʼ taqʼ ivatz.
LUK.8.15	Pet eche inqʼa iiya uvaʼ, aʼ ex kuʼk tu bʼaʼnla txʼavaʼ, tan aʼ nik elkaʼpun tiʼ inqʼa xaol uvaʼ nik abʼin viyolbʼal quBʼaal Tiuxh. Aʼetz vet inqʼa xaole uvaʼ ayaʼlxh ikʼuul, atz ayaʼlxh taanima nik inima viyolbʼal quBʼaal Tiuxh. Tul aʼ nik ibʼan vet u bʼaʼn. Tul jikxh vet nik ibʼantaʼ.{*}
LUK.8.16	Yeʼxhabʼil invaʼq laʼ matxon invaʼq txiqubʼal, tul laʼ imuq ka inpaqte jaqʼ vaʼq almul. Atz jitoq laʼ toksa jaqʼ invaʼq txʼatxh. Pet een laʼ taqʼvat jaʼ tu tatibʼal uvaʼ niim at jaʼ. Echetz jaʼl inqʼa laʼ paloʼk tuul u otzotz, tul laʼ motx txiqul vet taʼn u txiqubʼal. Echatetz uvaʼe, laʼ ebʼan tiʼ ikʼutxhux viyolbʼal quBʼaal Tiuxh xoʼl inqʼa xaol. Tul laʼ tootzaqi vet inqʼa xaol uvaʼ laʼ ikuy sotzsa quBʼaal Tiuxh inqʼa ipaʼv. 
LUK.8.17	Echatetze viyolbʼal quBʼaal Tiuxh, tan yeʼl viyolbʼal quBʼaal Tiuxh laʼ kuxh kaj ka s-eche, uvaʼ ile nik taqʼ quBʼaal Tiuxh ootzaqiloq s-txheel te inqʼa tij imam Israeel, pet tetxhal laʼ alax el. Tan yeʼ laʼ utxhi uvaʼ laʼ kuxh kolox ka s-eche. 
LUK.8.18	Bʼanvaqetzxh yaʼl tiʼ ibʼix vinyol teviʼ. Tan jaʼl uvaʼ laʼ qeon vinyol, tul aʼetz uvaʼe, laʼ lotxhox taʼn quBʼaal Tiuxh tiʼ tootzaqil tel inuqul viyolbʼal quBʼaal Tiuxh. Pet koq inqʼa yeʼ nik ibʼan yaʼl tiʼ ibʼix vinyol tiviʼ, tan aʼl laʼ isotzsat el quBʼaal Tiuxh s-kʼuul jankʼal vatziʼ tootzaql veteʼ nik taleʼ, —xeʼt Jesuus.
LUK.8.19	Yaʼne aqʼbʼ vitxutx Jesuus tuchʼ inqʼa titzʼin Jesuus tal uvaʼ atich Jesuus. Tul yeʼ nikich motx tutxh ipaloʼk kʼatz Jesuus taʼn mamala xaol. 
LUK.8.20	Tul ech ex alaxoq te Jesuus s-eche: —Jesuus, il atxutx at tiʼ otzotz tuchʼ inqʼa eetzʼin. Tul il axh nik motx itxhok axh, —xeʼt eʼl Jesuus.
LUK.8.21	Yaʼne ech tal Jesuus s-eche: —Ape. ¡Jabʼiletze vintxutx, atz inqʼa vitzʼin! Aʼe jatvaʼl inqʼa nik abʼin viyolbʼal quBʼaal Tiuxh, tul nik inima. Aʼetz uvaʼe, nik insaʼe, eche vintxutx tuchʼ vitzʼin, —xeʼt Jesuus.
LUK.8.22	Ibʼanetz vet vaʼt u qʼij, tul ok bʼen Jesuus tuul vaarko tuchʼ inqʼa nikich itxhus tibʼ s-kʼatza. Tul ech tal Jesuus s-eche: —Koʼvaq el tinjalit itziʼ u mam aʼ, —xeʼt Jesuus. Tul bʼenaq veteʼ. 
LUK.8.23	Tuulbʼaletz uvaʼ sebʼtich ixaon ok u vaarko viʼ u mam aʼ, tul bʼen Jesuus t-vataʼm. Tul aqʼbʼil kuxh ul val u mam kaqiqʼ jabʼal viʼ okaʼp u mam aʼ. Tul oqxhich vet ipal kuʼ aʼ tuul u vaarko. Atz tetxhichxh vet isotz kuʼ u vaarko jaqʼ u aʼ taʼn u kaqiqʼ jabʼal.
LUK.8.24	Yaʼne ex bʼeyexoq vet Jesuus taʼn inqʼa nikich itxhus tibʼ s-kʼatza. Tul echaq tal te Jesuus s-eche: —¡Txhusul qetz! ¡Il vet oʼ toq kamoq oʼ taʼn u aʼ! —xeʼtaq te Jesuus.
LUK.8.24	Uletz vet ivatz Jesuus, tul ibʼekʼ vet Jesuus iyaʼ u kaqiqʼ jabʼal tuchʼ iyaʼ teyut tibʼ u mam aʼ. Tul yekich yaʼ veteʼ. Atz yekich tzʼinun vet iviʼ u mam aʼ.
LUK.8.25	Yaʼne ech tal Jesuus s-eche: —¿Maqetz tira yeʼ kʼuqlel ekʼuul s-viʼ uvaʼ laʼ inlotxh ex? —xeʼt Jesuus.
LUK.8.25	Tul kaayaqichxh vet taanima inqʼa nikich itxhus tibʼ kʼatz Jesuus taʼn xoʼval. Tul ech nikich talaq vet s-vatzaq s-eche: —¿Kam talax naq u vinaq uvaʼe? Tan ¡tetxhal qat qeex naq taʼn u kaqiqʼ jabʼal, atz taʼn u mam aʼ! —xeʼtaq veteʼ.
LUK.8.26	Yaʼne aqʼbʼ vet Jesuus tuchʼ inqʼa nikich itxhus tibʼ s-kʼatza tinjalit el itziʼ u mam aʼ t-vitxʼavaʼ inqʼa aj Gadaara uvaʼ at vatzeʼl Galileea tu bʼenabʼ qʼij. 
LUK.8.27	Aqʼbʼetz vet Jesuus t-Gadaara, tul aqʼbʼ val u vinaq vatz Jesuus, antxh aj Gadaara. Tul naʼynaqich tok demoonio t-taanima. Tul tira yeʼl toksaʼm atich ok. Atz tira yeʼ nikich tatin t-totzotz. Pet aʼ kuxh atilich vet viʼ kampusaanto, tal uvaʼ nikich muqtxʼik inqʼa kamnaʼq.
LUK.8.28+LUK.8.29	Poro tira txeyich vet u vinaq taʼn demoonio. Echetz kʼuxh nikich iqitzix vet u vinaq s-kadeena, atz kʼuxh nikich toksal txhʼitxhʼ tiqʼabʼ, poro tetxhal kuxh nikich irineʼ. Tul nikich tiqʼol vet bʼen u vinaq taʼn inqʼa demoonio t-inqʼa atibʼal uvaʼ yeʼl xaol jeqlel s-tuul.
LUK.8.28+LUK.8.29	Iletz kuxh Jesuus nikich teluʼl tu vaarko, tul ilix vet Jesuus taʼn u vinaq. Atz qʼex taqʼbʼeʼ, tul ijoqbʼa tibʼ vatz Jesuus. Tul xeʼt sichʼin. Tul ech tal te Jesuus s-eche: —¡Kam asaʼ s-ve, Jesuus, axh viKʼaol u Nimla Tiuxh! —xeʼte.
LUK.8.28+LUK.8.29	Yaʼne ibʼekʼ Jesuus u demoonio. Tul ech tal Jesuus s-te s-eche: —Elen el kʼatz u vinaqe, —xeʼt Jesuus.
LUK.8.28+LUK.8.29	Aloq jit yekich koq eleʼl inqʼa demoonio. Pet aʼl iqʼeqʼun u vinaq taʼn. Tul ech tal s-eche: —¡Yeʼ akʼaxbʼisa in! —xeʼt te Jesuus.
LUK.8.30	Yaʼne ech tal Jesuus te u demoonio s-eche: —¿Kam abʼij? —xeʼt Jesuus.
LUK.8.30	Tul ech tal u demoonio s-eche: —Yeʼl atxhbʼe inbʼij, —xeʼte. Tan mamala demoonio atich ok t-taanima u vinaq.
LUK.8.31	Yaʼne ijaq vet inqʼa demoonio bʼaʼnil te Jesuus, tiʼ uvaʼ yeʼlich laʼ taqʼ bʼen Jesuus tuul u jul tal uvaʼ atil mam kʼaxbʼichil tetz inqʼa demoonio. 
LUK.8.32	Mamalaetz kutxh nikich ikʼoatxhin tu vitz tal uvaʼ atich Jesuus, tul ijaq inqʼa demoonio bʼaʼnil te Jesuus, tiʼ uvaʼ aʼich laʼ itxhaqvat bʼen Jesuus inqʼa demoonio kʼatz inqʼa kutxh. Tul ikuy vet Jesuus ibʼenqe. 
LUK.8.33	Eletz vet el inqʼa demoonio t-taanima u vinaq, tul yekichaq vet ok kʼatz inqʼa kutxh. Tul yeʼxh taqla, ok vet inqʼa mamala kutxh t-ojqeʼl taʼn inqʼa demoonio. Tul motxaq itʼebʼlu vet bʼen tibʼ inqʼa kutxh xeʼ u mam aʼ. Tul yekich motx jiqʼbʼaq veteʼ.
LUK.8.34	Tilaqetz vet inqʼa xeen kutxh kam uvaʼ utxhi, tul yekich motx itzʼeqaq vet tibʼ. Tul exaq tal vet itziulal inqʼa yol te inqʼa xaol tu tenam. Atz ex tal vet te inqʼa xaol, inqʼa een t-vitz.
LUK.8.35	Yaʼne tzaj vet inqʼa xaol tiʼ tilix kam uvaʼ motx utxhi. Aqʼbʼetz vet inqʼa xaol tal uvaʼ atich Jesuus, tul tilaq veteʼ uvaʼ kʼuqlich vet u vinaq txala toq Jesuus. Tan yeʼlich vet inqʼa demoonio atich ok t-taanima u vinaq. Tul atich vet ok toksaʼm. Atz jikichxh vet titzʼabʼal. Tul mam xoʼval tzaj vet tiʼ inqʼa xaol uvaʼs tiltaʼ. 
LUK.8.36	Aʼetz vet inqʼa xaol uvaʼ ilon ibʼant u vinaq bʼaʼn, motx alon inuqul te inqʼa xaol, inqʼa motx aqʼbʼ tiʼ tilixeʼ kam uvaʼ ibʼan Jesuus tiʼ ichitp u vinaq tiqʼabʼ inqʼa demoonio.
LUK.8.37	Yaʼne jankʼalxh vet inqʼa xaol, inqʼa motx tzaj t-inqʼa vitz tuulbʼal Gadaara, motx xeʼt tiʼ ijaqax bʼaʼnil te Jesuus, tiʼ uvaʼ laʼich eleʼl Jesuus tuulbʼal Gadaara. Tan mam xoʼval nikich motx itzajaq vet s-tiʼ.
LUK.8.37	Yaʼne pal vet jaʼ Jesuus tuul u vaarko inpaqte tuchʼ inqʼa nikich itxhus tibʼ s-kʼatza tiʼ iqʼaʼv Jesuus t-Galileea. 
LUK.8.38	Poro ijaq vet u vinaq bʼaʼnil te Jesuus, tiʼ uvaʼ laʼich bʼen tiʼ Jesuus, u vinaq uvaʼ maʼtich teleʼl demoonio t-taanima. Poro yeʼ ikuy Jesuus ibʼen u vinaq s-tiʼ. Pet ech tal Jesuus s-te s-eche: 
LUK.8.39	—Quxh vet tavotzotz. Tul bʼen aal te inqʼa eetzʼin aatzik u nimla bʼaʼnil uvaʼ qat ibʼan quBʼaal Tiuxh see, —xeʼt Jesuus.
LUK.8.39	Bʼenetz vet u vinaq, tul ex tal vet el tuulbʼal u tenam kam u mam bʼaʼnil uvaʼ ibʼan Jesuus s-te.
LUK.8.40	Aqʼbʼetz vet Jesuus inpaqte tu tenam Kapernauum tuulbʼal Galileea, tul mam tenam nikich ichiibʼ tiʼ taqʼbʼ Jesuus. Tan txʼebʼoʼmyaqich kuxh vet tiʼ taqʼbʼ Jesuus. 
LUK.8.41	Aqʼbʼetz vet val u vinaq vatz Jesuus uvaʼ Jaairoich ibʼij, iqʼonich iviʼ tu kʼulbʼal tibʼ inqʼa tij imam Israeel. Tul ijoqbʼa tibʼ vatz Jesuus. Tul ijaq bʼaʼnil te Jesuus uvaʼ laʼich bʼen Jesuus s-tiʼ t-totzotz tiʼ ibʼanax bʼaʼn vimeʼal. 
LUK.8.42	Tan atich vaʼl vatz imeʼal Jaairo uvaʼ taʼnichxhte. Poro bʼiitich kuxh vet ikameʼ. Tul kamal kabʼlavalich vet iyaʼbʼ.
LUK.8.42	Bʼenetz vet Jesuus tiʼ Jaairo, tul mam tenam ok bʼen tiʼ Jesuus. Tul oqxhich ipotxhʼox Jesuus taʼn u tenam.
LUK.8.43	Atichetz val u ixoq xoʼl inqʼa xaol, val u ixoq uvaʼ bʼeeno kuxh nikich ikʼaxbʼ t-yaabʼil, tan tira yeʼ nikich iyaʼ vitxaqʼo u ixoq. Tul kabʼlavalich vet yaʼbʼ tok u yaabʼil s-tiʼ. [Kʼuxhetz maʼtich itxʼakt u ixoq ipuaq te aj tzʼak tiʼ viyaabʼil,] poro mij invaʼq aj tzʼak nikich toleʼv tiʼ ibʼant u ixoq bʼaʼn.
LUK.8.44	Yaʼne ech itzaj u ixoq tiʼ iqul Jesuus. Tul ex ikan vitziʼ viqinkin txhas oksaʼm Jesuus tiʼ ibʼant bʼaʼn tu yaabʼil. Iletz kuxh vitziʼ viqinkin txhas toksaʼm Jesuus nikich ikan u ixoq, tul yekich yaʼ vet itxhaqp vitxaqʼo u ixoq.
LUK.8.45	Yaʼne ech tal Jesuus s-eche: —¿Jaʼletze uvaʼ qat kanon in? —xeʼt Jesuus.
LUK.8.45	Tul yeʼxhabʼil invaʼq tal tibʼ. Pet ech tal vet Luʼ tuchʼ jolt inqʼa imol s-eche: —Txhusul qetz, aʼ inqʼa tename nik potxhʼon axh. Tul: «¿Jaʼletze uvaʼ qat kanon in?» chich axh, —xeʼt Luʼ.
LUK.8.46	Tul ech tal Jesuus s-eche: —Atxh invaʼl qat kanon in, tan qat vabʼi teleʼl u tiqleʼm quBʼaal Tiuxh sinkʼatza, —xeʼt Jesuus.
LUK.8.47	Tiletz vet u ixoq uvaʼ yeʼlich laʼ utxh imuqux vet u yol vatz Jesuus, tul xeʼt vet u ixoq tʼuntʼutxhoq t-xoʼval. Tul ijoqbʼa vet kuʼ tibʼ vatz Jesuus. Tul ech vet ivatz inqʼa xaol tal u ixoq inuqul u yol, tiʼ uvaʼ kam s-tiʼil ikan u ixoq vitziʼ viqinkin txhas toksaʼm Jesuus. Atz tal u ixoq uvaʼ yekich ibʼan bʼaʼn taʼn Jesuus.
LUK.8.48	Yaʼne ech tal Jesuus s-eche: —Ixoq, tiʼ uvaʼ qat akʼuqbʼa akʼuul s-viʼ, tul qat inbʼanl vet axh bʼaʼn. Pet quxh vet tibʼaʼnil, —xeʼt Jesuus te u ixoq.
LUK.8.49	Sebʼtichetz iyolon Jesuus te u ixoq, tul ul val u bʼanol txhaq uvaʼ tzajnaʼqich t-totzotz Jaairo, viqʼesal inqʼa xaol tu kʼulbʼal ibʼ. Tul ech tal s-eche: —Qat kamy vet vameʼal; yeʼ kuxh vet aal te naq u Txhusul qetz, —xeʼt te Jaairo.
LUK.8.50	Tabʼietz vet Jesuus u yol uvaʼ nikich talax te Jaairo, tul ech tal Jesuus te Jaairo s-eche: —Yeʼ kuxh txumun axh. Pet kʼuqbʼa akʼuul s-viʼ. Tan toq itzʼeʼvoq vameʼal inpaqte, —xeʼt Jesuus.
LUK.8.51	Aqʼbʼetz vet Jesuus totzotz Jaairo, tul yeʼxh jankʼal xaol ikʼuloʼk Jesuus s-tiʼ, pet taʼnxh Luʼ tuchʼ Jakoovo tuchʼ Xhun tuchʼ Jaairo, vibʼaal u ixvaak, atz tuchʼ vitxutx u ixvaak. 
LUK.8.52	Tul aalatxh motx itxumun inqʼa xaol tiʼ u ixvaak. Atz nikich motx toqʼ vet s-tiʼ. Tul ech tal Jesuus s-eche: —Yeʼ kuxh oqʼ ex, tan yeʼl u ixvaak kamnaʼqle. Pet aʼ kuxhte vatya, —xeʼt Jesuus te inqʼa xaol.
LUK.8.53	Tul aʼl kuxh itzeʼlel Jesuus taʼn inqʼa xaol, tan tootzaqichaq veteʼ uvaʼ maʼtich ikam vet u ixvaak.
LUK.8.54	Yaʼne itxey Jesuus iqʼabʼ u ixvaak. Tul ech tal Jesuus s-te s-eche: —¡Ixvaak, lakpen! —xeʼt Jesuus.
LUK.8.55	Tul ¡ul vet taanima u ixvaak inpaqte! Atz yekich lakp veteʼ. Tul ibʼekʼ vet Jesuus taqʼax itxʼix u ixvaak. 
LUK.8.56	Tul kaayichxh vet taanima itxutx ibʼaal u ixvaak. Yaʼne itiila bʼekʼu ka Jesuus uvaʼ yeʼxh tal laʼich motx talvat u yol uvaʼ tila.
LUK.9.1	Yaʼne imol Jesuus kabʼlaval inqʼa nikich itxhus tibʼ s-kʼatza. Tul taqʼ Jesuus iyakʼil, atz taqʼ Jesuus tiqleʼm tiʼ itukil el jatvatzulxh demoonio t-taanima inqʼa xaol, atz tiʼ ibʼant bʼaʼn inqʼa yaabʼ. 
LUK.9.2	Tan laʼich motx itxhaq bʼen Jesuus tiʼ ipaxsal inqʼa bʼaʼnla txhaq yol tiʼ ibʼant quBʼaal Tiuxh iqʼesalil kʼatz inqʼa xaol, atz tiʼ ibʼant bʼaʼn inqʼa yaabʼ.
LUK.9.3	Tul ech tal Jesuus te inqʼa nikich itxhus tibʼ s-kʼatza s-eche: —Yeʼxhkam invaʼq kam laʼ etiqʼo tetz tiʼ ebʼey: Jitoq vaʼq ebʼaara; jitoq invaʼq etxʼuʼy laʼ etaqʼ bʼen viʼ etxhelebʼ; jitoq etxʼix; jitoq epuaq; atz jitoq vaʼtoʼq etoksaʼm laʼ etiqʼo. 
LUK.9.4	Atz jabʼiste otzotz laʼ aqʼbʼik ex, tul aʼ laʼ atink ex tzitzi, tetxhal laʼ nal el tzaan ex tu tenam uvaʼe. 
LUK.9.5	Atz tal invaʼq tenam uvaʼ yeʼ laʼ kʼuluxik ex, tul yek laʼ qʼaʼv ex. Poro laʼ etichu ka inqʼa poqoq tetoq vatz inqʼa xaol, s-kʼutxhbʼal tetz uvaʼ, aʼ vet u kʼaxbʼichil laʼ bʼenk inqʼa xaol taʼn quBʼaal Tiuxh, —xeʼt Jesuus.
LUK.9.6	Yaʼne bʼen vet kabʼlaval inqʼa nikich itxhus tibʼ kʼatz Jesuus tuulbʼal inqʼa talaq tenam s-kaqaayil. Tul tal kuxh nikich motx ipaxsavat inqʼa bʼaʼnla txhaq yol tiʼ Jesuus. Atz nikich motx ibʼan bʼaʼn inqʼa yaabʼ t-junun tenam, atz kʼuxh talxh tenam.
LUK.9.7	Tabʼietz vet Eroodes itziulal inqʼa yol uvaʼ nikich ibʼan Jesuus tuchʼ inqʼa nikich itxhus tibʼ s-kʼatza, tul nikich kuxh isotz vet ikʼuul Eroodes s-tiʼ jaʼl nikich bʼanon inqʼa kam. Tan at xaol uvaʼ ech nikich tal s-eche: —Qat itzʼeʼvy Xhun inpaqte. Tul Xhun vete uvaʼ nik bʼanon inqʼa kam inqʼae, —chichichaqe. 
LUK.9.8	Atz at xaol ech nikich tal s-eche: —Il Eliias uy inpaqte, —chichich inqʼa xaol. Atz at txhan xaol ech nikich alon s-eche: —Aʼebʼ vaʼq inqʼa qʼexsanich tetz viyol quBʼaal Tiuxh s-naʼya qat itzʼeʼvy inpaqte, —chichichaq tiʼ Jesuus.
LUK.9.9	Yaʼne ech tal Eroodes s-eche: —¿Jaʼlebʼ kuxh val uvaʼ mamala kam nik ibʼaneʼ, nik vabʼi talaxeʼ? Tan bʼekʼel vet teesal iviʼ Xhun vaʼn. Jitetz Xhune uvaʼ nik bʼanon inqʼa kam, nik valeʼ, —xeʼt Eroodes. Echetz yaʼlichxh vet Eroodes tiʼ tootzaqil Jesuus.{*}
LUK.9.10	Yaʼne qʼaʼv vet inqʼa iapoostol Jesuus inpaqte, inqʼa itxhaqa. Tul motx tal vet ok te Jesuus kam inqʼa ex ibʼaneʼ. Tul tiqʼo vet el Jesuus inqʼa iapoostol xoʼl inqʼa xaol s-jetxhel el. Tul ok vet bʼen Jesuus s-tuchʼ t-val u vaarko, tul yekichaq vet t-val u txʼavaʼ uvaʼ yeʼl xaol s-tuul, uvaʼ naqlich kuxh al kʼatz u tenam uvaʼ Vetsaaida ibʼij. 
LUK.9.11	Tabʼietz vet inqʼa xaol tal uvaʼ bʼenk Jesuus, tul okaq vet bʼen tiʼ Jesuus. Tul aqʼbʼaq vet tal uvaʼ atich Jesuus. Tul josqʼilxh ikʼult Jesuus inqʼa xaol. Tan yeʼl Jesuus nikich ipal ikʼuul te inqʼa xaol. Tul nikich tal Jesuus vibʼant quBʼaal Tiuxh iqʼesalil t-taanima inqʼa xaol. Tul ibʼan Jesuus bʼaʼn inqʼa yaabʼ.
LUK.9.12	Bʼiitichetz kuxh vet iqʼeqxeʼ, tul motx ijetxh vet tzaan tibʼ kabʼlaval inqʼa nikich itxhus tibʼ kʼatz Jesuus. Atz ulaq kʼatz Jesuus. Tul echaq motx tal te Jesuus s-eche: —Txhaq vet bʼen inqʼa xaol. Tul bʼenaq itxhok itxʼix, atz ivatbʼal, xeʼ inqʼa xaol, inqʼa jeqlel t-inqʼa talaq tenam. Tan yeʼl txʼix, atz yeʼl vatbʼal laʼ txhej tzitza tal uvaʼ atil oʼ, —xeʼtaq te Jesuus.
LUK.9.13	Yaʼne ech tal Jesuus s-eche: —Yeʼle. Pet antxh ex toq aqʼon itxʼix inqʼa xaol, —xeʼt Jesuus.
LUK.9.13	Tul echaq tal te Jesuus s-eche: —Poro yeʼl mamala txʼix ati. Pet oʼvaʼl kuxh vatz paan tuchʼ kaʼvaʼt vatz bʼoxich txay ati. Pet taʼn kuxh laʼ ibʼane uvaʼ laʼ bʼen quloqʼ itxʼix jankʼal inqʼa xaol inqʼaa, —xeʼtaq te Jesuus.
LUK.9.14	Tul kamal oʼvaʼlenich mil (5,000) vinaq atiche. Tul yeʼl inqʼa ixoq ok s-atxh.
LUK.9.14	Tul ech tal Jesuus te inqʼa nikich itxhus tibʼ s-kʼatza s-eche: —Bʼanvaq ikuʼ inqʼa xaol. Tul laalavil toxkʼal (50) xaol tiʼ junun qʼuʼtzul ebʼana, —xeʼt Jesuus.
LUK.9.15	Tul motxaq inima vet kam uvaʼ tal Jesuus. Tan ibʼekʼaq vet ikuʼ inqʼa xaol s-txhaq qʼuʼtzul.
LUK.9.16	Yaʼne ikʼul vet Jesuus oʼvaʼl u paan tuchʼ kaʼvaʼl u bʼoxich txay. Tul saqin jaʼ Jesuus t-amlikaʼ, atz taqʼ Jesuus taʼntiuxh te quBʼaal Tiuxh s-tiʼ. Yaʼne ipil Jesuus s-tuul. Tul taqʼ vet Jesuus te inqʼa nikich itxhus tibʼ s-kʼatza. Aʼetz vet inqʼa nikich itxhus tibʼ kʼatz Jesuus, jatxon el xoʼl inqʼa xaol s-kaqaayil. 
LUK.9.17	Tul jankʼalxh inqʼa xaol motx txʼaʼoni, tetxhal motx inoj inqʼa xaol s-kaqaayil. Tul aʼl tel imolt inqʼa nikich itxhus tibʼ kʼatz Jesuus kabʼlavat xuʼk viyal u etxhbʼubʼal.
LUK.9.18	Paquletz uvaʼ nikich inatxh Jesuus Tiuxh t-val u txʼavaʼ uvaʼ yeʼl xaol jeqlel s-tuul, aloq atich inqʼa nikich itxhus tibʼ kʼatz Jesuus s-naqli. Tul ech tal Jesuus s-eche: —¿Jaʼletz in nik tal inqʼa xaol? —xeʼt Jesuus.
LUK.9.19	Tul ech tal inqʼa nikich itxhus tibʼ kʼatz Jesuus s-eche: —At xaol nik alon seʼe uvaʼ, axh Xhun, u aqʼol kuʼ xaol xeʼ aʼ. Tan aʼ nik tal inqʼa xaol uvaʼ qat itzʼeʼvy Xhun inpaqte. Atz at xaol nik alon uvaʼ, axh Eliias, uvaʼ qat qʼaʼv inpaqte. Tul at xaol nik alon uvaʼ kamal axh vaʼq inqʼa qʼexsanich tetz viyol quBʼaal Tiuxh s-naʼya uvaʼ qat itzʼeʼvy inpaqte, —xeʼtaq te Jesuus.
LUK.9.20	Yaʼne ech tal Jesuus s-eche: —Pet ¿keʼchetz ex? ¿Jaʼletz in, nik etaleʼ? —xeʼt Jesuus.
LUK.9.20	Tul ech tal Luʼ s-eche: —Aʼ axhe u Kriisto, uvaʼ tzajnaʼql kʼatz quBʼaal Tiuxh, —xeʼt Luʼ.
LUK.9.21	Yaʼne itiila bʼekʼu ka Jesuus u yol te inqʼa nikich itxhus tibʼ s-kʼatza uvaʼ yeʼxhabʼil s-te laʼich motx talvat uvaʼ aʼich Jesuus u Kriisto. 
LUK.9.22	Tul ech tal Jesuus s-eche: —Kʼuxhetz inxh u Kʼaola uvaʼ qat bʼen in s-alam aanima, poro mij kuxh toq kaoq utxhchil s-viʼ, tiʼ inkʼaxbʼisaleʼ. Tan toq txhiʼkʼuulaloq in taʼn viqʼesal u tenam, atz taʼn inqʼa iqʼesal oksan yol vatz Tiuxh, atz taʼn inqʼa nik txhusun ibʼekʼbʼal inqʼa qumol s-tijaq imam Israeel. Tul tetxhal toq yatzʼaxoq el in. Poro titoxv qʼij, tul laʼ itzʼeʼv in inpaqte, kʼuxh maʼt inkam veteʼ, —xeʼt Jesuus.
LUK.9.23	Yaʼne ech tal Jesuus te s-kaqaayil, inqʼa nikich abʼin u yol, s-eche: —Jaʼl ex, uvaʼ nik esaʼ etok tzaan s-viʼ tiʼ ebʼen s-niman vetz, tul aʼ isaʼ uvaʼ jit aʼ bʼenk ekʼuul tiʼ tatxhval inqʼa kam vatz u txʼavaʼ. Atz ex, yeʼ laʼ tanbʼan etxhʼuyeʼv s-viʼ jun qʼij, kʼuxhetz ech laʼ ekʼaxbʼ tiʼ etxhʼuyeʼv s-viʼ, eche nik ikʼaxbʼ vaʼq pereexho tiʼ tiqal ikurus. 
LUK.9.24	Atz jaʼl ex, uvaʼ nik saʼon ekolt u qʼij esaq vatz u kʼaxkʼo tiʼ innimaleʼ, tul aʼetz exe, uvaʼ yeʼl iyaʼebʼal imotxebʼal laʼ etzʼeqt u qʼij esaq. Pet jaʼletz ex, uvaʼ laʼ tzʼeqon u qʼij esaq tiʼ innimaleʼ, tul aʼetz exe, uvaʼ laʼ kolox u qʼij esaq taʼn quBʼaal Tiuxh vatz u kʼaxkʼo. 
LUK.9.25	Tan kam koq eloq s-te kʼuxh mam kam laʼ itxʼak invaʼq xaol vatz u txʼavaʼ oq aʼ laʼ itzʼeq u qʼij isaq u taanxelal tiʼ yeʼ inimat in. 
LUK.9.26	Tul jaʼl ex, uvaʼ laʼ chʼixv ex tiʼ etalt etibʼ s-niman vetz, atz laʼ chʼixv ex te vinyol, echatetz laʼ inchʼixve sete uvaʼs laʼ vul inpaqte tuchʼ u nimla vatineʼ, atz tuchʼ u nimla tatin vinBʼaal, atz tuchʼ u nimla tatin inqʼa loqʼola txhaq aanxel, in, u Kʼaola uvaʼ qat bʼen s-alam aanima. 
LUK.9.27	Pet nik val sete uvaʼ: At jolol ex toq etil ibʼant quBʼaal Tiuxh iqʼesalil tzitza vatz txʼavaʼ, —xeʼt Jesuus te inqʼa nikich itxhus tibʼ s-kʼatza.
LUK.9.28	Vajxaqilichetz vet qʼij talt Jesuus inqʼa yol inqʼae, tul tiqʼo Jesuus Luʼ s-tiʼ, tuchʼ Jakoovo tuchʼ Xhun. Tul yekich jaʼ Jesuus s-tuchʼ viʼ val u vitz tiʼ inatxhax Tiuxh. 
LUK.9.29	Sebʼtichetz inatxht Jesuus Tiuxh, tul jalp tilix ivatz Jesuus. Tul oqxhich vet isaqal u toksaʼm Jesuus. Atz litzʼkabʼinyichxh veteʼ. 
LUK.9.30	Tul yeʼ kuxh taqla ul kaʼvaʼl u vinaq yolon kʼatz Jesuus: Poro Moiseesich tuchʼ Eliias. 
LUK.9.31	Tul litzʼkabʼinyichxh tilixeʼ. Tul aʼ nikich motx iyol, u yol tiʼ vikamebʼal Jesuus uvaʼ een laʼich bʼen tzoqpisalik inqʼa yol tiʼ Jesuus tu tenam Jerusaleen.{*}
LUK.9.32	Poro kamyichxh vet Luʼ t-vataʼm tuchʼ inqʼa imol. Ajtetz motx el vet ivataʼm, tul ajtxh motx tila uvaʼ litzʼkabʼinyichxh vet tatin Jesuus. Tul ajtxh motx til txaklich vet Moisees tuchʼ Eliias kʼatz Jesuus. 
LUK.9.33	Ilichetzxh vet Moisees tuchʼ Eliias nikich tel bʼen kʼatz Jesuus, tul ech tal vet Luʼ te Jesuus s-eche: —Txhusul qetz, tira bʼaʼn uvaʼ laʼ kaj bʼeeq oʼ tzitza. Tul toq qubʼit oxvoʼq tal patxh. Vaʼletz eetz. Vaʼt tetz Moisees. Atz vaʼt tetz Eliias, —xeʼt Luʼ. Poro yeʼ nikich ibʼen te Luʼ kam uvaʼ nikich tal te Jesuus.
LUK.9.34	Sebʼtichetz iyolon Luʼ tuchʼ Jesuus, tul ajtxh motx til ikuʼl val u suʼtzʼ s-tiibʼa. Tul tira motx xoʼvaq veteʼ uvaʼs ijuptxʼaq taʼn u suʼtzʼ. 
LUK.9.35	Yaʼne ajtxh motx tabʼi iyolon kuʼl quBʼaal Tiuxh xoʼl u suʼtzʼ. Tul ech tal quBʼaal Tiuxh s-eche: —Aʼetz naqe vinKʼaol uvaʼe, uvaʼ kamxh in s-tiʼ. Aʼetz enima kam uvaʼ nik tal naq, —xeʼt quBʼaal Tiuxh. 
LUK.9.36	Yaʼetz vet iyolon kʼul quBʼaal Tiuxh, tul tilaq veteʼ uvaʼ ijunalich kuxh vet Jesuus. Tul yeʼxh tal invaʼq talvat kam uvaʼ motx tila. Pet ataqich kuxh vet s-kʼuul, tuulbʼal inqʼa qʼij inqʼae.
LUK.9.37	Echichetz vet s-eqal, tul kuʼ vet ul Jesuus viʼ u vitz tuchʼ inqʼa nikich itxhus tibʼ s-kʼatza. Tul mam tenam ul kʼulun Jesuus. 
LUK.9.38	Tul ech nikich tal isichʼin val u vinaq, uvaʼ txhʼuyich xoʼl inqʼa xaol, s-eche: —¡Txhusul qetz, bʼan bʼaʼnil te vatz inkʼaol! Tan taʼnxh naqe. 
LUK.9.39	Tul il val u demoonio atoʼk t-taanima vatz inkʼaol. Tul bʼeeno nik ikʼaxbʼisal taʼn. Tan at uvaʼ yeʼ kuxh taqla nik isichʼin naq taʼn. Tul tzetpumalxh naq nik ibʼaneʼ. Yaʼne nik kuxh tel vet pulubʼ itziʼ naq taʼn. Tul kaaroxh nik itxhaqpul vet ka naq taʼn. 
LUK.9.40	Qatetz injaq bʼaʼnil te txhaqnaq inqʼa nik atxhuseʼ uvaʼ laʼ teesa el txhaqnaq u demoonio t-taanima vinkʼaol, poro yeʼl txhaqnaq nik toleʼveʼ, —xeʼt u vinaq te Jesuus.
LUK.9.41	Yaʼne ech tal Jesuus te inqʼa xaol s-eche: —¡Tiyiilaq palsan yol! Atz ¡tiyiilaq elnaʼq viʼ t-bʼey, ex inqʼa itzʼlel ex txheel! ¿Echetz kol kuxh laʼ vatine sexoʼl nik enatxheʼ? Atz ¿echetz kol kuxh laʼ intxʼebʼt ibʼen inuqul u yole sete tiʼ eqejt in? Aqʼ tzaan vakʼaol sinvatz, —xeʼt Jesuus.{*}
LUK.9.42	Iletzxh vet u xaak nikich tokaʼp vatz Jesuus, tul yekich pakʼel ikuʼ u xaak t-txʼavaʼ taʼn u demoonio. Tul tira tzetpumalxh u xaak nikich ibʼanax taʼn u demoonio.
LUK.9.42	Yaʼne iyaj Jesuus u demoonio. Tul ituki el Jesuus t-taanima u xaak. Tul ibʼan vet u xaak bʼaʼn taʼn Jesuus. Tul taqʼ vet ok Jesuus u xaak te vibʼaal. 
LUK.9.43	Tul mamala xaol motx kaj taanima tiʼ u nimla tiqleʼm quBʼaal Tiuxh uvaʼs ibʼant u xaak bʼaʼn taʼn Jesuus.
LUK.9.43	Poro tuulbʼaletz uvaʼ kaayichxh taanima inqʼa xaol tiʼ inqʼa mamala bʼaʼnil uvaʼ nikich ibʼan Jesuus, tul ech tal Jesuus te inqʼa nikich itxhus tibʼ s-kʼatza s-eche: 
LUK.9.44	—Txhabʼavaqxh ikaj inqʼa yol teviʼ inqʼa nik val sete. Tan kʼuxh inxh u Kʼaola uvaʼ qat bʼen s-alam aanima, poro tetxhal kuxh toq aqʼaxoq ok in tiqʼabʼ inqʼa iqʼesal u tenam, —xeʼt Jesuus.
LUK.9.45	Tul yeʼ nikich ibʼen inqʼa yol te inqʼa nikich itxhus tibʼ kʼatz Jesuus. Tan yeʼ nikich taqʼ quBʼaal Tiuxh tootzaqi. Poro nikich motx ixoʼv tiʼ tabʼil tel u yol te Jesuus.
LUK.9.46	Yaʼne xeʼtaq vet inqʼa nikich itxhus tibʼ kʼatz Jesuus tiʼ iyojtaq tibʼ s-vatzaq, tiʼ uvaʼ jabʼiste invaʼq s-te nim tiqleʼm laʼich ibʼana uvaʼs laʼich ibʼant Jesuus iqʼesalil.
LUK.9.47	Poro yekich bʼen te Jesuus kam uvaʼ nikich motx titzʼa t-taanima. Tul isikʼle tzaan Jesuus val u nitxaʼ. Tul itxakbʼa Jesuus s-txala. 
LUK.9.48	Tul ech tal Jesuus s-eche: —Jaʼl ex, uvaʼ ayaʼlxh ekʼuul laʼ ekʼul vaʼq inqʼa nitxaʼ tiʼ vetootzaqit in, tul inetze nik ekʼul in. Tul jabʼiletz ex, uvaʼ laʼ kʼulun in, tul aʼetz vinBʼaale, nik ekʼuleʼ uvaʼ txhaqon tzaan in. Tan jabʼil ex, uvaʼ nik etiqʼo kuʼl etibʼ, tul aʼetz exe, uvaʼ nim etiqleʼm vatz quBʼaal Tiuxh, —xeʼt Jesuus.{*}
LUK.9.49	Yaʼne ech tal Xhun s-eche: —Txhusul qetz, qat qil val u vinaq uvaʼ nik ituki el demoonio t-taanima inqʼa xaol tuchʼ abʼij. Tul qat qumaq s-tiʼ, tan jit qumol qibʼ s-tuchʼ, oʼ inqʼa nik qutxhus qibʼ sakʼatza, —xeʼt Xhun te Jesuus.
LUK.9.50	Tul ech tal Jesuus s-eche: —Yeʼ koq qat emaq naqe s-tiʼ. Tan jabʼiste u xaol uvaʼ yeʼxhkam nik itxhiʼan s-qiʼ, aʼetz u xaole uvaʼ eela quyol s-tuchʼ, —xeʼt Jesuus.
LUK.9.51	Bʼiitichetz kuxh vet ileqt viqʼiil ibʼen Jesuus t-amlikaʼ, tul tira ikʼayi vet Jesuus ikʼuul tiʼ ibʼen tu tenam Jerusaleen. 
LUK.9.52	Tul ibʼaxabʼsa bʼen Jesuus kaʼl inqʼa itxhaq t-val u tal tenam tuulbʼal Samaaria, tiʼ tabʼil tal uvaʼ laʼich motx vatka. 
LUK.9.53	Poro yeʼl Jesuus kʼulux tuchʼ inqʼa nikich itxhus tibʼ s-kʼatza, tan bʼenaq te inqʼa aj Samaaria uvaʼ, aʼich u tenam Jerusaleen kʼaqich taʼn Jesuus.{*}
LUK.9.54	Tiletz vet Jakoovo tuchʼ Xhun, inqʼa nikich itxhus tibʼ kʼatz Jesuus, uvaʼ yeʼ kʼulux Jesuus, tul ech motx tal vet te Jesuus s-eche: —QuBʼaal, ¿maq laʼ asaʼa uvaʼ laʼ qujaq ikuʼl xamal t-amlikaʼ?, [eche uvaʼ tabʼit kuʼl Eliias xamal s-naʼya.] Tul tira laʼ motx tzʼeʼeʼl inqʼa xaol inqʼae, —xeʼt Jakoovo tuchʼ Xhun te Jesuus.
LUK.9.55	Yaʼne sutxhqʼ Jesuus tiʼ iqul tiʼ iyolon tuchʼ inqʼa nikich itxhus tibʼ s-kʼatza, inqʼa txhʼuyich s-tiʼ. Tul iyaj Jesuus Jakoovo tuchʼ Xhun tiʼ u yol uvaʼ tala. [Tul ech tal Jesuus s-eche: —Tira yeʼ etootzaqle jaʼl nik kʼoopin ex tiʼ talax u yeʼbʼaʼn uvaʼe.] 
LUK.9.56	[Tan jit aʼ ulk in tiʼ iyatzʼax inqʼa xaol, in, u Kʼaola uvaʼ qat bʼen s-alam aanima. Pet aʼ ulk in tiʼ ikolox inqʼa xaol tu kʼaxkʼo, —xeʼt Jesuus.] Tul yekich vet Jesuus tuchʼ inqʼa nikich itxhus tibʼ s-kʼatza t-vaʼt u tal tenam.
LUK.9.57	Atichetz ok Jesuus tiʼ bʼey tuchʼ inqʼa nikich itxhus tibʼ s-kʼatza, tul ech tal val u vinaq te Jesuus s-eche: —QuBʼaal, nik insaʼeʼ laʼ txhʼuyeʼv in seʼe, kʼuxh talxh laʼ bʼenk axh, —xeʼt u vinaq.
LUK.9.58	Yaʼne ech tal Jesuus s-te s-eche: —Bʼaʼn txoo inqʼa yak, tan at ijul txoo tal uvaʼ laʼ vatk txoo. Atz kʼuxh txoo, inqʼa tzʼichin uvaʼ nik ixichʼan vatz amlikaʼ, tan atat isok txoo. Pet ech koq in, u Kʼaola uvaʼ qat bʼen s-alam aanima, tan yeʼl injeqeʼvbʼal t-invaʼq tenam, —xeʼt Jesuus.{*}
LUK.9.59	Yaʼne ech tal Jesuus te invaʼt u vinaq s-eche: —Txhʼuyeʼven s-viʼ, —xeʼt Jesuus.
LUK.9.59	Tul ech tal u vinaq te Jesuus s-eche: —InBʼaal, kuy s-ve uvaʼ bʼaxa toq nal kamoq qʼes inbʼaal, tul laʼ inmuq ka qʼes, yaʼnetze laʼ txhʼuyeʼv in seʼe, —xeʼte.
LUK.9.60	Tul ech tal Jesuus s-eche: —Imuqeʼn tibʼ inqʼa xaol s-vatzaq, inqʼa tira yeʼl qʼij isaq taanxelal vatz quBʼaal Tiuxh. Pet quxh paxsa u yol tiʼ vibʼant quBʼaal Tiuxh iqʼesalil t-taanima inqʼa xaol, —xeʼt Jesuus te u vinaq.
LUK.9.61	Yaʼne ech tal txha vaʼt u vinaq te Jesuus s-eche: —InBʼaal, kuy s-ve uvaʼ bʼaxa toq val inbʼen te junun vitzʼin vatzik inqʼa at t-votzotz, yaʼne laʼ txhʼuyeʼv in seʼe, —xeʼt te Jesuus.
LUK.9.62	Tul ech tal Jesuus s-eche: —Yeʼ laʼ utxh itxhʼuyeʼv inqʼa xaol s-viʼ, inqʼa een kuxh taanima tiʼ kam inqʼa nik til tu totzotz. Tan bʼane laʼ koq ikuy vibʼant quBʼaal Tiuxh iqʼesalil tu taanima. Tan jankʼal eche vaʼq xaol uvaʼ sebʼt ikoon tuchʼ vaʼk, tan bʼane, laʼ koq utxhi uvaʼ aʼl laʼ isaqin ka tiʼ iqul, —xeʼt Jesuus.{*}
LUK.10.1	Yaʼetz kuxh vet Jesuus tiʼ talax inqʼa yol inqʼae, tul itxaj Jesuus lavat imutxʼ (70) jolt inqʼa niman tetz. Tul kaʼkabʼil motx ibʼaxabʼsat bʼen Jesuus tuulbʼal inqʼa tenam, atz tuulbʼal inqʼa txʼavaʼ tal uvaʼ laʼich palk Jesuus. 
LUK.10.2	Tul ech tal Jesuus s-te s-eche: —Nik val sete uvaʼ mam xaol txʼebʼoʼmy kuxh al tiʼ tabʼil inqʼa yol uvaʼ bʼen etal s-te. Pet yeʼxh jankʼal inqʼa bʼen paxsan vinyolbʼal s-xoʼl. Tan ech tatin inqʼa xaol, eche tatin triigo uvaʼ sibʼxh avamal. Tul maʼt itzaq vet vivatz. Poro aʼe tan, yeʼxh jankʼal txhokol tetz triigo ati. Pet jaqvaq te quBʼaal Tiuxh, tul laʼ itxhaq tel paxsan tetz viyol, echetz laʼ imolt tzaane inqʼa xaol tiʼ innimaleʼ.
LUK.10.3	Kʼuxhetz toqxh intxhaq bʼen ex xoʼl jolol inqʼa xaol uvaʼ nik saʼon tabʼil inqʼa yol uvaʼ bʼen etaleʼ, poro at jolt inqʼa yeʼ toq saʼon tabʼil u yol. Tul eche ibʼen karneʼl xoʼl xoʼ toq ebʼaneʼ.{*}
LUK.10.4	Tul yeʼl invaʼq etxʼuʼy laʼ etiqʼo, atz jitoq invaʼq esam. Atz jitoq laʼ etiqʼo invaʼtoʼq echichʼ xaʼp. Tul yeʼl ex laʼ kuxh ebʼal etibʼ t-bʼey tiʼ iqʼiilal invaʼq emol.
LUK.10.5	Taletz invaʼq otzotz uvaʼ laʼ aqʼbʼik ex, tul ech laʼ etal s-bʼaxa s-eche: «QuBʼaal Tiuxh toq aqʼon bʼaʼnil tetaanima, ex, inqʼa at ex tu otzotz,» chaq ex. 
LUK.10.6	Tan oq ayaʼlxh ikʼuul invaʼq u xaol, uvaʼ laʼ kʼulun ex tu otzotz, tul laʼ ikʼul u bʼaʼnil uvaʼ laʼ ejaq te quBʼaal Tiuxh s-tiibʼa. Pet oq yeʼ laʼ ikʼul ex tibʼaʼnil, tul yeʼlat vibʼaʼnil quBʼaal Tiuxh laʼ ikʼula. Pet atoq vibʼaʼnil quBʼaal Tiuxh sekʼatza. 
LUK.10.7	Taʼnetzxh laʼ atink ex tu otzotz tal uvaʼ laʼ kʼultxhik ex. Pet jit jun otzotz kuxh laʼ epal tiʼ vetatineʼ. Tul laʼ txʼaʼon ex, atz laʼ etukʼa kam uvaʼ laʼ aqʼax sete. Tan ech uvaʼe tzʼibʼamal t-viyolbʼal quBʼaal Tiuxh uvaʼ: «Ikʼulel u aqʼonvil laʼ aqʼax vijaʼmil,» chiche.
LUK.10.8	Atz talxh invaʼq tenam laʼ aqʼbʼik ex, tul oq laʼ kʼulux ex tibʼaʼnil, tul laʼ kuxh ekʼula kam etxhbʼubʼal laʼ aqʼax sete. 
LUK.10.9	Tul bʼanvaʼq bʼaʼn inqʼa yaabʼ, inqʼa at tu tenam tal uvaʼ laʼ aqʼbʼik ex. Tul ech laʼ etal s-te s-eche: «Uyetz vet iqʼiil ibʼant quBʼaal Tiuxh iqʼesalil sekʼatza,» chaq ex te inqʼa xaol.
LUK.10.10	Poro at tenam yeʼ toq kʼulun ex tal uvaʼ toq aqʼbʼik ex. Pet naletz kuxh laʼ etxakbʼa etibʼ t-inqʼa bʼey nikʼa tenam. Tul ech laʼ etal s-eche: 
LUK.10.11	«¡Jankʼal u poqoq uvaʼ qat ok tzaan jaqʼ qoq tuulbʼal vetenam, tul antxh toq qutichuvat ka tzitza, tetxhlal uvaʼ toq uloq u kʼaxbʼichil setiibʼa taʼn quBʼaal Tiuxh! Tan ¡yeʼ nik esaʼ tabʼil u yol uvaʼ iqʼomal qaʼn tiʼ talax inuqul uvaʼ il vet viqʼiil vibʼant quBʼaal Tiuxh iqʼesalil tetaanima uya!» chaq ka ex te inqʼa xaol. 
LUK.10.12	Pet nik val sete uvaʼ palnaʼql u kʼaxbʼichil laʼ til inqʼa xaol uvaʼ yeʼ laʼ kʼulun ex, viʼ u kʼaxbʼichil uvaʼ laʼ til inqʼa xaol tu tenam Sodooma tu qʼij uvaʼs laʼ taqʼt kuʼ quBʼaal Tiuxh inqʼa yol tinuqul.
LUK.10.13	Poro ¡txumlebʼalxh evatz, ex, inqʼa aj Korasiin tuchʼ, ex, inqʼa aj Vetsaaida, tan mam kʼaxkʼo laʼ bʼen etileʼ! Tan sibʼ kaebʼal aanima qat inbʼan sexoʼl, kʼutxhbʼal tetz u tiqleʼm quBʼaal Tiuxh, poro yeʼ nik etitzʼa etibʼ t-inqʼa epaʼv. Pet ech koq nikich ibʼanax inqʼa kaebʼal aanimae xoʼl inqʼa aj Tiiro, atz xoʼl inqʼa aj Sidoon s-naʼya, eche uvaʼ nik ibʼanax sexoʼl s-txheel, tul yekichebʼ motx titzʼa tibʼ t-inqʼa ipaʼv vatz quBʼaal Tiuxh. Atz yekichatebʼ motx toksa inqʼa xaol qitxhkin oksaʼm s-tiʼ, s-tetxhlal u titzʼat tibʼ t-inqʼa ipaʼv. Tul yekichatebʼ motx taqʼ jaʼ tzaʼ tiviʼ. 
LUK.10.14	Echetz nik valte sete uvaʼ palnaʼql u kʼaxkʼo laʼ etil, viʼ u kʼaxkʼo uvaʼ laʼ til inqʼa aj Tiiro tuchʼ inqʼa aj Sidoon, tu qʼij uvaʼs laʼ taqʼt quBʼaal Tiuxh u kʼaxkʼo tiibʼa inqʼa yeʼ nik kʼulviin vinyol.
LUK.10.15	Atz kʼuxh ex, inqʼa aj Kapernauum, yeʼ etitzʼa uvaʼ tira sibʼ laʼ oksal eqʼij t-amlikaʼ. Yeʼle. Pet aʼl toq teesal eqʼij. Tan aʼetz uvaʼs laʼ ekameʼ, tul yekl ex tu mam kʼaxkʼo uvaʼ yeʼl iyaʼebʼal imotxebʼal, —xeʼt Jesuus tiʼ ijaʼp u yol tiibʼa inqʼa tenam.
LUK.10.16	Yaʼne ech tal Jesuus te inqʼa nikich itxhus tibʼ s-kʼatza s-eche: —Jabʼiletz uvaʼ laʼ qeon inqʼa yol uvaʼ laʼ etala, tul inetze, nik iqej in. Atz jabʼiletz uvaʼ laʼ ixvan ex tuchʼ u yol uvaʼ laʼ etala, tul inetze, nik tixva in. Atz jabʼiletz uvaʼ laʼ ixvan in, tul quBʼaal Tiuxhetze, nik tixva uvaʼ txhaqon tzaan in, —xeʼt Jesuus.
LUK.10.17	Qʼaʼvetz vet laval imutxʼ (70) inqʼa niman tetz Jesuus s-kʼatza, tul chiibʼiyaqichxh veteʼ. Tul ech motx tal te Jesuus s-eche: —¡QuBʼaal, tetxhal qat motx iqej oʼ inqʼa demoonio tuchʼ vaviqleʼm uvaʼ aqʼel taʼn quBʼaal Tiuxh! —xeʼtaqe.
LUK.10.18	Tul ech tal Jesuus s-eche: —Ee. Tuulbʼal uvaʼ eenich ex al tetz inqʼa inyol, tul nikich vileʼe uvaʼ ech nikich ikuʼl Satanaas tiʼ tel iqʼij, eche ikuʼl kotzʼinebʼ vatz amlikaʼ. 
LUK.10.19	Tan qat vaqʼl etiqleʼm, tiʼ uvaʼ kʼuxh laʼ etatxhʼ invaʼq kan, atz invaʼq bʼaq jej txoo uvaʼs laʼ exaoneʼ, tan yeʼxhkam laʼ ebʼana. Atz qat vaqʼl etiqleʼm tiʼ etoleʼv tiʼ jankʼal inqʼa yeʼbʼaʼn uvaʼ laʼ ibʼan Satanaas sete. Tul yeʼ laʼ oleʼv setiʼ. 
LUK.10.20	Jitetz kuxh taʼn laʼ chiibʼik ex, tiʼ uvaʼ qat oleʼv ex tiʼ itukil el inqʼa demoonio t-taanima inqʼa xaol, pet chiibʼoqat ex, tiʼ uvaʼ tzʼibʼamal vet ebʼij tu amlikaʼ, —xeʼt Jesuus.
LUK.10.21	Tuulbʼaletz kuxh uvaʼ iyaʼ Jesuus tiʼ talax inqʼa yol te inqʼa niman tetz, inqʼa itxhaqa, tul ul val u chiibʼichil t-taanima Jesuus taʼn viTiuxhil Tiuxh. Tul ech tal Jesuus s-eche: —Nik voksa aqʼij, inBʼaal, axh, uvaʼ nik bʼanon iqʼesalil tiibʼa u amlikaʼ, atz axh, uvaʼ nik bʼanon iqʼesalil tiibʼa u txʼavaʼ s-kaqaayil. Nik vaqʼ taʼntiuxh see, tan aʼ, axhe, qat aqʼon itxumbʼal, atz tuchʼ tootzaqibʼal inqʼa niman vetz, inqʼa qat tiqʼo kuʼl tibʼ, eche inqʼa nitxaʼ. Pet inqʼa xaol, inqʼa at tootzaqibʼal, atz at itxumbʼal nik inatxheʼ, tan yeʼ qat aaqʼ tootzaqi inuqul inqʼa yol uvaʼ nik intxhuseʼ. Echxhte, inBʼaal. Tan ech uvaʼe nik achiibʼ s-tiʼ, —xeʼt Jesuus te quBʼaal Tiuxh.
LUK.10.22	Yaʼne ech tal Jesuus xoʼl inqʼa niman tetz, inqʼa motx itxhaqa s-eche: —Eche in, tan qat ikʼuxh vinBʼaal s-ve jankʼalxh inqʼa kam laʼ inbʼan tzitza vatz txʼavaʼ. Tul tira yeʼxhabʼil invaʼq ootzaqin tetz u vatineʼ. Pet taʼn kuxh vinBʼaal ootzaqin vetz. Tul taʼnxh tootzaql vinBʼaal jaʼl u xaol uvaʼ, in laʼ saʼon tootzaqitaʼ. Tul taʼn kuxh in ootzaqin tetz, in viKʼaol; atz laʼ tootzaqi inqʼa xaol vinBʼaal uvaʼ, in laʼ saʼon tootzaqitaʼ, —xeʼt Jesuus.
LUK.10.23	Yaʼne ijetxheʼl Jesuus inqʼa nikich itxhus tibʼ s-kʼatza xoʼl inqʼa xaol. Tul sutxhqʼ Jesuus tiʼ iqul tiʼ talax yol te inqʼa nikich itxhus tibʼ s-kʼatza. Tul ech tal Jesuus s-te s-eche: —At vibʼaʼnil quBʼaal Tiuxh setiibʼa, tiʼ uvaʼ tira nik motx etil jankʼal inqʼa nik inbʼaneʼ. 
LUK.10.24	Tul nik val sete uvaʼ: Mamala qʼexsanich tetz viyol quBʼaal Tiuxh tuchʼ inqʼa mam iqʼesal s-naʼya, nikich motx saʼon tilix inqʼa kaebʼal aanima, inqʼa nik etil inbʼant s-txheel, atz tiʼ tabʼil inqʼa bʼaʼnla txhaq yol, inqʼa nik motx etabʼi valt s-txheel. Tul yeʼ motx tila, atz yeʼ motx tabʼi, —xeʼt Jesuus.
LUK.10.25	Echetz ibʼane val u vinaq uvaʼ nikich txhusun ibʼekʼbʼal inqʼa tij imam Israeel, tan tabʼi val u tzaʼlla yol te Jesuus. Tan aʼich kuxh isaʼ tiltaʼ maq tal laʼich elk Jesuus t-bʼey tiʼ itzaqʼbʼet u yol. Tul txakeʼvi. Tul ech tal te Jesuus s-eche: —Txhusul qetz, ¿kametz invaʼq laʼ inbʼana, tul laʼ vil u qʼij saq uvaʼ yeʼl iyaʼebʼal imotxebʼal? —xeʼte.
LUK.10.26	Tul ech tal Jesuus s-te s-eche: —¿Kam nik tal inqʼa bʼekʼbʼal tzʼibʼamal ka t-viyolbʼal quBʼaal Tiuxh, bʼatzʼi, uvaʼ nik asikʼle? —xeʼt Jesuus.
LUK.10.27	Yaʼne ech tal u vinaq te Jesuus s-eche: —Aʼ nik taleʼ uvaʼ: «Laʼ asaʼ u quBʼaal, u quTiuxh, tuchʼxh avaanima, tuchʼxh avaanxelal, tuchʼxh ayakʼil, atz tuchʼxh avitzʼabʼal,» chiche. Tul nikat tal inpaqte: «Saʼ inqʼa amol, eche uvaʼ nik asaʼt eebʼ,» chiche, —xeʼt u vinaq.
LUK.10.28	Yaʼne ech tal Jesuus s-eche: —Antxhte uvaʼ nik aaleʼ. Ape. Bʼanetza, echetz yeʼl iyaʼebʼal imotxebʼal qʼij asaqe, —xeʼt Jesuus.
LUK.10.29	Tul nikich kuxh itxhok u vinaq txumbʼal tiʼ talt tibʼ s-niman tetz viyolbʼal quBʼaal Tiuxh. Tul ech tal te Jesuus s-eche: —¿Jaʼletze inqʼa inmol bʼa, laʼ insaʼa? —xeʼte.
LUK.10.30	Yaʼne ech tal Jesuus te u vinaq s-eche: —Ech ibʼane paqul, el bʼen val u vinaq, tij imam Israeel, tu tenam Jerusaleen. Tul aalich ikuʼ tu tenam Jerikoo. Tul txeyp u vinaq taʼn jolol elqʼom. Tul tira motx elqʼal jankʼal inqʼa kamaq tetz taʼn inqʼa elqʼom. Tul bʼeenoxh motx iqʼosox u vinaq taʼn inqʼa elqʼom. Atz bʼiit kuxh yeʼ kami.
LUK.10.31	Tuuletzxh ipal val u oksan yol vatz Tiuxh tiʼ u bʼey tal uvaʼ atich u vinaq uvaʼ qʼosoxi. Tiletz u oksan yol u vinaq, tul yeʼ ilotxha. Pet aʼl kuxh ijal ibʼey, atz pal paʼl.
LUK.10.32	Yaʼne pal vaʼt u vinaq, uvaʼ leviita u tiqleʼm, uvaʼ nikich ilon inqʼa kam uvaʼ atich tuul u tostiuxh.
LUK.10.33	Pet paletz vet vaʼt u vinaq, val u aj Samaaria, tul tila uvaʼ bʼeenoichxh vet ikʼaxbʼ ka u vinaq t-bʼey uvaʼ qʼosoxi. Tul itxum u aj Samaaria ivatz u vinaq.
LUK.10.34	Yaʼne ijetxhoʼk tibʼ u aj Samaaria kʼatz u vinaq. Tul itzʼaka vet inqʼa takʼoʼm u vinaq tuchʼ aseeite, atz tuchʼ qʼuʼich taʼl uuva. Yaʼne ibʼatxh u akʼoʼm. Tul taqʼ vet jaʼ u aj Samaaria u vinaq tiʼ vibʼur. Tul tiqʼo vet t-val u atibʼal uvaʼ ivatbʼalichxh xaol. Tul ikʼuula vet u aj Samaaria u vinaq.
LUK.10.35	Echetz vet s-eqal, tul taqʼ vet ka u aj Samaaria kaʼvaʼl puaq uvaʼ plaataxhtuʼ te u aj etz vatbʼal, ijaʼmil kaʼvaʼl qʼij. Tul ech tal u aj Samaaria s-eche: «Kʼuula u vinaq uvaʼ akʼonaʼqle. Tul jankʼatetz u puaq uvaʼ laʼ isaʼ tiʼ ibʼanax bʼaʼn, tul paloqnetz vaqʼ ichʼexel uvaʼs laʼ inpal inpaqte,» xeʼt u aj Samaaria te u aj etz vatbʼal.
LUK.10.36	Echetz ¿jabʼisteetz inqʼa vinaq s-te s-toxil kʼutxhun uvaʼ isaʼ vimol uvaʼ qʼosox ka t-bʼey taʼn elqʼom, nik anatxheʼ? —xeʼt Jesuus.
LUK.10.37	Tul ech tal u vinaq, uvaʼ nikich txhusun ibʼekʼbʼal inqʼa tij imam Israeel, s-eche: —Aʼ uvaʼ txumun ivatz u vinaq uvaʼ qʼosox ka t-bʼey, —xeʼt te Jesuus.
LUK.10.37	Tul ech tal Jesuus s-eche: —Ape. Quuxh. Tul echatxh laʼ abʼan, eche uvaʼ ibʼan u vinaq uvaʼ txumun ivatz vimol, —xeʼt Jesuus.
LUK.10.38	Atichetz ok Jesuus tiʼ bʼey tiʼ ixaon tuulbʼalaq tenam, tul pal Jesuus t-val u tal tenam. Yaʼne aʼ val u ixoq uvaʼ Tajich ibʼij kʼulun Jesuus t-totzotz. 
LUK.10.39	Atichetz val u titzʼin Taj uvaʼ Malich ibʼij, tul kʼuqeʼv txala toq Jesuus tiʼ tabʼil inqʼa yol uvaʼ nikich tal Jesuus. 
LUK.10.40	Petetz Taj, tan eyich kuxh taanima Taj tiʼ ibʼanax mamala taqʼon. Yaʼne ech ul tal Taj te Jesuus s-eche: —InBʼaal, ¿yeʼetz kolxh nik atxum inbʼeeq invatz? Tan nik kuxh taqʼ ka in u vitzʼin sinjunal tiʼ u aqʼon. Pet al inbʼeeq s-te, tul ul ilotxh in, —xeʼt Taj.
LUK.10.41	Tul ech tal Jesuus s-eche: —Taj, ey kuxh avaanima, atz ey kuxh axh t-bʼey tiʼ ibʼanax inqʼa mamala aqʼon. 
LUK.10.42	Pet vaʼl kuxh uvaʼ tetxhal laʼ bʼanaxi; aʼetz uvaʼe, qat ichʼex Mal. Aʼe, uvaʼ qat tabʼi Mal vinyol. Tul yeʼxhabʼil laʼ maon te Mal, —xeʼt Jesuus.
LUK.11.1	Tuulbʼaletz val u qʼij uvaʼs iyaʼ vet Jesuus tiʼ inatxhax Tiuxh t-val u txʼavaʼ, tul ech tal vaʼl, uvaʼ nikich itxhus tibʼ kʼatz Jesuus, s-eche: —QuBʼaal, txhus oʼ tiʼ kam laʼ qulbʼe inatxhax Tiuxh, eche uvaʼ nikich itxhust Xhun inqʼa nikich itxhus tibʼ s-kʼatza tiʼ inatxhax Tiuxh, —xeʼt te Jesuus.
LUK.11.2	Yaʼne ech tal Jesuus s-eche: —Ech laʼ etal s-eche uvaʼs laʼ enatxht Tiuxh:
LUK.11.2	«QuBʼaal Tiuxh, [axh, uvaʼ
LUK.11.2	at axh tu amlikaʼ,]
LUK.11.2	axh, uvaʼ laʼ oksal aqʼij,
LUK.11.2	tan taʼn kuxh axh u quTiuxh.
LUK.11.2	Ul bʼan vaqʼesalil s-quxoʼl.
LUK.11.2	Tul bʼan vavitzʼabʼal s-qiibʼa
LUK.11.2	[tzitza vatz u txʼavaʼ,
LUK.11.2	eche uvaʼ nik abʼant
LUK.11.2	vavitzʼabʼal tu amlikaʼ].
LUK.11.3	Tul aqʼ qetxhbʼubʼal
LUK.11.3	s-txheelaʼ,
LUK.11.3	u tetz jun qʼij, uvaʼ nik isaʼon
LUK.11.3	s-qe.
LUK.11.4	Tul kuy sotzsa inqʼa
LUK.11.4	qupaʼv,
LUK.11.4	eche uvaʼ nik qukuyt ipaʼv
LUK.11.4	inqʼa qumol,
LUK.11.4	inqʼa nik bʼanon u yeʼbʼaʼn
LUK.11.4	s-qe.
LUK.11.4	Tul yeʼ akuyeʼ uvaʼ laʼ kuʼ oʼ
LUK.11.4	t-paʼv,
LUK.11.4	kʼuxh laʼ etxhbʼul qukuʼ
LUK.11.4	t-paʼv.
LUK.11.4	[Pet kol oʼ vatz Satanaas,]»
LUK.11.4	chaq ex, —xeʼt Jesuus.
LUK.11.5	Atz echat vaʼt u yol tal Jesuus s-eche: —Eche uvaʼ: At koq invaʼq ex, laʼ bʼen ex xeʼ invaʼq etamiʼk s-txhaqʼaal aqʼbʼal. Tul ech laʼ bʼen etal s-te s-eche: «Txa vamiʼk, inchʼexu oxvoʼq inpaan see. 
LUK.11.6	Tan il val u vamiʼk yaʼnxh uy siinxeʼ. Tul een tzajnaʼq s-naatxh. Tul yeʼxhkam invaʼq etxhbʼubʼal siinxeʼ uvaʼ laʼ vaqʼ s-te,» oq chaq ex.
LUK.11.7	Kʼuxhetz echxh laʼ tal vetamiʼk s-eche: «Yeʼ kuxh ul abʼey in, tan il vet votzotz katxʼumal. Tul il in, vaty vet in xoʼl inqʼa innitxaʼa. Echetz yeʼ laʼ utxhi laʼ lakp in tiʼ taqʼax kam uvaʼ najaqeʼ,» kʼuxh chaqxh eluʼl.
LUK.11.8	Poro nal kuxh laʼ ilakp tiʼ taqʼax sete kam uvaʼ nik esaʼeʼ, tan etamiʼk etibʼ s-tuchʼ, atz tiʼ uvaʼ yeʼ nik eyaʼ tiʼ etxokʼon vatz vijubʼal. Tul tetxhal kuxh laʼ lakp tiʼ taqʼax kam uvaʼ laʼ ejaq s-te.
LUK.11.9	Echetz nik valte sete: Jaqvaq te quBʼaal Tiuxh, tul laʼ taqʼ quBʼaal Tiuxh sete. Atz txhokvaq, tul laʼ eleqa. Atz qʼiilavaq quBʼaal Tiuxh, tul laʼ itzaqʼbʼe ex. 
LUK.11.10	Tan toq taqʼ quBʼaal Tiuxh bʼaʼnla kam te u xaol, jatvaʼlxh u xaol uvaʼ laʼ jaqon. Atz jatvaʼlxh u xaol uvaʼ laʼ txhokon, tul tetxhal laʼ ileqa. Atz jatvaʼlxh u xaol uvaʼ laʼ qʼiilan quBʼaal Tiuxh, tul laʼ tzaqʼbʼeli. 
LUK.11.11	Tan oq laʼ ijaq invaʼq enitxaʼa paan sete, [tul bʼane sivan koq laʼ etaqʼ s-te]. Atz oq txay laʼ ijaq venitxaʼa sete, tul bʼane vaʼq koq kan saʼ etaqʼ s-te. 
LUK.11.12	Atz oq kʼolobʼ laʼ ijaq venitxaʼa, tul aʼetz koq txoo, vaʼq u bʼaq jej, laʼ etaqʼ s-te. 
LUK.11.13	Kʼuxhetz txhiʼtxholaxh xaol ex, poro etootzaqle jabʼiste u bʼaʼn laʼ etaqʼ te venitxaʼa, ¡aʼetz kol u quBʼaal Tiuxh uvaʼ tu amlikaʼ, yeʼ laʼ aqʼon viTiuxhil te jabʼil uvaʼ laʼ abʼin! —xeʼt Jesuus te inqʼa nikich itxhus tibʼ s-kʼatza.
LUK.11.14	Atichetz val u vinaq uvaʼ atich ok demoonio t-taanima. Tul tira yeʼ nikich iyolon vet u vinaq taʼn u demoonio. Yaʼne ituki el Jesuus u demoonio uvaʼ atich ok t-taanima u vinaq. Eletz vet el u demoonio, tul yekich xeʼt vet u vinaq yolon. Tul kaayichxh vet taanima inqʼa xaol.
LUK.11.15	Atichetz jolol inqʼa xaol uvaʼ ech nikich tal s-eche: —Velsevuue, viqʼesal inqʼa demoonio, nik aqʼon tiqleʼm naq tiʼ itukil el inqʼa demoonio t-taanima inqʼa xaol, —chichichaq tiʼ Jesuus.
LUK.11.16	Atz atich jolt inqʼa xaol uvaʼ aʼich kuxh isaʼ tiltaʼ tal laʼich isukivat tibʼ Jesuus tiʼ talax vaʼq yol. Tul motx tabʼi te Jesuus uvaʼ laʼich ikʼutxh Jesuus vaʼq etxhlal vatz amlikaʼ vatz inqʼa xaol inqʼae, kʼutxhbʼal tetz oq uvaʼ kʼatz quBʼaal Tiuxh tzajnaʼqich Jesuus.
LUK.11.17	Nikichetz til Jesuus titzʼabʼal inqʼa xaol, tul ech tal Jesuus s-xoʼl s-eche: —¡Keʼch koq laʼ taqʼt demoonio viqleʼm, tan jit eela inyol s-tuchʼ! Tan jankʼal eche tatin invaʼq u mam tenam, tan yeʼl paqul laʼ elaʼpun tibʼaʼnil, oq uvaʼ jit eela iyol inqʼa iqʼesal s-vatzaqil. Atz kʼuxh tatin xaol t-totzotz, tan oq jit eela iyol, tul yeʼl paqul laʼ elaʼp tibʼaʼnil.
LUK.11.18	Oqetz ant kuxh Satanaas laʼ tukin el imol s-demoonioil, aʼetze jit eela iyol, ¡keʼchetz laʼ telaʼp Satanaas tuchʼ u tatineʼ! Tan aʼ, nik etaleʼ uvaʼ, aʼ, Velsevuu, nik aqʼon viqleʼm tiʼ intukit el demoonio t-taanima inqʼa xaol. 
LUK.11.19	Pet oqetz tuchʼ ibʼij Velsevuu nik intukivat el inqʼa demoonio t-taanima inqʼa xaol nik etaleʼ, ¿maqetz antxh Velsevuu nik aqʼon tiqleʼm inqʼa txhusel etaʼn bʼa?, tiʼ itukil el inqʼa demoonio. Yeʼle. Echetz antxh inqʼa txhusel etaʼn laʼ alon uvaʼ sotznaʼql ekʼuul.
LUK.11.20	Pet tiʼetz uvaʼ tuchʼ u tiqleʼm quBʼaal Tiuxh nik intukivat el inqʼa demoonio t-taanima inqʼa xaol, tul aʼetz tetxhlale uvaʼ opoony vet u tiqleʼm vibʼant quBʼaal Tiuxh viqʼesalil t-taanima inqʼa xaol.
LUK.11.21	Tan jankʼal eche uvaʼ, at koq invaʼq u vinaq uvaʼ sibʼ itial. Tul at itxhʼitxhʼ tiʼ ixeel inqʼa kam tetz tu totzotz. Tul tibʼaʼniletze atil jankʼal inqʼa kamaq tetz. 
LUK.11.22	Pet oqetz laʼ ul invaʼq elqʼom, uvaʼ palnaʼql iyakʼil viʼ u vinaq, tetxhal telqʼat bʼen inqʼa kamaq tetz. Tan laʼ oleʼv tiʼ imaax inqʼa itxhʼitxhʼ u vinaq uvaʼ kʼuqlel ikʼuul s-tiʼ. Atz laʼ oleʼv vet tiʼ telqʼal bʼen inqʼa kam tetz. Yaʼne laʼ ijatx vet inqʼa kam uvaʼ laʼ bʼen telqʼa. Tul laʼ kuxh kaj vet u vinaq s-eche. 
LUK.11.23	Echetz jaʼl inqʼa yeʼ nik ibʼen s-te uvaʼ, aʼ viTiuxhil Tiuxh nik lotxhon in tiʼ inqʼa nik inbʼaneʼ, tul aʼetz inqʼae, nik itxhiʼan s-viʼ. Tan jaʼl inqʼa yeʼ nik lotxhon in tiʼ imolox ok inqʼa xaol kʼatz quBʼaal Tiuxh tiʼ ibʼant iqʼesalil tu taanima, tul aʼetz inqʼae, aʼl nik itukit el inqʼa xaol kʼatz quBʼaal Tiuxh.
LUK.11.24	Aʼetz koq nik ebʼan inlotxhoxeʼ, pet aʼl vaʼten nik etaltxha vet s-viʼ tiʼ veesat el inqʼa demoonio t-taanima inqʼa xaol. Tan oq nik tel vet el vaʼq demoonio t-taanima vaʼq u xaol, tul maʼt vet u demoonio txhokon tiʼ tilan tatin kʼatz vaʼt xaol uvaʼ amlel kuxh u taanima, atz yeʼxhabʼil vaʼq at tu taanima. Tul oqetz yeʼ nik ileq vet u tatibʼal, tul ech nik tal vet s-eche: «Antxh maʼtk in bʼa tu taanima u xaol uvaʼ elkeʼl in s-bʼaxa,» chich veteʼ.
LUK.11.25	Qatetz qʼaʼv veteʼ, tul qat til veteʼ uvaʼ bʼaʼn vet atil u xaol, atz josqʼil vet tatineʼ, eche invaʼq otzotz uvaʼ bʼeenoxh vet ichʼisixeʼ, atz bʼeenoxh vet iviqixeʼ. 
LUK.11.26	Yaʼnetze aʼl laʼ bʼen tiqʼot vet juqvaʼt imol tiʼ tatin tu taanima u xaol inpaqte. Poro palnaʼq vet ibʼanon yeʼbʼaʼn juqvaʼt uvaʼ laʼ bʼen eloq, viʼ vaʼl uvaʼ atich t-taanima u xaol s-bʼaxa. Tul laʼ motx pal vet ok t-taanima u xaol. Tul aʼl pal vet iviʼ inqʼa kantxhaq laʼ ibʼan u xaol viʼ inqʼa kantxhaq uvaʼ nikich ibʼaneʼ, —xeʼt Jesuus.{*}
LUK.11.27	Sebʼtichetz talt Jesuus inqʼa yol inqʼae, tul sichʼin val u ixoq xoʼl inqʼa xaol. Tul ech tal s-eche: —¡At vibʼaʼnil quBʼaal Tiuxh tiibʼa u ixoq uvaʼ alan axh vatz txʼavaʼ, atz uvaʼ qat aqʼon atxhʼuʼ! —xeʼt te Jesuus.
LUK.11.28	Tul ech tal Jesuus s-eche: —Ape. Aʼl sibʼ vibʼaʼnil quBʼaal Tiuxh at tiibʼa inqʼa xaol, inqʼa nik abʼin viyolbʼal quBʼaal Tiuxh, tul nik inima, —xeʼt Jesuus.
LUK.11.29	Tul aalemalxh nikich imolt tibʼ mamala xaol kʼatz Jesuus. Tul ech tal Jesuus xoʼl inqʼa xaol s-eche: —At ex nik jaqon inbʼant invaʼq etxhlal sevatz tiʼ kam uvaʼ nik inbʼaneʼ, ex inqʼa palsan yol, ex inqʼa itzʼlel ex s-txheel, atz inqʼa bʼanolaq tetz yeʼbʼaʼn. Tan aʼ kuxh nik esaʼ etiltaʼ oq uvaʼ eenxh tzajnaʼql in kʼatz quBʼaal Tiuxh. Poro yeʼxhkam invaʼq laʼ inbʼana. Pet taʼn kuxh etxhlal toq etileʼ, eche uvaʼ palk Jonaas taʼn quBʼaal Tiuxh. 
LUK.11.30	Tan oxvaʼl qʼij ibʼan Jonaas tuul u txay. Tul ibʼan quBʼaal Tiuxh val u kaebʼal aanima te Jonaas. Tan itzʼeʼv Jonaas inpaqte. Aʼetz u kaebʼal aanimae uvaʼ ex tal Jonaas te inqʼa xaol tu mam tenam Niinive. Echatetz kuxh u kaebʼal aanimae laʼ ibʼan quBʼaal Tiuxh s-viʼ, in, u Kʼaola uvaʼ qat bʼen s-alam aanima. Tan aʼetz u etxhlale uvaʼ laʼ ikʼutxh quBʼaal Tiuxh sete, ex, uvaʼ yeʼ nik kʼulviin vinyol, atz ex, inqʼa itzʼlel ex s-txheel.
LUK.11.31	Tul antetz u ixoq, uvaʼ atich ok s-mam iqʼesal s-naʼya tuulbʼal Savaa, uvaʼ aʼl ikuʼeʼ, laʼ itxakbʼa tibʼ tiʼ exotxhoxeʼ tu qʼij uvaʼs laʼ taqʼt kuʼ quBʼaal Tiuxh inqʼa yol tinuqul, ex, inqʼa yeʼ nik kʼulviin vinyol, atz ex inqʼa itzʼlel ex s-txheel. Tul laʼ ixotxh ex u ixoq tiʼ ijaʼp inqʼa paʼv setiibʼa. Tan sibʼxh tzajnaʼqich ixoq tiʼ ul tabʼit inqʼa txumbʼal uvaʼ atich s-kʼuul Salomoon. Pet iletz in, at in sexoʼl, in, uvaʼ palnaʼq viqleʼm viʼ Salomoon, tul aʼl yeʼ nik enimat in.
LUK.11.32	Tul ant inqʼa aj Niinive laʼ motx itxakbʼa tibʼ tiʼ exotxhox inpaqte, tu qʼij uvaʼs laʼ taqʼt kuʼ quBʼaal Tiuxh inqʼa yol tinuqul, ex, inqʼa yeʼ nik kʼulviin vinyol, atz ex, inqʼa itzʼlel ex s-txheel. Tan aʼl bʼaʼn inqʼa aj Niinive, tan motx titzʼa tibʼ t-inqʼa ipaʼv uvaʼs ex talt Jonaas viyol quBʼaal Tiuxh s-xoʼl. Pet iletz in at in sexoʼl, in, uvaʼ palnaʼql viqleʼm viʼ Jonaas, tul aʼl yeʼ nik etitzʼat etibʼ t-inqʼa epaʼv.
LUK.11.33	Tan yeʼxhabʼil invaʼq xaol laʼ matxon invaʼq txiqubʼal, tul laʼ kuxh imuqa. Atz jitoq laʼ imuqoʼk jaqʼ invaʼq almul. Pet aʼl een toq taqʼvat jaʼ tu tatibʼal uvaʼ niim at jaʼ. Jaʼletz inqʼa laʼ okaʼp tu otzotz, tul laʼ motx til vet inuqul kam at tu otzotz. 
LUK.11.34	Tan ech tatin u bʼaqʼ evatz, eche invaʼq u txiqubʼal. Tan oq tira bʼaʼn u bʼaqʼ evatz, tul tiraetz toq etxhabʼa tilixeʼe inqʼa kam s-tuchʼ tibʼaʼnil, eche nik tilix invaʼq u kam t-otzotz taʼn u txiqubʼal. Tul echatetz kuxh inqʼa intxhusbʼale. Tan oq laʼ eqej kam uvaʼ nik val sete, tul toqetz bʼenoqe sete kam uvaʼ nik isaʼ quBʼaal Tiuxh. Pet oq yeʼbʼaʼn u bʼaqʼ evatz, tul aʼetz koq txhan u bʼaʼn laʼ etxhabʼa tilix s-tuchʼ. Echetze vetatineʼ, tan jitoq nik ibʼen sete kam uvaʼ nik isaʼ quBʼaal Tiuxh sete. Tan ech etatin, eche invaʼq u otzotz uvaʼ tokto kuxh atila.
LUK.11.35	Pet antetz kuxh ex, etitzʼa etibʼ tiʼ kam nik ebʼan tiʼ itxhabʼal tilix inqʼa kam inqʼa nik inkʼutxh sevatz. Tan avoqe uvaʼ vaʼten vet laʼ etal tiʼ kam uvaʼ nik etil inbʼantaʼ. Oqetz uvaʼ vaʼten vet laʼ etal s-viʼ, tul tira laʼ tzʼeqx ex vatz u quBʼaal Tiuxh, eche ikaj invaʼq xaol tu tokto. Pet aʼl bʼaʼn uvaʼ bʼaxa laʼ etila oq nik etxhabʼa ibʼanax vinuqul, echetz laʼ etatine tu txiqubʼal. 
LUK.11.36	Tan oq tiraxh nik esaʼ vinuqul uvaʼ nik tal quBʼaal Tiuxh sete, tul toqetz inkʼutxh sete. Echetz laʼ itxhej etxumbʼale tiʼ vinuqul, tul eelaetze s-tuchʼ uvaʼ at txiqubʼal tetaanima laʼ ibʼana. Tul laʼ itxiqu kaqaayil vinuqul. Tul yeʼletz vet laʼ atin bʼitoʼq toktoe sekʼatza, —xeʼt Jesuus xoʼl inqʼa xaol.{*}
LUK.11.37	Yaʼetz kuxh vet iyolon Jesuus, tul tal val u fariseeo ibʼen Jesuus txʼaʼon s-tiʼ. Paletz vet ok Jesuus t-totzotz u fariseeo, tul yekich vet ok Jesuus viʼ meexha. 
LUK.11.38	Tul yeʼl iqʼabʼ Jesuus itxʼaja. Tul tira yan vet vatz u fariseeo, tan yeʼ inima Jesuus inqʼa jeqich tzaan taʼn inqʼa kʼuy mam tiʼ u txʼao qʼabʼ vatz Tiuxh.
LUK.11.39	Yaʼne ech tal quBʼaal Jesuus te u fariseeo s-eche: —Eche ex inqʼa fariseeo, tan aʼ kuxh nik etitzʼa vitxʼaax u tiʼ inqʼa kam vatz quBʼaal Tiuxh, eche vetxʼajt veqʼabʼ, atz vetxʼajt u tiʼ inqʼa vaaso tuchʼ inqʼa laq. Pet jit aʼ nik etil inqʼa tzʼil uvaʼ at tuul okaʼp vetaanima, eche ijiqʼbʼal inqʼa kam tuchʼ u yaabʼla txumbʼal. 
LUK.11.40	¡Palsanaq yol! Jit kuxh taʼn nik til quBʼaal Tiuxh kam nik isaʼ inqʼa xaol tiʼ vitxhiʼoʼl, pet aʼat nik til quBʼaal Tiuxh kam uvaʼ at tu taanima inqʼa xaol.
LUK.11.41	Pet lotxhvaq inqʼa meebʼaʼ tuchʼ inqʼa kam, inqʼa at sexeʼ. Echetz laʼ ekʼutxhte uvaʼ bʼaʼn ex vatz quBʼaal Tiuxh, tan jit tiʼ uvaʼ laʼ etxʼaj eqʼabʼ, atz maq yeʼle.
LUK.11.42	¡Txumlebʼalxh evatz, ex inqʼa fariseeo, tan tulxh u kʼaxkʼo setiibʼa! Tan nik etoya juunil te txhaq laalavil inqʼa txhiko, u meenta, u txʼumbʼisabʼ tetz etxhbʼubʼal, tuchʼ u ruuta, atz tuchʼ jankʼal inqʼa etxhiko. Poro aʼ yeʼ nik ebʼan inqʼa kam uvaʼ ibʼoʼqʼolxhtuʼ; aʼe u jik uvaʼ laʼ ebʼan te inqʼa xaol. Tul jitoq at etaanima tiʼ isaʼax u quBʼaal Tiuxh. Pet bʼanvaq u jik te inqʼa xaol. Tul atoqxh etaanima tiʼ quBʼaal Tiuxh. Tul jitoq laʼ etanbʼa taqʼax txhaq juunil te txhaq laalavil uvaʼ nik etaqʼ s-txheel.
LUK.11.43	¡Txumlebʼalxh evatz, ex inqʼa fariseeo, tan tulxh u kʼaxkʼo setiibʼa! Tan chiibʼiyxh ex, uvaʼ, aʼ nik kʼuqeʼvk ex t-inqʼa bʼaxa xhiila tiʼ toksal eqʼij tuulbʼal inqʼa kʼulbʼal ibʼ. Tul chiibʼiyaqxh ex, tiʼ uvaʼ nik taqʼax bʼaʼnil ekʼuul taʼn inqʼa xaol t-kʼayibʼal tiʼ toksal eqʼij.
LUK.11.44	¡Txumlebʼalxh evatz, ex, inqʼa nik txhusun ibʼekʼbʼal inqʼa qumol s-tijaq imam Israeel, tuchʼ ex, inqʼa fariseeo, tan tulxh u kʼaxkʼo setiibʼa! Tan ¡tira kaʼvatz kuxh ex! Bʼantan bʼaʼn etilon qʼaoq, poro aʼe tan, ech bʼanel etaʼn, eche ijulil invaʼq kamnaʼq uvaʼ yeʼ naʼl tatin inqʼa kantxhaq s-tuul. Tan kam koq inatxhbʼe invaʼq xaol u kantxhaq uvaʼ at tuul u jul, jankʼal eche ex. Tan yeʼ nik ibʼen sete uvaʼ il inqʼa kantxhaq at tetaanima, —xeʼt Jesuus.
LUK.11.45	Yaʼne tzaqʼbʼ invaʼl uvaʼ nikich txhusun ibʼekʼbʼal inqʼa tij imam Israeel. Tul ech tal s-eche: —Txhusul qetz, ant vet oʼ nik akʼaxbʼisa oʼ tuchʼ u yol uvaʼ nik aaleʼ, —xeʼt te Jesuus.
LUK.11.46	Tul ech tal Jesuus s-eche: —¡Echatetz kuxh exe inqʼa nik txhusun ibʼekʼbʼal inqʼa qumol s-tijaq imam Israeel! Tan ¡txumlebʼalxh evatz, tan tulxh u kʼaxkʼo setiibʼa! Tan mamala kuxh bʼekʼbʼal jeqel tzaan taʼn inqʼa kʼuy qumam nik etal inimat inqʼa xaol, kʼuxh tzaʼlxh inimaleʼ. Tul jitoq nik toleʼv inqʼa xaol tiʼ inimaleʼ. Atz jitoqxh inbʼeeq ex nik lotxhon tiʼ inimataʼ. Pet aʼl ech nik ebʼan, eche vaʼq bʼaal aqʼon uvaʼ tira nik ipalsa iviʼ tiqatz taqʼonvil.
LUK.11.47	¡Txumlebʼal kuxh evatz, ex, inqʼa nik txhusun ibʼekʼbʼal inqʼa tij imam Israeel, tan tulxh u kʼaxkʼo setiibʼa! Tan yeʼ nik enima kam uvaʼ qat tal inqʼa qʼexsanich tetz viyol quBʼaal Tiuxh. Tan antxh iqʼomal vitxumbʼal inqʼa kʼuy emam etaʼn, inqʼa motx yatzʼon el inqʼa qʼexsanich tetz viyol quBʼaal Tiuxh. Echetz bʼanvatz kuxh nik motx ebʼaneʼ uvaʼs nik eviqt tiibʼa tal uvaʼ muqelaqe. 
LUK.11.48	Echetz tiʼ kam inqʼa nik motx ebʼaneʼ, tul nik ekʼutxhvat uvaʼ bʼaʼn kuxh sevatz kam uvaʼ ibʼan inqʼa kʼuy emam tiʼ iyatzʼax el inqʼa qʼexsanich tetz viyol quBʼaal Tiuxh. Tan aʼ, inqʼa kʼuy emam, motx yatzʼon el inqʼa qʼexsanich tetz viyol quBʼaal Tiuxh. Tul antetzxh txhan vet ex, yeʼ nik niman inqʼa yol uvaʼ motx tal ka inqʼa qʼexsanich tetz viyol quBʼaal Tiuxh. Echetz bʼan vatz kuxh nik ebʼan tiʼ ibʼitix tiibʼa tal uvaʼ muqtxʼik inqʼa qʼexsan tetz viyol quBʼaal Tiuxh.
LUK.11.49	Tan tootzaqich quBʼaal Tiuxh kam inqʼa yaabʼla txhaq txumbʼal iqʼomich taʼn inqʼa xaol. Echetz s-tiʼile ech val u yol tal quBʼaal Tiuxh s-eche: «Laʼ intxhaq bʼen inqʼa qʼexsan tetz vinyol sexoʼl, ex vintenam. Atz laʼ intxhaq bʼen paxsan tetz vinyol sexoʼl. Poro at jolol uvaʼ yatzʼel laʼ motx telaʼ. Atz at jolt uvaʼ laʼ kʼaxbʼisali.
LUK.11.50	Echetz aʼ toq ulk vet u kʼaxkʼo setiibʼa, ex inqʼa xaol, inqʼa itzʼlel ex s-txheel, ex inqʼa nik ilon inqʼa kaebʼal aanima uvaʼ nik ibʼan u Kriisto. Tul aʼ bʼen jaʼpik vet setiibʼa viyatzʼax el jatvaʼl inqʼa qʼexsan tetz vinyol, tetxhal sixeʼt tzaan u qʼij saq. 
LUK.11.51	Tan aʼ xeʼtinaʼq tzaan uvaʼs iyatzʼax el Aveel taʼn Kaiin, tetxhal tul kʼatz inqʼa yatzʼon el Sakariias, u qʼexsanich tetz vinyol, vikʼaol Verekiias; Sakariias uvaʼ, aʼ yatzʼaxik el vatz viqʼanalil u tostiuxh, vatz okaʼp u natxhkʼuulabʼal, tal uvaʼ nik tzʼeʼk inqʼa oya,» xeʼt quBʼaal Tiuxh.
LUK.11.51	Echetz toq val sete: Aʼ toq jaʼpik vet setiibʼa viyatzʼax el inqʼa qʼexsanich tetz viyol quBʼaal Tiuxh, ex inqʼa itzʼlel ex s-txheel, ex inqʼa nik abʼin vinyol, tul yeʼ nik eqejeʼ.
LUK.11.52	¡Txumlebʼalxh evatz, ex inqʼa nik txhusun ibʼekʼbʼal inqʼa qumol s-tijaq imam Israeel, tan tulxh u kʼaxkʼo setiibʼa! Tan yeʼ nik eqejeʼ kam uvaʼ nik taqʼ quBʼaal Tiuxh ootzaqiloq. Tul nik emaq tabʼit inqʼa xaol kame vinuqul uvaʼ nik isaʼ quBʼaal Tiuxh tootzaqileʼ. Tan ech ex, eche vaʼq xaol uvaʼ at ilaave tiqʼabʼ tiʼ ipaloʼk t-invaʼq otzotz. Poro yeʼ nik ibʼanbʼe vilaave tiʼ ipaloʼk. Atz jitoq nik ilotxh inqʼa xaol tiʼ ipaloʼk tuul u otzotz, inqʼa nik saʼon ipaloʼk, —xeʼt Jesuus te inqʼa fariseeo, atz te inqʼa nikich txhusun ibʼekʼbʼal inqʼa tij imam Israeel.
LUK.11.53	Yaʼetz kuxh vet Jesuus tiʼ talax inqʼa yol inqʼae, tul tira lakp vet iviʼ inqʼa fariseeo tuchʼ inqʼa nikich txhusun ibʼekʼbʼal inqʼa tij imam Israeel. Tul aalxh motx itxhokt tabʼil jolt tzaʼlla txhaq yol te Jesuus. Tul kam kuxh vet yolil nikich motx tabʼi te Jesuus. 
LUK.11.54	Tan aʼichaq titzʼabʼal uvaʼ yeʼich laʼ itxhabʼa Jesuus tel tuul inqʼa yol uvaʼ laʼich motx tabʼi. Tiʼetz vet invaʼq u yol uvaʼ yeʼich laʼ itxhabʼa Jesuus talaxeʼ tiʼ tel iqʼij inqʼa bʼekʼbʼal, tul tzitzi laʼich motx txhejk vet iyol tiʼ ixotxhox Jesuus.
LUK.12.1	Yaʼne aalxh imolt vet tibʼ mamala xaol tiʼ Jesuus, tul jatvoʼqebʼ kuxh mil xaol imol tibʼ. Tul oqich kuxh ikʼoʼpit tibʼ inqʼa xaol s-vatzaq. Yaʼne ech tal Jesuus s-bʼaxa te inqʼa nikich itxhus tibʼ s-kʼatza s-eche: —Nik val sete uvaʼ noq etil etibʼ, tan jit bʼan vatz kuxh ex laʼ ebʼana, eche uvaʼ nik ibʼan inqʼa fariseeo. Tan bʼan vatz kuxh nik motx ibʼaneʼ. Tan kʼuxh nik tal inqʼa yol, poro jitoq nik motx ibʼaneʼ. Tan ech nik ipaxsat vikaʼvatzun vitxumbʼal xoʼl inqʼa xaol, eche ipax u aqʼbʼal jaʼ tuul paan xoʼl viqʼotail. 
LUK.12.2	Tan jankʼalxh inqʼa yeʼbʼaʼn uvaʼ jutx kuxh nik motx ibʼant inqʼa fariseeo, tan tetxhal laʼ aqʼax ootzaqiloq taʼn quBʼaal Tiuxh. Tan yeʼxhkam invaʼq yol uvaʼ yeʼ koq laʼ ootzaqili kʼuxh muqel laʼ ibʼanaxeʼ, eche inqʼa yaabʼla itzʼabʼal uvaʼ nik titzʼa inqʼa fariseeo. Atz yeʼxhkam invaʼq jutx yol uvaʼ yeʼ koq laʼ eluʼl itziulal. 
LUK.12.3	Tan jankʼalxh inqʼa yol uvaʼ laʼ tala, kʼuxh aqʼbʼal, tan tetxhal laʼ motx abʼil vatz qʼij saq. Atz jankʼalxh inqʼa yol uvaʼ jas laʼ talvat te imol tuul otzotz, tan tetxhal laʼ paxin itziulal viʼaq otzotz.
LUK.12.4	Atz nik val sete, ex, uvaʼ vaʼlxh inyol setuchʼ: Yeʼl ex laʼ xoʼv ex te inqʼa xaol uvaʼ laʼ yatzʼon ex. Tan taʼnxh vetxhiʼoʼl laʼ oleʼv s-tiʼ. Pet yeʼ laʼ oleʼv tiʼ iyatzʼax vetaanxelal. 
LUK.12.5	Pet toq inbʼaxabʼsa talax sete, jaʼle uvaʼ laʼ xoʼv ex s-te: Aʼ laʼ xoʼvik ex te quBʼaal Tiuxh. Tan at tiqleʼm tiʼ taqʼax bʼen vetxhiʼoʼl tuchʼ vetaanxelal kʼaxbʼisaloq tu mam xamal uvaʼs maʼt tel vet u qʼij esaq vatz txʼavaʼ.
LUK.12.6	Eloq kuxh etxumbʼal tiʼ inqʼa talaq tzʼichin. Tan nik tilbʼel taʼn quBʼaal Tiuxh kʼuxh tira yeʼl ijaʼmil sevatz. Kʼuxhetz tira yeʼl ijaʼmil, poro laʼ koq sotz invaʼq tal tzʼichin s-kʼuul u quBʼaal Tiuxh. 
LUK.12.7	Aʼetz koq ex, tan tira palnaʼq etiqleʼm viʼ inqʼa talaq tzʼichin. Atz kʼuxh u xiʼl eviʼ, tan yeʼl invaʼtoʼq uvaʼ yeʼ koq tootzaq quBʼaal Tiuxh tatxhul. Echetz nik valte sete uvaʼ: Yeʼl ex, laʼ xoʼv ex, kʼuxh kam laʼ ulbʼel ex. Tan sibʼxh palnaʼq etiqleʼm vatz quBʼaal Tiuxh viʼ txoo tzaqatz tzʼichin, kʼuxh nimlenxh tatin txoo.
LUK.12.8	Atz nik val sete: Jaʼl ex, uvaʼ yeʼ laʼ xoʼv ex tiʼ etalt etibʼ s-niman vetz vatz inqʼa xaol, tul echatetz laʼ valt exe s-niman vetz vatz inqʼa iaanxel vinBʼaal Tiuxh, in, u Kʼaola uvaʼ qat bʼen in s-alam aanima.
LUK.12.9	Pet jaʼl ex laʼ alon vatz inqʼa xaol uvaʼ jit ex niman vetz, tul echatetz laʼ valt exe vatz inqʼa iaanxel vinBʼaal Tiuxh uvaʼ jit ex niman vetz. 
LUK.12.10	Atz laʼ ikuy ex quBʼaal Tiuxh tiʼ inqʼa kantxhaq uvaʼ laʼ etal s-viʼ, in, u Kʼaola uvaʼ qat bʼen in s-alam aanima. Pet oq tiʼ viTiuxhil Tiuxh laʼ etalvat invaʼq yol, tul laʼ eteesa iqʼij viTiuxhil Tiuxh, bʼantan yeʼletz paqul laʼ kuyux inqʼa epaʼv. 
LUK.12.11	Aʼetz uvaʼs laʼ etiqʼol vatz inqʼa aqʼolaq kuʼ yol tinuqul tiʼ exotxhox t-inqʼa kʼulbʼal tibʼ inqʼa tij imam Israeel, tul yeʼl ex laʼ el etaanima s-tiʼ. Atz yeʼl ex laʼ itzʼan ex tiʼ kam laʼ etala. Tan aʼ u quBʼaal Tiuxh laʼ aqʼon etitzʼabʼal tiʼ eyoloneʼ. Atz kʼuxh laʼ iqʼol ex vatz inqʼa iqʼesal xoʼl inqʼa tij imam Israeel, tul yeʼl ex laʼ el etaanima tiʼ kam laʼ motx etal tiʼ itzaqʼbʼeleʼ. 
LUK.12.12	Tan aʼ vet viTiuxhil Tiuxh laʼ alon eyol tiʼ kam uvaʼ laʼ etala, —xeʼt Jesuus te inqʼa nikich itxhus tibʼ s-kʼatza.
LUK.12.13	Yaʼne yolon val u vinaq uvaʼ atich xoʼl inqʼa xaol. Tul ech tal te Jesuus s-eche: —Txhusul qetz, al te naq u vatzik, tul laʼ ijatx naq inqʼa kam s-quvatz. Tul taqʼ naq u vatzil vetz, —xeʼt te Jesuus.
LUK.12.14	Tul ech tal Jesuus s-eche: —¡Yeʼle! Tan jit in aqʼol kuʼ yol tinuqul sexoʼl. Atz jit in jatxol kam, —xeʼt Jesuus.
LUK.12.15	Yaʼne ech tal Jesuus xoʼl inqʼa xaol s-eche: —Nik val sete uvaʼ maqvaq etibʼ tiʼ tatxhval inqʼa kam. Tan jit tiʼ uvaʼ mamala kam laʼ tetza u xaol vatz txʼavaʼ, tul kʼuqlebʼal koqxh vet kʼuul tatin u qʼij isaq laʼ ibʼana, —xeʼt Jesuus.
LUK.12.16	Tul talat Jesuus val u txhusbʼal uvaʼ txumbʼalimal talt xoʼl inqʼa xaol. Tul ech tal Jesuus s-eche: —Atich val u vinaq, val u txʼiol iqʼij, uvaʼ mamala ivatz inqʼa itxhiko taqʼ tuul vitxʼavaʼ. 
LUK.12.17	Tul ech titzʼa t-taanima, atz ech tal s-eche: «¿Kam toq inbʼaneʼ? Tan ¿tal toq inkolvat vet mamala ivatz inqʼa intxhiko? 
LUK.12.18	Pet ech toq inbʼan bʼa s-eche: Toq motx injinpu inqʼa inkʼoay. Tul niim vet ichʼij toq inbʼaneʼ. Tul aʼ vet laʼ inkolvat ivatz inqʼa intxhiko s-tuul tuchʼ inqʼa kamaq vetz. 
LUK.12.19	Yaʼne ech toq val te u vaanima s-eche: –Mamalaxh vet kam eetz kolele tetz inqʼa yaʼbʼ, inqʼa yaʼn tuleʼ. Pet atoq kuxh vet axh tibʼaʼnil. Txʼaʼon kuxh vet tibʼaʼnil. Ukʼen kuxh vet aʼ. Atz chiibʼen kuxh veteʼ, –chaq in te u vaanima,» xeʼt titzʼat u txʼiol iqʼij.
LUK.12.20	Yaʼne ech tal quBʼaal Tiuxh te u txʼiol iqʼij s-eche: «¡Palsan yol! Toq kamoq axh tuulbʼal u aqʼbʼal uvaʼa. Tul toq bʼenoq vavaanxelal. Tul jankʼaletz inqʼa kamaq eetz uvaʼ qat amollaʼ, tan kaay kuxh vet ka s-eche,» xeʼt quBʼaal Tiuxh te u txʼiol iqʼij.
LUK.12.21	Echetz laʼ ibʼane, u xaol uvaʼ, aʼ kuxh een taanima tiʼ u txʼijbʼal qʼij vatz txʼavaʼ, tul jit aʼ nik itxhok u qʼij isaq uvaʼ yeʼl iyaʼebʼal imotxebʼal, eche itxhokt u txʼijbʼal qʼij, —xeʼt Jesuus xoʼl inqʼa xaol.
LUK.12.22	Yaʼne ech tal Jesuus te inqʼa nikich itxhus tibʼ s-kʼatza s-eche: —Echetz s-tiʼile nik val sete: Yeʼ kuxh el etaanima tiʼ vetatin tzitza vatz u txʼavaʼ, jankʼale tiʼ kam uvaʼ laʼ etetxhbʼu. Atz jitoq laʼ el etaanima tiʼ vetoksaʼm. 
LUK.12.23	Pet aʼ elk etaanima tiʼ u qʼij esaq kʼatz quBʼaal Tiuxh. Tan jit aʼ kuxh itxaʼk u qʼij esaq itxhokox u etxhbʼubʼal vatz u txʼavaʼ. Atz jit aʼ kuxh itxaʼk vetxhiʼoʼl iviqix tuchʼ oksaʼm. Pet aʼ itxaʼk uvaʼ jikxh laʼ etatin vatz quBʼaal Tiuxh. Atz jit kuxh aʼ laʼ elk etaanima tiʼ itxhokox etetxhbʼubʼal tuulbʼal u qʼij esaq vatz txʼavaʼ. Atz jit kuxh aʼ laʼ elk etaanima tiʼ kam laʼ ebʼan tiʼ iviqix vetxhiʼoʼl. Pet aʼ laʼ etitzʼa kam uvaʼ nik isaʼ quBʼaal Tiuxh.
LUK.12.24	Bʼenoq kuxh sete tiʼ txoo inqʼa joj. Tan yeʼl txoo nik motx taveʼ. Atz yeʼlat txoo nik imol tetxhbʼubʼal. Atz jitoq kolel tetxhbʼubʼal txoo t-kʼoay. Pet aʼ u quBʼaal Tiuxh nik aqʼon tetxhbʼubʼal txoo. Tul aʼetz kol ex yeʼ laʼ taqʼ quBʼaal Tiuxh etetz, atz niim etiqleʼm viʼ txoo. 
LUK.12.25	Tul yeʼxhabʼil invaʼq ex laʼ oleʼv ex tiʼ ichʼijsal jajtoʼq vechʼijeʼ, kʼuxh laʼ kuxh el etaanima s-tiʼ. 
LUK.12.26	Echetz oq yeʼl ex laʼ oleʼv ex tiʼ ichʼijsal jajtoʼq vechʼijeʼ, ¡aʼetz kol laʼ oleʼvik txhan ex tiʼ jolt inqʼa kam uvaʼ ey kuxh etaanima s-tiʼ!
LUK.12.27	Pet bʼenoq kuxh sete kam nibʼan ichʼij inqʼa xuʼm. Tan josqʼilxh tilix taʼn quBʼaal Tiuxh. Tul bʼane nik koq motx taqʼonveʼ, eche nik ibʼan inqʼa xaol. Atz nikat koq motx ibʼit toksaʼm. Kʼuxhetz eche, tan aʼl palnaʼq vijosqʼilil iviqix viʼ u toksaʼm Salomoon, kʼuxh mam vinaqichxh tatin Salomoon tuchʼ viviqt tibʼ.{*}
LUK.12.28	Niketz iviq quBʼaal Tiuxh inqʼa txʼakabʼen tuchʼaq xuʼm, inqʼa at t-vitz s-txheel, tul ech qal tzʼeʼi, aʼetz kol ex, yeʼ laʼ txhej etetz taʼn quBʼaal Tiuxh. Pet ex, ¡yeʼl kʼuqlebʼal ekʼuul tiʼ quBʼaal Tiuxh!
LUK.12.29	Echetz yeʼ kuxh txumun ex tiʼ kam uvaʼ laʼ etetxhbʼu, atz tiʼ kam uvaʼ laʼ etukʼa. Atz yeʼl ex, laʼ kuxh el etaanima s-tiʼ. 
LUK.12.30	Tan aʼ, inqʼa xaole, inqʼa yeʼ nik qeon quBʼaal Tiuxh, een kuxh taanima tiʼ inqʼa kam inqʼae. Poro tootzaql u quBʼaal uvaʼ een tu amlikaʼ kam uvaʼ nisaʼon sete. 
LUK.12.31	Pet aʼ quBʼaal Tiuxh etxhok s-bʼaxa tiʼ ibʼant iqʼesalil tetaanima. Echetz jankʼalxhte inqʼa kam uvaʼ nisaʼon sete, tan tul vet setiibʼa taʼn quBʼaal Tiuxh.
LUK.12.32	Atz yeʼ kuxh xoʼv ex, ex inqʼa niman vetz, kʼuxh yeʼxh jankʼal ex, eche kaʼvoʼq karneʼl. Tan nik isaʼ quBʼaal Tiuxh laʼ ebʼan iqʼesalil s-kʼatza. 
LUK.12.33	Echetz s-tiʼile kʼayivaq inqʼa kamaq etetz, tul aqʼvaq vijaʼmil te inqʼa meebʼaʼ. Oqetz ech laʼ ebʼane, tul txʼijbʼaletz eqʼije nik emol tu amlikaʼ tal uvaʼ yeʼ laʼ tzʼeqxika. Tan jit ech bʼanel taʼn, eche invaʼq kolbʼal txʼijbʼal qʼij vatz u txʼavaʼ. Pet yeʼl iqʼaebʼal, atz yeʼ laʼ pal iqʼij. Tul jitoq laʼ utxh telqʼaleʼ, atz jitoq laʼ pokʼti. 
LUK.12.34	Tan jabʼiste u kam uvaʼ sibʼ ijaʼmil nik etaleʼ, tul aʼetz uvaʼe, nik ibʼen etitzʼabʼal s-tiʼ. Tan tal uvaʼ laʼ emolvat u txʼijbʼal eqʼij, tul tzitzietz atile vetitzʼabʼal.
LUK.12.35	Atz sebʼtoq ex tiʼ ibʼanax u taqʼon quBʼaal Tiuxh, eche ijekʼt vaʼq xaol xeʼ tuul tiʼ invaʼq aqʼon. Atz txʼebʼoʼmoqxh al ex tiʼ u vulebʼal inpaqte, eche vaʼq xaol uvaʼ bʼanel kuxh tutxh itxiqubʼal tiʼ ixeel otzotz.{*}
LUK.12.36	Atz ech laʼ etxʼebʼone tiʼ u vulebʼal inpaqte, eche itxʼebʼon joloq aqʼonvil tiʼ itxʼebʼex tul u aj etz aqʼon uvaʼ laʼ bʼen tiʼ tilix invaʼq tzʼaloʼm s-naatxh. Tan laʼ ul vet u aj etz aqʼon, tul laʼ txokʼon veteʼ. Tul nal kuxh laʼ ijaqax vet taʼn inqʼa taqʼonvil. 
LUK.12.37	Atetz vibʼaʼnil quBʼaal Tiuxh tiibʼa inqʼa niman vetz, inqʼa txʼebʼoʼmxh al tiʼ u vulebʼal inpaqte. Tan ech laʼ ibʼan, eche inqʼa aqʼonvil, inqʼa nik motx itxʼebʼon tiʼ tul u aj etz aqʼon. Pet nuqxh toq val sete uvaʼ: Antxh u aj etz aqʼon laʼ ibʼan tutxh tiʼ ikʼuulal inqʼa taqʼonvil, oq aʼ u bʼaʼn nik ibʼan inqʼa aqʼonvil. Tan laʼ tal ikʼuqeʼv ok inqʼa taqʼonvil viʼ meexha. Tul laʼ xeʼt vet u aj etz aqʼon tiʼ ikʼuulal inqʼa taqʼonvil.
LUK.12.38	Tan nik ichiibʼ tiʼ itxʼebʼoneʼ. Kʼuxh laʼ ul u aj etz aqʼon s-txhaqʼaal aqʼbʼal t-vikaʼv xejeʼm, atz kʼuxh laʼ ul t-vitoxv xejeʼm, tan tira laʼ chiibʼ tiʼ tilix inqʼa taqʼonvil uvaʼ sebʼt itxʼebʼon tiʼ tuleʼ.
LUK.12.39	Poro eela tuchʼ invaʼq aj otzotz inpaqte. Tan laʼ koq ikuy u aj otzotz tokebʼel u totzotz oq laʼ tabʼi kam oora laʼ aqʼbʼ u elqʼom tiʼ tokebʼeleʼ. Atz laʼat koq ikuy tok u elqʼom t-totzotz, tan xeemal vet u totzotz taʼn. 
LUK.12.40	Echetz bʼenoqvaq sete, tul bʼanvaq etutxh tiʼ etxʼebʼon tiʼ u vulebʼal inpaqte. Tan avoqe, aʼ laʼ vul tu oora uvaʼ yeʼxhkam nik etitzʼa tiʼ vuleʼ, in, u Kʼaola uvaʼ qat bʼen s-alam aanima, —xeʼt Jesuus te inqʼa nikich itxhus tibʼ s-kʼatza.
LUK.12.41	Yaʼne ech tal Luʼ te Jesuus s-eche: —InBʼaal, ¿maq qetz kuxh u yol uvaʼ txumbʼalimal qat atxhustaʼ? Pet ¿maq oʼ, tuchʼ inqʼa xaol s-qukaqaayil nik aaleʼ? —xeʼt Luʼ.
LUK.12.42	Tul ech tal quBʼaal Jesuus s-eche: —Aʼ nik valvat yol tiʼ inqʼa niman vetz uvaʼ laʼ bʼanon u jikla txumbʼal, atz kʼuqlebʼalxh kʼuul laʼ ibʼana, eche invaʼq ilol aqʼon. Tan oq jikxh itxumbʼal u ilol aqʼon, tul laʼetz toksa vet ka u aj etz aqʼon tiʼ tilix u taqʼon t-totzotz, atz laʼ toksa ka tiʼ ikʼuulal inqʼa imol. 
LUK.12.43	Tul laʼ chiibʼ u ilol aqʼon oq uvaʼ sebʼt tiʼ tilix inqʼa aqʼonvil uvaʼs laʼ iqʼaʼv u aj etz aqʼon inpaqte. 
LUK.12.44	Tan oq aʼxh laʼ ibʼan uvaʼ kʼuqlebʼalxh kʼuul s-laʼ tul u aj etz aqʼon, tul aʼetz laʼ ibʼan u aj etz aqʼon uvaʼ aʼl tira laʼ itxʼak vet ok inqʼa kamaq tetz tiqʼabʼ u ilol aqʼon uvaʼe.
LUK.12.45	Pet oqetz ech laʼ tal u ilol aqʼon t-taanima s-eche: «Maʼtetz vet naqe vinqʼesal. ¿Jatuebʼ kuxh laʼ ul vet naq?» oq chaqe, tul laʼ xeʼt vet tiʼ iqʼosox inqʼa aqʼonvil, kʼuxh vinaq, atz kʼuxh ixoq; atz laʼ xeʼt vet tiʼ itxhoqʼt tibʼ s-bʼaʼn; atz laʼ xeʼt vet qʼabʼan. 
LUK.12.46	Laʼetz ul vet u aj etz aqʼon t-val u qʼij uvaʼ yeʼ tootzaql u ilol aqʼon, atz tuulbʼal val u oora uvaʼ yeʼl s-kʼuul, tul laʼ ul kʼaxbʼisaloq vet u ilol aqʼon taʼn u aj etz aqʼon. Echetz laʼ taqʼax vet bʼene u ilol aqʼon kʼatz inqʼa xaol, inqʼa jit kʼuqlebʼ kʼuul. 
LUK.12.47	Tul bʼeeno laʼ itzʼuʼmal u ilol aqʼon, tiʼ uvaʼ yeʼ qat ibʼana kam u titzʼabʼal u aj etz aqʼon, atz yeʼ qat txʼebʼon tiʼ tul u aj etz aqʼon. Tul tootzaqle kam uvaʼ nik isaʼ u aj etz aqʼon.
LUK.12.48	Pet u ilol aqʼon, uvaʼ yeʼ tootzaqle kam uvaʼ nik isaʼ u aj etz aqʼon, tul aʼ nik ibʼan inqʼa palsa yolil, laʼetz kʼaxbʼisali. Poro jit ech laʼ ikʼaxbʼisal, eche uvaʼ laʼ ulel u ilol aqʼon uvaʼ tootzaqle kam uvaʼ laʼ ibʼana. Tan jaʼl u xaol uvaʼ sibʼ aqʼel s-te taʼn quBʼaal Tiuxh, tul sibʼaletz kam laʼ ijaq quBʼaal Tiuxh s-te tiʼ kam qat ibʼan s-tuchʼ. Atz jaʼl u xaol uvaʼ at tiqleʼm taʼn quBʼaal Tiuxh, tul sibʼatetz kam laʼ ijotxhʼi quBʼaal Tiuxh s-te.
LUK.12.49	Qatetz ul in vatz u txʼavaʼ tiʼ ipal inqʼa niman vetz titzaʼlal. Aʼetz itxaʼk vipal inqʼa niman vetz t-vitzaʼlal uvaʼ aʼl toq ijetxhon ok sinkʼatza nik valeʼ, eche tel tzʼil tiʼ invaʼq txhʼitxhʼ uvaʼ bʼeenoxh nik itzʼeʼ t-xamal. Tul iletz koq vete, xeʼtiy s-txheel nik valeʼ. 
LUK.12.50	Pet tetxhal toq paloq in t-val u mam kʼaxkʼo. Tul tira nik itzaj t-vaanima uvaʼ tetxhal vopoon t-vitzoqpebʼal. 
LUK.12.51	Tul yeʼ etitzʼa uvaʼ tibʼaʼnilxh laʼ atink inqʼa niman vetz. Pet laʼ motx ok ixoʼl tuchʼ inqʼa jit niman vetz. Tan tiʼ kam uvaʼ ul inbʼaneʼ, tul laʼ ijatx tibʼ inqʼa xaol. Tan at xaol, aʼ laʼ okk bʼen s-viʼ. Tul at xaol laʼ txhiʼan s-viʼ. Xaʼtetze nik valeʼ uvaʼ eche xoʼl xamal laʼ motx okka. 
LUK.12.52	Tuulbʼaletz inqʼa qʼij inqʼa toq okoq bʼen, tan kʼuxh at oʼvoʼq tatin xaol t-totzotz, poro toq nal ijatx tibʼ s-vatzaqil tiʼ vinnimaleʼ. Tan oxvaʼl uvaʼ toq niman in, tul kaʼvaʼt uvaʼ yeʼ toq niman in. Atz maq kaʼvaʼl toq niman in, tul oxvaʼt yeʼ toq niman in. 
LUK.12.53	Atz laʼat ok ixoʼl invaʼq bʼaala tuchʼ ikʼaol tiʼ vinnimaleʼ. Atz laʼat ok ixoʼl invaʼq kʼaola tuchʼ ibʼaal. Atz kʼuxh u txutxa, tan laʼat ok ixoʼl tuchʼ invaʼq tixoq al. Atz kʼuxh u ixoq al, tan laʼat ok ixoʼl tuchʼ vitxutx. Atz kʼuxh u alibʼa, tan laʼat ok ixoʼl tuchʼ qʼes talibʼ. Atz kʼuxh qʼes u alibʼa, tan laʼat ok ixoʼl qʼes tuchʼ u talibʼ, —xeʼt Jesuus te inqʼa nikich itxhus tibʼ s-kʼatza.
LUK.12.54	Yaʼne ech tal Jesuus inpaqt te inqʼa xaol s-eche: —Tan nik etil ijaʼ suʼtzʼ tu bʼenabʼ qʼij, tul nalxh nik etal yol. Tul ech nik etal s-eche: «Tulebʼ jabʼal,» chich vet ex. Tul echxh nik ibʼane. 
LUK.12.55	Atz oq nik etil itzaj kaqiqʼ aʼl ikuʼeʼ, tul: «Telebʼ ul mam saqʼi,» chichat ex. Tul echxh nik ibʼane. 
LUK.12.56	Pet ¡tira palsan yol kuxh ex! Tan nik ibʼen sete kam uvaʼ nik ikʼutxh u vatz amlikaʼ, pet aʼ, yeʼ nik ibʼen sete kame uvaʼ nik inkʼutxh sete s-txheel taʼn quBʼaal Tiuxh.
LUK.12.57	Pet antetz kuxh ex, etitzʼa etibʼ kam vetatin vatz quBʼaal Tiuxh. Tul qejvaq vinuqul uvaʼ nik ibʼan quBʼaal Tiuxh sexoʼl. 
LUK.12.58	Tan ech laʼ ebʼant tutxh vetatin tuchʼ quBʼaal Tiuxh tuulbʼal uvaʼs yeʼnaq ikʼaxbʼisat ex, eche laʼ ibʼant tutxh invaʼq xaol tatin tuchʼ vimol uvaʼ atoʼk ixoʼl s-tuchʼ. Tan oq yeʼ laʼ ibʼan u xaol tutxh tuchʼ vimol, tul antxh vimol laʼ oksan vatz u aqʼol kuʼ yol tinuqul. Tul aʼetz vet, u aqʼol kuʼ yol tinuqul laʼ qitpun ok u xaol tiqʼabʼ pol, tul laʼ palsal vet jaʼ t-tzeʼ. 
LUK.12.59	Yeʼletz vet u xaol laʼ txhaqpul el, oq yeʼ laʼ itxhoj jankʼal uvaʼ laʼ tal u aqʼol kuʼ yol tinuqul s-te. Echatetz uvaʼe, laʼ elkaʼp ex oq yeʼ laʼ ebʼan tutxh vetatin tuchʼ quBʼaal Tiuxh, —xeʼt Jesuus.
LUK.13.1	Antetzxh tuulbʼal inqʼa qʼij inqʼae, tul ex alaxoq val u yol te Jesuus tiʼ kam uvaʼ motx ulbʼel jolol inqʼa xaol, aj Galileea. Tan ibʼekʼ Pilaato iyatzʼax el jolol inqʼa xaol tuulbʼal uvaʼs sebʼtich itzʼeʼsal ok oya vatz quBʼaal Tiuxh tu tostiuxh tu tenam Jerusaleen. Tan aʼaq titzʼa inqʼa ex alon u yol uvaʼ tiʼ ipaʼv inqʼa aj Galileea motx yatzʼaxik el.
LUK.13.2	Yaʼne ech tal Jesuus s-eche: —Kamal aʼ, nik etitzʼa uvaʼ sibʼxh palnaʼq vipaʼv inqʼa aj Galileea viʼ jolt inqʼa imol s-aj Galileeail. Xaʼte: «Bʼeenoxh motx ikʼaxbʼeʼ,» kamal chich etitzʼataʼ. 
LUK.13.3	Pet toq val sete uvaʼ jit eche uvaʼ nik etitzʼa. Pet bʼenoq sete, tan oq yeʼxh laʼ etitzʼa etibʼ t-inqʼa epaʼv vatz quBʼaal Tiuxh, tul echatetz kuxh yeʼl iyaʼebʼal imotxebʼal toq ekame.
LUK.13.4	Atz echatetz kuxh vajxaqlaval inqʼa vinaqe, inqʼa motx kam kaj jaqʼ u mamaʼ tzʼach otzotz uvaʼ sibʼxh atich jaʼ tu Siloee uvaʼ atich titziʼ u tenam Jerusaleen. Tan kamal nik etitzʼa uvaʼ, tiʼ uvaʼ sibʼxh palnaʼq vipaʼv viʼ jolt inqʼa imol s-aj Jerusaleen, tul motx kami. 
LUK.13.5	Pet toq val sete uvaʼ: ¡Jit eche uvaʼ nik etitzʼa! Pet bʼenoq sete. Tan oq yeʼxh laʼ etitzʼa etibʼ t-inqʼa epaʼv vatz quBʼaal Tiuxh, tul echatetz kuxh yeʼl iyaʼebʼal imotxebʼal toq ekame, —xeʼt Jesuus te inqʼa xaol.
LUK.13.6	Yaʼne ibʼan Jesuus eela inqʼa tij imam Israeel tuchʼ viʼl u iigo. Tul txumbʼalimal talt Jesuus inqʼa yol. Tul ech tal Jesuus s-eche: —Avamich viʼl u iigo tixhoraal val u vinaq. Tul bʼen vet u vinaq tiʼ tilixeʼ maq atich vet ivatz u iigo. Poro tira yeʼlich invaʼq ivatz atiche.{*}
LUK.13.7	Yaʼne ech tal u vinaq te u kʼuulan tetz u txhiko s-eche: «Itoxv vet yaʼbʼe vul tiʼ tilixeʼ oq at ivatz u iigo. Poro tira yeʼl invaʼq ivatz nik taqʼeʼ. Pet tira tzokʼeʼl, tan nik kuxh itzʼuaneʼ,» xeʼt u vinaq te u kʼuulan tetz u txhiko.
LUK.13.8	Yaʼne ech tal u kʼuulan tetz txhiko s-eche: «Yeʼle, inqʼesal. Atoq tzitzi. Ibʼaneʼn invaʼtoʼq yaʼbʼ. Pet aʼl toq inkʼot jul s-tiʼ el, tul toq voksa qʼajeʼn tixeʼ. 
LUK.13.9	Oqetz laʼ taqʼ vet ivatz tuulbʼal u yaʼbʼ uvaʼ toq okoq bʼen, tul atoqetz tzitzi. Pet oq yeʼ laʼ taqʼ ivatz, qutzokʼeʼnetz el,» xeʼt u kʼuulan tetz txhiko, —xeʼt Jesuus te inqʼa xaol.
LUK.13.10	Echetz ibʼane tuulbʼal val u xeem qʼij saavado, nikich itxhusun Jesuus t-val u kʼulbʼal ibʼ. 
LUK.13.11	Atichetz val u ixoq tu kʼulbʼal ibʼ uvaʼ vajxaqlavalich vet yaʼbʼ tok yaabʼil s-tiʼ taʼn demoonio. Tul kʼoʼ kuxh nikich ibʼen u ixoq taʼn u yaabʼil; atz tira yeʼ nikich itxʼol vet u ixoq ijikbʼat tibʼ.
LUK.13.12	Tiletz vet Jesuus u ixoq, tul isaʼ tzaan Jesuus. Tul ech tal Jesuus s-te s-eche: —Ixoq, qat inchitl vet axh tu yaabʼil, —xeʼt Jesuus.
LUK.13.13	Taqʼetz vet jaʼ Jesuus iqʼabʼ tiviʼ u ixoq, tul yekichxh ijikbʼa vet tibʼ vitxhiʼoʼl. Tul chiibʼiyichxh vet u ixoq, atz toksa vet iqʼij quBʼaal Tiuxh.
LUK.13.14	Yaʼne lakp vet iviʼ viqʼesal u kʼulbʼal ibʼ tiʼ ibʼant Jesuus bʼaʼn u ixoq tuulbʼal u xeem qʼij saavado. Tan teesa vet Jesuus iqʼij u bʼekʼbʼal s-vatz. Tul ech tal vet viqʼesal xoʼl inqʼa xaol s-eche: —¡Vajqil qʼij u aqʼonbʼal qʼij nik tal u qubʼekʼbʼal! ¡Antetzxh tuulbʼal u vajqil qʼij laʼ ulk ex tiʼ ebʼant bʼaʼn t-inqʼa yaabʼil! Pet ¡yeʼ laʼ isaʼa uvaʼ laʼ ul ex tiʼ ebʼant bʼaʼn tuulbʼal u xeem qʼij saavado! —xeʼt viqʼesal.
LUK.13.15	Yaʼne ech tal quBʼaal Jesuus te viqʼesal s-eche: —¡Jololetz u sotznaʼq kʼuule! Atz ¡kaʼ vatze! Tan nikat etaqʼonv tuulbʼal u xeem qʼij saavado. Tul nik ejaqeʼl evaʼk t-peʼ, atzoq ebʼur tiʼ etiqʼot ukʼoq aʼ. 
LUK.13.16	Petetz u ixoq uvaʼa, tan sibʼ tiqleʼm, tan qumol s-tij imam Avraʼaam. Tul vajxaqlavax vet yaʼbʼ itxeyp t-yaabʼil taʼn Satanaas. ¡Maqetz yeʼ laʼ isaʼa uvaʼ laʼ eleʼl u ixoq tiqʼabʼ u yaabʼil tuulbʼal u xeem qʼij saavado nik enatxheʼ! —xeʼt iyajt Jesuus viqʼesal xoʼl inqʼa xaol.
LUK.13.17	Taletz kuxh vet Jesuus u yol uvaʼe, tul motx kuxh chʼixvaq vet inqʼa nikich itxhiʼan tiʼ Jesuus. Pet jolt inqʼa xaol, tan yekichaq motx chiibʼ vet tiʼ inqʼa mamala kaebʼal aanima nikich ibʼan Jesuus.
LUK.13.18	Yaʼne ech tal Jesuus s-eche: —¿Kametz vaʼq nik ibʼan eela, tuchʼ vibʼant quBʼaal Tiuxh viqʼesalil xoʼl inqʼa xaol? Atz ¿kametz vaʼq toq viqʼo tzaan s-tiʼ, tiʼ inkʼutxht vibʼant quBʼaal Tiuxh viqʼesalil xoʼl inqʼa xaol? 
LUK.13.19	Eela tuchʼ u unutzʼla iiya tetz tzeʼ u mostaasa uvaʼ ex tava val u vinaq t-vixhoraal. Chʼijetz veteʼ, tul tetxhal ibʼen vet s-nimla tzeʼ. Tul ul ibʼan vet inqʼa tzʼichin isok viʼ inqʼa iqʼabʼ, inqʼa tzʼichin uvaʼ nik ixichʼan vatz amlikaʼ, —xeʼt Jesuus.{*}
LUK.13.20	Yaʼne ech vaʼt u yol tal Jesuus s-eche: —Atz ¿kametz vaʼq toq inbʼan eela tuchʼ vibʼant quBʼaal Tiuxh viqʼesalil xoʼl inqʼa xaol? 
LUK.13.21	Eela tuchʼ inbʼiil u aqʼbʼal jaʼ tuul paan uvaʼ taqʼ val u ixoq iyuqʼt tibʼ tuchʼ ox paul ariina. Tul iyutxhʼ veteʼ. Atz pax vet inbʼiil u aqʼbʼal jaʼ tuul paan xoʼl u nimla ariina. Echetz tetxhal ivoʼtxʼ vet u qʼota s-kaqaayil taʼn viqʼuʼt tibʼ, —xeʼt Jesuus.{*}
LUK.13.22	Nikichetz ipal Jesuus txhusun t-inqʼa tenam, atz t-inqʼa talaq tenam, poro aʼ kʼaqich u tenam Jerusaleen taʼn Jesuus tuchʼ inqʼa nikich itxhus tibʼ s-kʼatza. 
LUK.13.23	Tul ech tal val u xaol te Jesuus s-eche: —¿QuBʼaal, yeʼxhetz kol jankʼal inqʼa xaol laʼ chitp t-inqʼa paʼv? —xeʼte.
LUK.13.23	Tul ech tal Jesuus xoʼl inqʼa xaol s-eche: 
LUK.13.24	—Yeʼle. Jit jankʼal koq inqʼa xaol. Tan u okebʼal ok tu amlikaʼ, tan eela tuchʼ val u jubʼal uvaʼ txhʼoj kuxh ivatz. Pet yaʼluvaqxh etibʼ tiʼ etok bʼen tiʼ u jikla bʼey uvaʼ kʼaqel quBʼaal Tiuxh taʼn, eche laʼ iyaʼlut ok tibʼ invaʼq xaol tu palebʼal ok uvaʼ txhʼoj kuxhtuʼ. Tul nik val sete uvaʼ: Mamala xaol laʼ etxhbʼun ipaloʼk t-amlikaʼ tiʼ invaʼt bʼey uvaʼ laʼ kuxh itxhuli vet tok bʼen s-tiʼ. Pet yeʼ laʼ motx utxh ipaloʼk kʼatz quBʼaal Tiuxh. 
LUK.13.25	Tan laʼ tal quBʼaal Tiuxh iyaʼ ipal vet ok inqʼa xaol tu amlikaʼ, eche invaʼq bʼaal otzotz uvaʼ laʼ txakp veteʼ, tul laʼ ijup vet vijubʼalil u totzotz. Yaʼne laʼ kaj vet inqʼa xaol tiʼ el u otzotz. Tul laʼaq motx xeʼt vet sichʼin tiʼ ipalaq ok. Tul ech laʼ motx tal vet s-eche: «QuBʼaal, kʼuloʼk oʼ,» chaqaq veteʼ.
LUK.13.25	Yaʼne ech laʼ tal quBʼaal Tiuxh s-te s-eche: «Yeʼ vootzaql ex. Talebʼ kuxh tzajnaʼql ex,» chaq quBʼaal Tiuxh.
LUK.13.26	Yaʼnetze laʼ xeʼt vet ex tiʼ etxhokt eyol te quBʼaal Tiuxh, tul ech laʼ etal vet s-eche: «¿Yeʼetz kol ootzaql oʼ? Atz oʼe, uvaʼ nikich qutxʼaʼon savuchʼ. Atz oʼe, inqʼa nikich qukʼ aʼ savuchʼ. Tul atich oʼe tzitzi uvaʼ nikich atxhusun s-quxoʼl t-kʼayibʼal,» chaq ex.
LUK.13.27	Echetz laʼ tal vet quBʼaal Tiuxh sete s-eche: «Yeʼ vootzaql ex. Talebʼ kuxh tzajnaʼql ex, bʼanolaq tetz yeʼbʼaʼn. ¡Paloq el ex sinvatz!» chaq quBʼaal Tiuxh sete.
LUK.13.28	Pet nik val sete: Maʼt taqʼt vet kuʼ quBʼaal Tiuxh yol tinuqul setiʼ tiʼ ebʼen tu mam xamal, tul laʼ etil vet tzaan s-naatxh uvaʼ at okaʼp Avraʼaam tuchʼ Isaak tuchʼ Jakoov tuchʼ jankʼal inqʼa qʼexsanich tetz viyol quBʼaal Tiuxh tu atibʼal tal uvaʼ nik ibʼanvat quBʼaal Tiuxh iqʼesalil. Petetz vet ex, tan laʼ kaj vet ka ex tiʼ eluʼl. Tul mam txumuʼm laʼ ebʼan veteʼ. Atz tzitzi laʼ ikʼuxivat vet tibʼ etej t-kʼaxkʼo tiʼ yeʼ enimat u quBʼaal Tiuxh. 
LUK.13.29	Atetz xaol jit tij imam Israeel tal kuxh laʼ motx tzajk tiʼ ipaloʼk tal uvaʼ nik ibʼanvat quBʼaal Tiuxh iqʼesalil. At laʼ motx tzaj tu tzaebʼ qʼij, t-bʼenabʼ qʼij, aʼl ijaʼeʼ, atz aʼl ikuʼeʼ. Tul laʼ motx kʼuqeʼv vet viʼ meexha tzitzi tal uvaʼ nik ibʼanvat quBʼaal Tiuxh iqʼesalil.
LUK.13.30	Tan at xaol uvaʼ yeʼ nik toksal iqʼij s-txheel taʼn inqʼa tenam, tul aʼetz inqʼae, niimxh tiqleʼm vatz quBʼaal Tiuxh laʼ ibʼana. Pet jabʼiste u xaol uvaʼ nik toksal iqʼij s-txheel taʼn inqʼa tenam, tul aʼetz u xaole, uvaʼ yeʼxh jankʼal tiqleʼm vatz quBʼaal Tiuxh laʼ ibʼana, —xeʼt Jesuus.{*}
LUK.13.31	Antetzxh tuulbʼal inqʼa qʼij inqʼae, tul ul jolol inqʼa fariseeo vatz Jesuus. Tul ech tal te Jesuus s-eche: —Nal kuxh aveleʼl tzitza, tan il axh, nik tal Eroodes Antiipas ayatzʼax el, —xeʼtaq te Jesuus.
LUK.13.32	Yaʼne ech tal Jesuus s-eche: —Ech bʼen etal te Eroodes, u tatxhʼol tetz inqʼa xaol, s-eche: «–Nik inbʼan u aqʼon uvaʼ txhaqel tzaan in tiʼ ibʼanaxeʼ. Nik intuki el inqʼa demoonio. Atz nik inbʼan bʼaʼn inqʼa yaabʼ tu qʼij s-txheelaʼ, atz echat kuxh toq inbʼane t-inqʼa qʼij inqʼa yaʼn tuleʼ. Tan tetxhal toq nal intzoqpisa kam inqʼa txhaqel tzaan in tiʼ ibʼanaxeʼ. 
LUK.13.33	Tan tetxhal kuxh toq intzoqpisa jankʼal uvaʼ alel tzaan s-viʼ tiʼ inbʼant vatz u txʼavaʼ. Tul aʼ kʼaqel vaʼn uvaʼ tetxhal toq aqʼbʼoq in tu tenam Jerusaleen. Aʼetz uvaʼe, kʼaqel vaʼn, tiʼ uvaʼ tan, aʼ motx yatzʼaxik el inqʼa qʼexsanich tetz viyol quBʼaal Tiuxh tzitzi. Tul echatetz kuxh ine, tan antxh bʼen yatzʼaxik in tzitzi, –chich Jesuus,» chʼexvaq te Eroodes, —xeʼt Jesuus.
LUK.13.34	Yaʼne ech tal Jesuus tiʼ inqʼa aj Jerusaleen s-eche: —¡Txumlebʼalxh ex, aj Jerusaleen! ¡Txumlebʼalxh ex, tan motx eyatzʼeʼl inqʼa qʼexsanich tetz viyol quBʼaal Tiuxh s-naʼya! Tul junun tul inqʼa itxhaq quBʼaal Tiuxh sexoʼl, tul nik motx ekʼoni s-sivan tetxhal ikameʼ. Tul jatpaqx kuxh insaʼ inkolt ex vatz u kʼaxbʼichil uvaʼ toq uloq setiibʼa taʼn quBʼaal Tiuxh. Tan aʼ nikich insaʼ uvaʼ ech laʼich inkolt ex, eche nik imoltoʼk vaʼq u txutx kaxhan tzaqatz tal jaqʼ ixichʼ, tul tira yeʼ qat motx esaʼa.
LUK.13.35	Toqetz val sete s-txheel, ex aj Jerusaleen uvaʼ: Toq tzʼineʼvoq ka vetenam. Tul nikat val sete uvaʼ yeʼl vet inpaqt laʼ etil in. Pet laʼ nal opoon invaʼl qʼij uvaʼ, ex vet laʼ saʼon vul sexoʼl. Tul ech laʼ motx etal vet s-eche: «¡At vibʼaʼnil quBʼaal Tiuxh tiibʼa uvaʼ qat itxhaq tzaan quBʼaal Tiuxh tiʼ ibʼanax ivatzil s-quxoʼl!» chaq vet ex s-viʼ, —xeʼt Jesuus.
LUK.14.1	Tuulbʼaletz vaʼt u xeem qʼij saavado, tul ex Jesuus txʼaʼon t-totzotz val viqʼesal uvaʼ fariseeoiche. Tul txʼebʼoʼmyich kuxh vet jolt inqʼa fariseeo tiʼ tilixeʼ tal uvaʼ laʼich elk Jesuus t-bʼey. 
LUK.14.2	Atichetz val u vinaq vatz Jesuus uvaʼ sipkʼinaʼqich kuxh itxhiʼoʼl, tan nikich kuxh imaqtxʼ aʼ titxhiʼoʼl.
LUK.14.3	Ajtetz til Jesuus u vinaq, tul ech tal Jesuus te inqʼa fariseeo, atz te inqʼa nikich txhusun ibʼekʼbʼal inqʼa tij imam Israeel s-eche: —¿Nik kol ikuy u qubʼekʼbʼal uvaʼ laʼ ibʼan invaʼq xaol bʼaʼn tu xeem qʼij saavado? —xeʼt Jesuus.
LUK.14.4	Tul yeʼ motx tzaqʼbʼi. Yaʼne taqʼ jaʼ Jesuus iqʼabʼ tiibʼa u vinaq. Tul ibʼan vet Jesuus bʼaʼn. Tul itxhaq vet bʼen Jesuus.
LUK.14.5	Yaʼne ech tal Jesuus te inqʼa fariseeo s-eche: —Eche ex, oq laʼ bʼen invaʼq ekʼaol t-jul, maq invaʼq evaʼk, tul bʼane yeʼetz koq laʼ bʼen etiqʼo jaʼul, kʼuxh tuulbʼal invaʼq u xeem qʼij saavado, —xeʼt Jesuus.
LUK.14.6	Tul yeʼl vet vaʼtoʼq iyol inqʼa fariseeo motx txhej tiʼ teesal iqʼij Jesuus.{*}
LUK.14.7	Nikichetz kuxh isaqi Jesuus inqʼa xaol, inqʼa bʼekʼelichat tiʼ u txʼaʼoʼm. Tan aʼ nikich motx itxhok u bʼaxa xhiila tiʼ tok viʼ meexha. Tul txumbʼalimal talt Jesuus val u txhusbʼal xoʼl inqʼa xaol. Tul ech tal Jesuus s-eche: 
LUK.14.8	—Oqetz jaʼl invaʼq laʼ bʼekʼon ex tiʼ ebʼen txʼaʼon tiʼ invaʼq tzʼaloʼm, tul yeʼ laʼ isaʼa uvaʼ, aʼ laʼ kʼuqeʼvik ex t-inqʼa bʼaxa xhiila. Tan avoqe at invaʼtoʼq xaol bʼekʼele uvaʼ palnaʼq tiqleʼm seviʼ. 
LUK.14.9	Laʼetz ul vet u aj tzʼaloʼm uvaʼ bʼekʼon ex, atz uvaʼ bʼekʼon uvaʼ palnaʼql tiqleʼm seviʼ, tul ech laʼ tal sete s-eche: «Elen el tu xhiila uvaʼe, tan aʼ u xaol uvaʼa toq kuʼoq,» chaq sete. Tul chʼixvebʼal kuxh vet laʼ ebʼen kʼuqeʼvoq tiyaʼtebʼal xhiila.
LUK.14.10	Pet oq laʼ bʼekʼex ex, tul aʼ laʼ kʼuqeʼvik ka ex tiyaʼtebʼal xhiila. Aʼetz vet u aj tzʼaloʼm, ech laʼ alon sete s-eche: «Txa, avuleʼ. Jetxh ukuʼl eebʼ sinkʼatza tu bʼaxa xhiila,» chaq sete. Echetz at etiqleʼm vatz inqʼa xaol, inqʼa tzum laʼ etok viʼ meexha s-tuchʼ.
LUK.14.11	Tan jabʼiste ex, uvaʼ laʼ etaqʼ bʼen etibʼ s-nim, tul aʼetz exe, uvaʼ laʼ eesal eqʼij taʼn quBʼaal Tiuxh. Atz jabʼiste ex, uvaʼ laʼ etiqʼo kuʼl etibʼ, tul aʼetz exe, uvaʼ laʼ oksal eqʼij taʼn quBʼaal Tiuxh, —xeʼt Jesuus.
LUK.14.12	Yaʼne yolon Jesuus te u fariseeo uvaʼ bʼekʼon tul Jesuus txʼaʼon. Tul ech tal Jesuus s-te s-eche: —Oq laʼ abʼan invaʼq atxʼix, jitetz aʼ laʼ abʼekʼ tul inqʼa avamiʼk, atz jitoq inqʼa eetzʼin aatzik, atz jitoq inqʼa avatin eebʼ s-tuchʼ, atz jitoq avetz tzʼalol uvaʼ txʼiol iqʼij. Tan oq laʼ motx ibʼanaq ibʼaʼnla txʼix, tul oq laʼ ibʼekʼ axh, aqʼaxiyetz vet ichʼexele see. 
LUK.14.13	Pet oq laʼ abʼan invaʼq atxʼix, tul aʼ laʼ abʼekʼ inqʼa meebʼaʼ, inqʼa yeʼl iqʼabʼ, inqʼa koyel ixaoneʼ, atz inqʼa tzot. 
LUK.14.14	Tan yeʼl ichʼexel laʼ motx taqʼ see. Pet aʼ quBʼaal Tiuxh laʼ aqʼon ichʼexel see uvaʼs laʼ titzʼeʼv inqʼa xaol inpaqte, inqʼa jikxh vatz quBʼaal Tiuxh. Tul at vibʼaʼnil quBʼaal Tiuxh seebʼa laʼ ibʼana uvaʼs laʼ akʼuulat inqʼa xaol, inqʼa meebʼaʼ, —xeʼt Jesuus.
LUK.14.15	Atich val u vinaq viʼ meexha kʼatz Jesuus uvaʼ abʼin u yol. Tul ech tal te Jesuus s-eche: —¡At vibʼaʼnil quBʼaal Tiuxh s-qiibʼa, oʼ inqʼa tij imam Israeel, tan ant vet oʼ tiʼ u nimla qʼij uvaʼs laʼ ibʼant u Kriisto iqʼesalil! —xeʼt te Jesuus.
LUK.14.16	Yaʼne ech tal Jesuus s-eche: —Echetz ibʼane paqul. Tan ibʼan val u vinaq vaʼl inimla txʼix. Tul mamala xaol ibʼekʼa. 
LUK.14.17	Bʼaʼnixetz vet u txʼix, tul itxhaq vet bʼen u vinaq val u taqʼonvil tiʼ tiqʼol inqʼa xaol, inqʼa bʼekʼich veteʼ. Tul ech ex tal u aqʼonvil s-eche: «Etulvaq veteʼ. Tan il u txʼix bʼaʼnixya,» xeʼte. 
LUK.14.18	Tul junun motx itxhoktaqich vet inqʼa xaol iyol. Tul ech tal u bʼaxa s-eche: «Aʼ maʼt vil bʼiil vintxʼavaʼ uvaʼ yaʼn inloqʼlaʼ. Pet kuyxh in, yeʼl in laʼ bʼen in,» xeʼte.
LUK.14.19	Yaʼne ech tal invaʼt s-eche: «Yaʼnxh oʼ tzumul inyakʼa vaʼk inloqʼlaʼ. Tul maʼt vileʼ oq bʼaʼn taqʼonv txoo. Kuyxh in, yeʼ laʼ utxh inbʼenaʼ,» xeʼte.
LUK.14.20	Yaʼne ech tal txha invaʼt s-eche: «Yeʼ laʼ utxh inbʼenaʼ, tan yaʼnxh in tzʼalony in,» xeʼte.
LUK.14.21	Qʼaʼvetz vet u aqʼonvil, tul ul tal vet inqʼa yol te u vinaq. Yaʼne lakp iviʼ u vinaq. Tul ech tal vet te u taqʼonvil s-eche: «Nal kuxh abʼenaʼ. Tul yekl axh t-kʼayibʼal. Atz yekl axh t-inqʼa qʼeʼtxaq bʼey tuulbʼal u tenam. Tul aʼ bʼen eeqʼo tzaan inqʼa meebʼaʼ tuchʼ inqʼa yeʼl iqʼabʼ, atz inqʼa koyel ixaoneʼ, atz inqʼa tzot,» xeʼt u vinaq.
LUK.14.22	Bʼiiletz txhan vet s-tuul, tul ech tal u aqʼonvil s-eche: «Inqʼesal, qat inbʼanl kam uvaʼ qat aala. Tul il tel atibʼal ati,» xeʼt veteʼ.
LUK.14.23	Yaʼne ech tal u vinaq te u taqʼonvil s-eche: «Quuxh. Tul yekl vet axh t-inqʼa bʼey, atz kʼuxh t-inqʼa xoʼlaq vitz. Tul tal kuxh pal eeqʼovat vet inqʼa xaol. Tul laʼ ayaʼlu tukuʼl. Echetz laʼ inoje u votzotz,» xeʼt u vinaq. 
LUK.14.24	Pet niketz val see txaj, uvaʼ jit jankʼal inqʼa tij imam Israeel, inqʼa qat inbʼekʼ s-bʼaxa laʼ ukuʼl txʼaʼon viʼ meexha sinkʼatza uvaʼs laʼ inbʼant iqʼesalil, —xeʼt Jesuus te u vinaq uvaʼ bʼekʼex tiʼ u tzʼaloʼm.
LUK.14.25	Paquletz uvaʼ mam tenam txhʼuyich tiʼ Jesuus, yaʼne sutxhqʼ Jesuus tiʼ talax yol te inqʼa xaol. Tul ech tal Jesuus s-eche: 
LUK.14.26	—Jaʼletz invaʼq ex nik saʼon etxhʼuyeʼv s-viʼ tiʼ etxhust etibʼ sinkʼatza, tul aʼ isaʼ uvaʼ tira laʼ ekʼayi etaanima s-viʼ, viʼ jolt inqʼa kam, jankʼal eche: etxutx ebʼaal, etixqel, enitxaʼa, etitzʼin, etatzik, atz kʼuxh laʼ etaqʼ u qʼij esaq s-viʼ. Tan oq yeʼ laʼ etxʼol taqʼax ka inqʼae, tul yeʼletz laʼ utxh etxhʼuyeʼv s-viʼ tiʼ etxhust etibʼ sinkʼatza. 
LUK.14.27	Atzoq yeʼ laʼ etxʼol epal t-vitzaʼlal s-viʼ, atzoq yeʼ laʼ ebʼan etetz, eche uvaʼ nik inkʼutxh sete, azoq jit ech laʼ ebʼan tiʼ etxhʼuyeʼv s-viʼ, eche nik ibʼan invaʼq pereexho tiʼ tiqal kurus, tul yeʼletz laʼ utxh etxhʼuyeʼv s-viʼ tiʼ etxhust etibʼ sinkʼatza.
LUK.14.28	Jaʼl uvaʼ laʼ isaʼ itxhʼuyeʼv s-viʼ, tul aʼl bʼaʼn laʼ titzʼa s-bʼaxa, oq laʼ itxʼol tiqʼoleʼ. Tan avoqe ech laʼ ibʼan, eche invaʼq u vinaq uvaʼ laʼ titzʼa ijaʼ vaʼq totzotz. Tan bʼaʼn uvaʼ bʼaxa laʼ kʼuqeʼv tiʼ titzʼaleʼ jankʼal puaq laʼ tiqʼo vijaʼ u otzotz. Atz maq at jankʼal uvaʼ toq ibʼanbʼe tiʼ itzoqpisal ijaʼ u totzotz. 
LUK.14.29	Tan oq yeʼ laʼ titzʼa s-bʼaxa, atz bʼaxa kuxh laʼ xeʼt tiʼ taqʼax kuʼ ixeʼ u totzotz, oqetz yeʼ laʼ oleʼv tiʼ itzoqpisal ijaʼ u totzotz, tul laʼ kuxh tzeʼlel vet taʼn inqʼa xaol, inqʼa laʼ ilon. 
LUK.14.30	Tul ech laʼ motx tal inqʼa xaol tiʼ u vinaq s-eche: «Qat kuxh xeʼt tiʼ ijaʼ totzotz, tul yeʼxh qat oleʼvi,» chaq vet eʼli.
LUK.14.31	Atz jaʼl uvaʼ laʼ isaʼ itxhʼuyeʼv s-viʼ, tul aʼl bʼaʼn laʼ titzʼa s-bʼaxa, oq laʼ itxʼol tiqʼoleʼ. Tan avoqe ech laʼ ibʼan, eche invaʼq u mam iqʼesal uvaʼ laʼ ixeʼtisa txhʼaʼo tuchʼ invaʼtoʼq mam iqʼesal t-invaʼtoʼq tenam. Tan bʼaʼn uvaʼ bʼaxa laʼ kʼuqeʼv tiʼ titzʼaleʼ, oq laʼ oleʼv tuchʼ lavoq mil isol tiʼ itxhʼaʼoil viinqoq mil sol uvaʼ laʼ itxhʼaʼoi tibʼ s-tuchʼ. 
LUK.14.32	Pet oqetz laʼ til vet s-bʼaxa uvaʼ yeʼ laʼ oleʼv tiʼ u txhʼaʼo, atz tuulbʼal uvaʼ yeʼnaql aqʼbʼoq kʼatz uvaʼ laʼ itxhʼaʼoi tibʼ s-tuchʼ, tul naletz kuxh vet laʼ itxhaq bʼen kaʼvoʼq itxhaq tiʼ iyaʼsal u txhʼaʼo. Tul laʼ tabʼi tok bʼaʼnil s-xoʼl tuchʼ uvaʼ laʼ ibʼan txhʼaʼo s-tuchʼ.
LUK.14.33	Echetz jaʼl invaʼq ex, uvaʼ laʼ saʼon etxhʼuyeʼv s-viʼ, tul tiraetz laʼ etaqʼ ka inqʼa kamaq etetz s-kaqaayil tiʼ etxhust etibʼ sinkʼatza.
LUK.14.34	Tan jaʼl ex, inqʼa niman vetz uvaʼ nik esaʼeʼ laʼ txhʼuyeʼv ex s-viʼ, tul bʼaʼn uvaʼ at koqxh vet etxumbʼal laʼ ibʼana. Echetz laʼ tatin vet vebʼaʼnil xoʼl inqʼa xaol, eche u atzʼam uvaʼ nik chiʼbʼisan u etxhbʼubʼal. Pet oqetz laʼ tzʼeqxeʼl vichiʼil u atzʼam, tul yeʼxhkametz laʼ ulbʼel vet tok vichiʼil inpaqte. 
LUK.14.35	Echetz yeʼxhkam vet invaʼtoʼq laʼ txakunk u atzʼam; jitoq laʼ txakun vet tiʼ taqʼax iyakʼil txhiko; atz jitoq laʼ ok vet siyujel qʼajeʼn. Pet taʼn kuxh laʼ ulbʼel vet u atzʼam uvaʼ tira laʼ makʼax vet el. Echetze ex, tan aʼ nik val uvaʼ yeʼ koq laʼ etzʼeq vetxumbʼal tiʼ etxʼolt tiqʼol viyolbʼal quBʼaal Tiuxh.
LUK.14.35	Jaʼletz ex, uvaʼ nik abʼin inqʼa yol uvaʼ nik valeʼ, tul bʼanvaq yaʼl tiʼ inimaleʼ, —xeʼt Jesuus.
LUK.15.1	Yaʼne molmotxh tok inqʼa jaqol puaq tetz Rooma kʼatz Jesuus tuchʼ jolt inqʼa xaol uvaʼ aj paʼvomich vatz u tenam. Tan nikich motx isaʼ tabʼil viyol Jesuus. 
LUK.15.2	Tul motx xeʼt vet inqʼa fariseeo tuchʼ inqʼa nikich txhusun ibʼekʼbʼal inqʼa tij imam Israeel tiʼ teesal iqʼij Jesuus. Tul ech nikich motx tal vet s-eche: —Aʼ kuxh imol tibʼ naq tuchʼ inqʼa bʼanolaq tetz yeʼbʼaʼn. Tan ilaqe nik motx itxʼaʼon tuchʼ naq, —xeʼtaqe.
LUK.15.3	Yaʼne txumbʼalimal talt Jesuus vaʼt u yol. Tul ech tal Jesuus s-eche: 
LUK.15.4	—Eche invaʼq ex, oq uvaʼ at oʼ kʼaloq (100) tatxhul ekarneʼl, tul laʼ tzʼeqx vaʼq, ¿kametz laʼ ebʼan veteʼ? Bʼen etxhok veteʼ abʼa. Tan aʼ laʼ ebʼan veteʼ uvaʼ laʼ ejup vet ka bʼelelavat toʼkʼal (99) vekarneʼl tu peʼ. Tul laʼ bʼen ex tiʼ itxhokox vaʼt vekarneʼl uvaʼ laʼ tzʼeqxi, tul tetxhal laʼ bʼen eleqeʼ. 
LUK.15.5	Ajtetz laʼ bʼen eleq vet vekarneʼl uvaʼ laʼ tzʼeqx ka, tul laʼ chiibʼ vet ex s-tiʼ. Atz laʼ etaqʼ vet tzaan xeʼ equl. 
LUK.15.6	Laʼetz aqʼbʼ vet ex tetotzotz, tul laʼ bʼen emol vet inqʼa etamiʼk, atz inqʼa etetz tzʼalol. Tul ech laʼ etal vet s-te s-eche: «Chiibʼoqvaq ex sinkʼatza, tan qat inleql vinkarneʼl uvaʼ tzʼeqxinaʼqle,» chaq vet ex abʼa.
LUK.15.7	Echatetz laʼ tutxh chiibʼichile kʼatz quBʼaal Tiuxh tu amlikaʼ tiʼ invaʼq u aj paʼvom uvaʼ laʼ titzʼa tibʼ t-inqʼa ipaʼv vatz quBʼaal Tiuxh, kʼuxh tzʼeqxinaʼqlich ka tu paʼv. Pet yeʼl chiibʼichil laʼ bʼanax tiʼ bʼelelaval toʼkʼal (99) inqʼa xaol uvaʼ jikxh tatin vatz quBʼaal Tiuxh nik taleʼ. Tan yeʼ nik motx titzʼa tibʼ t-inqʼa ipaʼv vatz quBʼaal Tiuxh.
LUK.15.8	Atz oq at invaʼq ixoq uvaʼ at lavoq ipuaq uvaʼ draakmaxhtuʼ, tul oq laʼ itzʼeq invaʼq vipuaq, tul bʼaxa tzij laʼ imatx vaʼl itxiqubʼal tiʼ itxhokox vipuaq uvaʼ qat tzʼeqxi. Yaʼne laʼ teesa chʼis tuul u otzotz tiʼ itxhokox vipuaq, tetxhal ileqtaʼ. 
LUK.15.9	Ajtetz laʼ ileq vet vipuaq, tul laʼ imol vet inqʼa tamiʼk, atz inqʼa tetz tzʼalol. Tul ech laʼ tal vet s-eche: «Chiibʼoqvaq ex sinkʼatza, tan qat inleql vatz inpuaq uvaʼ tzʼeqxinaʼqle,» chaq vet u ixoq.{*}
LUK.15.10	Echatetz laʼ ibʼane tiʼ invaʼq u aj paʼvom uvaʼ laʼ titzʼa tibʼ t-inqʼa ipaʼv vatz quBʼaal Tiuxh. Tan mam chiibʼichil laʼ ibʼan inqʼa iaanxel quBʼaal Tiuxh tiʼ inqʼa xaol uvaʼ laʼ titzʼa tibʼ t-inqʼa ipaʼv, —xeʼt Jesuus.
LUK.15.11	Yaʼne ech vaʼt u yol tal Jesuus s-eche: —Atich val u vinaq uvaʼ atich kaʼvaʼl ikʼaol. 
LUK.15.12	Tul ech tal u itzʼina te vibʼaal s-eche: «Bʼaal, bʼan bʼaʼnil, tul laʼ koq aaqʼ vet inqʼa kam s-ve uvaʼ vatzil vet vetz aaʼn,» xeʼt te vibʼaal.
LUK.15.12	Yaʼne ijatx vet u bʼaala inqʼa kamaq tetz. Tul taqʼ vet u bʼaala u vatzil kam tetz junun inqʼa ikʼaol.
LUK.15.13	Yeʼxhetz jatvaʼl qʼij, tul itxʼak vet u itzʼina ikʼayil inqʼa kamaq tetz. Tul imol vet vijaʼmil inqʼa kamaq tetz. Tul bʼen vet t-val u tenam uvaʼ niim ateʼl kʼatz vitenam. Tul tzitzi yeʼ itxhabʼavat vet ibʼanbʼel inqʼa ipuaq. Tan aʼ kuxh u yeʼbʼaʼn ibʼan s-tuchʼ.
LUK.15.14	Motxetz vet vipuaq u itzʼina, tan yeʼ itxhabʼa ibʼanbʼeleʼ. Yaʼne ibʼan val u mam vaʼy tu tenam tal uvaʼ atiche. Tul til vet u itzʼina uvaʼ mij nikich itxhej vet kam uvaʼ nikich isaʼon s-te.
LUK.15.15	Yaʼne ex ijaq vet taqʼon xeʼ val u vinaq, antxh tuulbʼal u tenam tal uvaʼ atiche. Yaʼne itxhaq vet bʼen u vinaq t-vitxʼavaʼ tiʼ tilix kutxh. 
LUK.15.16	Kamyichetzxh vet t-vaʼy, tan yeʼxhal nikich aqʼon vet itxʼix. Tul nikich tatxhva vet tetxhbʼul inqʼa nikich tetxhbʼu inqʼa kutxh; aʼe jolol inqʼa ivatz val u tzeʼ uvaʼ, eche saan tzeʼ ibʼanaxeʼ.
LUK.15.17	Yaʼne qʼoon titzʼa veteʼ. Tul ech tal s-eche: «Eenxh aqʼonvil nik taqʼonv xeʼ naq vinbʼaal. Tul nikaq motx itxʼaʼoneʼ. Atz yeʼxhkam nik iyaʼta. Pet il in, toq iyatzʼ in vaʼy tzitza. 
LUK.15.18	Pet aʼl bʼaʼn uvaʼ maʼt in xeʼ naq vinbʼaal inpaqte. Tul ech toq val s-eche: –Bʼaal, qat paʼviny in vatz quBʼaal Tiuxh tu amlikaʼ. Atz qat paʼviny in savatz. 
LUK.15.19	Pet jit vet inkʼulel uvaʼ laʼ aal in sakʼaol. Pet aal kuxh vet in s-invaʼq aqʼonvil, –toq val te vinbʼaal,» xeʼt titzʼat u kʼaola.
LUK.15.20	Tzaetz vet u kʼaola, tul aalich vet tul xeʼ vibʼaal. Poro niim telich taqʼbʼ u kʼaola kʼatz vibʼaal, tul til u bʼaala itzaj vikʼaol s-naatxh. Tul qʼex ibʼen vet u bʼaala tiʼ ikʼulux vikʼaol, tan itxum ivatz vikʼaol. Tul ijele vet vikʼaol. Atz itzʼubʼ vet txala itziʼ vikʼaol tiʼ taqʼax bʼaʼnil ikʼuul.
LUK.15.21	Yaʼne ech tal u kʼaola s-eche: «Bʼaal, qat paʼviny in vatz quBʼaal Tiuxh tu amlikaʼ. Atz qat paʼviny in savatz. [Jitetz vet inkʼulel uvaʼ laʼ aal in sakʼaol,]» xeʼt te vibʼaal.
LUK.15.22	Tul ech tal u bʼaala te inqʼa taqʼonvil s-eche: «Bʼenoq etiqʼo vaʼq u bʼaʼnla oksaʼm. Tul oksavaq tiʼ naq vinkʼaol. Yaʼne laʼ etaqʼ kuʼ vaʼt kolqʼabʼ viʼ iqʼabʼ naq. Tul laʼ etoksa ichichʼ xaʼp naq. 
LUK.15.23	Tan toq qubʼan val u nimla qʼij tiʼ naq. Pet bʼenoq etiqʼo tzaan vaʼq chelem yakʼa vaʼk uvaʼ oqxh itzaqʼe. Tul laʼ eyatzʼa. Atz laʼ ebʼan tutxheʼ. Tan vaʼl toq motx txʼaʼonk oʼ tuchʼ naq. 
LUK.15.24	Tan kamnaʼq vet naqe vinkʼaol nik valeʼ, ¡poro il bʼak naq itzʼlele! Atz tzʼeqxinaʼq vet naqe nik valeʼ, tul ¡il bʼak naq ati!» xeʼt u bʼaala. Tul motx xeʼt vet chiibʼoq tiʼ inimal u tulebʼal u kʼaola.
LUK.15.25	Eenichetz u atzika t-vitz. Tul bʼiitich kuxh tul kʼatz u otzotz, tul tabʼi veteʼ uvaʼ sebʼtich vet tutxh qʼojoʼm. Atz sebʼtich vet tutxh bʼixal. Tul mam chiibʼichil nikich ibʼan vet inqʼa xaol.
LUK.15.26	Yaʼne isikʼle tzaan u atzika vaʼl u taqʼonvil vibʼaal. Tul tabʼi inuqul s-te kam uvaʼ nikich tutxh tu totzotz. 
LUK.15.27	Tul ech tal u aqʼonvil s-eche: «¡Il naq u eetzʼin uya! Tul qat ibʼekʼ abʼaal iyatzʼax vaʼl chelem yakʼa vaʼk uvaʼ oqxh itzaqʼe, tiʼ uvaʼ bʼaʼn kuxh ikʼuul naq u eetzʼin s-qat tuleʼ,» xeʼt u aqʼonvil te u atzika.
LUK.15.28	Yekichetz lakp vet iviʼ u atzika. Tul tira yeʼ pal vet ok t-totzotz. Eletz vet ul u bʼaala, tul tira ijaq bʼaʼnil s-te tiʼ ipaloʼk. 
LUK.15.29	Yaʼne ech tal u atzika te vibʼaal s-eche: «Naʼy kuxhte inxeʼt aqʼonvoq saxeʼ, ech vete in invaʼq kʼuulanal. Tul mij paqxoʼq inpalsa ayol. Tul jitoq kuxh invaʼq intzentun nik aaqʼeʼ, tul laʼ chiibʼ in tuchʼ inqʼa vamiʼk. 
LUK.15.30	Pet ajtetz qat eel vet tul naq vakʼaol uvaʼ qat ex txʼakon ka vijaʼmil inqʼa kamaq eetz tuchʼ inqʼa ixoq, inqʼa lampaqʼ. Tul ¡aal qat ayatzʼt vet invaʼl yakʼa vaʼk uvaʼ oqxh itzaqʼe tiʼ ikʼulux naq!» xeʼt u atzika te vibʼaal.
LUK.15.31	Yaʼne ech tal u bʼaala s-eche: «Bʼaʼn axh, txa inkʼaol, tan axhxh, at axh sinkʼatza bʼenamen. Tul eetz inqʼa kamaq vetz s-kaqaayil. 
LUK.15.32	Pet koq naq u eetzʼin, tan yaʼn naq uya. Echetz nik quchiibʼe. Tul qat qubʼan val u nimla qʼij tiʼ naq. Tan kamnaʼq vet naqe u eetzʼin nik valeʼ. Poro ¡il bʼak naq itzʼlele! Atz tzʼeqxinaʼq vet naqe nik valeʼ, tul ¡il bʼak naq ati!» xeʼt u bʼaala te u atzika, —xeʼt Jesuus.{*}
LUK.16.1	Tul ech jolt u yol tal Jesuus te inqʼa nikich itxhus tibʼ s-kʼatza s-eche: —Atich val u vinaq uvaʼ txʼiolich iqʼij. Tul atich vaʼl vinaq, ilolich kamaq tetz. Exetz xotxhoxoq u vinaq, u ilol kam etz, tiʼ uvaʼ tan, nikich kuxh itxhok teesal el kam tetz u txʼiol iqʼij.
LUK.16.2	Yaʼne isaʼ vet u txʼiol iqʼij u ilol kamaq etz. Tul ech tal s-te s-eche: «At vaʼl yol nik vabʼi seʼe tiʼ val u kantxhaq nik abʼaneʼ. Pet taʼn kuxh nik val see uvaʼ junun aqʼt vet ukuʼl tatxhul kam inqʼa iqatzimal aaʼn. Tan txheel toq eloq vet axh,» xeʼt u txʼiol iqʼij.
LUK.16.3	Tul ech titzʼa vet u ilol kamaq etz s-eche: «Toqetz eesaloq vet in tiʼ u vaqʼon taʼn naq u bʼaal vaqʼon. Yeʼletz vet vaqʼon toq ibʼaneʼ. Tul ¿kam toq inbʼan veteʼ? Tan yeʼl inyakʼil tiʼ ikʼotox jul. Atz oq laʼ kuxh xaon vet in tiʼ tabʼil inpuaq s-oy, tul chʼixvebʼal kuxh in. 
LUK.16.4	Aa. Vootzaqle kam toq inbʼan veteʼ. Kʼuxhetz toq eloq in tiʼ u vaqʼon, poro ate toq kʼulun in, kʼuxh maʼt veesal vet tu aqʼon taʼn vinqʼesal,» xeʼt titzʼat u ilol kam etz.
LUK.16.5	Tul junun motx isaʼt vet u ilol kam etz inqʼa xaol, inqʼa ataqich itxʼoq xeʼ u bʼaal taqʼon. Tul ech tal te vibʼaxa s-eche: «¿Jatvaʼl atxʼoq at xeʼ u bʼaal vaqʼon?» xeʼte.
LUK.16.6	Tul ech tal u aj txʼoq s-eche: «Oʼkʼalal (100) toneel aseeite,» xeʼt u aj txʼoq.{*}
LUK.16.6	Yaʼne ech tal u ilol kam etz s-eche: «¡Nal kuxh axh! Quxh bʼan vaʼt tuʼal vatxʼoq, tul lavat kuxh toxkʼal (50) toneel toq qaqʼ kuʼ s-tuul. Tan taʼn vet uvaʼe toq atxhoje,» xeʼte.
LUK.16.7	Yaʼne ech tal u ilol tetz kam etz te invaʼt u aj txʼoq s-eche: «¿Keʼch axh? ¿Jatvaʼl atxʼoq at xeʼ u bʼaal vaqʼon?» xeʼte.
LUK.16.7	Tul ech tal u aj txʼoq s-eche: «Oʼkʼalal (100) kintaal triigo intxʼoq,» xeʼte.
LUK.16.7	Yaʼne ech tal u ilol kam etz s-eche: «¡Nal kuxh axh! Mutxʼul (80) kuxh vet kintaal atzʼibʼa. Tan taʼn vet uvaʼe toq atxhoje,» xeʼte.
LUK.16.8	Tiletz vet u bʼaal aqʼon vitxumbʼal u ilol kam etz tiʼ vikolt tibʼ, atz tiʼ kam uvaʼ laʼ saʼon s-te s-jatu, tul ech tal u bʼaal aqʼon s-tiʼ s-eche: «¡Kame txa! Sibʼ bʼak kuxh itxumbʼal u ilol tetz vaqʼon,» xeʼt u txʼiol iqʼij tiʼ u ilol kam etz uvaʼ subʼunal kuxhtuʼ.
LUK.16.8	Echetz nik valte sete uvaʼ palnaʼq vitxumbʼal inqʼa xaol uvaʼ yeʼ ootzaqin tetz quBʼaal Tiuxh, inqʼa itzʼlel tintanul inqʼa yaʼbʼ s-txheel, tiʼ ibʼant eela iyol tuchʼ inqʼa xaol tiʼ itxhej kam tetz. Pet koq inqʼa ootzaqin tetz quBʼaal Tiuxh, tan aʼl yeʼ nik motx itxʼolt ibʼanbʼet inqʼa kam etz tiʼ telaʼp tibʼaʼnil vatz quBʼaal Tiuxh.
LUK.16.9	Pet toq val sete: Bʼanbʼevaq inqʼa txʼijbʼal eqʼij, inqʼa tetz vatz txʼavaʼ, tiʼ ilotxhox inqʼa xaol, atz tiʼ toksat tibʼ tiqʼabʼ quBʼaal Tiuxh. Echetz kʼuxh laʼ motx vet u txʼijbʼal eqʼij vatz u txʼavaʼ, tan yeʼxhkam laʼ etitzʼa s-tiʼ. Tan aʼ vet laʼ kʼuluxik ex tu atibʼal uvaʼ yeʼl iyaʼebʼal imotxebʼal kʼatz quBʼaal Tiuxh.
LUK.16.10	Echetz jaʼl uvaʼ jikxh laʼ ibʼan tuchʼ bʼiil u kam uvaʼ laʼ aqʼax s-te, tul jiketzxhte laʼ ibʼana kʼuxh niim vet uvaʼ laʼ aqʼax s-te. Pet jaʼl uvaʼ jit aʼ u jik laʼ ibʼan tuchʼ bʼiil u kam uvaʼ laʼ aqʼax s-te, tul jitatetz jike laʼ ibʼana kʼuxh niim vet uvaʼ laʼ aqʼax s-te. 
LUK.16.11	Tan oq jitxh ex kʼuqlebʼ kʼuul tiʼ inqʼa kam tzitza vatz txʼavaʼ, tul aʼetz koq laʼ ikʼuqbʼavat quBʼaal Tiuxh ikʼuul setiʼ, tiʼ inqʼa jikla txhaq kam tu amlikaʼ. 
LUK.16.12	Oqetz jitxh ex kʼuqlebʼ kʼuul tiʼ tilix inqʼa kam uvaʼ nik taqʼ quBʼaal Tiuxh sete tzitza vatz txʼavaʼ, tul jitatetzxh ex kʼuqlebʼ kʼuule tiʼ etilt inqʼa kam uvaʼ laʼ taqʼ quBʼaal Tiuxh sete tu amlikaʼ.
LUK.16.13	Echetz yeʼ laʼ utxhi uvaʼ kaʼvaʼlen laʼ aqʼonvik invaʼq u aqʼonvil. Tan laʼ koq utxhi uvaʼ laʼ isaʼ invaʼl, tul laʼ tixva txha invaʼte. Atz laʼ koq chiibʼ txhan tiʼ invaʼl, tul laʼ teesa txha iqʼij invaʼte. Echetz vetatine tuchʼ quBʼaal Tiuxh, tan laʼ koq utxhi uvaʼ laʼ bʼen ekʼuul tiʼ quBʼaal Tiuxh, tul laʼ bʼen txhan ekʼuul tiʼ u txʼijbʼal qʼij vatz txʼavaʼ, —xeʼt Jesuus.
LUK.16.14	Tabʼietz inqʼa fariseeo jankʼal inqʼa yol uvaʼ tal Jesuus, tul aʼl kuxh motx itzeʼlel Jesuus taʼn. Tan sibʼichaqxh ijiqʼal tiʼ puaq.
LUK.16.15	Yaʼne ech tal Jesuus te inqʼa fariseeo s-eche: —Junt kuxh nik motx etaqʼ bʼen etibʼ s-bʼaʼn vatz inqʼa xaol. Poro tootzaq quBʼaal Tiuxh vetaanima. Tan mam yol u txʼijbʼal qʼij vatz inqʼa xaol. Pet vatz quBʼaal Tiuxh, tan txoqebʼal kʼuul vitxumbʼal u xaol.
LUK.16.16	Aʼetz nik ul yaʼk inqʼa yol uvaʼ itzʼibʼa ka Moisees tuchʼ inqʼa yol uvaʼ itzʼibʼa ka inqʼa qʼexsanich tetz viyol quBʼaal Tiuxh, kʼatz Xhun, u aqʼol kuʼ xaol xeʼ aʼ. Petetz vet s-txheel, tan xeʼtiy vet in tiʼ ipaxsal vaʼt txumbʼal tiʼ ibʼant quBʼaal Tiuxh iqʼesalil t-taanima inqʼa xaol. Tul mamala xaol nik motx iyaʼlu vet tibʼ tiʼ ibʼant quBʼaal Tiuxh iqʼesalil s-kʼatza.
LUK.16.17	Kʼuxhetz jit eela inqʼa yol uvaʼ nik val tuchʼ inqʼa nik tal inqʼa iqʼesal uqʼeʼybʼal, poro tetxhalxh laʼ elaʼp inqʼa yol inqʼa nik valeʼ. Echetz nik valte sete uvaʼ kʼuxh kamxh laʼ pal vatz u txʼavaʼ, atz vatz u amlikaʼ, tan mij invaʼtoʼq inqʼa yol uvaʼ tzʼibʼamal ka taʼn Moisees yeʼ koq laʼ elaʼpun.
LUK.16.18	Jaʼl u vinaq uvaʼ laʼ tukin el tixqel, tul laʼ ikʼul tibʼ tuchʼ vaʼt ixoq, yansa ibʼetz vete nik ibʼaneʼ. Atz oq laʼ ikʼul vet tibʼ vaʼt vinaq tuchʼ u ixoq, uvaʼ qat tukil tzaan taʼn itzumel, tul yansa ibʼetz vete laʼ ibʼan u vinaq. Pet ex inqʼa fariseeo, tan yeʼ nik motx enima.{*}
LUK.16.19	Toqetz val vaʼt u yol sete: Atich val u vinaq uvaʼ txʼiolich iqʼij, tul bʼaʼnla txhaqxh oksaʼm nikich toksa uvaʼ qʼeq kaqko ikaʼyeʼ, eche tetz mam iqʼesal. Tul aʼxh u bʼaʼnla liino nikich toksa. Tul jun kuxh qʼij nikich imolt inqʼa imol tiʼ ibʼant inimla qʼij tuchʼ bʼaʼnla txʼix. Tul mam yol tatinich veteʼ.
LUK.16.20	Atichetz invaʼt u vinaq uvaʼ tira meebʼaʼichxhtuʼ uvaʼ Laasaroich ibʼij. Tul tira motxnaʼqich eluʼl chin tiʼ itxhiʼoʼl. Atz xoklich kuxh bʼen tziʼ ijubʼal u txʼiol iqʼij. Tul nikich kuxh ijoy itxʼix. 
LUK.16.21	Atz nikich tatxhva tetxhbʼul bʼeeq tzaqatz juyaq txʼix uvaʼ nikich isilp kuʼl jaqʼ imeexha u txʼiol iqʼij. Pet yeʼ nikich taqʼax s-te. Tul aʼl nikich ilesut txʼiʼ inqʼa chin uvaʼ atich s-tiʼ.
LUK.16.22	Opoonetz vet vaʼl qʼij, tul kam vet Laasaro. Tul ul eloq vet Laasaro taʼn inqʼa aanxel. Tul yekich vet Laasaro tu bʼaʼnla atibʼal tal uvaʼ atil Avraʼaam, u kʼuy qumam, oʼ inqʼa tij imam Israeel.
LUK.16.22	Yaʼne kamat vet u txʼiol iqʼij. Tul ex muqtxʼoq vet vitxhiʼoʼl. 
LUK.16.23	Tul yekich vet tu tatibʼal inqʼa kamnaʼq tal uvaʼ nik motx txʼebʼonk tiʼ taqʼax kuʼ yol tinuqul s-tiʼ taʼn quBʼaal Tiuxh. Poro bʼeeno nikich ikʼaxbʼisal veteʼ. Saqinetz vet opoon u txʼiol iqʼij tu bʼaʼnla atibʼal tal uvaʼ atich Avraʼaam tuchʼ Laasaro.
LUK.16.24	Yaʼne sichʼin opoon u txʼiol iqʼij te Avraʼaam. Tul ech tal s-eche: «Kʼuy inmam Avraʼaam, oybʼa invatz. Txhaq tzaan Laasaro. Tul laʼ takʼsa tzaan Laasaro viʼ iqʼabʼ xeʼ aʼ, tiʼ takʼsal inbʼeeq intziʼ tul laʼ loʼbʼix u vaqʼ. Tan mam kʼaxkʼo nik palk in tzitza tu xamal,» xeʼt u txʼiol iqʼij.
LUK.16.25	Yaʼne ech tal Avraʼaam te u txʼiol iqʼij s-eche: «Inkʼaol, ulsa sakʼuul uvaʼ tira tibʼaʼnil qat palk axh tu qʼij asaq vatz u txʼavaʼ. Pet ech koq Laasaroe, tan txumlebʼalichxh tatin Laasaro tu qʼij isaq vatz u txʼavaʼ. Pet iletz vet Laasaro at tu mam bʼaʼnil tzitza. Aʼetz vet axh, nik apal tu mam txumlebʼal. 
LUK.16.26	Tul tira yeʼ laʼ utxh vet qukʼult qibʼ paqte, tan il vet val u mam jul at kuʼ s-quxoʼl savuchʼ. Echetz jitoq laʼ utxh vet avul tzitza, tul jitoq laʼ utxh qopoon tal uvaʼ atil axh,» xeʼt tzaan Avraʼaam te u txʼiol iqʼij.
LUK.16.27	Yaʼne ech tal u txʼiol iqʼij s-eche: «Ape. Oq yeʼ laʼ isaʼa laʼ ul Laasaro sinkʼatza, tul bʼan bʼaʼnil, kʼuy inmam Avraʼaam. Tul txhaq bʼen Laasaro t-totzotz inbʼaal. 
LUK.16.28	Tul bʼen tal Laasaro te inqʼa vitzʼin uvaʼ yeʼ koq laʼ motx ul tu mam kʼaxkʼo uvaʼ atil in tzitza. Tan oʼvaʼt tel vitzʼin at ka,» xeʼt opoon u txʼiol iqʼij te Avraʼaam.
LUK.16.29	Yaʼne ech tal Avraʼaam s-eche: «Poro il inqʼa yol uvaʼ itzʼibʼa ka Moisees nik talax viʼ inqʼa eetzʼin. Atz ilat inqʼa yol nik talax s-viʼ, inqʼa tzʼibʼamal ka taʼn inqʼa qʼexsanich tetz viyol quBʼaal Tiuxh. Pet taʼn kuxh laʼ ibʼana uvaʼ laʼ iqej inqʼa eetzʼin inqʼa nik talaxeʼ,» xeʼt Avraʼaam te u txʼiol iqʼij.
LUK.16.30	Yaʼne ech tal u txʼiol iqʼij te Avraʼaam s-eche: «Kʼuy inmam Avraʼaam, yeʼ laʼ motx iqeje inqʼa vitzʼin. Pet toqetz motx iqej veteʼe, oq vaʼq vet kamnaʼq bʼen alon s-te. Tul toqetz motx titzʼa vet tibʼe t-inqʼa ipaʼv,» xeʼt u txʼiol iqʼij.
LUK.16.31	Yaʼne ech tal Avraʼaam s-eche: «Yeʼle. Oqetz yeʼ nik iqej inqʼa eetzʼin inqʼa yol uvaʼ itzʼibʼa ka Moisees, atz inqʼa yol uvaʼ tzʼibʼamal ka taʼn jolt inqʼa qʼexsanich tetz viyol quBʼaal Tiuxh, tul aʼetz koq txhan vet laʼ motx iqej invaʼq uvaʼ laʼ el bʼen xoʼl inqʼa kamnaʼq,» xeʼt Avraʼaam te u txʼiol iqʼij, —xeʼt Jesuus te inqʼa fariseeo.{*}
LUK.17.1	Yaʼne ech tal Jesuus te inqʼa nikich itxhus tibʼ s-kʼatza s-eche: —Nik val sete uvaʼ at laʼ etxhbʼul ikuʼ inqʼa niman vetz tu paʼv tiʼ invaʼq kam. Poro ¡txumlebʼalxh ivatz u xaol uvaʼ laʼ etxhbʼun ikuʼ vaʼq inqʼa niman vetz tu paʼv, tan mam kʼaxkʼo laʼ ul s-tiibʼa! 
LUK.17.2	Tan aʼl yeʼxh jankʼale u kʼaxkʼo laʼ tila uvaʼ laʼ qitzix ok vaʼq sivan tetz cheʼbʼal tiqul uvaʼ oqxh talale, tul tzum laʼ ipal vet kuʼ jaqʼ u mam aʼ s-tuchʼ, viʼ u mam kʼaxkʼo uvaʼ laʼ ul s-tiibʼa tiʼ vitxhokt txumbʼal tiʼ tetxhbʼul ikuʼ inqʼa niman vetz t-paʼv, inqʼa nik tel ikaʼkabʼin ikʼuul s-viʼ.{*}
LUK.17.3	Echetz xeevaqxh etibʼ jununil ex tiʼ etatin vatz quBʼaal Tiuxh. Tan oq laʼ ibʼan invaʼq vemol s-niman vetz vaʼq yeʼbʼaʼn sete, tul aʼl laʼ etal inuqul s-te, tiʼ uvaʼ yeʼ laʼ ibʼan veteʼ. Oqetz laʼ ijaq ikuya sete, tul laʼetz ekuy ipaʼv.
LUK.17.4	Atz kʼuxh juqpaqul laʼ ibʼan u yeʼbʼaʼn sete tuulbʼal invaʼl qʼij, tul laʼ ekuy ipaʼv. Atzoq juqpaqul laʼ ul ijaq ikuya sete tuulbʼal vaʼl qʼij, tul ech laʼ tal sete s-eche: «Kuyxh inpaʼv,» oq chaqe; tul laʼ ekuya, —xeʼt Jesuus.
LUK.17.5	Yaʼne ech tal inqʼa iapoostol Jesuus s-te s-eche: —Jesuus, lotxh oʼ tiʼ qukʼuqbʼat tel qukʼuul tiʼ quBʼaal Tiuxh, —xeʼtaqe.
LUK.17.6	Tul ech tal quBʼaal Jesuus s-eche: —Kʼuxh yeʼxh jankʼal kʼuqlebʼ ekʼuul tiʼ quBʼaal Tiuxh, tan laʼ utxhi uvaʼ ech laʼ etal te invaʼq nimla tzeʼ sikoomoro s-eche: «Elen el tzitza, tul een bʼenk axh xeʼ u maar,» chaq ex s-te; tul tetxhal laʼ iqej ex tzeʼ u sikoomoro. Ech ebʼan tiʼ echʼij tiʼ vekʼuqbʼat ekʼuul tiʼ quBʼaal Tiuxh, eche vaʼq u unutzʼ tiiyail tzeʼ u mostaasa uvaʼ qʼoon kuxh nik ichʼijeʼ, tul tetxhal ibʼen s-nimla tzeʼ.
LUK.17.7	Nik val sete kam laʼ ebʼan tiʼ inimal u quBʼaal Tiuxh. Echetze uvaʼ: At koq invaʼq etaqʼonvil uvaʼ, aʼ laʼ ibʼan u kojoʼm t-vitz, atz maq etavan laʼ ixee tiʼ ikʼoatxhineʼ. Laʼetz ul vet t-vitz, tul bʼane: «Avukuul. Tul oken vet viʼ meexha, tul txʼaʼon,» chaq koq ex s-te. 
LUK.17.8	Yeʼle. Pet aʼl ech toq etal s-te s-eche: «Quxh bʼan tutxh intxʼix tetz kuʼebʼal qʼij. Tul laʼ ul aaqʼ s-ve. Laʼ naletz txʼaʼon in, atz laʼ ukʼ in aʼ, yaʼne laʼ txʼaʼon vet axh, atz laʼ ukʼ axh aʼ,» toq etaleʼ. 
LUK.17.9	Tan bʼane saʼ koq etaqʼ taʼntiuxh te vetaqʼonvil, tiʼ uvaʼ qat ibʼan kam uvaʼ qat ebʼekʼ s-te.
LUK.17.10	Echatetz kuxh ex, eche u aqʼonvil laʼ ebʼan vatz u quBʼaal Tiuxh. Tan maʼtetz ebʼant jankʼal uvaʼ nik isaʼ quBʼaal Tiuxh sete, tul echetz laʼ etal vet s-eche: «Oʼ kuxh vaʼl taqʼonvil quBʼaal Tiuxh tiʼ ibʼanax u taqʼon. Jit ikʼulel laʼ oksal quqʼij. Tan taʼn kuxh qat qubʼan kam uvaʼ qat taqʼ quBʼaal Tiuxh qiqatzi,» chaq ex, —xeʼt Jesuus te inqʼa apoostol.
LUK.17.11	Aalichetz ibʼen Jesuus tu tenam Jerusaleen, atz aʼxh taqʼbʼ vet Jesuus timotxtebʼal ka tuulbʼal Galileea. Tul toqnaʼqich okoq vet bʼen Jesuus tuulbʼal Samaaria. 
LUK.17.12	Bʼiitichetz taqʼbʼ Jesuus t-val u tal tenam, tul eluʼl laval inqʼa vinaq vatz Jesuus, inqʼa qʼajchil nikich ibʼan vitxhiʼoʼl. Tul niim motx txakeʼvik tzaan tiʼ talax te Jesuus.{*}
LUK.17.13	Yaʼne motx sichʼin tzaan. Tul ech motx tal s-eche: —¡Jesuus, quQʼesal, oybʼa quvatz! —xeʼtaq te Jesuus.
LUK.17.14	Tul isaqi Jesuus. Tul ech tal Jesuus s-eche: —Bʼenoq ex. Tul bʼenoq ekʼutxh etibʼ vatz inqʼa oksan yol vatz Tiuxh, —xeʼt Jesuus.
LUK.17.14	Tul ikʼuqbʼa inqʼa vinaq ikʼuul tiʼ viyol Jesuus. Tul nal kuxh motx tokaq vet bʼen tiʼ bʼey. Yaʼnaqetz aalichaq ibʼen veteʼ, tul motx ibʼanaq vet bʼaʼn tiʼ bʼey.{*}
LUK.17.15	Tiletz vet vaʼl u vinaq uvaʼ bʼaʼnich vet vitxhiʼoʼl, tul yeʼ taqla qʼaʼv vet inpaqte. Tul sichʼiʼmxh nikich ibʼan vet t-chiibʼichil tiʼ toksal iqʼij quBʼaal Tiuxh, uvaʼs iqʼaʼveʼ. 
LUK.17.16	Yaʼne ijoqbʼa tibʼ vatz Jesuus. Tul taqʼ taʼntiuxh te Jesuus. Tul aj Samaariaich u vinaq.
LUK.17.17	Yaʼne ech tal Jesuus s-eche: —Lavalene inqʼa vinaq uvaʼ qat ibʼan bʼaʼn. ¿Qatxhetz bʼelvate? 
LUK.17.18	¿Yeʼxhabʼiletzxh vaʼq inqʼa tij imam Israeel qat ul oksan iqʼij quBʼaal Tiuxh? Tan taʼnxh naq vatziʼ jit tij imam Israeel qat qʼaʼvi, —xeʼt Jesuus.
LUK.17.19	Tul ech tal Jesuus te u vinaq s-eche: —Txakpen. Tul quxh veteʼ. Tan, tiʼ uvaʼ kʼuqlelxh akʼuul s-viʼ, tul qat abʼan bʼaʼn, —xeʼt Jesuus.
LUK.17.20	Paquletz uvaʼ tabʼi inqʼa fariseeo uvaʼ jatu laʼich ibʼan quBʼaal Tiuxh iqʼesalil vatz u txʼavaʼ.
LUK.17.20	Tul ech tal Jesuus s-eche: —Jit mam koq kuxh yol laʼ utxhi uvaʼs laʼ ibʼant quBʼaal Tiuxh iqʼesalil. 
LUK.17.21	Tan yeʼxhabʼil invaʼq xaol ech laʼ alon s-eche: «Il quBʼaal Tiuxh kʼuqlel tikʼuqeʼvbʼal tzitza tiʼ ibʼanax iqʼesalil,» chaq koq. Atz: «Il quBʼaal Tiuxh kʼuqlel tikʼuqeʼvbʼal tzitzi tiʼ ibʼanax iqʼesalil,» chaqat koq eʼli, eche uvaʼ nik etitzʼa. Tan il vet quBʼaal Tiuxh nik ibʼan iqʼesalil t-taanima inqʼa xaol s-txheel, —xeʼt Jesuus te inqʼa fariseeo.
LUK.17.22	Yaʼne ech tal Jesuus te inqʼa nikich itxhus tibʼ s-kʼatza s-eche: —Bʼantan topoon invaʼl qʼij uvaʼ laʼ etatxhva vet vatin sekʼatza, ech vete tatin invaʼq mam iqʼesal xoʼl xaol, in, u Kʼaola uvaʼ qat bʼen s-alam aanima. Poro yeʼletz laʼ utxh veteʼ, tan maʼt inbʼen veteʼ. 
LUK.17.23	Echetz at xaol, ech toq alon sete s-eche: «Il u Kriisto, ile uy tzitza,» toq taleʼ. Atzoq ech laʼ tal inqʼa xaol sete s-eche: «Il u Kriisto uy tzitzi,» chaq eʼl ex. Poro yeʼl ex laʼ bʼen ex, tan jit nuq koq uvaʼ laʼ alax sete. Atz yeʼl ex laʼ txhʼuyeʼv ex s-tiʼ.
LUK.17.24	Tan mam yol laʼ ibʼana uvaʼs laʼ vul inpaqte, in, u Kʼaola uvaʼ qat bʼen s-alam aanima. Tan jankʼal xaol s-kaqaayil laʼ ilon u vulebʼal, eche nik tilix itxiqun u vatz amlikaʼ s-kaqaayil taʼn vilitzʼkabʼin u kotzʼinebʼ. [Echetz laʼ ibʼane tu qʼij uvaʼs laʼ vul inpaqte.]
LUK.17.25	Pet aloq bʼeeno kuxh toq inbʼutxhux s-bʼaxa. Tan yeʼxhkam intxaʼk te inqʼa xaol toq ibʼaneʼ. 
LUK.17.26	Tan kamxh yeʼ nikich titzʼat inqʼa xaol viyol quBʼaal Tiuxh uvaʼs atich Noee vatz u txʼavaʼ, tul echatxh yeʼ laʼ inimate inqʼa xaol viyolbʼal quBʼaal Tiuxh uvaʼs laʼ vul inpaqte, in, u Kʼaola uvaʼ qat bʼen s-alam aanima. 
LUK.17.27	Tan tuulbʼalich inqʼa qʼij uvaʼs yeʼnaqich uloq u mam jabʼal, tul nikich motx itxʼaʼon inqʼa xaol; atz nikich motx tukʼ aʼ. Atz at xaol uvaʼ tzʼaloʼm nikich titzʼa. Tul at xaol tzʼaloʼm nikich motx ibʼaneʼ. Tan yeʼ nikich motx titzʼa tatin vatz quBʼaal Tiuxh.
LUK.17.27	Pet opoonetz vet val u qʼij, tul pal vet ok Noee tuul u vaarko. Yaʼne ul vet u mam jabʼal. Tul tira motx sotz vet inqʼa tenam s-kaqaayil.
LUK.17.28	Atz echatxh laʼ ibʼan u vulebʼal inpaqte, eche uvaʼ ibʼan tuulbʼal inqʼa qʼij uvaʼs atich Loot tzitza vatz txʼavaʼ. Tan nikich motx itxʼaʼon inqʼa xaol. Atz nikich motx tukʼ aʼ. Atz at inqʼa loqʼoʼm nikich ibʼaneʼ. Atz at inqʼa kʼaʼy nikich motx ibʼaneʼ. Tul at inqʼa txhikoʼm nikich motx ibʼaneʼ. Atz at inqʼa otzotz nikich taqʼ jaʼ. 
LUK.17.29	Tuulbʼaletz u qʼij uvaʼs il kuxh Loot nikich teleʼl tu tenam Sodooma, tul qʼolomaan ikuʼl xamal t-amlikaʼ uvaʼ, eche ikuʼ jabʼal ibʼana. Tul tira sotzeʼl inqʼa xaol s-kaqaayil tu Sodooma.
LUK.17.30	Echatetzxh laʼ ibʼane uvaʼs laʼ inkʼutxht vibʼ tu qʼij uvaʼs laʼ vul inpaqte, in, u Kʼaola uvaʼ bʼen s-alam aanima. 
LUK.17.31	Tuulbʼal u qʼij uvaʼe, tan jaʼl ex, uvaʼ een at jaʼp ex viʼ etotzotz, tul jitoq laʼ paloʼk ex tetotzotz tiʼ tiqʼol eluʼl invaʼq kam etetz. Pet nalxh laʼ etzʼeq etibʼ. Atz jaʼl ex, uvaʼ een ex t-vitz, tul yeʼl vet ex laʼ qʼaʼv ex tetotzotz. 
LUK.17.32	Tul ulsavaq sekʼuul kame uvaʼ ibʼan u tixqel Loot tiʼ titzʼat ka inqʼa kam tetz.
LUK.17.33	Atz jaʼl ex, uvaʼ ey kuxh etaanima tiʼ ekolt u qʼij esaq tuchʼ inqʼa kamaq etetz vatz u kʼaxkʼo tiʼ yeʼ etalt etibʼ s-niman vetz, tul aʼetz exe, uvaʼ laʼ tzʼeqon u qʼij esaq uvaʼ yeʼl iyaʼebʼal imotxebʼal. Pet jaʼletz ex, uvaʼ jit ey kuxh etaanima tiʼ ekolt u qʼij esaq, kʼuxh laʼ yatzʼax ex tiʼ innimaleʼ, tul aʼetz exe, uvaʼ laʼ kolon u qʼij esaq uvaʼ yeʼl iyaʼebʼal imotxebʼal.
LUK.17.34	Pet nik val sete: Tuulbʼal uvaʼs laʼ vul inpaqte, tan kaʼvaʼl xaol vaty viʼ vaʼl txʼatxh tuubʼal vaʼl aqʼbʼal. Tul vaʼl laʼ bʼeni, tiʼ uvaʼ niman vetz; atz vaʼt laʼ kai, tiʼ uvaʼ tan, jit nima vetz. 
LUK.17.35	Atz kaʼvaʼl ixoq uvaʼ tzum nik icheʼen vatz kaʼ: Vaʼl laʼ bʼeni, tiʼ uvaʼ niman vetz; atz vaʼt laʼ kai, tiʼ uvaʼ tan, jit niman vetz. 
LUK.17.36	[Atz kaʼvaʼl vinaq sebʼt taqʼonv t-vitz: Vaʼl laʼ bʼeni, tiʼ uvaʼ niman vetz; atz vaʼt laʼ kai, tiʼ uvaʼ tan, jit niman vetz,] —xeʼt Jesuus te inqʼa nikich itxhus tibʼ s-kʼatza.
LUK.17.37	Yaʼne ech motx tal te Jesuus s-eche: —QuBʼaal, ¿taletz toq ibʼanvat inqʼa nik aaleʼ? —xeʼtaqe.
LUK.17.37	Tul ech tal Jesuus s-eche: —Abʼimal val u yol etaʼn uvaʼ ech nik tal s-eche: «Tal uvaʼ atil vet invaʼq kamnaʼq txoo, tul tzitzi nik imolvat vet tibʼ inqʼa quʼs,» chiche. Echatetz kuxh laʼ ibʼene sete tiʼ u vulebʼal inpaqte, —xeʼt Jesuus te inqʼa nikich itxhus tibʼ s-kʼatza.{*}
LUK.18.1	Yaʼne txumbʼalimal talt Jesuus vaʼt u yol te inqʼa nikich itxhus tibʼ s-kʼatza, tiʼ uvaʼ yeʼ laʼich motx itanbʼa inatxhax Tiuxh, atz yeʼich laʼ pal ikʼuul. 
LUK.18.2	Tul ech tal Jesuus s-eche: —Atich val u aqʼol kuʼ yol tinuqul t-val u nimla tenam. Tul yeʼ nikich inimal quBʼaal Tiuxh taʼn. Atz yeʼxhal kuxh invaʼq xaol atich itxaʼk s-te.
LUK.18.3	Tul atichat val u txakay ixoq tu nimla tenam uvaʼ bʼenamen nikich tex xeʼ u aqʼol kuʼ yol tinuqul. Tul ech nikich tal s-eche: «Bʼan bʼaʼnil s-ve, nik injaq bʼaʼnil see uvaʼ laʼ alotxh in. Tul jikxh laʼ aqʼt kuʼ val vinyol tinuqul tuchʼ val uvaʼ atoʼk inxoʼl s-tuchʼ,» chichich u ixoq.
LUK.18.4	Tul yeʼ nikich itzaqʼbʼe u aqʼol kuʼ yol tinuqul viyol u ixoq. Opoonetz vet invaʼl qʼij, tul ech titzʼa vet u aqʼol kuʼ yol tinuqul s-eche: «Kʼuxh yeʼl Tiuxh nik innima, atz kʼuxh yeʼxhal kuxh invaʼq xaol at itxaʼk s-ve, 
LUK.18.5	pet toq inbʼan vet tutxh viyol u ixoq tiʼ ilotxhoxeʼ. Tan txhʼaʼpebʼal kuxh veteʼ. Atz pay vet inkʼuul s-te. Tan yeʼ vet insaʼ uvaʼ yaʼtel kuxh laʼ tul sinvatz,» xeʼt u aqʼol kuʼ yol tinuqul, —xeʼt Jesuus.
LUK.18.6	Yaʼne ech tal quBʼaal Jesuus s-eche: —Bʼenoq sete vibʼant u aqʼol kuʼ yol tinuqul u bʼaʼnil te u txakay ixoq. Tan kʼuxh yeʼ nikich inimal quBʼaal Tiuxh taʼn, atz yeʼxhal kuxh invaʼq xaol atich itxaʼk s-te, poro tetxhal ilotxh u ixoq. 
LUK.18.7	Aʼetz kol quBʼaal Tiuxh yeʼ laʼ aqʼon kuʼ yol tinuqul setiʼ, tiʼ elotxhoxeʼ, ex, inqʼa chʼexel vet ex taʼn, oq qʼiil aqʼbʼal laʼ ejaq bʼaʼnil s-te. Tul nal kuxh toq itzaqʼbʼe ex, tan bʼane, saʼ koq ibʼal tibʼ tiʼ etzaqʼbʼeleʼ. 
LUK.18.8	Niketz val sete uvaʼ: Nal kuxh laʼ taqʼ kuʼ quBʼaal Tiuxh inqʼa yol tinuqul tiʼ elotxhoxeʼ. Pet laʼetz ul vet in inpaqte, in, u Kʼaola uvaʼ qat bʼen s-alam aanima, tul kamal yeʼxh jankʼat inqʼa xaol laʼ ikʼuqbʼa ikʼuul s-viʼ tiʼ inlotxht tiʼ taqʼax kuʼ yol tinuqul s-tiʼ, —xeʼte.
LUK.18.9	Atichetz kaʼl inqʼa xaol uvaʼ nikich kuxh motx toksa iqʼij, tiʼ uvaʼ aʼxh nikich motx ibʼan u jik vatz quBʼaal Tiuxh nikich motx taleʼ. Tul nikich motx teesa txha iqʼij jolt xaol. Echetz s-tiʼile txumbʼalimal talt Jesuus val u txhusbʼal xoʼl inqʼa xaol.
LUK.18.9	Tul ech tal Jesuus s-eche: 
LUK.18.10	—Atich kaʼvaʼl u vinaq uvaʼ bʼenaq jaʼ tu nimla atibʼal tuulbʼal u tostiuxh tiʼ inatxhax Tiuxh. Tul fariseeoich invaʼl. Pet vaʼte, tan jaqolich puaq tetz Rooma. 
LUK.18.11	Echetze u fariseeo, tan xeʼt tiʼ inatxhax Tiuxh s-vatz. Tul junt kuxh nikich toksa txha iqʼij vatz quBʼaal Tiuxh. Tul txaklich tiʼ inatxhax Tiuxh. Tul ech nikich tal s-eche: «InBʼaal Tiuxh, toq vaqʼ taʼntiuxh see, tan jit ech in, eche jolt inqʼa xaol, inqʼa elqʼom, atz inqʼa yeʼ nik ibʼan u jik te inqʼa xaol, atz inqʼa nik iyansa tibʼ tuchʼ tixqel imol. Tul jit ech in, eche naq uvaʼe, u jaqol puaq tetz Rooma.
LUK.18.12	Pet echeen nik inbʼan s-eche: Kaʼpaqul nik inmaq intxʼaʼon tuulbʼal junun xhemaana tiʼ anatxhkʼuulaleʼ. Atz juunil te txhaq laalavil nik motx veesa ka te jankʼal uvaʼ nik intxʼakeʼ, tul nik vaqʼ see,» xeʼt u fariseeo.{*}
LUK.18.13	Pet koq u jaqol puaq tetz Rooma, tan niim kuxh atich eluʼl. Tul jitoq taqʼ jaʼ ivatz t-amlikaʼ tiʼ inatxhax Tiuxh. Pet aʼl nikich ibʼumt tziʼ taanima tiʼ ikʼaxat tibʼ t-vipaʼv. Tul ech nikich tal s-eche: «InBʼaal Tiuxh, bʼan bʼaʼnil s-ve. Tul kuyxh inpaʼv, tan in kuxh vaʼl aj paʼvom,» chichiche.
LUK.18.14	Echetz nik valte sete uvaʼ: Jit vet aj paʼvom u jaqol puaq tetz Rooma vatz quBʼaal Tiuxh uvaʼs iqʼaʼv vet kuʼl t-totzotz, viʼ u fariseeo. Echetz jaʼl uvaʼ laʼ taqʼ bʼen tibʼ s-nim vatz quBʼaal Tiuxh, tul aʼetz uvaʼe, laʼ eesal iqʼij taʼn quBʼaal Tiuxh. Pet jaʼl uvaʼ laʼ tiqʼo kuʼl tibʼ, tul aʼetz uvaʼe, laʼ oksal iqʼij taʼn quBʼaal Tiuxh, —xeʼt Jesuus te inqʼa nikich itxhus tibʼ s-kʼatza.
LUK.18.15	Paquletz uvaʼ iqʼol tzaan jolol nitxaʼ vatz Jesuus, tiʼ uvaʼ laʼich taqʼ jaʼ Jesuus iqʼabʼ tiviʼ. Tiletz vet inqʼa nikich itxhus tibʼ kʼatz Jesuus, tul iyaj vet inqʼa xaol tuchʼ inqʼa nitxaʼ tiʼ yeʼ ipaloʼk vatz Jesuus.
LUK.18.16	Yaʼne isaʼ tzaan Jesuus inqʼa nikich itxhus tibʼ s-kʼatza. Tul ech tal Jesuus s-te s-eche: —Yeʼ kuxh eyaj inqʼa nitxaʼ tiʼ tukuʼl sinvatz. Pet ukoqn ul. Tan jaʼl uvaʼ laʼ tiqʼo kuʼl tibʼ, eche vitxumbʼal inqʼa nitxaʼ inqʼaa, tul aʼetz uvaʼe, laʼ ibʼan quBʼaal Tiuxh iqʼesalil s-kʼatza. 
LUK.18.17	Echetz toq valte sete, jaʼl uvaʼ yeʼ laʼ tiqʼo kuʼl tibʼ tiʼ ibʼant quBʼaal Tiuxh iqʼesalil t-taanima, eche tiqʼot kuʼl tibʼ inqʼa nitxaʼ, tul yeʼletz laʼ bʼen tu atibʼal tal uvaʼ nik ibʼanvat quBʼaal Tiuxh iqʼesalil, —xeʼt Jesuus.
LUK.18.18	Yaʼne tabʼi val viqʼesal xoʼl inqʼa tij imam Israeel val u yol te Jesuus. Tul ech tal s-eche: —¿Bʼaʼnla Txhusul qetz, kam laʼ inbʼana tul laʼ bʼen vil u qʼij saq uvaʼ yeʼl iyaʼebʼal imotxebʼal? —xeʼt te Jesuus.
LUK.18.19	Tul ech tal Jesuus s-eche: —¿Kam s-tiʼil?: «Bʼaʼnla,» chich axh s-ve. Oqxhetz nuqxhte uvaʼ nik aal tuchʼ vayoloneʼ, tan taʼn kuxh quBʼaal Tiuxhe bʼaʼn. 
LUK.18.20	Aloq ootzaql inqʼa bʼekʼbʼal uvaʼ alel ka taʼn quBʼaal Tiuxh uvaʼ ech nik tal s-eche: «Yeʼ laʼ ayansa eebʼ tuchʼ invaʼtoʼq xaol uvaʼ jit akʼulel eebʼ s-tuchʼ. Yeʼ laʼ yatzʼon axh. Yeʼ laʼ elqʼ axh. Yeʼ laʼ atzʼeq tzij tiʼ amol. Tul laʼ ooksa iqʼij atxutx abʼaal,» chich inqʼa bʼekʼbʼal abʼa, —xeʼt Jesuus.
LUK.18.21	Yaʼne ech tal u vinaq te Jesuus s-eche: —Jankʼalxh inqʼa yol uvaʼ nik aaleʼ, tan ayaʼx tzaan inxeʼt tiʼ inimaleʼ uvaʼs txulich kuxh in, —xeʼt te Jesuus.
LUK.18.22	Tabʼietz vet Jesuus u yol uvaʼ tal u vinaq, tul ech tal Jesuus s-te s-eche: —Vaʼt kuxh yol yeʼx abʼanetaʼ. Quuxh; tul quxh kʼayi ka jankʼal inqʼa kamaq eetz, tul jatxeʼl vijaʼmil xoʼl inqʼa meebʼaʼ. Echetz bʼen eelte u txʼijbʼal qʼij tu amlikaʼ. Yaʼnetze txhʼuyeʼven s-viʼ, —xeʼt Jesuus.
LUK.18.23	Tabʼietz vet u vinaq viyol Jesuus, tul yekich txumun vet s-tiʼ. Tan mam txʼiolich iqʼij u vinaq.
LUK.18.24	Tiletz vet Jesuus uvaʼ mam txumuʼm ibʼan u txʼiol iqʼij, tul ech tal Jesuus s-eche: —Poro oqxh itzaʼlal laʼ isaʼt inqʼa txʼiol iqʼij ibʼant quBʼaal Tiuxh iqʼesalil s-kʼatza.
LUK.18.25	Tan jankʼal eche invaʼq kameeyo, tan yeʼ laʼ utxh ipal paʼl tixotel invaʼq tzʼisbʼal bʼaq, echatetz kuxh invaʼq u txʼiol iqʼije, tan yeʼ laʼ utxh itxhojt taqʼbʼ kʼatz quBʼaal Tiuxh tu amlikaʼ, tal uvaʼ nik ibʼanvat quBʼaal Tiuxh iqʼesalil, —xeʼt Jesuus.
LUK.18.26	Tabʼietz vet inqʼa nikich itxhus tibʼ kʼatz Jesuus, tul ech motx tal vet s-eche: —Oqetz ech, eche uvaʼ nik aaleʼ, tul yeʼxhabʼiletzebʼ laʼ chitp t-inqʼa paʼv, —xeʼtaqe.{*}
LUK.18.27	Tul ech tal Jesuus s-eche: —Kʼuxh yeʼxhabʼil laʼ oleʼv tiʼ ichitt tibʼ nik inatxheʼ, poro vatz quBʼaal Tiuxh, tan tira yeʼl itzaʼlal, —xeʼt Jesuus.
LUK.18.28	Yaʼne ech tal Luʼ te Jesuus s-eche: —¿Keʼchetz oʼ? Tan qat motx qaqʼl ka inqʼa kamaq qetz s-kaqaayil tiʼ qutxhust qibʼ sakʼatza. Tul il oʼ, txhʼuyel oʼ seʼe, —xeʼt Luʼ.
LUK.18.29	Yaʼne ech tal Jesuus te inqʼa nikich itxhus tibʼ s-kʼatza s-eche: —Nuqxh toq val sete: Jaʼl uvaʼ laʼ taqʼ ka kam tetz s-viʼ, tul sibʼetz vet bʼaʼnil laʼ bʼen til sinkʼatza. Tan jaʼl uvaʼ laʼ taqʼ ka totzotz, atz laʼ taqʼ ka tixqel, atz laʼ taqʼ ka titzʼin tatzik, itxutx, ibʼaal, initxaʼa, tiʼ ibʼant quBʼaal Tiuxh iqʼesalil s-kʼatza, tul sibʼetz vet bʼaʼnil laʼ bʼen til sinkʼatza. 
LUK.18.30	Atz jaʼl uvaʼ laʼ taqʼ ka kam tetz s-viʼ, tul laʼ ikʼul bʼaʼnil tzitza vatz txʼavaʼ s-txheel, viʼ uvaʼ aqʼel vet ka taʼn. Pet tintant inqʼa yaʼbʼ uvaʼ tuleʼ, tan aʼ, bʼen til vet u qʼij saq uvaʼ yeʼl iyaʼebʼal imotxebʼal, —xeʼt Jesuus.
LUK.18.31	Yaʼne taʼn kuxh tiqʼo el Jesuus kabʼlaval inqʼa nikich itxhus tibʼ s-kʼatza tziʼeʼl bʼey, jetxhel el inbʼiil kʼatz inqʼa xaol. Tul ech motx tal Jesuus s-te s-eche: —Toqetz kuxh jaʼpoq vet oʼ tu tenam Jerusaleen. Tul toq motx elaʼpoq vet inqʼa tzʼibʼamal ka s-viʼ taʼn inqʼa qʼexsanich tetz viyol quBʼaal Tiuxh, in, u Kʼaola uvaʼ qat bʼen s-alam aanima. 
LUK.18.32	Tan toq oksaloq in tiqʼabʼ inqʼa xaol, inqʼa jit tij imam Israeel. Tul toq tzeʼleloq in. Atz toq eesaloq inqʼij taʼn. Tul toq motx tzubʼaloq in. 
LUK.18.33	Maʼtetz itzʼuʼmat in, yaʼne laʼ motx iyatzʼ in. Poro titoxv qʼij, tul laʼ itzʼeʼvk in inpaqte, —xeʼt Jesuus.
LUK.18.34	Tul tira yeʼl inbʼeeq inqʼa yol nikich ibʼen te inqʼa nikich itxhus tibʼ kʼatz Jesuus. Tan yeʼ kuyux ibʼenaq s-te, echetz yeʼ nikich motx ipal s-tuul kam talax inqʼa yol nikich tal Jesuus.
LUK.18.35	Aʼetz uvaʼs ilichxh vet Jesuus saʼich aqʼbʼ tu tenam Jerikoo, tul kʼuqlich val u tzot tziʼ bʼey tiʼ ijaqax ipuaq te inqʼa xaol. 
LUK.18.36	Tabʼietz vet u tzot ipal mam xaol, tul tabʼi vet inuqul kam nikich tutxheʼ. 
LUK.18.37	Tul alax vet te u tzot uvaʼ Jesuusich uvaʼ nikich ipal paʼl, u aj Nasareet.
LUK.18.38	Yaʼne sichʼin u tzot. Tul ech tal s-eche: —¡Jesuus, axh u Tij Imam Daviid, txum invatz! Tul ¡bʼan bʼaʼnil s-ve! —chichich u tzot. 
LUK.18.39	Tul maqax isichʼin u tzot taʼn inqʼa xaol, inqʼa bʼaxaliche.
LUK.18.39	Poro aalxh nikich taqʼt u tzot yakʼil tiʼ isichʼineʼ. Tul ech nikich tal s-eche: —¡Axh u Tij Imam Daviid, txum invatz! Tul ¡bʼan bʼaʼnil s-ve! —chichiche.
LUK.18.40	Yaʼne txakeʼv Jesuus. Tul ibʼekʼ Jesuus tiqʼol tzaan u tzot s-vatz. Uletz vet u tzot vatz Jesuus, 
LUK.18.41	tul ech tal Jesuus s-te s-eche: —¿Kam nik asaʼeʼ laʼ inbʼan see? —xeʼt Jesuus.
LUK.18.41	Tul ech tal u tzot s-eche: —InBʼaal, aʼ nik insaʼe uvaʼ laʼ ilon in inpaqte, —xeʼte.
LUK.18.42	Yaʼne ech tal Jesuus s-eche: —Ape bʼa. ¡Ilon vet inpaqte! Tan tiʼ uvaʼ qat akʼuqbʼa akʼuul s-viʼ, tul bʼaʼn vet axh, —xeʼt Jesuus.
LUK.18.43	Tul ¡yekich ilon vet u tzot! Tul ok vet bʼen tiʼ Jesuus. Atz toksa vet iqʼij quBʼaal Tiuxh. Jankʼaletzxh inqʼa xaol, inqʼa motx ilon visaqin vet u tzot, tul toksaaq vet iqʼij quBʼaal Tiuxh paqte.
LUK.19.1	Okaʼpetz vet Jesuus tu tenam Jerikoo, tul sebʼtich ipal vet paʼl Jesuus tuulbʼal u tenam. 
LUK.19.2	Atichetz val u vinaq uvaʼ Sakeeoich ibʼij, atz iqʼesalich inqʼa jaqol puaq tetz Rooma. Tul txʼiolich iqʼij. 
LUK.19.3	Tzʼeʼyichetzxh Sakeeo tiʼ tilixeʼ jaʼlich Jesuus, pet yeʼ nikich tutxh tilt Sakeeo Jesuus taʼn inqʼa mamala tenam. Tan txhʼojich kuxh ichʼij Sakeeo.
LUK.19.4	Yaʼne qʼex ibʼaxabʼ Sakeeo vatz inqʼa mam xaol tiʼ tilix Jesuus. Tul pal vet jaʼ Sakeeo viʼ val u tzeʼ sikoomoro, tan il Jesuus toqnaʼqich paloq vet tzitzi.
LUK.19.5	Aqʼbʼetz vet Jesuus tal uvaʼ atich Sakeeo, tul saqin jaʼ Jesuus viʼ u tzeʼ. Tul til vet Jesuus Sakeeo. Yaʼne ech tal Jesuus te Sakeeo s-eche: —¡Sakeeo, nal kuxh akuʼl viʼ u tzeʼ! Tan nik tal quBʼaal Tiuxh uvaʼ txheel toq atinoq in tavotzotz, —xeʼt Jesuus te Sakeeo.
LUK.19.6	Yaʼne nal kuxh ikuʼl Sakeeo viʼ u tzeʼ. Tul chiibʼiyichxh vet Sakeeo tiʼ ikʼulux Jesuus t-totzotz.
LUK.19.7	Tiletz vet inqʼa xaol vibʼenoʼk Jesuus t-totzotz Sakeeo, tul xeʼtaq vet tiʼ teesal iqʼij Jesuus. Tul ech motx tal vet s-eche: —Yeʼbʼaʼn uvaʼ nik ibʼan Jesuus. Tan il Jesuus maʼtoʼk txʼaʼon kʼatz val u aj paʼvom, —xeʼtaqe.
LUK.19.8	Bʼiiletzxh vet s-tuul, tul txakeʼv vet Sakeeo. Tul ech tal Sakeeo te Jesuus s-eche: —Il nikʼaʼmil inqʼa kamaq vetz ila, inBʼaal, toq voya te inqʼa meebʼaʼ. Atz oq at invaʼq xaol subʼel vaʼn tiʼ kam invaʼq, tul kajpaqul vet ichʼexel toq vaqʼ s-te, —xeʼt Sakeeo.
LUK.19.9	Tul ech tal Jesuus te Sakeeo s-eche: —Chitpiy vet axh s-txheel tiʼ inqʼa apaʼv, atz chitpiy vet jankʼal inqʼa xaol inqʼa at tavotzotz. Tul qat inkuy sotzsal vet inqʼa ipaʼv. Tan ech qat akʼuqbʼat akʼuul tiʼ quBʼaal Tiuxh, eche ikʼuqbʼat Avraʼaam ikʼuul tiʼ quBʼaal Tiuxh. 
LUK.19.10	Tan aʼ qat ulk in, in, u Kʼaola uvaʼ qat bʼen s-alam aanima, tiʼ itxhokox, atz tiʼ ichitix inqʼa xaol, inqʼa tzʼeqxinaʼq tu paʼv, eche itxhokon invaʼq u xeen karneʼl tiʼ vikarneʼl uvaʼ tzʼeqxinaʼqle, —xeʼt Jesuus.
LUK.19.11	Sebʼtichetz tabʼit inqʼa xaol u yol uvaʼ nikich tal Jesuus, tul xeʼt Jesuus tiʼ talax vaʼt u txhusbʼal uvaʼ txumbʼalimal taltaʼ. Tul aʼ nikich titzʼa vet inqʼa xaol uvaʼ nal kuxh laʼich ixeʼt vet Jesuus tiʼ ibʼanax iqʼesalil. Tan il Jesuus bʼiitich kuxh vet taqʼbʼ tu tenam Jerusaleen.
LUK.19.12	Yaʼne ech tal Jesuus s-eche: —Atich val u vinaq uvaʼ niimich tatineʼ. Tul bʼen tiʼ ikʼulux tiqleʼm siqʼesalil te invaʼt u mam iqʼesal t-vaʼt u mam tenam uvaʼ sibʼichxh atila. Laʼichetz kuxh bʼen tiqʼo tzaan u tiqleʼm, tul laʼich qʼaʼv inpaqte. Tul antxh laʼich ul ibʼanvat iqʼesalil t-vitenam. 
LUK.19.13	Poro antxhtuʼ, tan exxh ikʼul u tiqleʼm. Pet bʼaxaetz isaʼ vet tzaan laval inqʼa taqʼonvil tiʼ tul s-vatz. Tul juunil puaq uvaʼ ooroxhtuʼ, uvaʼ oʼ kʼalalen (100) qʼij aqʼon ijaʼmil, taqʼ te txhaq junun inqʼa taqʼonvil. Tul ech tal u vinaq, u mam iqʼesal, s-eche: «Aqʼonvoq ex tuchʼ u puaq. Tul txʼakonoq ex s-tuchʼ, ayaʼl s-tuul laʼ ul in,» xeʼte.
LUK.19.14	Poro txhiʼanyichxh jolol inqʼa imol s-aj tenamil s-tiʼ. Antetzxh vet inqʼa nikich itxhiʼan s-tiʼ txhaqon bʼen kaʼl xaol, tiʼ uvaʼ ech laʼich bʼen tal te u mam iqʼesal s-eche: «Yeʼ qusaʼ laʼ ibʼan u vinaq iqʼesalil s-quxoʼl uvaʼe,» xeʼtaqe.
LUK.19.15	Poro tetxhalxh aqʼax tzaan tiqleʼm u vinaq uvaʼe, tiʼ ibʼant iqʼesalil t-vitenam. Tul qʼaʼv vet tzaan inpaqte t-vitenam. Yaʼne isaʼ vet tzaan laval inqʼa taqʼonvil tiʼ tul s-vatz, inqʼa motx taqʼ ka inqʼa ipuaq s-te. Tul junun tabʼit vet s-te kam tulbʼe taqʼonv tuchʼ u puaq.
LUK.19.16	Yaʼne ul vet u bʼaxa aqʼonvil. Tul ech tal s-eche: «Inqʼesal, lavat puaq, uvaʼ ooroxhtuʼ, qat intxʼak tuchʼ u puaq uvaʼ aaqʼ ka s-ve,» xeʼte.
LUK.19.17	Tul ech tal u vinaq, u mam iqʼesal, s-eche: «Ape. Bʼaʼn kuxhteʼe, kʼuqlebʼ kʼuulla aqʼonvil. Tan axh invaʼl jikla vinaq. Tan jikxh axh qat abʼan tiʼ ibʼanbʼel bʼiil u puaq uvaʼ vaqʼ ka see. Echetz toq vaqʼ aviqleʼm siqʼesal tiibʼa laval mam tenam,» xeʼt veteʼ.
LUK.19.18	Yaʼne ul vaʼt u aqʼonvil. Tul ech tal s-eche: «Inqʼesal, oʼvaʼt vet puaq, uvaʼ ooroxhtuʼ, qat intxʼak tuchʼ u puaq uvaʼ aaqʼ ka s-ve,» xeʼte.
LUK.19.19	Tul ech tal u vinaq, u mam iqʼesal, s-eche: «Echat kuxh toq abʼane. Tan toq voksa axh siqʼesal oʼvaʼt mam tenam,» xeʼte.
LUK.19.20	Yaʼne ul invaʼt u aqʼonvil. Tul ech tal s-eche: «Inqʼesal, il vapuaq ila. Tan kolel kuxh vaʼn tuul val u suʼt. 
LUK.19.21	Tan xoʼv in see. Tan vootzaqle uvaʼ mij kuybʼal saxeʼ oq kam laʼ ibʼan vapuaq. Tan tetxhal kuxh maʼt aabʼi puaq xeʼ inqʼa xaol kʼuxh jit eetz u puaq, eche nik ibʼan invaʼq u xaol uvaʼ maʼt kuxh imol vet ivatz inqʼa txhiko, kʼuxh jit aʼ nik aqʼonvan. Atz ajt kuxh maʼt tiqʼo ivatz uvaʼ jit aʼ nik avan,» xeʼte.
LUK.19.22	Yaʼne ech tal u vinaq, u mam iqʼesal, s-eche: «¡Yaabʼla aqʼonvil kuxh axh! ¡Ant kuxh vayol toq bʼanon see! Tan oq ootzaqle uvaʼ mij kuybʼal siinxeʼ, atz maʼt kuxh inmol vet ivatz inqʼa txhiko, kʼuxh jit in nik aqʼonvan, atz oq ajt kuxh maʼt viqʼo vet ivatz uvaʼ jit in nik avan nik aaleʼ, 
LUK.19.23	tul aaletz koq ex aaqʼ ka vinpuaq tu kʼambʼal puaq. Tul atetz vet tale vitxhiʼoʼl vinpuaq s-txheel s-qat vuleʼ,» xeʼte.
LUK.19.24	Yaʼne ech tal u vinaq, u mam iqʼesal, te inqʼa atich s-vatz s-eche: «¡Majvaq vinpuaq te u aqʼonvil uvaʼe! Tul antxh etaqʼvat te u aqʼonvil uvaʼ lavalen puaq, uvaʼ ooroxhtuʼ, qat itxʼak tuchʼ u puaq uvaʼ vaqʼ ka s-te,» xeʼte.
LUK.19.25	Tul ech motx tal inqʼa aqʼonvil s-eche: «¡Quqʼesal, poro il vet laval tetz naq ati!» xeʼtaqe.
LUK.19.26	Yaʼne ech tal u vinaq, u mam iqʼesal, s-eche: «Yeʼle. Pet nik val sete: Jaʼl uvaʼ laʼ txhabʼan ibʼanbʼel uvaʼ laʼ aqʼax s-te, tul aʼl tel laʼ taqʼax s-te. Pet jaʼl uvaʼ yeʼ laʼ txhabʼan ibʼanbʼel uvaʼ laʼ aqʼax s-te, tul aʼl laʼ imaax jankʼal uvaʼ atxh vet s-xeʼ. 
LUK.19.27	Pet inqʼa xaol, inqʼa nikich itxhiʼan s-viʼ, atz inqʼa yeʼ nikich saʼon inbʼant iqʼesalil, tan iqʼovaq tzaan. Tul yatzʼvaq el ech invatz,» xeʼt u vinaq, u mam iqʼesal, te inqʼa taqʼonvil, —xeʼt Jesuus te inqʼa xaol.{*}
LUK.19.28	Yaʼetz kuxh vet Jesuus tiʼ talt inqʼa yol inqʼae, tul ok bʼen Jesuus paqte tiʼ bʼey vatz inqʼa mamala xaol. Tul aalaq ibʼen jaʼ tu tenam Jerusaleen. 
LUK.19.29	Bʼiitichetz kuxh ikoʼp vet Jesuus tu tal tenam Vetfajee tuchʼ tu tal tenam Vetaania kʼatz u vitz Inqʼa Oliivo, yaʼne itxhaq bʼen Jesuus kaʼvaʼl inqʼa nikich itxhus tibʼ s-kʼatza. 
LUK.19.30	Tul ech tal Jesuus s-te s-eche: —Bʼenoq ex. Tul yekl ex tu tal tenam uvaʼ s-quvatz bʼen. Laʼetz aqʼbʼ ex, tul bʼen eleq val u bʼur, uvaʼ yaʼnxh txakunna, uvaʼ qitzel ka tzitzi, val uvaʼ yeʼxhabʼil invaʼxoʼq xaol jaʼ s-tiʼ. Echetz echiteʼ. Tul laʼ etiqʼo tzaan.
LUK.19.31	Oqetz jaʼl invaʼq ech laʼ alon sete s-eche: «¿Kam s-tiʼil nik echit bʼen u tal bʼur?» oq chaq eʼl ex, tul ech laʼ etal s-eche: «Aʼ u quBʼaal toq txakunsan txoo,» chaq ex, —xeʼt Jesuus.
LUK.19.32	Bʼenetz vet kaʼvaʼl inqʼa itxhaq bʼen Jesuus, tul ex elaʼpoq vet inqʼa yol kam uvaʼ tal bʼen Jesuus s-tiʼ. 
LUK.19.33	Tan sebʼtaqich ichitt u bʼur uvaʼ yaʼnxh txakunna, tul ech tal inqʼa aj etz s-eche: —¿Keʼch nik echitt u bʼur? —xeʼtaqe.
LUK.19.34	Tul ech tal kaʼvaʼl inqʼa nikich itxhus tibʼ kʼatz Jesuus s-eche: —Aʼ u quBʼaal toq txakunsan, —xeʼtaqe.
LUK.19.35	Yaʼne tiqʼoaq vet tzaan u bʼur. Tul ulaq taqʼ vet vatz Jesuus. Tul taqʼaq vet jaʼ inqʼa iqinkin txhas oksaʼm tiʼ u bʼur. Atz taqʼaq vet jaʼ Jesuus tiʼ u bʼur uvaʼ yaʼnaqichxh txakunna. 
LUK.19.36	Tul mamala xaol nikich aqʼon kuʼ inqʼa iqinkin txhas toksaʼm t-bʼey s-viqbʼal tal uvaʼ palk Jesuus.
LUK.19.37	Bʼiitichetz kuxh ikoʼp vet Jesuus xeʼ toq u vitz Inqʼa Oliivo tziʼ vet u tenam Jerusaleen, tul xeʼtaq vet inqʼa mam tenam, inqʼa nikich itxhus tibʼ kʼatz Jesuus, sichʼin t-chiibʼichil tiʼ toksal iqʼij quBʼaal Tiuxh tiʼ inqʼa mam kaebʼal aanima, inqʼa maʼtich motx tilt ibʼant Jesuus. 
LUK.19.38	Tul ech motx tal s-eche:
LUK.19.38	—¡At vibʼaʼnil
LUK.19.38	quBʼaal Tiuxh sakʼatza,
LUK.19.38	axh u mam iQʼesal,
LUK.19.38	axh uvaʼ iqʼomal u tiqleʼm quBʼaal Tiuxh aaʼn
LUK.19.38	uvaʼ qat avul s-quxoʼl!
LUK.19.38	Tan ¡seʼe, tul at vibʼaʼnil
LUK.19.38	quBʼaal Tiuxh tu amlikaʼ,
LUK.19.38	atz xoʼl inqʼa xaol!
LUK.19.38	Tul ¡seʼe, toq okk iqʼij
LUK.19.38	u quBʼaal Tiuxh
LUK.19.38	uvaʼ sibʼ at jaʼp t-amlikaʼ!
LUK.19.38	—chichich inqʼa mam tenam.
LUK.19.39	Atichetz jolol inqʼa fariseeo xoʼl inqʼa xaol, tul ech motx tal te Jesuus s-eche: —¡Txhusul, maq inqʼa xaol, inqʼa nik atxhuseʼ, tiʼ u yol uvaʼ nik motx taleʼ! —xeʼtaq te Jesuus.
LUK.19.40	Tul ech tal Jesuus s-eche: —Toq val sete: Oq toq inmaq inqʼa nik itxhus tibʼ sinkʼatza tiʼ isichʼineʼ, tul aʼ, inqʼa sivan, toq sichʼinoq, —xeʼt Jesuus.{*}
LUK.19.41	Tiletz vet Jesuus u tenam Jerusaleen uvaʼs bʼiitich kuxh tokaʼp Jesuus, tul oqʼ vet Jesuus tiʼ u tenam. 
LUK.19.42	Tul ech tal Jesuus s-eche: —¡Ech koqxhte sete! Tul ¡kʼuxh yaʼn toq bʼenoq sete s-txheel u tok u bʼaʼnil sexoʼl tuchʼ quBʼaal Tiuxh!, pet ¡laʼ koq bʼen vet sete! 
LUK.19.43	Pet tetxhal laʼ opoon invaʼl qʼij uvaʼ laʼ ul mamala kʼaxbʼichil setiibʼa, ex inqʼa aj Jerusaleen. Tul tira laʼ sutil tiʼ vetenam taʼn inqʼa laʼ txhʼaʼoin ex. Atz kʼuxh laʼ etxhok etelaʼ, tan yeʼxh tal laʼ elk vet ex. 
LUK.19.44	Tan tira laʼ motx tilpul el inqʼa bʼitzʼ tuchʼ inqʼa etotzotz tu tenam Jerusaleen. Atz yeʼl invaʼtoʼq sivan laʼ kaj ka jaqʼ imol. Tul laʼ yatzʼax el ex inqʼa aj Jerusaleen. Tan yeʼ qat bʼen sete u Kriisto uvaʼ qat itxhaq tzaan quBʼaal Tiuxh sexoʼl tiʼ echitpeʼ, —xeʼt Jesuus.
LUK.19.45	Yaʼne pal vet ok Jesuus tu nimla atibʼal tuulbʼal u tostiuxh tu Jerusaleen. Tul xeʼt Jesuus tiʼ itilul eluʼl jankʼal inqʼa nikich ikʼayineʼ, atz inqʼa nikich iloqʼoneʼ.
LUK.19.46	Tul ech tal Jesuus s-eche: —Ech u yol tzʼibʼamal ka t-viyolbʼal quBʼaal Tiuxh s-eche: «U votzotz, tan aʼ itxaʼk tetz natxhbʼal vetz laʼ ibʼana,» chich u yol. Pet aʼetz ex, qat aqʼon bʼen s-muqbʼal kam tetz elqʼom, —xeʼt Jesuus.
LUK.19.47	Juunetzxh vet qʼij nikich itxhusun Jesuus tu nimla atibʼal tuulbʼal u tostiuxh. Yaʼne xeʼt vet inqʼa iqʼesal oksan yol vatz Tiuxh tiʼ itxhokox txumbʼal tiʼ iyatzʼax el Jesuus. Tul ant inqʼa nikich txhusun ibʼekʼbʼal inqʼa tij imam Israeel tuchʼ jolt inqʼa iqʼesal inqʼa tij imam Israeel tu tenam, nikich txhokon txumbʼal tiʼ iyatzʼax el Jesuus. 
LUK.19.48	Pet yeʼ nikich motx itxhej tokebʼal tiʼ itxeyp Jesuus, tan mamala tenam ayaʼlichxh ikʼuul nikich tabʼi inqʼa yol uvaʼ nikich tal Jesuus.
LUK.20.1	Paquletz ibʼan t-val u qʼij, nikich itxhus Jesuus inqʼa bʼaʼnla txhaq yol xoʼl mam xaol tu nimla tuulbʼal u tostiuxh, tul aqʼbʼ jolol inqʼa iqʼesal u tenam. Aʼe inqʼa iqʼesal oksan yol vatz Tiuxh tuchʼ inqʼa nikich txhusun ibʼekʼbʼal inqʼa tij imam Israeel, atz tuchʼ jolt inqʼa iqʼesal u tenam. 
LUK.20.2	Tul ech motx tal s-eche: —Al s-qe ¿tal qat tzajk vaviqleʼm aaʼn?, tul nik abʼan inqʼa kam inqʼae. Atz ¿jaʼl qat alon see uvaʼ, aʼ vet axh, iqʼesal?, tul nik abʼan inqʼa kam inqʼae, —xeʼtaq te Jesuus.
LUK.20.3	Yaʼne ech tal Jesuus s-eche: —Ape. Toqatetz vabʼi val u yol sete s-bʼaxa. Tzaqʼbʼetaqetza: 
LUK.20.4	¿Jaʼl aqʼon tiqleʼm naq u Xhun tiʼ taqʼax kuʼ inqʼa xaol xeʼ aʼ, nik enatxheʼ? ¿Maq quBʼaal Tiuxh uvaʼ tu amlikaʼ? Pet ¿maq naq inqʼa xaol? —xeʼt Jesuus.
LUK.20.5	Yaʼne motx iyol vet inqʼa iqʼesal u tenam inqʼa yol s-vatzaq. Tul ech motx tal s-eche: —Oq toq qaleʼ uvaʼ: «QuBʼaal Tiuxh, uvaʼ tu amlikaʼ, aqʼon tiqleʼm naq u Xhun,» tul: «¿Keʼchetz yeʼ eqejt naq bʼa?» toq tal naq s-qe. 
LUK.20.6	Pet oq ech toq qal s-eche: «Naqe inqʼa xaol aqʼon tiqleʼm Xhun,» toq qaleʼ, tul toq motx ikʼoni oʼ u tenam s-sivan. Tan qʼexsan tetz viyolbʼal quBʼaal Tiuxh Xhun vatz inqʼa xaol, —xeʼt inqʼa iqʼesal s-vatzaq.
LUK.20.7	Echetz motx tal vet s-eche: —Yeʼ qootzaqle jaʼlebʼ kuxh aqʼon tiqleʼm Xhun tiʼ taqʼax kuʼ inqʼa xaol xeʼ aʼ, —xeʼtaq kuxh veteʼ.
LUK.20.8	Tul ech tal Jesuus s-eche: —Aʼatetz koq in laʼ alon sete jaʼl nik aqʼon viqleʼm tiʼ inqʼa nik inbʼaneʼ, —xeʼt Jesuus te inqʼa iqʼesal.
LUK.20.9	Yaʼne txumbʼalimal talt Jesuus vaʼt u txhusbʼal xoʼl inqʼa xaol. Tul ech tal Jesuus s-eche: —Atich val u vinaq, bʼaal txʼavaʼ, itxhik uuva t-vitxʼavaʼ. Tul taqʼ ka inqʼa itxhiko ilixoq te jolol inqʼa kʼamol txʼavaʼ. Tul bʼen vet u vinaq t-invaʼt tenam. Poro sibʼal qʼij tatinich vet u vinaq t-invaʼt u tenam.
LUK.20.10	Opoonetz vet viqʼiil iqʼanbʼ ivatz inqʼa uuva, tul itxhaq vet tzaan u bʼaal txʼavaʼ val u taqʼonvil tiʼ ijaqax ivatz inqʼa itxhiko te inqʼa kʼamol txʼavaʼ tiʼ taqʼt bʼen tanul ivatz u txhiko tiʼ ikʼamax u txʼavaʼ. Poro tiletz vet inqʼa kʼamol txʼavaʼ taqʼbʼ u aqʼonvil, tul aʼl motx iqʼostaʼ. Tul tira yeʼl uuva aqʼax bʼen s-tiʼ.
LUK.20.11	Yaʼne itxhaq vet bʼen u bʼaal txʼavaʼ vaʼt taqʼonvil. Tul echat kuxh ibʼan inqʼa kʼamol txʼavaʼe te u aqʼonvil. Tan motx iqʼosa, atz aʼl ichʼixvisaleʼ. Tul tira yeʼl uuva aqʼax bʼen s-tiʼ.
LUK.20.12	Yaʼne itxhaq txha bʼen u bʼaal txʼavaʼ vitoxv taqʼonvil. Tul aʼl takʼonsal u aqʼonvil. Atz tukimich ibʼen u aqʼonvil tiʼeʼl tal uvaʼ txhikich inqʼa uuva.
LUK.20.13	Yaʼne ech titzʼa vet u bʼaal txʼavaʼ s-eche: «¿Kametz toq inbʼan veteʼ? ¡Aa! Aʼ toq inbʼane uvaʼ, aʼ vet vinkʼaol toq intxhaq bʼen, uvaʼ kamxh in s-tiʼ. Toqetz til vete inqʼa kʼamol txʼavaʼ vinkʼaol, tul kamaletz toq qeexoq vet vinkʼaol taʼn,» xeʼt titzʼat u bʼaal txʼavaʼ.
LUK.20.14	Tiletz vet inqʼa kʼamol txʼavaʼ tul vikʼaol u bʼaal txʼavaʼ, tul ech motx tal vet s-vatzaq s-eche: «¡Aʼetz naqe uvaʼe, toq etzan ka inqʼa kam s-kaqaayil! Pet ¡etulvaq! Tul ¡quyatzʼvaq el naq! Tul ¡qetz vet inqʼa kamaq tetz naq s-kaqaayil toq ibʼaneʼ!» xeʼt inqʼa kʼamol txʼavaʼ.
LUK.20.15	Yaʼne tukimich tel vet el vikʼaol u bʼaal txʼavaʼ taʼn inqʼa kʼamol txʼavaʼ. Tul een ex iyatzʼvat el tiʼeʼl tal uvaʼ txhikich inqʼa uuva.
LUK.20.15	Poro ¿kametz vet laʼ ul ibʼan u bʼaal txʼavaʼ te inqʼa kʼamol txʼavaʼ nik enatxheʼ? 
LUK.20.16	Aʼetz laʼ ul ibʼan vet u bʼaal txʼavaʼ uvaʼ laʼ ul iyatzʼeʼl inqʼa kʼamol txʼavaʼ. Tul aʼ laʼ taqʼvat vet tilix viuuva te jolt kʼamol txʼavaʼ, —xeʼt Jesuus xoʼl inqʼa xaol.
LUK.20.16	Tabʼietz vet inqʼa iqʼesal u yol uvaʼ tal Jesuus, tul ech motx tal s-eche: —¡Yeʼl paqul laʼ ibʼan uvaʼ nik aaleʼ! —xeʼt inqʼa iqʼesal.
LUK.20.17	Yaʼne isaqi Jesuus ivatz inqʼa iqʼesal. Tul ech tal Jesuus s-xoʼl s-eche: —Yeʼetzebʼ nik ibʼen u yol sete uvaʼ tzʼibʼamal ka uvaʼ ech nik tal s-eche:
LUK.20.17	«U Sivan uvaʼ ixvamal
LUK.20.17	taʼn inqʼa bʼitol otzotz,
LUK.20.17	aʼ vete uvaʼ qat kaj vet
LUK.20.17	tixojbʼal
LUK.20.17	vibʼoʼqʼ u otzotz
LUK.20.17	s-jetxhel jaʼ,»
LUK.20.17	chich u yol.
LUK.20.18	Jaʼletz invaʼq uvaʼ laʼ ul jaʼpoq tiibʼa u Sivan uvaʼa, tul laʼ kuxh ul ipaxi ok tibʼ s-tiʼ. Atz jaʼl invaʼq uvaʼ laʼ kaj jaqʼ u Sivan uvaʼa, tul tira laʼ patxhʼqʼ taʼn u Sivan, —xeʼt Jesuus.{*}
LUK.20.19	Tabʼietz vet inqʼa iqʼesal oksan yol vatz Tiuxh tuchʼ inqʼa nikich txhusun ibʼekʼbʼal inqʼa tij imam Israeel uvaʼ, aʼxh nikich motx talax taʼn u yol uvaʼ txumbʼalimal talt Jesuus, tul yekich motx itxhok vet txumbʼal tiʼ itxeyp Jesuus. Poro yeʼxh Jesuus motx itxeya, tan xoʼvaq te inqʼa xaol, tiʼ uvaʼ kam laʼich ibʼan inqʼa xaol s-te.
LUK.20.20	Pet aʼl motx itxhok txumbʼal tiʼ tel Jesuus t-bʼey. Tul txhaqax vet bʼen jolol inqʼa eesan yol taʼn tiʼ tabʼil yol te Jesuus. Tan aʼichaq kuxh isaʼ tabʼileʼ tal laʼich ikʼk Jesuus tuchʼ viyol. Echetz laʼich toksal Jesuuse tiqʼabʼ u mam iqʼesal uvaʼ atich tiqleʼm t-Rooma. Tul josqʼilaq kuxh ul ijotxhʼil itziʼ Jesuus. Pet yeʼ nikich motx ikʼutxh txha kam inqʼa atich t-taanima tiʼ Jesuus.
LUK.20.20	Yaʼne motx tabʼi vet kaʼl inqʼa yol te Jesuus. 
LUK.20.21	Tul ech motx tal te Jesuus s-eche: —Txhusul qetz, qootzaqle uvaʼ, aʼxh nik aal vinuqul; atz aʼxh, nik atxhus u jik. Tan yeʼl nim yeʼl txhʼoj savatz. Pet aʼxh nik atxhus vinuqul tiʼ kam laʼ qulbʼe qatin vatz quBʼaal Tiuxh. 
LUK.20.22	¿Nik kol ikuy u qubʼekʼbʼal uvaʼ laʼ qutxhoj qatin te Seesar, u mam iqʼesal uvaʼ tu Rooma? Pet ¿maq yeʼle? —xeʼtaq te Jesuus.
LUK.20.23	Poro yekich bʼen te Jesuus kame vitxumbʼal inqʼa vinaq motx itxhok tiʼ teesal Jesuus t-bʼey tiʼ kam uvaʼ motx tabʼi te Jesuus.{*}
LUK.20.24	Tul ech tal Jesuus s-eche: —Aqʼtaq tzaan vaʼq u puaq, u denaario. Tul toq vileʼ. ¿Jaʼletz ivatzibʼale uvaʼ atoʼk tiʼ u puaq? Atz ¿jaʼletz ibʼije uvaʼ atoʼk s-tiʼ? —xeʼt Jesuus.
LUK.20.24	Yaʼne ech tal inqʼa vinaq te Jesuus s-eche: —Ivatzibʼal naqe Seesar, atz ibʼij naqe uvaʼ atoʼk s-tiʼ, —xeʼtaq te Jesuus.
LUK.20.25	Yaʼne ech tal Jesuus s-eche: —Ape. Aqʼvaq te Seesar jatvaʼl u puaq nik ijaqeʼ. Tul aqʼvaq te quBʼaal Tiuxh jatvaʼl uvaʼ nik ijaq quBʼaal Tiuxh, —xeʼt Jesuus.
LUK.20.26	Tul mij vaʼtoʼq yol motx talaq veteʼ. Tan tira yeʼaq oleʼv tiʼ teesal Jesuus t-bʼey vatz inqʼa xaol. Echetz kaayaqich kuxh vet taanima inqʼa motx txhokon txumbʼal tiʼ teesal Jesuus t-bʼey.
LUK.20.27	Yaʼne ul kaʼl inqʼa xaol, uvaʼ saduseeoich ibʼij u tuqʼeʼybʼal, inqʼa yeʼ nikich qeon titzʼeʼv inqʼa kamnaʼq inpaqte. Tul echaq tal te Jesuus s-eche: 
LUK.20.28	—Txhusul qetz, ech val u yol itzʼibʼa ka Moisees s-eche: «Oq laʼ kam invaʼq u vinaq, uvaʼ yeʼnaq nitxaʼinoq, tul laʼ kaj u tixqel, laʼetz isaʼa uvaʼ antxh u itzʼina laʼ iqʼon tixqel u atzika. Tul aʼetz vet u itzʼina laʼ nitxaʼin tuchʼ u ixoq. Tul aʼetz vibʼij u atzika laʼ ok tiʼ u neʼ. Echetz yeʼ laʼ isotz talaxe vibʼij u atzika,» xeʼt ka Moisees.
LUK.20.29	Qaletz kuxh s-tiʼ, oq eche at juqvaʼl vinaq uvaʼ titzʼin tibʼ. Laʼetz tzʼalon u bʼaxa vinaq, tul yeʼ laʼ nitxaʼin tuchʼ u tixqel. Tul laʼ kam veteʼ. 
LUK.20.30	Yaʼne aʼetz vet vikaʼv vinaq, uvaʼ antxh itzʼina, laʼ iqʼon u ixoq. Tul echat kuxh laʼ ibʼane, tan yeʼ laʼ nitxaʼin tuchʼ u ixoq. Tul laʼ kami. 
LUK.20.31	Atz echat kuxh laʼ ibʼan vitoxv itzʼinae, tetxhal tiqʼot u ixoq s-juqvaʼl. Tul tira yeʼl invaʼq inqʼa vinaq laʼ nitxaʼin tuchʼ u ixoq. Tul laʼ motx kam veteʼ. 
LUK.20.32	Atz laʼat kam vet u ixoq. 
LUK.20.33	¿Jabʼisteetz vet inqʼa vinaq s-te s-juqvaʼl laʼ alax sitzumel u ixoq oq uvaʼ laʼ itzʼeʼv inqʼa vinaq inpaqte? —xeʼt inqʼa saduseeo.
LUK.20.34	Yaʼne ech tal Jesuus s-eche: —Inqʼa xaol, inqʼa itzʼlel tintanul inqʼa yaʼbʼ s-txheel, tan nik motx itzʼaloneʼ. Atz at inqʼa nik taqʼ ivatz iyol tiʼ itzʼaloneʼ. 
LUK.20.35	Pet yeʼl vet tzʼaloʼm, atz yeʼl vet txhejchil laʼ ibʼana uvaʼs laʼ motx titzʼeʼv vet inqʼa kamnaʼq. Jabʼil inqʼa uvaʼ ikʼulelxh veteʼ uvaʼ laʼ bʼen til u qʼij saq kʼatz quBʼaal Tiuxh tintanul inqʼa yaʼbʼ uvaʼ tuleʼ. 
LUK.20.36	Tul yeʼ vet laʼ motx kami. Pet ech vet laʼ tatin, eche inqʼa iaanxel quBʼaal; tan yeʼl vet iyaʼebʼal imotxebʼal u qʼij isaq laʼ ibʼana. Tan aʼetz uvaʼs laʼ titzʼeʼvaqe, tul tzitzi laʼ ikʼutxhvat uvaʼ kʼaol imeʼal quBʼaal Tiuxh.
LUK.20.37	Echetze u yol tiʼ u titzʼeʼv inqʼa kamnaʼq, tan antxh Moisees tzʼibʼan ka u yol uvaʼs iyolon quBʼaal Tiuxh te Moisees xoʼl u vatom chʼiʼx. Tan ech nik tal u yol s-eche: «Ine u Tiuxh uvaʼ nikich inatxhkʼuula Avraʼaam, atz uvaʼ nikich inatxhkʼuula Isaak, atz uvaʼ nikich inatxhkʼuula Jakoov,» chich u yol. Tan itzʼlel Avraʼaam, Isaak, Jakoov vatz quBʼaal Tiuxh kʼuxh kamnaʼql sevatz.
LUK.20.38	Echetz jit aʼ, inqʼa kamnaʼq, nik natxhkʼuulan u quBʼaal Tiuxh, pet aʼ, inqʼa itzʼlele, nik natxhkʼuulan quBʼaal Tiuxh. Tan jankʼal s-kaqaayil itzʼlel vatz quBʼaal Tiuxh, —xeʼt Jesuus te inqʼa saduseeo.
LUK.20.39	Yaʼne ech tal jolol inqʼa nikich txhusun ibʼekʼbʼal inqʼa tij imam Israeel s-eche: —¡Txhusul, antxhte u yol uvaʼ nik aaleʼ! —xeʼtaq te Jesuus.
LUK.20.40	Tul yeʼxhabʼil vet invaʼq txhej itial tiʼ tabʼil invaʼtoʼq yol te Jesuus tiʼ teesal Jesuus t-bʼey.
LUK.20.41	Yaʼne ech tal Jesuus s-eche: —¿Keʼch nik etaltaʼ uvaʼ tij imam kuxh Daviid naq u Kriisto?{*}
LUK.20.42	Tan antxh Daviid tzʼibʼan ka val u yol tu Saalmo tiʼ u Kriisto uvaʼ ech nik tal s-eche:
LUK.20.42	«Ech tal u quBʼaal Tiuxh
LUK.20.42	te vinBʼaal s-eche:
LUK.20.42	–Kuʼen sinkʼatza t-vinsebʼal,
LUK.20.43	tan tetxhal toq vaqʼka
LUK.20.43	inqʼa nik txhiʼkʼuulan axh
LUK.20.43	s-eche tzeqʼbʼal avoq,
LUK.20.43	–chich quBʼaal Tiuxh
LUK.20.43	te vinBʼaal,»
LUK.20.43	xeʼt itzʼibʼat ka Daviid.
LUK.20.44	Oqetz: «InBʼaal,» chich Daviid tiʼ naq u Kriisto, ¿keʼchetz nik etalt naq bʼa uvaʼ tij imam kuxh Daviid naq? —xeʼt Jesuus.{*}
LUK.20.45	Yaʼne tal Jesuus invaʼt u yol te inqʼa nikich itxhus tibʼ s-kʼatza. Tul motx tabʼi u tenam kam uvaʼ tal Jesuus. Tul ech tal Jesuus s-eche: 
LUK.20.46	—Noqxh etil etibʼ. Tul yeʼ laʼ ebʼan etetz, eche uvaʼ nik ibʼan inqʼa nik txhusun inqʼa qubʼekʼbʼal, oʼ, inqʼa tij imam Israeel. Tan aʼaq kuxh isaʼ tok iqʼij tuchʼ inqʼa iqinkin txhas toksaʼm. Tul chiibʼiyaqxhtuʼ uvaʼ nik taqʼax bʼaʼnil ikʼuul taʼn inqʼa xaol t-kʼayibʼal. Tul chiibʼiyaqxhtuʼ uvaʼ, aʼ nik kʼuqeʼvk t-inqʼa bʼaxa xhiila tuulbʼal inqʼa kʼulbʼal ibʼ. Atz chiibʼiyaqxh, tiʼ uvaʼ aʼaq bʼaxa xhiila tuulbʼal inqʼa txʼaʼoʼm. 
LUK.20.47	Tul telabʼalxh telqʼal totzotz tzaqatz txakay ixoq tiʼ itzuqbʼetaq tibʼ. Tan bʼan vatz kuxh nik motx ibʼan tuchʼ inqʼa tatineʼ. Maʼtetz isubʼt inqʼa txakay ixoq, tul sibʼ txhan kuxh vet tuul vinatxhax Tiuxh nik motx ibʼan tiʼ isotzsal ikʼuul inqʼa xaol. Tiʼetz uvaʼ ech nik motx ibʼane, tul mam kʼaxkʼo laʼ motx ul s-tiibʼa, —xeʼt Jesuus tiʼ inqʼa nikich txhusun ibʼekʼbʼal inqʼa tij imam Israeel.
LUK.21.1	Nikich kuxh isaqin Jesuus tiʼ taqʼt ka inqʼa xaol vipuaq uvaʼ nikich pal toya ka tuul u molbʼal puaq tu tostiuxh. Tul til Jesuus taqʼt ka inqʼa txʼiol iqʼij vipuaq. 
LUK.21.2	Atz tilat Jesuus taqʼt valatz txakay ixoq kaʼvaʼl vatz isen tu molbʼal puaq. Tul meebʼaʼ kuxh tatineʼ.
LUK.21.3	Yaʼne ech tal vet Jesuus te inqʼa nikich itxhus tibʼ s-kʼatza s-eche: —Toq val sete, eche u txakay ixoq vatziʼ meebʼaʼxhtuʼ, tan sibʼxhte uvaʼ qat pal taqʼ ka viʼ jolt inqʼa qat motx pal aqʼon ka. 
LUK.21.4	Tan jankʼal inqʼa xaol uvaʼ sibʼxh puaq qat pal taqʼ ka, tan aʼ kuxh nik pal taqʼ ka jankʼal u puaq s-oya uvaʼ nik motx iyalan s-xeʼ. Pet koq u txakay ixoq uvaʼ meebʼaʼxhtuʼ, tan taʼnxh vatz isene uvaʼ qat pal taqʼ ka. Vatzetz quBʼaal Tiuxh tan, aʼetz uvaʼe, niimxh qat taqʼ viʼ inqʼa txʼiol iqʼij. Tan aʼ qat taqʼ uvaʼ saʼ ibʼanbʼe s-loqʼbʼal tetxhbʼubʼal, —xeʼt Jesuus te inqʼa nikich itxhus tibʼ s-kʼatza.
LUK.21.5	Sebʼtichetz iyolt kaʼl inqʼa nikich itxhus tibʼ kʼatz Jesuus uvaʼ josqʼilichxh inqʼa sivan, inqʼa atich ok tiʼ inqʼa otzotz tuulbʼal u tostiuxh. Atz josqʼilichxh inqʼa viqbʼal uvaʼ motx toya inqʼa xaol.
LUK.21.6	Tul ech tal Jesuus s-eche: —Jankʼal eche inqʼa sivan, inqʼa atoʼk tiʼ inqʼa otzotz tuulbʼal u tostiuxh uvaʼ nik motx etil s-txheel, tan topoon invaʼl qʼij uvaʼ tetxhal laʼ motx jinpeʼl. Tul tira yeʼl invaʼtoʼq sivan laʼ kaj tiibʼa imol, —xeʼt Jesuus.{*}
LUK.21.7	Tul ech tal inqʼa nikich itxhus tibʼ kʼatz Jesuus s-eche: —Txhusul qetz, ¿jatuetz laʼ ibʼan inqʼa nik aaleʼ? Atz ¿kam tetxhlal laʼ qil s-bʼaxa uvaʼs toqnaʼq utxhoq veteʼ? —xeʼtaq te Jesuus.
LUK.21.8	Tul ech tal Jesuus s-eche: —Yeʼxh jankʼat qʼij, tul toq utxhoq. Pet xeevaqxh etibʼ, tul yeʼxhal kuxh laʼ eesan ex t-bʼey. Tan at inqʼa laʼ uli uvaʼ laʼ kʼamon vinbʼij. Tul ech laʼ motx tal junun s-eche: «Ine u Kriisto,» chaq tul junun. Tul echat laʼ motx tal s-eche: «Aʼ vet u qʼije uvaʼ toq ibʼan vet quBʼaal Tiuxh iqʼesalil,» chaq tul junun. Pet yeʼ laʼ bʼen eviʼ, tiʼ uvaʼ laʼ motx ul taleʼ.
LUK.21.9	Atz kʼuxh laʼ motx etabʼi tutxh mamala txhʼaʼo, atz kʼuxh laʼ etabʼi ilakt tibʼ xaol, tul yeʼl ex, laʼ motx xoʼv ex. Tan echxh laʼ ibʼane. Poro yeʼxnaqetz opoonnaʼqle viqʼiil vimotxebʼal. 
LUK.21.10	Atz laʼ itxhʼaʼoi tibʼ inqʼa mam tenam s-vatzaq. Tul laʼat motx itxhʼaʼoi tibʼ inqʼa mam iqʼesal s-vatzaqil. 
LUK.21.11	Atz talaq kuxh vet tenam laʼ motx palk mam kabʼnaano tuchʼ mamala vaʼy, atz tuchʼ mamala yaabʼil. Tul mam xoʼval laʼ motx ibʼan vet inqʼa tenam. Tan mamala kaebʼal aanima laʼ ikʼutxh tibʼ vatz amlikaʼ.
LUK.21.12	Yeʼnaʼqetz uloq inqʼa kʼaxkʼo inqʼae, tul yeʼ kuxh laʼ kaj utxhchil setiʼ, tiʼ ekʼaxbʼisaleʼ. Atz laʼ txeyp ex tiʼ innimaleʼ. Tul laʼ oksal ex vatz inqʼa aqʼol kuʼ yol tinuqul t-inqʼa kʼulbʼal ibʼ. Tul laʼ aqʼax jaʼ ex t-tzeʼ. Atz laʼ oksal ex vatz inqʼa iqʼesal inqʼa mam tenam, atz vatz inqʼa mam iqʼesal. Tiʼetz kuxh uvaʼ, ex niman vetz, tul laʼ motx pal ex t-inqʼa itzaʼlal. 
LUK.21.13	Aloq tzitzietz laʼ utxhk vet etalt inqʼa bʼaʼnla txhaq yol s-viʼ te inqʼa iqʼesal. 
LUK.21.14	Pet yeʼl ex laʼ el etaanima tiʼ kam laʼ etal tiʼ ekolt etibʼ vatz inqʼa iqʼesal, 
LUK.21.15	tan in laʼ aqʼon etxumbʼal tiʼ kam uvaʼ laʼ etala. Echetz yeʼ laʼ toleʼve inqʼa nik itxhiʼan setiʼ, tiʼ emaqaxeʼ. Atz yeʼ laʼ txhej vet iyol setiʼ. 
LUK.21.16	Tul laʼ oksal ex tiqʼabʼ inqʼa laʼ txhiʼan setiʼ, tiʼ uvaʼ, ex niman vetz. Tul laʼ yatzʼax el ex. Tan antxh etxutx ebʼaal laʼ oksan ex tiqʼabʼ, atzoq antxh etatzik atzoq etitzʼin, atz ant kuxh vaʼtoʼq emol, atz kʼuxh etamiʼk laʼ oksan ok ex tiqʼabʼ. 
LUK.21.17	Tul mamala xaol laʼ txhiʼan setiʼ. Poro, tiʼ uvaʼ, ex niman vetz, tul laʼ motx pal ex t-inqʼa itzaʼlal. 
LUK.21.18	Poro yeʼ laʼ motx oleʼv tiʼ isotzeʼl u qʼij esaq kʼatz quBʼaal Tiuxh. 
LUK.21.19	Pet jaʼl ex, uvaʼ laʼ enuq txakbʼa etibʼ sinkʼatza, tul aʼetz ibʼaʼnil toq etileʼ, uvaʼ yeʼl iyaʼebʼal imotxebʼal qʼij isaq vetaanxelal toq ibʼaneʼ.
LUK.21.20	Taʼnetz kuxh vet laʼ etil isutil tiʼ u tenam Jerusaleen taʼn sol, tul nal kuxh laʼ ibʼen sete uvaʼ opoony vet viqʼiil isotzeʼl u tenam. 
LUK.21.21	Jaʼletz ex, uvaʼ een ex tuulbʼal Judeea, tul nal kuxh laʼ bʼen emuq etibʼ t-inqʼa vitz. Atz kʼuxh ex, inqʼa at ex tu tenam Jerusaleen, tan laʼat eleʼl ex t-vetenam. Atz jaʼl ex inqʼa eenaq ex t-vitz, yeʼl ex laʼ motx qʼaʼvoʼk ex tu Jerusaleen tiʼ tiqʼol invaʼq kam etetz. 
LUK.21.22	Tan aʼetz vet inqʼa kʼaxkʼoe uvaʼ laʼ ikuy quBʼaal Tiuxh ibʼanax tiibʼa u tenam tiʼ telaʼpun kam inqʼa tzʼibʼamal ka. 
LUK.21.23	¡Txumlebʼaletzxh ivatz inqʼa ixoq, inqʼa oybʼalte, atz tuchʼ inqʼa yaʼn ineʼ nik itxhʼuʼuneʼ, tan yeʼ laʼ motx itxʼol itzʼeqt tibʼ tuulbʼal inqʼa qʼij inqʼae! Tan mam txumlebʼal laʼ ibʼan vatz u txʼavaʼ. Tul tetxhal kuxh laʼ ul u kʼaxkʼo tiibʼa u tenam Jerusaleen. 
LUK.21.24	Tul mamala xaol laʼ yatzʼax tuchʼ espaada. Atz mamala xaol laʼ iqʼol s-pereexhoil t-joltaq tenam taʼn inqʼa jit tij imam Israeel. Atz laʼ ul kʼaxbʼisaloq inqʼa tij imam Israeel taʼn inqʼa jit tij imam Israeel. Pet laʼ nal tal vet quBʼaal Tiuxh itzoqp ibʼant inqʼa jit tij imam Israeel iqʼesalil tiibʼa inqʼa tij imam Israeel, yaʼne laʼ yaʼ u kʼaxkʼo.
LUK.21.25	Tul kaebʼal aanima laʼ tilix vet u qʼij, atz u ichʼ, atz inqʼa txʼumil. Tul aʼ inqʼa etxhlale uvaʼ mam vet txumlebʼal laʼ palk inqʼa tenam vatz u txʼavaʼ. Tul tira laʼ motx sotz vet ikʼuul inqʼa tenam t-mam xoʼval taʼn ivulun ibʼalqʼut eluʼl tibʼ u maar. 
LUK.21.26	Tul tira laʼ uql inqʼa xaol taʼn mam xoʼval, atz taʼn inqʼa yol uvaʼ laʼ motx ul vet vatz u txʼavaʼ. Tan jankʼalxh uvaʼ at vatz amlikaʼ laʼ motx xeʼt vet tiʼnoq s-kaqaayil.
LUK.21.27	Yaʼnetze laʼ motx til inqʼa tenam vul inpaqte viʼ suʼtzʼ tu amlikaʼ tuchʼ u nimla vatineʼ, atz tuchʼ u viqleʼm, in, u Kʼaola uvaʼ qat bʼen s-alam aanima. 
LUK.21.28	Taʼnetz laʼ etil vet ixeʼt inqʼa yol, inqʼa nik motx val sete, tul laʼ motx ebʼan tial. Atz laʼ ekʼuqbʼa ekʼuul tiʼ quBʼaal Tiuxh. Tan aʼetz vet u qʼije naqbʼixiya uvaʼ laʼ ichit ex quBʼaal Tiuxh vatz inqʼa itzaʼlal tzitza vatz txʼavaʼ, —xeʼt Jesuus.
LUK.21.29	Yaʼne txumbʼalimal talt Jesuus vaʼt u txhusbʼal tiʼ u tulebʼal inpaqte. Tul ech tal Jesuus s-eche: —Bʼenoq kuxh sete tiʼ tzeʼ u iigo, atz tiʼ inqʼa tzeʼ s-kaqaayil. 
LUK.21.30	Tan etootzaqle uvaʼ, aʼ vet u saqʼie toq eloq oq uvaʼ nik ixeʼt vet inqʼa ixaq tzeʼ chʼexpoq. 
LUK.21.31	Echatetz laʼ ibʼane u vulebʼal inpaqte. Tan oq laʼ etil vet tutxh inqʼa yol, inqʼa nik val sete, echetz laʼ ibʼen vete sete uvaʼ naql vet vibʼant quBʼaal Tiuxh iqʼesalil tiibʼa inqʼa tenam s-kaqaayil. 
LUK.21.32	Pet nuqxh toq val sete uvaʼ: Yeʼnaq kamoq ex sekaqaayil, ex, inqʼa itzʼlel ex s-txheel, uvaʼs laʼ motx ibʼant jankʼal inqʼa yol, inqʼa nik val sete s-txheel. 
LUK.21.33	Tan jankʼalxh inqʼa inyol uvaʼ nik valeʼ, tan tetxhal kuxh laʼ elaʼpun. Pet u vatz txʼavaʼ, atz u vatz amlikaʼ, tan tetxhal laʼ pali, atz laʼ jalpi.
LUK.21.34	Pet xeevaqxh etibʼ. Tul yeʼ laʼ ekuy tok jiqʼal tetaanima. Atz jitoq laʼ bʼen etaanima tiʼ qʼabʼaʼm. Atz jitoq laʼ el etaanima tiʼ titzʼal kam inqʼa nik tutxh tzitza vatz u txʼavaʼ. Tul jitetz kuxh aʼ, uvaʼe, laʼ bʼen ekʼuul s-tiʼ. Tan laʼ opoon vaʼl qʼij uvaʼ yeʼ kuxh taqla laʼ ul in inpaqte. 
LUK.21.35	Tul yeʼat kuxh taqla laʼ ul in tiibʼa jankʼal inqʼa tenam vatz txʼavaʼ, eche ikuʼ iqvil tiviʼ invaʼq txoo laʼ vul s-tiibʼa.
LUK.21.36	Echetz nik valte sete uvaʼ xeevaqxh etibʼ tiʼ etxʼeʼbʼoneʼ. Tul natxhvaq Tiuxh, tiʼ uvaʼ tij koq ekʼuul vatz inqʼa mam kʼaxkʼo uvaʼ toq uloq. Echetz bʼaʼn toq etatin sinvatz laʼ ibʼana uvaʼs toq vul inpaqte, in, u Kʼaola uvaʼ qat bʼen in s-alam aanima, —xeʼt Jesuus.
LUK.21.37	Tuulbʼaletz inqʼa qʼij inqʼae, tan qʼiil nikich itxhusun Jesuus tu nimla atibʼal tuulbʼal u tostiuxh tu tenam Jerusaleen. Pet tu qʼeqxeʼm, tan een nikich bʼenk Jesuus tu vitz Inqʼa Oliivo tuchʼ inqʼa nikich itxhus tibʼ s-kʼatza. 
LUK.21.38	Tul mamala xaol nikich tul jun qʼalaʼm tu nimla atibʼal tuulbʼal u tostiuxh tiʼ tabʼil inqʼa yol uvaʼ nikich tal Jesuus.
LUK.22.1	Toqnaʼqichetz uloq vet viqʼiil u nimla qʼij tetz inqʼa tij imam Israeel, U Txʼaʼbʼal Tetz Inqʼa Paan uvaʼ yeʼl aqʼbʼal jaʼ tuul atoʼk s-xoʼl uvaʼ Ipal Aanxel ibʼij, u bʼaxa qʼij uvaʼ nik ixeʼt u nimla qʼij nimaloq. 
LUK.22.2	Tul sebʼtichaq vet inqʼa iqʼesal oksan yol vatz Tiuxh tuchʼ inqʼa nikich txhusun ibʼekʼbʼal inqʼa tij imam Israeel tiʼ titzʼaleʼ kam laʼich motx tulbʼe iyatzʼax el Jesuus. Tan nikich motx titzʼa uvaʼ jit ech ivatz xaol laʼich motx itxey Jesuus. Tan nikich motx ixoʼveʼ, tan avoqe laʼich imol tibʼ tenam s-tiʼ. 
LUK.22.3	Poro oketz vet Satanaas t-taanima Juudas, u aj Karioote, uvaʼ atich ok s-tatxhul kabʼlaval inqʼa nikich itxhus tibʼ kʼatz Jesuus. 
LUK.22.4	Yaʼne bʼen vet Juudas tiʼ tilix inqʼa iqʼesal oksan yol vatz Tiuxh, atz tiʼ tilix inqʼa iqʼesal, inqʼa xeenich tetz u nimla atibʼal tuulbʼal u tostiuxh. Tul ex inukʼ vet Juudas kam laʼich tulbʼe Juudas toksal Jesuus tiqʼabʼ inqʼa iqʼesal.
LUK.22.5	Tul yekichxh motx chiibʼ vet inqʼa iqʼesal tiʼ u yol uvaʼ ex tal Juudas. Tul motx iyolaq veteʼ jankʼal puaq laʼich taqʼ te Juudas tiʼ toksal Jesuus tiqʼabʼ inqʼa iqʼesal.
LUK.22.6	Yaʼne itzaqʼbʼe vet Juudas toksal Jesuus tiqʼabʼ inqʼa iqʼesal. Tul ikʼul vet Juudas u puaq. Aʼichetz isaʼ Juudas uvaʼ yeʼich laʼ til inqʼa xaol vitxeyp Jesuus.
LUK.22.7	Aʼetzxh topoon vet u nimla qʼij, uvaʼ nikich itxʼaʼp inqʼa paan uvaʼ yeʼl aqʼbʼal jaʼ tuul atoʼk tu bʼaxa qʼij uvaʼ nikich iyatzʼax inqʼa chelem karneʼl tiʼ itzʼeʼsal ok vatz quBʼaal Tiuxh tiʼ inimal u nimla qʼij Ipal Aanxel. 
LUK.22.8	Itxhaqetz vet bʼen Jesuus Luʼ tuchʼ Xhun, tul ech tal Jesuus s-eche: —Bʼenoq ex. Tul bʼenoq ebʼan tutxh u txʼix uvaʼ toq qetxhbʼu tiʼ inimal u nimla qʼij Ipal Aanxel, —xeʼt Jesuus.
LUK.22.9	Yaʼne ech tal Luʼ tuchʼ Xhun te Jesuus s-eche: —¿Taletz bʼen qubʼanvat tutxh u txʼix nik aaleʼ? —xeʼtaq te Jesuus.
LUK.22.10	Tul ech tal Jesuus s-eche: —Bʼenoq ex tu tenam Jerusaleen. Tul bʼen ekʼul etibʼ tuchʼ val u vinaq uvaʼ iqʼomal vaʼl txeʼn aʼ taʼn. Echetz txhʼuyeʼv vet bʼen ex s-tiʼ. Jabʼisteetz u otzotz uvaʼ laʼ palkoʼk u vinaq, tul tzitzietz laʼ palkoʼk ex. 
LUK.22.11	Tul ech laʼ etal te u aj otzotz s-eche: «Ech nik tal u Txhusul qetz s-eche: –¿Jabʼiste invaʼq tuul otzotz s-te laʼ inkʼama tal uvaʼ toq txʼaʼonk in tuchʼ inqʼa nik itxhus tibʼ sinkʼatza tiʼ inimal u nimla qʼij Ipal Aanxel? –chich u Txhusul qetz,» chaq ex.
LUK.22.12	Yaʼne bʼen ikʼutxh vet u aj otzotz vaʼl u nimla otzotz tikaʼviq uvaʼ bʼanel vet tutxheʼ. Tul aʼetz laʼ ebʼanvat tutxh qetxhbʼubʼal tzitzi, —xeʼt Jesuus te kaʼvaʼl inqʼa nikich itxhus tibʼ s-kʼatza.
LUK.22.13	Bʼenetz vet Luʼ tuchʼ Xhun, tul echxh elkaʼpune kam uvaʼ tal bʼen Jesuus s-tiʼ. Tul motx ibʼan vet tutxh inqʼa etxhbʼubʼal uvaʼ bʼanbʼel tiʼ u nimla qʼij Ipal Aanxel.
LUK.22.14	Aʼxhetz topoon vet ioorail vitxʼaʼp inqʼa txʼix tetz Ipal Aanxel, tul ok vet Jesuus viʼ meexha tuchʼ inqʼa iapoostol. 
LUK.22.15	Tul ech tal Jesuus s-eche: —¡Oqxh inchibʼ tiʼ innimat u nimla qʼij Ipal Aanxel setuchʼ tuulbʼal uvaʼs yeʼnaq paloq in tu mam kʼaxkʼo! 
LUK.22.16	Tul toq val sete uvaʼ yeʼl inpaqt laʼ txʼaʼon in tiʼ inimal u nimla qʼij uvaʼa. Pet laʼ nal bʼen te inqʼa niman vetz kam talax vibʼant quBʼaal Tiuxh iqʼesalil xoʼl inqʼa tenam s-kaqaayil, yaʼne laʼ utxh intxʼaʼon inpaqte setuchʼ, —xeʼt Jesuus.
LUK.22.17	Yaʼne itxey Jesuus u koopa, tul taqʼ Jesuus taʼntiuxh te quBʼaal Tiuxh s-tiʼ. Tul ech tal Jesuus s-eche: —Kʼulvaq u koopa uvaʼa. Tul qʼexsavaq sevatzaq. Tul ukʼavaq u aʼ at s-tuul. 
LUK.22.18	Tul nik val sete uvaʼ: Yeʼl inpaqt laʼ vukʼa taʼl uuva setuchʼ. Pet laʼ nal inbʼan iqʼesalil xoʼl inqʼa tenam s-kaqaayil, yaʼne laʼ vukʼa setuchʼ inpaqte, —xeʼt Jesuus.
LUK.22.19	Yaʼne itxey Jesuus u paan. Tul taqʼ Jesuus taʼntiuxh te quBʼaal Tiuxh s-tiʼ. Tul ipixh Jesuus u paan. Atz taqʼ Jesuus te inqʼa nikich itxhus tibʼ s-kʼatza tiʼ tetxhbʼutaʼ. Tul ech tal Jesuus s-eche: —Aʼetz vintxhiʼoʼle uvaʼa, uvaʼ toq vaqʼ kʼaxbʼisaloq setiʼ. Tul bʼenamen laʼ etetxhbʼutaʼ tiʼ etulsat in sekʼuul uvaʼs laʼ enimataʼ, —xeʼt Jesuus te inqʼa nikich itxhus tibʼ s-kʼatza.
LUK.22.20	Yaʼetz vet itxʼaʼon Jesuus tuchʼ inqʼa nikich itxhus tibʼ s-kʼatza, tul itxey Jesuus u koopa. Tul ech tal Jesuus s-eche: —Aʼetz nik elkaʼpun u taʼl uuva uvaʼ tu koopa, vinkaqal uvaʼ toq eloq setiʼ uvaʼs toq inkameʼ tiʼ intxhojt vepaʼv. Echetz aʼ, quBʼaal Tiuxh toq jeqon ka vaʼt u yol sexoʼl.{*}
LUK.22.21	Pet toq val sete uvaʼ: Antxh invaʼl ex, uvaʼ eela nik txʼaʼonk in setuchʼ viʼ u meexha, toq oksan in tiqʼabʼ inqʼa iqʼesal u tenam. 
LUK.22.22	Poro tetxhalxh toq yatzʼaxoq el in, tan aʼ uvaʼe, kʼaqel s-viʼ taʼn quBʼaal Tiuxh, in, u Kʼaola uvaʼ qat bʼen in s-alam aanima. Pet txumlebʼalxh ivatz naq u vinaq uvaʼ toq oksan in tiqʼabʼ inqʼa nik itxhiʼan s-viʼ. Tan tul u mam kʼaxkʼo tiibʼa naq, —xeʼt Jesuus.
LUK.22.23	Echetz motx ixeʼt vete inqʼa nikich itxhus tibʼ kʼatz Jesuus tiʼ iyolox s-vatzaq. Tul ech motx tal vet s-eche: —¿Jabʼiletz oʼe nik tal Jesuus tuchʼ u yol uvaʼ nik taleʼ? —xeʼtaq veteʼ.
LUK.22.24	Yaʼne motx iyoj vet tibʼ inqʼa nikich itxhus tibʼ kʼatz Jesuus s-vatzaq, tiʼ uvaʼ jaʼl laʼich bʼen siqʼesalil s-xoʼl uvaʼs laʼich ibʼant Jesuus mam iqʼesal.
LUK.22.25	Tul ech tal Jesuus s-eche: —Eche inqʼa mam iqʼesal tuulbʼal inqʼa mam tenam, inqʼa jit tij imam Israeel, tan aʼ, inqʼa mam iqʼesal, nik motx ibʼekʼon tiibʼa u tenam. Tul juntxh nik motx toksa txha iqʼij u tiqleʼm tiʼ ibʼekʼon tiibʼa u tenam. Tul: «Bʼaʼn uvaʼ nik qubʼaneʼ, tan oʼ lotxhol tetz inqʼa xaol,» chichaq txhan kuxhtuʼ, tul kʼuxh yeʼbʼaʼn uvaʼ nik motx ibʼaneʼ.
LUK.22.26	Jitetz ech ex laʼ ebʼane. Tan jabʼiste ex, uvaʼ laʼ saʼon ebʼen siqʼesal xoʼl inqʼa emol, tul aʼetz exe, uvaʼ laʼ etaqʼ bʼen etibʼ s-txhʼoj xoʼl inqʼa emol. Atz kʼuxh ex iqʼon iviʼ xoʼl inqʼa emol, tan aʼ, ex laʼ etaqʼ bʼen etibʼ s-lotxhol tetz emol. 
LUK.22.27	Poro ¿jabʼisteetz u xaol iqʼesal s-te nik enatxheʼ? Aʼ inqʼa kʼuqlel ok viʼ meexha abʼa. Pet jit aʼ inqʼa nik kʼuulan inqʼa xaol, inqʼa atoʼk viʼ meexha. Sevatz, tan aʼ iqʼesal uvaʼ kʼuqlel ok viʼ meexha. Pet sinvatz, tan aʼ, uvaʼ nik ikʼuulaneʼ. Tan eche in, tan ech vatin sexoʼl, eche invaʼq kʼuulanal.{*}
LUK.22.28	Echetze ex, inqʼa qat ekotxʼl evatz t-inqʼa itzaʼlal tuulbʼal jankʼax inqʼa qʼij txhʼuyeʼv ex s-viʼ. 
LUK.22.29	Tan kamxh uvaʼ qat toksat in vinBʼaal s-mam iqʼesalil, tul echatxh toq voksat exe s-mam iqʼesal. 
LUK.22.30	Antetz vet ex laʼ chiibʼ ex sinkʼatza uvaʼs laʼ inbʼant iqʼesalil. Tul laʼ kʼuqeʼv ex t-inqʼa kʼuqeʼvbʼal tetz aqʼol kuʼ yol tinuqul. Tul laʼ motx etaqʼ kuʼ yol tinuqul tiʼ kabʼlaval inqʼa tenam, inqʼa atoʼk ibʼij inqʼa ikʼaol Israeel s-tiʼ. Tul laʼ chiibʼ ex tiʼ etatin sinkʼatza, eche laʼ tutxh chiibʼichil tiʼ ibʼanax invaʼq bʼaʼnla txʼix t-invaʼq nimla qʼij, —xeʼt Jesuus te inqʼa nikich itxhus tibʼ s-kʼatza.
LUK.22.31	Yaʼne ech vaʼt u yol tal Jesuus s-eche: —Simoon, Simoon, toq val sete uvaʼ, il ex, nik tabʼi ex Satanaas te quBʼaal Tiuxh tiʼ epalsal tu mam kʼaxkʼo. Tan ech toq tulbʼe ex, eche icheʼul el tiʼ triigo nik taleʼ. 
LUK.22.32	Pet aloq il quBʼaal Tiuxh nik innatxh seʼe Luʼ, tiʼ uvaʼ yeʼ laʼ atzʼeq u kʼuqlebʼal akʼuul s-viʼ. Tan ile nik vabʼi te quBʼaal Tiuxh uvaʼ maʼt akʼuqbʼat vet akʼuul s-viʼ inpaqte, tul antxh axh toq lotxhon inqʼa amol, inqʼa niman vetz. Tul aaletz laʼ ikʼuqeʼv tel ikʼuul s-viʼ inpaqte, —xeʼt Jesuus te Simoon.
LUK.22.33	Yaʼne ech tal Simoon s-eche: —InBʼaal, ayaʼlxh inkʼuul txhʼuyel in seʼe. Kʼuxh laʼ bʼen axh t-tzeʼ, atz kʼuxh laʼ kam axh, tan yeʼ laʼ vaqʼ ka axh, kʼuxh laʼ yatzʼax el in seʼe, —xeʼt Simoon te Jesuus.
LUK.22.34	Tul ech tal Jesuus te Simoon s-eche: —Luʼ, toq val see uvaʼ: Oxpaqul toq aaleʼ: «Yeʼ vootzaq Jesuus,» toq aal s-viʼ. Maʼtetz aalt oxpaqul u yol s-viʼ uvaʼe, yaʼne laʼ oqʼ val u mam kaxhan, —xeʼt Jesuus.
LUK.22.35	Yaʼne ech tal Jesuus te inqʼa nikich itxhus tibʼ s-kʼatza s-eche: —Toq vabʼi sete: ¿Maq kam invaʼq eyaʼta uvaʼs intxhaqt bʼen ex tiʼ ipaxsal viyolbʼal quBʼaal Tiuxh? Tan yeʼl invaʼq etxʼuʼy, atz jitoq invaʼq esam etiqʼo. Atz jitoq tzumtoʼq echichʼ xaʼp etiqʼo, —xeʼt Jesuus.
LUK.22.35	Tul ech motx tal s-eche: —Yeʼxhkam invaʼq quyaʼta, —xeʼtaqe.
LUK.22.36	Yaʼne ech tal Jesuus s-eche: —Pet uvaʼ s-txheel, tan jaʼl ex, at invaʼq etxʼuʼy, atzoq at invaʼq esam, tul iqʼovaq. Pet oqetz yeʼl e-espaada, tul aʼl ekʼayi vexiʼ, echetz laʼ itxhej e-espaadae. 
LUK.22.37	Pet nik val sete uvaʼ: Tetxhalxh toq elaʼpoq inqʼa yol, inqʼa tzʼibʼamal ka s-viʼ, uvaʼ ech nik tal s-eche: «Tan ant u vinaq alax s-aj paʼvom xoʼl inqʼa xaol, inqʼa palsan yol,» chich inqʼa yol.
LUK.22.38	Tul ech tal inqʼa nikich itxhus tibʼ kʼatz Jesuus s-eche: —¡QuBʼaal, il kaʼvaʼl inqʼa espaada ila! —xeʼtaq te Jesuus.
LUK.22.38	Tul ech tal Jesuus s-eche: —Yeʼ kuxh kam etala. Yaʼ vet tzi, —xeʼt Jesuus.
LUK.22.39	Yaʼne el vet bʼen Jesuus tu tenam Jerusaleen. Tul aʼ kʼaqich vet taʼn Jesuus u vitz Inqʼa Oliivo. Tan jun kuʼebʼal qʼij nikich tex Jesuus vatoq tzitzi. Tul ant inqʼa nikich itxhus tibʼ kʼatz Jesuus txhʼuyich s-tiʼ.
LUK.22.40	Aqʼbʼetz vet Jesuus tu xhoraal Jetzemanii, tul ech tal Jesuus te inqʼa nikich itxhus tibʼ s-kʼatza s-eche: —Natxhvaqxh Tiuxh, echetz yeʼ laʼ ekuʼe t-paʼv uvaʼs laʼ tetxhbʼut Satanaas ekuʼeʼ, —xeʼt Jesuus.
LUK.22.41	Yaʼne ijetxheʼl tibʼ Jesuus kʼatz inqʼa nikich itxhus tibʼ s-kʼatza. Poro kamal kaʼvaʼl kuxh kʼaʼa eleʼl Jesuus s-kʼatza. Tul qajeʼv vet Jesuus tiʼ inatxhax Tiuxh. 
LUK.22.42	Tul ech tal Jesuus s-eche: —InBʼaal Tiuxh, oq axh laʼ saʼon, tul yeʼl in laʼ pal in tuul u mam kʼaxkʼo. Poro jit aʼ abʼan kam uvaʼ nik valeʼ. Pet aʼ abʼan kam uvaʼ nik eetzʼa s-viʼ, —xeʼt Jesuus.
LUK.22.43	[Yaʼne ul val viaanxel quBʼaal Tiuxh t-amlikaʼ tiʼ taqʼax itial Jesuus vatz u txumuʼm. 
LUK.22.44	Poro tuulbʼaletz uvaʼ mam kʼayunchil atich t-taanima Jesuus, tul aʼl tel taqʼt Jesuus yakʼil tiʼ inatxhax Tiuxh. Tul mam itzʼaʼ Jesuus nikich itxhʼanpeʼl. Tul nimla txhʼan nikich tel tivatz Jesuus. Poro echiche kaq vitzʼaʼ Jesuus uvaʼ nikich itxhʼanpeʼl.]
LUK.22.45	Yaʼetz vet Jesuus tiʼ inatxhax Tiuxh, tul txakeʼv vet Jesuus. Atz qʼaʼv vet Jesuus kʼatz inqʼa nikich itxhus tibʼ s-kʼatza. Tul vatyaqiche s-tul Jesuus, tan koʼlinaʼqichaqxh vet taʼn mam txumuʼm.
LUK.22.46	Yaʼne ech tal Jesuus s-eche: —¡Keʼch nik evateʼ! Uloq evatz. Tul natxhvaqxh Tiuxh, echetz yeʼ laʼ ekuʼe t-paʼv uvaʼs laʼ tetxhbʼut Satanaas ekuʼeʼ, —xeʼt Jesuus.
LUK.22.47	Sebʼt telichetz iyolon Jesuus te inqʼa nikich itxhus tibʼ s-kʼatza, tul mamala xaol vavalkabʼyichxh vet tul vatz Jesuus. Poro aʼich Juudas, uvaʼ atich ok s-tatxhul kabʼlaval inqʼa nikich itxhus tibʼ kʼatz Jesuus, iqʼonich bʼey vatz inqʼa xaol. Yaʼne ijetxh vet ok tibʼ Juudas kʼatz Jesuus tiʼ itzʼubʼux txala itziʼ Jesuus.
LUK.22.48	Tul ech tal Jesuus s-eche: —Txa Juudas, tira chʼixvebʼal uvaʼ nik abʼaneʼ. Tan ¡aʼ bʼak kʼaqel aaʼn voksal tiqʼabʼ inqʼa iqʼesal uqʼeʼybʼal, in, u Kʼaola uvaʼ qat bʼen s-alam aanima! —xeʼt Jesuus.
LUK.22.49	Tiletz vet inqʼa nikich itxhus tibʼ kʼatz Jesuus uvaʼ saʼich txeyp vet Jesuus, tul ech motx tal vet s-eche: —¡QuBʼaal, toq qutzokʼ txhaqnaq s-espaada! —xeʼtaqe.
LUK.22.50	Tul aʼ vet vaʼl, inqʼa nikich itxhus tibʼ kʼatz Jesuus, tzokʼon el ixichin val u taqʼonvil viqʼesal oksan yol vatz Tiuxh. Tul aʼ itzokʼeʼl vixichin, uvaʼ tisebʼal.
LUK.22.51	Yaʼne ech tal Jesuus s-eche: —¡Jit aʼe, uvaʼ nik ebʼaneʼ! Pet ¡yaʼoq sevatz! —xeʼt Jesuus. Tul ikan kuxh Jesuus vixichin u aqʼonvil. Tul yekich ibʼan bʼaʼn.
LUK.22.52	Tul yolon Jesuus te inqʼa molmotxhich tul tiʼ itxeyp Jesuus. Aʼe, inqʼa iqʼesal oksan yol vatz Tiuxh tuchʼ inqʼa iqʼesal inqʼa xeen tetz u tostiuxh, atz tuchʼ inqʼa iqʼesal u tenam. Tul ech tal Jesuus s-xoʼl s-eche: —Echxh vete in vaʼq elqʼom sevatz, tan iqʼomal vet espaada etaʼn tuchʼ etzeʼ tiʼ intxeypeʼ. 
LUK.22.53	Tul jun qʼij nikich motx etilt intxhusun sexoʼl tu nimla atibʼal tuulbʼal u tostiuxh. Tul yeʼl in nikich etxey in. Pet s-txheel, tan oky vet in teqʼabʼ, tiʼ uvaʼ tan, opoony vet viqʼiil taʼn vinBʼaal Tiuxh uvaʼ laʼ ibʼan vet Satanaas kam uvaʼ itzʼamal taʼn, viqʼesal u tokto, —xeʼt Jesuus.
LUK.22.54	Yaʼne txeyp vet Jesuus. Tul iqʼol vet Jesuus tu totzotz viqʼesal oksan yol vatz Tiuxh. Tul niim kuxh txhʼuyich vet tzaan Luʼ tiʼ Jesuus. 
LUK.22.55	Atichetz vet ok val u xamal tinikʼa viqʼanalil u totzotz viqʼesal inqʼa oksan yol vatz Tiuxh. Tul kʼuqeʼvaq vet inqʼa xaol tiʼ ilejt tibʼ vatz u xamal. Tul ant Luʼ kʼuqeʼv ok s-xoʼl. 
LUK.22.56	Poro nikichetz itxiqul ivatz Luʼ taʼn u taqʼ xamal. Tul tiila saqil vet Luʼ taʼn val u ixoq uvaʼ nikich taqʼonv xeʼ viqʼesal inqʼa oksan yol vatz Tiuxh. Tul ech tal u ixoq s-eche: —Imol tibʼe u vinaq uvaʼe tuchʼ u vinaq uvaʼ qat txeypi, —xeʼte.
LUK.22.57	Tul itzʼeq Luʼ tzij. Tul ech tal Luʼ s-eche: —Ixoq, yeʼ vootzaqle jaʼlebʼ kuxh uvaʼ nik aaleʼ, —xeʼt Luʼ.
LUK.22.58	Echichetz kuxh inbʼiite, tul bʼen kʼuulal txhan Luʼ taʼn vaʼt u xaol. Tul ech tal te Luʼ s-eche: —¡Ant axhe vaʼl vimol u vinaq uvaʼ qat txeypiya! —xeʼt te Luʼ.
LUK.22.58	Yaʼne ech tal Luʼ s-eche: —¡Yeʼle, txa! ¡Yeʼl in ant in! —xeʼt Luʼ.
LUK.22.59	Kamaletz aʼxh tel vet vaʼl oora, tul ech tal vaʼt u xaol tiʼ Luʼ s-eche: —¡Nuqxhtuʼ uvaʼ ant naq uvaʼe imol tibʼ tuchʼ naq u vinaq uvaʼ qat txeypiya, tan iyolon aj Galileea viyolon naq! —xeʼte.
LUK.22.60	Yaʼne ech tal Luʼ s-eche: —¡Txa, yeʼ vootzaqle! ¿Kamebʼ kuxh talax uvaʼ nik aaleʼ? —xeʼt Luʼ.
LUK.22.60	Yaʼnaqichetzxh u yol nikich tal Luʼ, tul oqʼ vet val u mam kaxhan.
LUK.22.61	Yaʼne sutxhqʼ Jesuus. Tul saqil Luʼ taʼn Jesuus. Tul ul vet inqʼa iyol Jesuus s-kʼuul Luʼ uvaʼ ech tal Jesuus s-eche: —Maʼtetz aalt oxpaqul uvaʼ: «Yeʼ vootzaq Jesuus,» toq aal s-viʼ, yaʼne laʼ oqʼ val u mam kaxhan, —xeʼt tul s-kʼuul Luʼ.
LUK.22.62	Yaʼne bʼen vet el Luʼ. Tul mam oqʼel ibʼan vet Luʼ t-kʼayunchil.
LUK.22.63	Atichetz vet ok Jesuus tiqʼabʼ inqʼa xeenal, tul xeʼtaq vet tiʼ itzeʼlel, atz tiʼ iqʼosox Jesuus. 
LUK.22.64	Tul iqitzaq vet ivatz Jesuus tuchʼ bʼuʼq. Tul xeʼtaq tiʼ ipoqox ivatz Jesuus s-qʼabʼ. Tul ech motx tal s-eche: —Oqetz axh qʼexsan tetz viyol Tiuxh nik aaleʼ, aletz s-qe ¿jaʼletz oʼe, uvaʼ qat qʼoson axh? —chichichaq te Jesuus. 
LUK.22.65	Tul kam tel kuxh joltaq yol motx tal tiʼ iyoqʼox Jesuus.
LUK.22.66	Saqbʼetz vet ech eqal, tul motx ikʼul vet tibʼ jankʼal inqʼa iqʼesal inqʼa tij imam Israeel. Aʼe inqʼa iqʼesal oksan yol vatz Tiuxh tuchʼ inqʼa nikich txhusun ibʼekʼbʼal inqʼa tij imam Israeel. Tul oksal vet ok Jesuus s-xoʼl tiʼ taqʼax kuʼ yol tinuqul tiʼ Jesuus. Atichetz vet ok Jesuus vatz inqʼa iqʼesal, tul ech motx tal te Jesuus s-eche: 
LUK.22.67	—Al s-qe, ¿aʼ axhe, u Kriisto, uvaʼ alel ka u tulebʼal? —xeʼtaqe.
LUK.22.67	Tul ech tal Jesuus s-eche: —Kʼuxh laʼxh val sete uvaʼ, ine u Kriisto, poro laʼ koq eqea. 
LUK.22.68	Atz kʼuxh laʼxh vabʼi invaʼtoʼq yol sete tiʼ u Kriisto, tan bʼane saʼ koq etxhabʼa intzaqʼbʼeleʼ. 
LUK.22.69	Pet s-txheel sinvatz bʼen, tan toq etil inkʼuqeʼv siqʼesalil tuchʼ u mam viqleʼm t-visebʼal vinBʼaal Tiuxh, in, u Kʼaola uvaʼ qat bʼen s-alam aanima, —xeʼt Jesuus xoʼl jankʼal inqʼa iqʼesal.
LUK.22.70	Yaʼne ech motx tal vet inqʼa iqʼesal s-kaqaayil s-eche: —¿Aʼetz kol axhe viKʼaol quBʼaal Tiuxh nik aaleʼ? —xeʼtaq te Jesuus.
LUK.22.70	Tul ech tal Jesuus s-eche: —Antxhte uvaʼ nik etaleʼ uvaʼ, aʼ ine, u Kriisto, —xeʼt Jesuus.
LUK.22.71	Yaʼne ech tal vet inqʼa iqʼesal s-vatzaq s-eche: —¡Kam teletz koq vet qusaʼ tiʼ tabʼil tel inuqul invaʼtoʼq yol tiʼ naq! Tan qat qabʼil vet teluʼl u yol titziʼ naq tiʼ talt tibʼ s-Tiuxh, —xeʼtaq veteʼ.{*}
LUK.23.1	Yaʼne motx txakeʼv vet inqʼa iqʼesal u tenam s-kaqaayil, inqʼa kʼulich tibʼ tiʼ taqʼax kuʼ yol tinuqul tiʼ Jesuus. Tul iqʼol vet Jesuus vatz Pilaato u aj Rooma uvaʼ atich ok s-nimla iqʼesal. 
LUK.23.2	Tul xeʼtaq vet xotxhon te Pilaato. Tul ech inqʼa ipaʼv Jesuus motx taloʼk te Pilaato s-eche: —Qat qiqʼo tzaan naq u vinaq uvaʼa, tan nik kuxh iyansa naq iviʼ u tenam. Tul nik tal naq uvaʼ yeʼ laʼ itxhoj inqʼa xaol tatin te u mam iqʼesal uvaʼ tu Rooma. Atz nikat tal tibʼ naq uvaʼ, aʼ naqe u Kriisto, uvaʼ laʼ ul bʼanon mam iqʼesalil s-quxoʼl, —xeʼtaq tiʼ Jesuus.
LUK.23.3	Yaʼne ech tal Pilaato te Jesuus s-eche: —¿Maq aʼ, axhe, u mam iqʼesal inqʼa tij imam Israeel nik aaleʼ? —xeʼt Pilaato.
LUK.23.3	Tul ech tal Jesuus s-eche: —Ee, echxhte uvaʼ nik aaleʼ, —xeʼt Jesuus.
LUK.23.4	Yaʼne ech tal Pilaato te inqʼa iqʼesal oksan yol vatz Tiuxh, atz te inqʼa xaol s-eche: —Yeʼl invaʼq ipaʼv naq u vinaq uvaʼe nik inleqeʼ, —xeʼt Pilaato.
LUK.23.5	Poro aalxh nikich ibʼant inqʼa iqʼesal yaʼl te Pilaato. Tul ech nikich motx tal s-eche: —Nik kuxh taqʼ naq ivavu tibʼ inqʼa tenam. Tan jankʼal tuulbʼal Judeea nik itxhusvat naq inqʼa kantxhaqla txhusbʼal te inqʼa xaol. Tul een xeʼtik tzaan naq txhus tetz u kantxhaqla txhusbʼal tuulbʼal Galileea. Tul il naq sebʼt itxhusun tzitza tu tenam Jerusaleen inpaqte, —chichichaq te Pilaato.
LUK.23.6	Tabʼietz vet Pilaato uvaʼ een xeʼtik tzaan Jesuus tiʼ itxhusun tuulbʼal Galileea, tul ijotxhʼi vet Pilaato inuqul u yol oq uvaʼ aj Galileeaich Jesuus. 
LUK.23.7	Taʼnetz kuxh tabʼi Pilaato uvaʼ een tzajnaʼqich Jesuus tuulbʼal Galileea, tul yekich itxhaq vet bʼen Pilaato Jesuus vatz Eroodes, u mam iqʼesal tuulbʼal Galileea. Tan aʼ, Eroodes Antiipas, atich tokebʼal tiʼ taqʼax kuʼ yol tinuqul tiʼ Jesuus. Poro aʼ atich Eroodes tu tenam Jerusaleen tuulbʼal uvaʼs itxeyp Jesuus.{*}
LUK.23.8	Tiletz vet Eroodes Jesuus, tul yekichxh chiibʼ Eroodes tiʼ tootzaqil Jesuus. Tan naʼynaqich isaʼt Eroodes tootzaqil Jesuus, tiʼ uvaʼ nikich tabʼi Eroodes itziulal inqʼa mamala kaebʼal aanima uvaʼ nikich ibʼan Jesuus te inqʼa tenam. Tul aʼich isaʼ Eroodes tilt ibʼant Jesuus invaʼq kaebʼal aanima s-vatz.
LUK.23.9	Tul kamaq kuxh vet yolil nikich tabʼi Eroodes te Jesuus. Tul yeʼl Jesuus nikich itzaqʼbʼeʼ.
LUK.23.10	Tul yaʼlaqichxh inqʼa iqʼesal oksan yol vatz Tiuxh tuchʼ inqʼa nikich txhusun ibʼekʼbʼal inqʼa tij imam Israeel tiʼ ixotxhox Jesuus vatz Eroodes.
LUK.23.11	Yaʼne xeʼt vet Eroodes tuchʼ inqʼa isol tiʼ ichʼixvisal Jesuus, atz tiʼ itzeʼlel Jesuus. Tan motx toksa val u bʼaʼnla oksaʼm tetz mam iqʼesal tiʼ Jesuus. Tul ibʼekʼ vet Eroodes tiqʼol bʼen Jesuus inpaqte vatz Pilaato. 
LUK.23.12	Yekichetz ibʼan vet Eroodes eela iyol tuchʼ Pilaato tu qʼij uvaʼe, kʼuxh ataqich ok ixoʼl s-bʼaxa.
LUK.23.13	Yaʼne ibʼekʼ vet Pilaato tul inqʼa iqʼesal oksan yol vatz Tiuxh, tuchʼ inqʼa iqʼesal inqʼa tenam, atz tuchʼ inqʼa tenam. 
LUK.23.14	Tul ech tal Pilaato s-eche: —Qat kuxh etiqʼo tzaan naq u Jesuus sinvatz uvaʼ nik aqʼon ivavu tibʼ inqʼa tenam nik etaleʼ. Tul ech evatz qat injotxhʼi itziʼ naq. Tul yeʼl ipaʼv naq nik itxhejaʼ, eche uvaʼ nik exotxh naq s-tiʼ. 
LUK.23.15	Qatetz vaqʼ opoon naq xeʼ Eroodes, tul jitoq qat txhej ipaʼv naq vatz Eroodes, echetz yeʼ laʼ utxhi laʼ yatzʼax el naq. 
LUK.23.16	Pet taʼn kuxh toq ibʼaneʼ uvaʼ toq inbʼekʼ itzʼuʼmal naq, yaʼne laʼ intxhaqpu el naq, —xeʼt Pilaato. 
LUK.23.17	[Tan jeqelich vet ka uvaʼ tetxhal kuxh laʼich itxhaqpu el Pilaato vaʼl pereexho tuulbʼal u nimla qʼij jun yaʼbʼ.]
LUK.23.18	Yaʼne aalatxh isichʼin inqʼa xaol. Tul ech motx tal s-eche: —¡Bʼenoq yatzʼaxoq el Jesuus! Pet ¡aʼ varAvaas atxhaqpu el! —chichich vet inqʼa xaol. 
LUK.23.19	Atichetzxh jaʼ varAvaas t-tzeʼ tiʼ ixeʼtisal invaʼl txhʼaʼo xoʼl u tenam Jerusaleen, atz tiʼ iyatzʼax xaol. 
LUK.23.20	Yaʼne yolon Pilaato inpaqte xoʼl u tenam. Tan aʼich isaʼ Pilaato itxhaqpeʼl Jesuus.
LUK.23.21	Yaʼne sichʼin inqʼa xaol inpaqte. Tul ech motx tal s-eche: —¡Jaʼoq vatz kurus! ¡Jaʼoq vatz kurus! —chichich inqʼa xaol.
LUK.23.22	Yaʼne ech tal Pilaato titoxpaq s-eche: —¿Kametz ipaʼv naq bʼa sevatz? Tan yeʼl invaʼq ipaʼv naq nik inleqeʼ uvaʼ laʼ quyatzʼeʼl naq s-tiʼ. Pet aʼl kuxh toq inbʼekʼ itzʼuʼmal naq, yaʼne laʼ intxhaqpu el naq, —xeʼt Pilaato.
LUK.23.23	Tul aalxh isichʼin inqʼa xaol tiʼaq ibʼant yaʼl tiʼ talax ijaʼ Jesuus vatz kurus. Tul itzaqʼbʼe vet Pilaato viyol inqʼa xaol, atz viyol inqʼa iqʼesal oksan yol vatz Tiuxh. 
LUK.23.24	Tul aʼ, ibʼan vet Pilaato, kam uvaʼ motx tal inqʼa xaol. 
LUK.23.25	Echetz aʼ, itxhaqpu vet el Pilaato uvaʼ aqʼax jaʼ t-tzeʼ tiʼ ixeʼtisal txhʼaʼo, atz tiʼ iyatzʼax xaol. Tan aʼ uvaʼe, tal inqʼa xaol itxhaqpeʼl. Echetz toksat vet Pilaato Jesuuse tiqʼabʼ inqʼa sol tiʼ ibʼanax kam uvaʼ nikich isaʼ inqʼa xaol.
LUK.23.26	Iqʼoletz vet Jesuus taʼn inqʼa sol, tul aalich tul val u vinaq t-vitz, aj Sireene, uvaʼ Simoonich ibʼij. Tul txeypoʼk taʼn inqʼa sol tiʼ tiqal u kurus. Tul txhʼuyeʼv vet bʼen tiʼ Jesuus. 
LUK.23.27	Tul mam xaol txhʼuyich tiʼ Jesuus, inqʼa antichxh aj tenam Jerusaleen. Atz mamala ixoq txhʼuyichate. Tul mam oqʼel nikichaq motx ibʼan inqʼa ixoq t-txumuʼm tiʼ Jesuus.
LUK.23.28	Yaʼne sutxhqʼ Jesuus. Tul ech tal Jesuus te inqʼa ixoq s-eche: —Ex inqʼa ixoq aj Jerusaleen, yeʼ kuxh oqʼ ex s-viʼ. Pet aʼ ex, etoqʼle etibʼ tiʼ u kʼaxkʼo laʼ ul setiibʼa. Atz aʼat etoqʼle inqʼa etal. 
LUK.23.29	Tan laʼ opoon invaʼl qʼij tetz kʼaxbʼichil uvaʼ ech laʼ etal s-eche: «Aʼl tira at vibʼaʼnil quBʼaal Tiuxh tiibʼa inqʼa ixoq, inqʼa aʼxh yeʼ nik talaneʼ, atz aʼxh yeʼ nik iyan ikʼuul, atz inqʼa yeʼl vaʼq ineʼ nik ichʼijsa,» chaq ex. 
LUK.23.30	Yaʼne ech laʼ tal inqʼa xaol te inqʼa vitz s-eche: «Tzaoq ex s-qiibʼa,» chaqe. Atz echat laʼ tal te inqʼa talaq vitz s-eche: «Muqvaq oʼ,» chaqe.
LUK.23.31	Pet toq val sete: Il in, nik inkʼaxbʼisaleʼ; in, uvaʼ yeʼl vaʼq inpaʼv. ¡Aʼetz kol yeʼ laʼ ikʼaxbʼisa quBʼaal Tiuxh inqʼa aj paʼvom! —xeʼt Jesuus.{*}
LUK.23.32	Tul ant kaʼvaʼl inqʼa yaabʼla vinaq iqʼol tiʼ ikameʼl kʼatz Jesuus. 
LUK.23.33	Motxetz aqʼbʼ vet tu atibʼal uvaʼ ‹Bʼaqil Viʼ› chich eʼli, tul tzitzi aqʼaxik vet jaʼ Jesuus vatz kurus. Atz junun taqʼax vet jaʼ kaʼvaʼl inqʼa yaabʼla vinaq vatz kurus. Vaʼl, jaʼ tisebʼal Jesuus. Atz vaʼt, jaʼ timax Jesuus.
LUK.23.34	Yaʼne ech tal Jesuus s-eche: —InBʼaal, kuy ipaʼv inqʼa xaol, inqʼa tira yeʼ tootzaqle jaʼle uvaʼ nik ikʼaxbʼisa, —xeʼt Jesuus.
LUK.23.34	Tul xeʼtaq vet inqʼa sol saatxhoq s-vatzaq tiʼ tilixeʼ jaʼl laʼich iqʼon inqʼa toksaʼm Jesuus.
LUK.23.35	Sebʼtichetz isaqin u tenam, tul nikich kuxh itzeʼlel Jesuus taʼn inqʼa iqʼesal u tenam. Tul ech nikich motx tal s-eche: —Oqetz naqxhte u Kriisto, viTxajoʼm Tiuxh, tul ichitetz tibʼ naq tiqʼabʼ u kamchil, eche nikich ichitt naq inqʼa xaol tiqʼabʼ inqʼa yaabʼil, —chichichaq tiʼ itzeʼlel Jesuus.
LUK.23.36	Tul echatxh nikich motx itzeʼlel Jesuuse taʼn inqʼa sol. Tul motx ijetxhoʼk tibʼ kʼatz Jesuus tiʼ taqʼax taʼl vinaagre te Jesuus. 
LUK.23.37	Tul ech nikich motx tal s-eche: —Oqetz axh mam iqʼesal inqʼa tij imam Israeel, tul chitetz eebʼ tiqʼabʼ u kamchil, —chichich inqʼa sol te Jesuus. 
LUK.23.38	Atichetz val u tzʼibʼ tiibʼa Jesuus uvaʼ tzʼibʼamich tu yolbʼal grieego, [atz tu yolbʼal latiin, atz tu yolbʼal evreeo,] uvaʼ ech nikich tal s-eche: 
LUK.23.39	Yaʼne eesal vet iqʼij Jesuus taʼn vaʼl u bʼanol tetz yeʼbʼaʼn uvaʼ atich jaʼ vatz kurus. Tul ech tal s-eche: —Oqetz axh naq u Kriisto, tul chitetz eebʼ tiqʼabʼ u kʼaxkʼo. Atz chitatetz oʼ, —xeʼte.
LUK.23.40	Yaʼne ech tal invaʼt u bʼanol tetz yeʼbʼaʼn tiʼ iyajax vimol s-eche: —¿Tiraetz kolxh yeʼ nik axoʼv te u kʼaxbʼichil uvaʼ toq taqʼ quBʼaal Tiuxh? Tan il oʼ, eela nik qukʼaxbʼ tuchʼ naq uvaʼ nik ayajeʼ. 
LUK.23.41	Bʼaʼnetz oʼ, tan ikʼulelxh laʼ pal oʼ tu kʼaxkʼo. Tan aʼ nik qutxhoj inqʼa yeʼbʼaʼn, inqʼa qat motx qubʼana. Pet naq uvaʼe, tan yeʼl ipaʼv naq, —xeʼt te vimol.
LUK.23.42	Yaʼne ech tal vet te Jesuus s-eche: —Laʼxh uulsa in sakʼuul uvaʼs laʼ ul abʼant iqʼesalil, —xeʼte.
LUK.23.43	Tul ech tal Jesuus s-te s-eche: —Toq val see uvaʼ: Txheel toq atinoq axh sinkʼatza tu Bʼaʼnla Atibʼal, —xeʼt Jesuus.{*}
LUK.23.44	Aʼetzxh itxhaqʼaan vet qʼij, tul ok val u mam tokto tiibʼa u txʼavaʼ s-kaqaayil, tetxhal topoon s-oxvaʼl oora s-kuʼebʼal qʼij. 
LUK.23.45	Tul tira ok tokto tivatz u qʼij. Atz rinp vet u mamaʼ tʼebʼkin bʼuʼq tinikʼa, uvaʼ atich jaʼ s-qʼanbʼal tuul u tostiuxh.
LUK.23.46	Yaʼne yakʼilxh isichʼin Jesuus. Tul ech tal Jesuus s-eche: —¡InBʼaal, nik voksa u vaanxelal taqʼabʼ! —xeʼt Jesuus. Taletz kuxh vet Jesuus u yol uvaʼe, tul yeʼ jaʼ vet ul ixev Jesuus; atz kam vet Jesuus.
LUK.23.47	Tiletz vet viqʼesal sol jankʼal inqʼa motx utxhi, tul ech tal vet tiʼ toksal iqʼij quBʼaal Tiuxh s-eche: —¡Nuq bʼakxhtuʼ uvaʼ jikla bʼakxh vinaq naq uvaʼe! —xeʼt veteʼ.
LUK.23.48+LUK.23.49	Tul niim kuxh nikich motx saqink vet tzaan inqʼa xaol, inqʼa ootzaqinich tetz Jesuus, atz tuchʼ inqʼa ixoq uvaʼ txhʼuyich tiʼ Jesuus uvaʼs tel tzaan Jesuus tu Galileea. Tul motx tila kam inqʼa nikich motx tutxheʼ. Tul nikichaq kuxh ibʼum vet tziʼ taanima t-txhoʼm taʼn txumuʼm uvaʼs motx iqʼaʼv tu tenam Jerusaleen.
LUK.23.50	Atichetz val u vinaq uvaʼ Xhuʼlich ibʼij, aj Arimateeaiche uvaʼ atich tuulbʼal Judeea. Atichetz ok Xhuʼl xoʼl inqʼa aqʼolaq kuʼ yol tinuqul tu tenam Jerusaleen. Tan jikla vinaq, atz bʼaʼnla vinaqich Xhuʼl. 
LUK.23.51	Antichetz Xhuʼl nikich itxʼebʼon tiʼ tul vibʼant quBʼaal Tiuxh iqʼesalil. Echetz jit ant Xhuʼl tiʼ taqʼax kuʼ yol tinuqul tiʼ ikameʼl Jesuus. Atz yeʼl Xhuʼl antich koq tiʼ kam uvaʼ motx ulbʼel Jesuus taʼn inqʼa imol Xhuʼl, inqʼa aqʼol kuʼ yol tinuqul.
LUK.23.52	Bʼenetz vet Xhuʼl tiʼ tabʼil vitxhiʼoʼl Jesuus te Pilaato. 
LUK.23.53	Tul ex tiqʼo vet kuʼl Xhuʼl vitxhiʼoʼl Jesuus vatz u kurus. Tul itxʼut vet Xhuʼl tuchʼ val u bʼaʼnla liino bʼuʼq. Yaʼne een ex imuqvat vet Xhuʼl vitxhiʼoʼl Jesuus tuul val u muqbʼal kamnaʼq uvaʼ, aʼ bʼitich ok vatz val u pejoʼn. Tul yeʼxnaqich oksaloq invaʼq kamnaʼq tuul uvaʼ muqtxʼik Jesuus.
LUK.23.54	Aʼetzxh imuqtxʼ Jesuus tu qʼij Ipal Aanxel. Tul aʼxh ikuʼ vet qʼij s-bʼaʼn. Aʼetz u qʼije uvaʼ nik motx ibʼan vet ka tutxh inqʼa tij imam Israeel jankʼal inqʼa taqʼon, tiʼ uvaʼ yeʼl vet vaʼtoʼq aqʼon laʼich motx ibʼan tuulbʼal u xeem qʼij saavado. 
LUK.23.55	Jatvaʼletzxh inqʼa ixoq, inqʼa een txhʼuyeʼvik tzaan tiʼ Jesuus tuulbʼal Galileea, tan ayaʼl inqʼae, motx ilon tal uvaʼ muqtxʼik ka vitxhiʼoʼl Jesuus. Atz motx til kam uvaʼ ulbʼel ikaj vitxhiʼoʼl Jesuus. 
LUK.23.56	Qʼaʼvetz vet inqʼa ixoq t-otzotz, tul ilanaq vet tuulbʼal u xeem qʼij saavado. Tan ech uvaʼe bʼekʼich ka taʼn Moisees. Echetz vet eqal ipal u xeem qʼij saavado, tul ibʼanaq vet tutxh inqʼa txʼumbʼisabʼal. Atz ibʼan vet tutxh val u tzʼuʼbʼixsabʼ txhiʼoʼl tiʼ toksal tiʼ vitxhiʼoʼl Jesuus.
LUK.24.1	Aʼxhetz ibʼant vet u bʼaxa qʼij tetz u xhemaana, tul qʼalaʼm, bʼen inqʼa ixoq tuchʼ jolt imol tal uvaʼ muqtxʼik Jesuus. Tul tiqʼo inqʼa txʼumbʼisabʼal uvaʼ maʼtich ibʼant tutxheʼ. 
LUK.24.2	Aqʼbʼetz vet inqʼa ixoq tziʼ u jul, tul tilaq veteʼ uvaʼ maʼtich vet teesal el u sivan titziʼ u jul. 
LUK.24.3	Yaʼne pal vet ok inqʼa ixoq tuul u jul. Tul yeʼ motx ileq vet vitxhiʼoʼl u quBʼaal Jesuus. 
LUK.24.4	Tul yekich kuxh sotz vet ikʼuul inqʼa ixoq uvaʼs tiltaʼ uvaʼ yeʼlich vet vitxhiʼoʼl Jesuus. Yaʼne ajtxh til inqʼa ixoq txaklich vet kaʼvaʼl inqʼa aanxel s-kʼatza, echichaqe vinaq. Tul litzʼkabʼinyichxh ikaʼy toksaʼm inqʼa aanxel. 
LUK.24.5	Tul motx ijoqbʼa vet kuʼ tibʼ inqʼa ixoq t-txʼavaʼ. Tan mam xoʼval motx tzajaq vet s-tiʼ.
LUK.24.5	Yaʼne ech tal inqʼa aanxel te inqʼa ixoq s-eche: —Yeʼ kuxh txhokon vet ex xoʼl inqʼa kamnaʼq. Tan ¡qat itzʼeʼvy uvaʼ nik etxhokeʼ! 
LUK.24.6	Tan ¡yeʼl vet tzitza! ¡Qat itzʼeʼvy inpaqte! Pet ulsavaq sekʼuul uvaʼs talt ka sexoʼl uvaʼs yeʼnaqich tzaoq ex tuulbʼal Galileea s-tuchʼ. 
LUK.24.7	Tan ech tal s-eche: «Poro tetxhal toq oksaloq in tiqʼabʼ inqʼa xaol, inqʼa aj paʼvom, kʼuxh inxh u Kʼaola uvaʼ qat bʼen in s-alam aanima. Tul toq aqʼaxoq jaʼ in vatz kurus; atz toq yatzʼaxoq el in. Pet titoxv qʼij, tul laʼ itzʼeʼv in inpaqte,» xeʼte, —xeʼt inqʼa aanxel te inqʼa ixoq.
LUK.24.8	Uletz vet viyol Jesuus s-kʼuul inqʼa ixoq,
LUK.24.9	tul qʼaʼvaq vet tzaan tal uvaʼ muqtxʼik vitxhiʼoʼl Jesuus. Tul ex tal vet inqʼa yol te jun lavat inqʼa nikich itxhus tibʼ kʼatz Jesuus, atz te jolt inqʼa niman tetz Jesuus.
LUK.24.10	Aʼetz Mal, u aj tenam Magdaala, ex alon inqʼa yol te inqʼa apoostol, tul imolich tibʼ Mal tuchʼ Xhiv, atz tuchʼich Mal, vitxutx Jakoovo, atz tuchʼich jolt inqʼa ixoq, inqʼa txhʼuyichaq s-tiʼ. 
LUK.24.11	Tul yeʼ motx iqeja, tan tira yeʼlich tokebʼal viyol inqʼa ixoq vatz inqʼa apoostol.
LUK.24.12	Pet Luʼ, tan taʼn kuxh tabʼi Luʼ inqʼa yol, tul qʼex ibʼen Luʼ tiʼ tilix tal uvaʼ muqtxʼik vitxhiʼoʼl Jesuus. Aqʼbʼetz vet Luʼ tal uvaʼ muqtxʼik Jesuus, tul til okaʼp Luʼ uvaʼ yeʼxhabʼil atich vet s-tuul. Pet taʼnich kuxh vet inqʼa bʼuʼq inqʼa bʼanbʼel tiʼ ibʼatxhax vitxhiʼoʼl Jesuus til Luʼ. Tul qʼaʼv vet tzaan Luʼ t-otzotz. Poro tira kaj taanima Luʼ, tiʼ uvaʼ tila.
LUK.24.13	Antetzxh tuulbʼal u bʼaxa qʼij tetz u xhemaana, tul aalich ibʼen vet kaʼvaʼl inqʼa niman tetz Jesuus t-val u tal tenam Emauus, uvaʼ kaʼvaʼlich oora ixoʼl tuchʼ u tenam Jerusaleen. 
LUK.24.14	Tul sebʼtichaq iyolt tiʼ bʼey kam inqʼa motx utxh tiʼ Jesuus. 
LUK.24.15	Tuulbʼaletz uvaʼs nikich motx iyoloneʼ, tul ajtxh motx til pal txʼakaxoq tiʼ bʼey taʼn Jesuus. Tul ok vet bʼen Jesuus s-tiʼ. 
LUK.24.16	Poro yeʼaq motx bʼen s-te oq uvaʼ Jesuus uvaʼ txhʼuyich s-tiʼ.
LUK.24.17	Yaʼne ech tal Jesuus s-eche: —¿Kam yolile uvaʼ nik motx eyol tiʼ bʼey, txa? —xeʼt Jesuus. Tul txakeʼv vet inqʼa vinaq, tul txumuʼmaqich kuxh ala.
LUK.24.18	Atichetz vaʼl u niman tetz Jesuus uvaʼ Kleoofasich ibʼij. Tul ech tal te Jesuus s-eche: —Taʼnetzebʼ kuxh vet axh xoʼl jankʼal inqʼa xaol, inqʼa qat ul ilon u nimla qʼij tu Jerusaleen, yeʼ ootzaqin tetz kam inqʼa yol uvaʼ qat motx utxh tuulbʼal u tenam t-inqʼa qʼij inqʼaa tiʼ inimal u nimla qʼij Ipal Aanxel, —xeʼt Kleoofas.
LUK.24.19	Tul ech tal Jesuus s-eche: —¿Kametz qat utxhi? —xeʼt Jesuus.
LUK.24.19	Tul ech motx tal s-eche: —Aʼ nik quyol inqʼa yol tiʼ Jesuus, u aj Nasareet. Tan qʼexsanich tetz viyol quBʼaal Tiuxh Jesuus. Atz atichxh tiqleʼm Jesuus taʼn quBʼaal Tiuxh. Atz mam kaebʼal aanima nikich ibʼan Jesuus. Tul mam xaol ilon, atz mam xaol abʼin.
LUK.24.20	Aʼetz vet, inqʼa iqʼesal oksan yol vatz Tiuxh tuchʼ jolt inqʼa iqʼesal u tenam, oksan ok Jesuus tiqʼabʼ inqʼa iqʼesal aj Rooma tiʼ taqʼax kuʼ yol tinuqul tiʼ iyatzʼax el Jesuus vatz kurus. 
LUK.24.21	Pet aʼ nikich qitzʼa uvaʼ, aʼ Jesuus laʼich chiton oʼ tiqʼabʼ inqʼa nik itxhiʼan tiʼ u qutenam, oʼ inqʼa tij imam Israeel. Poro ech koqe. Tan itoxv vet qʼije s-txheelaʼ ikam Jesuus. 
LUK.24.22	Aloq nik isotz inbʼiil qukʼuul taʼn jolol inqʼa ixoq, inqʼa qumol, inqʼa qat ex ilon u jul s-qʼalaʼm tal uvaʼ ex muqtxʼik Jesuus.
LUK.24.23	Tul: «Yeʼl vet vitxhiʼoʼl Jesuus tal uvaʼ muqtxʼika,» chich tul inqʼa ixoq s-qe. Atz qat tal inqʼa ixoq uvaʼ qat ikʼutxh tibʼ kaʼl inqʼa aanxel, chi, s-te. Tul ech qat tal inqʼa aanxel chi, s-eche: «¡Il Jesuus itzʼlel veteʼ!» chich inqʼa aanxel chi, te inqʼa ixoq.
LUK.24.24	Yaʼne qat ex kaʼt inqʼa qumol tiʼ tilix tal uvaʼ muqtxʼik Jesuus. Tul qat motx tila chi, uvaʼ nuq bʼakxh u yol uvaʼ qat ul tal inqʼa ixoq. Tan yeʼl vet vitxhiʼoʼl Jesuus chi, tal uvaʼ muqtxʼika. Poro yeʼl Jesuus chi qat motx tila, —chichichaq inqʼa vinaq te Jesuus.
LUK.24.25	Yaʼne ech tal Jesuus s-eche: —¡Tira sotznaʼql ekʼuul! Atz tira tijxh ekʼuul tiʼ iqeex jankʼal inqʼa tzʼibʼamal ka taʼn inqʼa qʼexsanich tetz viyol quBʼaal Tiuxh tiʼ u Kriisto. 
LUK.24.26	¿Maqetz yeʼ nik tul vet sekʼuul uvaʼ tetxhal laʼ pal u Kriisto t-inqʼa mam kʼaxkʼo, yaʼne laʼ itzʼeʼv inpaqte?, tul laʼ bʼen t-amlikaʼ kʼatz quBʼaal Tiuxh tuchʼ u nimla tatineʼ, —xeʼt Jesuus te inqʼa vinaq.
LUK.24.27	Yaʼne xeʼt Jesuus tiʼ talax inuqul inqʼa yol uvaʼ tzʼibʼamich ka s-tiʼ taʼn Moisees, tetxhal taqʼbʼ Jesuus tiʼ talax inqʼa yol uvaʼ alelich ka taʼn jankʼal inqʼa qʼexsanich tetz viyol quBʼaal Tiuxh. Tul tziʼtzotxhichxh ibʼen Jesuus tiʼ talax txhaq tzolol inqʼa yol uvaʼ tzʼibʼamal ka tuul viyolbʼal quBʼaal Tiuxh.
LUK.24.28	Aqʼbʼetz vet inqʼa vinaq tu tal tenam Emauus uvaʼ kʼaqichaq taʼn, tul ibʼan kuxh Jesuus vatz, uvaʼ eche niim kʼaqich taʼn Jesuus.
LUK.24.29	Yaʼne iyaʼlu kaʼvaʼl inqʼa niman tetz Jesuus ikaj Jesuus s-kʼatza. Tul echaq motx tal te Jesuus s-eche: —Kaen s-qukʼatza, tan kuʼy vet qʼij. Tul ile toq qʼeqxoq veteʼ, —xeʼtaqe.
LUK.24.29	Yaʼne bʼen vet ok Jesuus tiʼ inqʼa niman tetz. Tul kaj vet Jesuus s-kʼatza.
LUK.24.30	Oketz vet Jesuus viʼ meexha tuchʼ kaʼvaʼl inqʼa niman tetz, tul itxey Jesuus val u paan. Tul ijaq Jesuus vibʼaʼnil quBʼaal Tiuxh s-tiʼ. Yaʼne ipil Jesuus s-tuul. Tul taqʼ vet Jesuus te kaʼvaʼl inqʼa niman tetz. 
LUK.24.31	Yaʼnetze ibʼensa vet quBʼaal Tiuxh s-te tiʼ tootzaqil Jesuus. Tul ajtxh til isotz vet Jesuus s-vatz.
LUK.24.32	Yaʼne ech motx tal vet s-eche: —¡Xaʼt bʼake oqxh ichiil tokaʼp inqʼa iyol t-qaanima uvaʼs nik iyolon s-qe tiʼ bʼey, atz uvaʼs nik talt inuqul inqʼa yol s-qe, inqʼa tzʼibʼamal ka tuul viyolbʼal quBʼaal Tiuxh taʼn jankʼal inqʼa qʼexsanich tetz viyol quBʼaal Tiuxh! —chichichaq vet s-vatzaq.
LUK.24.33	Poro yekichaq motx qʼaʼv vet tu tenam Jerusaleen. Tul yekichaq vet tal uvaʼ kʼulich tibʼ junlavat inqʼa apoostol, atz jolt inqʼa niman tetz Jesuus.
LUK.24.34	Tul ech motx tal inqʼa kʼulich tibʼ te kaʼvaʼl inqʼa tzaj t-Emauus s-eche: —¡Nuq bʼakxhtuʼ uvaʼ qat itzʼeʼvy u quBʼaal Jesuus inpaqte! Tan qat ikʼutxh tibʼ te Simoon, —xeʼtaqe.
LUK.24.35	Yaʼne xeʼt vet kaʼvaʼl inqʼa niman tetz Jesuus tiʼ talax ok kam uvaʼ motxaq ibʼan tiʼ bʼey, atz keʼch motx ibʼen s-te uvaʼ Jesuusich bʼak uvaʼ pixhon u paan.
LUK.24.36	Sebʼt telichetz iyolon kaʼvaʼl inqʼa qʼaʼv tzaan t-Emauus, tul ajtxh motx til itxhej Jesuus s-xoʼl. Yaʼne ech tal Jesuus s-eche: —Vibʼaʼnil quBʼaal Tiuxh laʼ atin tetaanima, —xeʼt Jesuus. 
LUK.24.37	Tul yekichxh motx samunaq veteʼ. Atz tira motx xoʼv veteʼ. Tan aʼ motx titzʼa uvaʼ txhitxh nikich motx tileʼ.
LUK.24.38	Yaʼne ech tal Jesuus s-xoʼl s-eche: —¡Kam s-tiʼil nik kuxh isotz ekʼuul, nik vileʼ! Tul ¡kam kuxh nik etitzʼa tetaanima! Chiibʼebʼalxh ex oq yeʼ laʼ ebʼan kaʼl ekʼuul s-viʼ. 
LUK.24.39	Tan saqivaq inqʼa inqʼabʼ tuchʼ inqʼa voq, etileʼ. Tul kanvaq. Tan ine. Tan bʼane at koq itxhibʼil, atz ibʼaqil invaʼq txhitxh, eche u vatineʼ, —xeʼt Jesuus xoʼl inqʼa nikich itxhus tibʼ s-kʼatza.
LUK.24.40	Sebʼtichetz talt Jesuus inqʼa yol inqʼae, tul ikʼutxh Jesuus inqʼa takʼoʼm tiqʼabʼ tuchʼ inqʼa t-toq. 
LUK.24.41	Tul yekichxh motx chiibʼ veteʼ. Atz kaayaqichxh vet taanima, tiʼ uvaʼ itzʼlich vet Jesuus. Poro yeʼ tel kuxh nikich motx iqejeʼ, kʼuxh nikichxh motx ichiibʼ vet tiʼ Jesuus.
LUK.24.41	Yaʼne ech tal Jesuus s-eche: —¿Maq laʼ txhej invaʼq intxʼix sexeʼ? —xeʼt Jesuus.
LUK.24.42	Tul motx taqʼ inbʼiil u votzʼim txay te Jesuus tuchʼ inleʼpt taʼl kabʼ. 
LUK.24.43	Ikʼuletz vet Jesuus, tul tetxhbʼu vet Jesuus ech ivatz inqʼa nikich itxhus tibʼ s-kʼatza.
LUK.24.44	Yaʼne ech tal Jesuus s-eche: —Eyaʼpetz vet inqʼa yol, inqʼa nikich val sete uvaʼ yeʼnaqich yatzʼaxoq eʼl in sexoʼl. Tan tetxhal kuxh laʼich elaʼpun jankʼal inqʼa yol, inqʼa tzʼibʼamal ka s-viʼ taʼn Moisees, atz taʼn inqʼa qʼexsanich tetz viyol quBʼaal Tiuxh, atz inqʼa tzʼibʼamal ka t-inqʼa Saalmo, —xeʼt Jesuus te inqʼa nikich itxhus tibʼ s-kʼatza.
LUK.24.45	Yaʼne taqʼ vet Jesuus tootzaqibʼal inqʼa nikich itxhus tibʼ s-kʼatza tiʼ ibʼen inqʼa yol s-te, inqʼa tzʼibʼamal ka tuul viyolbʼal quBʼaal Tiuxh tiʼ Jesuus. 
LUK.24.46	Tul ech tal Jesuus s-eche: —Ech tzʼibʼamal ka taʼn inqʼa qʼexsanich tetz viyol quBʼaal Tiuxh s-eche: «Tetxhal laʼ pal u Kriisto tu kʼaxkʼo, tul laʼ itzʼatxh inpaqte titoxv qʼij,» chiche.
LUK.24.47	Atz antxh inqʼa qʼexsan tetz viyol quBʼaal Tiuxh alon uvaʼ, tetxhal laʼ paxsal inqʼa yol tuulbʼal inqʼa tenam s-kaqaayil tuchʼ ibʼij u quBʼaal Tiuxh. Echetz laʼ motx titzʼat tibʼe inqʼa xaol t-inqʼa ipaʼv. Atz laʼ motx ijaq ikuya vatz quBʼaal Tiuxh. Aʼetz laʼ xeʼtik paxsaloq inqʼa yol tiʼ quBʼaal Tiuxh tu tenam Jerusaleen. 
LUK.24.48	Tul aʼ vet ex laʼ paxsan inuqul inqʼa yol s-viʼ tiʼ jankʼal inqʼa qat etila. 
LUK.24.49	Pet atoq kuxh ex tu tenam Jerusaleen. Tan toq nal vaqʼ tzaan viTiuxhil Tiuxh setiibʼa, uvaʼ alel taʼn vinBʼaal, yaʼnetze laʼ utxh vet eteleʼl tiʼ ipaxsal inqʼa yol. Tan aʼ vet viTiuxhil Tiuxh laʼ aqʼon etiqleʼm, —xeʼt Jesuus te inqʼa nikich itxhus tibʼ s-kʼatza.
LUK.24.50	Yaʼne tiqʼo vet Jesuus inqʼa nikich itxhus tibʼ s-kʼatza s-tiʼ. Tul yekichaq vet tu tal tenam Vetaania. Tul taqʼ vet jaʼ Jesuus iqʼabʼ s-tiibʼa, atz taqʼ vet ka Jesuus bʼaʼnla txhaq yol s-tiibʼa. 
LUK.24.51	Sebʼtichetz taqʼt ka Jesuus inqʼa bʼaʼnla txhaq yol tiibʼa inqʼa nikich itxhus tibʼ s-kʼatza, tul il Jesuus, aalemalich vet ijatxt tibʼ s-tuchʼ, atz aalemalich vet ipal jaʼ Jesuus t-amlikaʼ. Tul qʼoon sotz vet jaʼ Jesuus t-amlikaʼ xoʼl suʼtzʼ. 
LUK.24.52	Yaʼetz kuxh vet inqʼa nikich itxhus tibʼ kʼatz Jesuus tiʼ inatxhkʼuulal Jesuus, tul chiibʼiyichaqxh veteʼ uvaʼs motx iqʼaʼv tu tenam Jerusaleen. 
LUK.24.53	Tul bʼenamenichxh motx ikʼult tibʼ tu nimla atibʼal tuulbʼal u tostiuxh tiʼ inatxhkʼuulal, atz tiʼ toksal iqʼij quBʼaal Tiuxh.
JHN.1.1	Atichxh vet u Alol Inuqul u tatin quBʼaal Tiuxh uvaʼs ixeʼt tzaan u qʼij saq. Tul atichxh u Alol Inuqul u tatin quBʼaal Tiuxh s-kʼatza bʼenamen. Tul antichxh Tiuxh u Alol Inuqul u tatin quBʼaal Tiuxh.{*}
JHN.1.2	Echetz yeʼxnaqich u qʼij saq, tul atichxh u Alol Inuqul u tatin quBʼaal Tiuxh s-kʼatza. 
JHN.1.3	Tan antxh quBʼaal Tiuxh alon iviinqixsal jankʼal inqʼa kam s-kaqaayil te u Alol Inuqul u tatineʼ. Aʼetz u Alol inuqul u tatin quBʼaal Tiuxh viinqixsan kaqaayil inqʼa kam. Tan yeʼl invaʼq kam ati uvaʼ jit koq aʼ viinqixsan. 
JHN.1.4	Tul aʼ u Alol Inuqul u tatin quBʼaal Tiuxh vixeʼal u qʼij saq. Tul aʼ qat ul kʼutxhun u tatin quBʼaal Tiuxh te inqʼa xaol uvaʼ, aʼe vinuqul, eche itxiqun vaʼq txiqubʼal qat ikʼutxht te inqʼa xaol.{*}
JHN.1.5	Aʼetz vet u Alol Inuqul u tatin quBʼaal Tiuxh qat alon inuqul xoʼl inqʼa xaol, eche itxiqun vaʼq txiqubʼal tu tokto. Tul yeʼletz inqʼa xaol, inqʼa bʼanol tetz yeʼbʼaʼn, qat oleʼv tiʼ imaqtxʼ talax u tatin quBʼaal Tiuxh s-xoʼl, eche yeʼ laʼ toleʼv u tokto tiʼ imaqtxʼ itxiqun u txiqubʼal.
JHN.1.6	Alaletz val u vinaq xoʼl inqʼa tij imam Israeel uvaʼ Xhunich ibʼij, uvaʼ quBʼaal Tiuxh chʼexon.{*}
JHN.1.7	Aʼetz s-tiʼil alal Xhun vatz txʼavaʼ tiʼ ibʼaxabʼsat Xhun talaxeʼ uvaʼ, tetxhal laʼich ul vaʼl u Alol inuqul u tatin quBʼaal Tiuxh, uvaʼ eche vaʼq txiqubʼal laʼich tatineʼ. Echetz laʼich iqeexe u Alol Inuqul u tatin quBʼaal Tiuxh taʼn jankʼal inqʼa xaol. 
JHN.1.8	Jitichetz aʼ Xhun u Alol Inuqul u tatin quBʼaal Tiuxh uvaʼ, eche txiqubʼal, pet Xhun kuxh ul bʼaxabʼsan talaxeʼ uvaʼ laʼich ul uvaʼ, eche txiqubʼal. 
JHN.1.9	Tan yaʼnaʼqich u Alol Inuqul u tatin quBʼaal Tiuxh laʼich ul vatz txʼavaʼ uvaʼ tzajnaʼq kʼatz quBʼaal Tiuxh uvaʼ laʼich ul alon vet vinuqul inqʼa yol tiʼ quBʼaal Tiuxh xoʼl jankʼal inqʼa xaol vatz txʼavaʼ, eche itxiqun vaʼq txiqubʼal xoʼl xaol laʼich tuleʼ.{*}
JHN.1.10	Atz aʼe, uvaʼ viinqixsan jankʼal inqʼa kam vatz txʼavaʼ tixeʼtebʼal qʼij saq. Yaʼnetze ul vet u Txiqubʼal vatz txʼavaʼ. Kʼuxhetz eche, tan tira yeʼ motx bʼen te inqʼa xaol vatz txʼavaʼ u tiqleʼm u Txiqubʼal. 
JHN.1.11	Aʼetz ulk vatz u txʼavaʼ uvaʼ iviinqixsa s-tetz. Tul yeʼ kʼulux taʼn inqʼa imol s-tijaq imam Israeel. 
JHN.1.12	Pet jankʼalxh oʼ, uvaʼ qat kʼulun, tul qat quqeja kame u tiqleʼm. Aʼetz oʼe uvaʼ qat taqʼ qiqleʼm, tiʼ uvaʼ, oʼ vet kʼaol imeʼal quBʼaal Tiuxh. 
JHN.1.13	Tan jit ech qat qok s-kʼaol imeʼal, eche itxhej vaʼq nitxaʼ uvaʼ tuchʼ itxhiʼoʼl ikaqal u xaol laʼ txhej ka. Atz jit tuchʼ atxhaʼv tetz vaʼq vinaq. Pet aʼ u quBʼaal Tiuxh qat oksan oʼ s-kʼaol imeʼal.
JHN.1.14	Bʼenetz vet u Alol Inuqul u tatin quBʼaal Tiuxh s-vaʼl alam aanima. Tul atin vet s-quxoʼl. Tul tira motx qila uvaʼ mam yol u tatineʼ, tan, tiʼ uvaʼ, aʼ iqʼomal tzaan taʼn uvaʼ mam yol tatin u quBʼaal Tiuxh. Tul taʼn kuxhte invaʼl, yeʼxhabʼil vaʼt eche. Tul tira motx tal inuqul s-qe tiʼ u quBʼaal Tiuxh.{*}
JHN.1.15	Tul aʼ ulk Xhun, u aqʼol kuʼ xaol xeʼ aʼ, tiʼ talax u tulebʼal u Alol Inuqul u tatin quBʼaal Tiuxh. Tul sichʼin Xhun tiʼ talax el inqʼa yol. Tul ech tal s-eche: —Aʼetz u Vinaqe, uvaʼ ech nikich val s-tiʼ s-eche: «U Vinaq uvaʼ yaʼn tul s-viʼ,» kʼuxh xeʼt in sete. Tan palnaʼq tiqleʼm sinviʼ. Aloq atxhteʼe s-naʼya. Tan aʼe, uvaʼ aʼxh naʼy tatin sinvatz, —xeʼt Xhun xoʼl inqʼa xaol.
JHN.1.16	Tan jankʼal oʼ, aʼ qat qukʼulvat u mam ibʼaʼnil tiʼ ibʼant inqʼa mam yol tiʼ u tatineʼ. Tul bʼenaʼl kuxh ibʼen vibʼaʼnil qat qil ibʼantaʼ, kʼuxh jit qukʼulel uvaʼ ul ibʼan inqʼa bʼaʼnil s-quxoʼl. 
JHN.1.17	Bʼantan bʼaʼn inqʼa bʼekʼbʼal uvaʼ taqʼ ka Moisees te inqʼa kʼuy qumam uvaʼ taqʼ quBʼaal Tiuxh s-te. Petetz koq vet uvaʼ ul ibʼan JesuKriisto, tan palnaʼq vet s-tiʼ. Tan tira mam bʼaʼnil ul ibʼan JesuKriisto tiʼ ikuyux inqʼa qupaʼv. Tul tira ul tal vinuqul s-qe tiʼ u quBʼaal Tiuxh. 
JHN.1.18	Poro yeʼxhabʼil invaʼq ilonaʼq tetz u quBʼaal Tiuxh. Pet taʼn kuxh vaʼl viKʼaol quBʼaal Tiuxh ootzaqin tetz; aʼe Jesuus uvaʼ vaʼl kuxh tuchʼ quBʼaal Tiuxh. Aʼetz uvaʼe, qat aqʼon qootzaqi u quBʼaal Tiuxh.
JHN.1.19	Tuulbʼaletz uvaʼs nikich talt Xhun viyolbʼal quBʼaal Tiuxh tu txʼavaʼ uvaʼ yeʼl xaol jeqlich s-tuul, tul txhaqax bʼen jolol inqʼa oksan yol vatz Tiuxh taʼn inqʼa iqʼesal tuqʼeʼybʼal tijaq imam Israeel, een atichaq tu tenam Jerusaleen. Ant txhaqax jolt inqʼa leviich tiqleʼm.{*}
JHN.1.20	Yaʼne tal vet Xhun inuqul u yol, s-tiʼ uvaʼ jabʼilich Xhun. Pet yeʼxhkam imuq Xhun talax vinuqul, tiʼ uvaʼ jitich aʼ Xhune u Kriisto. Tul ech tal Xhun s-eche: —Jit ine u Kriisto, —xeʼt Xhun.
JHN.1.21	Tul echaq motx tal te Xhun s-eche: —¿Jaʼletz axh bʼa? Pet ¿maq axh Eliias? —xeʼtaqe.
JHN.1.21	Tul ech tal Xhun s-eche: —Yeʼle. Jit in Eliias, —xeʼt Xhun.
JHN.1.21	Tul echaq motx tal te Xhun s-eche: —¿Maqetz aʼ, axhe u qʼexsan tetz viyol quBʼaal Tiuxh uvaʼ tzʼibʼamal ka taʼn Moisees? —xeʼtaqe.
JHN.1.21	Yaʼne ech tal Xhun s-eche: —Yeʼle. Jit ine, —xeʼt Xhun.
JHN.1.22	Yaʼne echaq tal te Xhun s-eche: —¿Aletz inuqul bʼa s-qe jaʼl axh? Tan bʼen nal qal inuqul te inqʼa qat motx txhaqon tzaan oʼ. Pet antetzxh axh alon jaʼletz axh, —xeʼtaqe.
JHN.1.23	Yaʼne ech tal Xhun s-eche: —Ine uvaʼ alel ka inqʼa yol s-tiʼ taʼn Isaiias, u qʼexsanich tetz viyol quBʼaal Tiuxh. Aʼ tal ka uvaʼ een laʼ bʼen sichʼink vaʼl xaol tu txʼavaʼ uvaʼ yeʼl xaol jeqlel s-tuul.
JHN.1.23	Tul ech laʼ tal s-eche: «Jikbʼavaqxh etibʼ vatz u quBʼaal uvaʼ tuleʼ, eche laʼ ijikbʼixsal vaʼq bʼey tiʼ ipal paʼl vaʼq mam iqʼesal,» chich u yol, —xeʼt Xhun.
JHN.1.24	Poro antich jolol inqʼa fariseeo xoʼl inqʼa txhaqax tzaan tiʼ tabʼil te Xhun kamich u tiqleʼm Xhun. 
JHN.1.25	Tul echaq motx tabʼi te Xhun s-eche: —¿Keʼchetz nik aaqʼt kuʼ inqʼa xaol bʼa xeʼ aʼ, oq jit axh u Kriisto, tul oq jit axh Eliias, atz oq jit axh u qʼexsan tetz viyol quBʼaal Tiuxh? —xeʼtaqe.
JHN.1.26	Yaʼne ech tal Xhun s-eche: —Bʼantan xeʼ aʼ kuxh nik vaqʼvat kuʼ inqʼa xaol. Pet il vet invaʼl u Vinaq at s-quxoʼl uvaʼ yeʼx etootzaqitaʼ. 
JHN.1.27	Poro u Vinaq uvaʼe, tan atxhteʼe s-naʼya. Tul tira palnaʼq tiqleʼm sinviʼ. Echetz jitoq inkʼulel uvaʼ laʼ inchiteʼl ichichʼ xaʼp t-toq, —xeʼt Xhun te inqʼa txhaq.
JHN.1.28	Poro een ibʼanvat inqʼa yol inqʼae tu tenam Vetaavara, jala el u xaomla aʼ u Jordaan tal uvaʼ nikich taqʼvat kuʼ Xhun inqʼa xaol xeʼ aʼ.
JHN.1.29	Echetz vet eqal, tul til Xhun taqʼbʼ Jesuus s-kʼatza. Tul ech tal Xhun s-eche: —Il naq u Vinaq jay tuleʼ, uvaʼ toq oksaloq vatz Tiuxh, eche nik toksal vaʼq chelem karneʼl vatz Tiuxh. Tan quBʼaal Tiuxh qat aqʼon tzaan tiʼ ikuyux vipaʼv inqʼa xaol, tul yeʼ laʼ bʼen vet tu kʼaxkʼo tiʼ itxhojt inqʼa ipaʼv, kʼuxh kamxh xaolil vatz txʼavaʼ.
JHN.1.30	Aʼetz u Vinaqe, uvaʼ ech nikich val s-tiʼ s-eche: «U Vinaq uvaʼ yaʼn tul s-viʼ, tan tira palnaʼq tiqleʼm sinviʼ. Tul atxhteʼe s-naʼya. Tan aʼe, uvaʼ aʼxh naʼy tatin sinvatz,» kʼuxh chich in sete. 
JHN.1.31	Poro yeʼich vootzaql u tiqleʼm u Vinaq uvaʼe. Pet aʼetz itxaʼk uvaʼ nik vaqʼ kuʼ ex xeʼ aʼ, tiʼ uvaʼ jankʼalxh oʼ, inqʼa tij imam Israeel, laʼ ootzaqin u tiqleʼm u Vinaq uvaʼe, —xeʼt Xhun.
JHN.1.32+JHN.1.33	Tul ibʼaxabʼsaat Xhun talax paqte, tiʼ uvaʼ kamich u tiqleʼm Jesuus. Tul ech tal Xhun s-eche: —Yeʼichetz vootzaqle oq Kriistoich tiqleʼm u Vinaq uvaʼe. Pet taʼn kuxh vootzaqliche uvaʼ quBʼaal Tiuxh txhaqon in tiʼ taqʼax kuʼ inqʼa xaol xeʼ aʼ, inqʼa nikich titzʼa tibʼ t-inqʼa ipaʼv. Tul sebʼtichetz vaqʼt kuʼ inqʼa xaol xeʼ aʼ, tul ech tal quBʼaal Tiuxh s-ve s-eche: «Atetz vaʼl u Vinaq uvaʼ toq eel ikuʼl vinTiuxhil s-tiibʼa. Tul toq eel tatin s-tiibʼa. Aʼetz uvaʼe, laʼ aqʼon vinTiuxhil tetaanima, tiʼ ijalp vetxumbʼal sinvatz,» xeʼt quBʼaal Tiuxh s-ve.
JHN.1.32+JHN.1.33	Antxhtuʼ. Tan viletz ikuʼl viTiuxhil Tiuxh tiibʼa Jesuus, eche paraamuxh. Tul atin s-tiibʼa. Echetz vootzaqit vete u tiqleʼm Jesuus.
JHN.1.34	Inetzxh ilon ikuʼl viTiuxhil Tiuxh tiibʼa Jesuus, echetz nik valte sete uvaʼ iKʼaolxh quBʼaal Tiuxh Jesuus, —xeʼt Xhun.
JHN.1.35	Echetz vet s-eqal, tul atich Xhun tziʼ u xaomla aʼ Jordaan inpaqte. Tul imolich tibʼ Xhun tuchʼ kaʼvaʼl inqʼa nikich itxhus tibʼ s-kʼatza. 
JHN.1.36	Tul til Xhun ipal Jesuus. Tul ech tal Xhun te inqʼa nikich itxhus tibʼ s-kʼatza s-eche: —Il naq u Vinaq ile, uvaʼ toq oksaloq vatz quBʼaal Tiuxh, eche nik toksal vaʼq chelem karneʼl vatz quBʼaal Tiuxh, —xeʼt Xhun.
JHN.1.37	Taʼnetzxh tabʼi kaʼvaʼl inqʼa nikich itxhus tibʼ kʼatz Xhun u yol uvaʼe, tul okaq vet bʼen tiʼ Jesuus.
JHN.1.38	Sutxhqʼetz Jesuus tiʼ iqul, tul til Jesuus tok vet bʼen kaʼvaʼl inqʼa vinaq s-tiʼ.
JHN.1.38	Yaʼne ech tal Jesuus s-te s-eche: —¿Kam nik etxhokeʼ? —xeʼt Jesuus.
JHN.1.38	Tul echaq tal inqʼa vinaq s-eche: —Ravii, ¿tal atil avotzotz? —xeʼtaqe. (‹Txhusul,› chich telaʼp u yol Ravii.)
JHN.1.39	Yaʼne ech tal Jesuus s-eche: —Koʼvaq bʼa s-viʼ. Tul koʼvaq etileʼ tal uvaʼ atil in, —xeʼt Jesuus. Tul bʼenaq veteʼ. Tul kajaq vet ka tal uvaʼ atich Jesuus, tan aʼxh ibʼant vet kajvaʼl oora s-kuʼebʼal qʼij.
JHN.1.40	Lixhichetz ibʼij vaʼl u vinaq uvaʼ abʼin u yol uvaʼ maʼtich talt Xhun tiʼ Jesuus. Tul titzʼinich Simoon Luʼ u vinaq uvaʼe. Aʼetz u vinaqe uvaʼ ok bʼen tuchʼ vaʼt vimol tiʼ Jesuus.
JHN.1.41	Yaʼne ex itxhok vet Lixh u tatzik; aʼe Simoon. Tul ech tal vet Lixh s-te s-eche: —Qatetz uy vet naq u Mesiias, —xeʼt Lixh. (Aʼ nik elkaʼp u yol Mesiias, ‹Kriisto,› tu yolbʼal grieego.) 
JHN.1.42	Tul iqʼol vet tzaan Simoon vatz Jesuus taʼn Lixh.
JHN.1.42	Tiletz vet Jesuus taqʼbʼ Simoon, tul ech tal Jesuus s-te s-eche: —Axh Simoon vikʼaol Jonaas.{*}
JHN.1.43	Echetz vet eqal, tul ikʼaq tibʼ Jesuus tiʼ ibʼen tuulbʼal Galileea. Tul ex ileq Jesuus val u vinaq uvaʼ Piʼlich ibʼij. Tul ech tal Jesuus te Piʼl s-eche: —Koʼ s-viʼ, —xeʼt Jesuus. 
JHN.1.44	Poro vaʼlich kuxh itenam Piʼl tuchʼ Lixh, atz tuchʼ Luʼ. Tan eenaqich jeqlel tu tenam Vetsaaida.
JHN.1.45	Yaʼne ex leqexoq Natanaeel taʼn Piʼl. Tul ech tal Piʼl te Natanaeel s-eche: —Qat qootzaqil naq uvaʼ itzʼibʼa ka Moisees inqʼa yol s-tiʼ, atz naq uvaʼ tzʼibʼamal ka yol s-tiʼ taʼn jolt inqʼa qʼexsanich tetz viyol quBʼaal Tiuxh. Aʼetz naqe u Jesuus, vikʼaol Xhuʼl, u aj tenam Nasareet, —xeʼt Piʼl te Natanaeel.
JHN.1.46	Poro ech tal Natanaeel s-eche: —¡Aʼ tzikxh laʼ txhejk txhan invaʼq vinaq uvaʼ aj txumbʼal tu tenam Nasareet! —xeʼt Natanaeel.
JHN.1.46	Tul ech tal Piʼl s-eche: —Koʼ qileʼ eeleʼ, —xeʼt Piʼl.
JHN.1.47	Tiletz vet Jesuus taqʼbʼ Natanaeel, tul ech tal Jesuus tiʼ Natanaeel s-eche: —Iletz invaʼl qumol s-tij imam Israeel uy s-quxoʼl uvaʼ yeʼl tzʼeqo tzij s-vatz, —xeʼt Jesuus.
JHN.1.48	Yaʼne ech tal Natanaeel te Jesuus s-eche: —¿Kam anatxhbʼe oq yeʼl tzʼeqo tzij sinkʼatza? —xeʼt Natanaeel.
JHN.1.48	Tul ech tal Jesuus s-eche: —Yeʼxnaq isaʼeʼt tzaan axh Piʼl, tul vootzaqxh vet axh, uvaʼs at axh jaqʼ tzeʼ u iigo, —xeʼt Jesuus.
JHN.1.49	Tul ech tal vet Natanaeel te Jesuus s-eche: —¡Txusul qetz, aʼ bʼak axhe viKʼaol quBʼaal Tiuxh! Atz ¡aʼ bʼak axhe uvaʼ toq bʼanon u mam iqʼesalil s-quxoʼl, oʼ, inqʼa tij imam Israeel! —xeʼt vet Natanaeel.
JHN.1.50	Yaʼne ech tal Jesuus te Natanaeel s-eche: —Niketz aqejeʼ uvaʼ at viqleʼm, tan, tiʼ uvaʼ, ech inqʼa yol qat val see s-eche: «Vootzaqxh vet axh uvaʼs at axh jaqʼ tzeʼ u iigo,» chich in see. Tiʼetz uvaʼe, qat aqejvat. Pet aloq ateletz kuxh inqʼa kaebʼal aanima toq eel inbʼantaʼ, inqʼa palnaʼq tiʼ inqʼa nik val see, —xeʼt Jesuus.
JHN.1.51	Tul ech tal Jesuus inpaqt s-eche: —Tira nuqxh nik val sete: Toq etileʼ uvaʼ jaqlel vet u amlikaʼ. Tul toq etil ipal jaʼ, atz ikuʼl inqʼa aanxel s-viibʼa, in, u Kʼaola uvaʼ qat bʼen in s-alam aanima, —xeʼt Jesuus.
JHN.2.1	Kabʼitalichetz vet iyolon Jesuus tuchʼ Natanaeel tuulbʼal Galileea, tul utxh val u tzʼaloʼm tu tenam Kanaa tuulbʼal Galileea. Tul antich vitxutx Jesuus tiʼ u tzʼaloʼm. 
JHN.2.2	Atz ant Jesuus tuchʼ inqʼa nikich itxhus tibʼ s-kʼatza bʼekʼich tiʼ u tzʼaloʼm. 
JHN.2.3	Poro motxetz u taʼl uuva,{*}
JHN.2.4	Yaʼne ech tal Jesuus te vitxutx s-eche: —Kametz s-tiʼil nik aal s-ve s-eche, ixoq. Atz yeʼx opoonoq viqʼiil vinkʼutxht inqʼa kaebʼal aanima, —xeʼt Jesuus.
JHN.2.5	Yaʼne ech tal vitxutx Jesuus te inqʼa nikich ikʼuulan tiʼ inqʼa kam s-eche: —Bʼanvaq kam uvaʼ toq tal Jesuus sete, —xeʼte.
JHN.2.6	Atichetz vajqil mamaʼ txhaq txeʼn, tatibʼ aʼ, uvaʼ sivanichaqxhtuʼ, uvaʼ nikich ibʼanbʼe inqʼa tij imam Israeel tiʼ inimal inqʼa txʼajo ibʼ vatz quBʼaal Tiuxh. Tul kamal oʼvoʼq txhʼoj txeʼn aʼ, atz maq vajqoq txeʼn aʼ nikich ibʼen tuul junun inqʼa mamaʼ txhaq txeʼn.
JHN.2.7	Yaʼne ech tal Jesuus te inqʼa nikich qʼexsan inqʼa kam s-eche: —Nojsavaq inqʼa mamaʼ txhaq txeʼn tuchʼ txhoʼl aʼ, —xeʼt Jesuus. Tul tira inojsaaq veteʼ.{*}
JHN.2.8	Yaʼne ech tal vet Jesuus te inqʼa nikich qʼexsan inqʼa kam s-eche: —Iqʼovaqetz inbʼeeq u aʼ, tul bʼenoq etaqʼ vatz u iqatzin tetz tilix u tzʼaloʼm, —xeʼt Jesuus. Tul ex aqʼloq veteʼ.
JHN.2.9	Yaʼne inatxh vet u iqatzin tetz tilix u tzʼaloʼm inbʼiil u txhoʼl aʼ uvaʼ maʼtich ibʼen vet s-taʼl uuva. Poro yeʼlich s-kʼuul kam bʼanax vet tiʼ itxhej u taʼl uuva. Pet taʼn kuxh inqʼa nikich qʼexsan inqʼa kam ootzaqinich tetz uvaʼ yiqxh txhoʼl aʼ uvaʼ motx ipul tzaan, atz taqʼaq kuʼ t-inqʼa mamaʼ txhaq txeʼn.
JHN.2.9	Tul saʼvit vet tzaan u vinaq, uvaʼ tzʼaloni, taʼn u iqatzin tetz tilix u tzʼaloʼm. 
JHN.2.10	Tul ech tal te u vinaq s-eche: —Jankʼalxh inqʼa vinaq uvaʼ nik itzʼaloneʼ, tan aʼ nik taqʼ eluʼl s-bʼaxa u bʼaʼnla taʼl uuva. Maʼtetz vet ipal iviʼ tukʼat inqʼa xaol u taʼl uuva, yaʼne nik taqʼax vet eluʼl u taʼl uuva s-te uvaʼ bʼiitxh nik taleʼ. Petetz koq axh, tan aʼ bʼak eesamal ka aaʼn u bʼaʼnla taʼl uuva. Tul yaʼn aaqʼl vet qukʼa s-txheel, —xeʼt u iqatzin tetz tilix u tzʼaloʼm.
JHN.2.11	Aʼetz ibʼanvat Jesuus u bʼaxa kaebʼal aanima tu tenam Kanaa uvaʼ at tuulbʼal Galileea. Tul tzitzi ikʼutxhvat Jesuus uvaʼ mam yol u tatineʼ. Echetz iqejt vete inqʼa nikich itxhus tibʼ kʼatz Jesuus uvaʼ, aʼich Jesuuse u Kriisto.
JHN.2.12	Yaʼetz kuxh vet u nimla qʼij tiʼ u tzʼaloʼm, tul bʼen vet Jesuus tu tenam Kapernauum tuchʼ itxutx tuchʼ inqʼa titzʼin, atz tuchʼ inqʼa nikich itxhus tibʼ s-kʼatza. Tul motx atinaq vet tzitzi tuulbʼal tanul qʼij.
JHN.2.13	Toqnaʼqichetz opoonoq vet viqʼiil inimat inqʼa tij imam Israeel u nimla qʼij Ipal Aanxel, echetz ibʼen vet jaʼ Jesuuse tu tenam Jerusaleen.
JHN.2.14	Aqʼbʼetz vet Jesuus tu nimla atibʼal tuulbʼal u tostiuxh, tul til vet Jesuus uvaʼ mam kʼaʼy nikich tutxh vet s-tuul. At inqʼa nikich kʼayin vaʼk. Atz at inqʼa nikich kʼayin karneʼl. Atz at inqʼa nikich kʼayin paraamuxh. Atz tilat Jesuus inqʼa kʼuqlichaq tiʼ ijalax ipuaq inqʼa xaol.{*}
JHN.2.15	Yaʼne ibʼan vet Jesuus tutxh val u iqvil sitzʼuʼm. Tul xeʼt Jesuus tiʼ itukil eluʼl inqʼa xaol tuchʼ inqʼa ivaʼk, atz tuchʼ inqʼa ikarneʼl tu nimla tuulbʼal u tostiuxh. Tul imakʼeʼl Jesuus ipuaq inqʼa jalolaq puaq. Tul ivampu el Jesuus inqʼa imeexha. 
JHN.2.16	Tul ech tal vet Jesuus te inqʼa nikich kʼayin paraamuxh s-eche: —¡Eesavaq el inqʼa ekʼaʼy tzitza! Tul ¡yeʼ etaqʼ bʼen u totzotz vinBʼaal s-kʼayibʼal! —xeʼt Jesuus.
JHN.2.17	Yaʼne nal kuxh tul s-kʼuul inqʼa nikich itxhus tibʼ kʼatz Jesuus uvaʼ ech val u yol tzʼibʼamalich ka t-viyolbʼal quBʼaal Tiuxh s-eche: —Tira nik tiqʼo vaanima uvaʼ taʼn kuxh natxhkʼuulaʼm laʼ utxh t-vavotzotz, —chich u yol.
JHN.2.18	Yaʼne ech tal vet inqʼa iqʼesal tuqʼeʼybʼal inqʼa tij imam Israeel s-eche: —¿Kametz invaʼq kaebʼal aanima bʼa toq akʼutxh s-quvatz tiʼ qootzaqitaʼ uvaʼ at aviqleʼm taʼn quBʼaal Tiuxh? Tan niketz kuxh apalsa el inqʼa kam tetz inqʼa xaol, —xeʼtaqe.
JHN.2.19	Tul ech tal Jesuus s-eche: —Tilpuvaq u tostiuxh uvaʼa, tul oxvaʼl kuxh qʼij toq oleʼvik in tiʼ ilakax inpaqte, —xeʼt Jesuus.
JHN.2.20	Yaʼne ech tal inqʼa iqʼesal tuqʼeʼybʼal inqʼa tij imam Israeel s-eche: —Vajqilen toxkʼal yaʼbʼe (46) nuqpik u nimla atibʼal tuulbʼal u tostiuxh. Tul ¿oxvaʼl txhan qʼij laʼ oleʼvik vet axh tiʼ taqʼax jaʼ nik aaleʼ? —xeʼtaq te Jesuus.
JHN.2.21	Poro jitetz aʼ tal Jesuus u nimla atibʼal tuulbʼal u tostiuxh, pet aʼ tal Jesuus tiʼ vitxhiʼoʼl. 
JHN.2.22	Maʼtichetz titzʼeʼv vet Jesuus inpaqte, tul ul vet u yol s-kʼuul inqʼa nikich itxhus tibʼ kʼatz Jesuus, u yol uvaʼ maʼtich talt Jesuus. Echetz motx iqejt vete inqʼa nikich itxhus Jesuus, inqʼa yol uvaʼ tzʼibʼamal ka t-viyolbʼal quBʼaal Tiuxh, atz inqʼa yol uvaʼ tal Jesuus tiʼ u titzʼeʼv inpaqte.
JHN.2.23	Atichetz vet Jesuus tu tenam Jerusaleen tiʼ inimal u nimla qʼij Ipal Aanxel, tul mamala kaebʼal aanima ibʼan Jesuus xoʼl inqʼa xaol. Echetz iqejex vet Jesuuse taʼn mamala xaol uvaʼ, aʼ Jesuus ul sivatzil quBʼaal Tiuxh. 
JHN.2.24	Poro jit aʼ toksa Jesuus s-tuul kam uvaʼ nikich tal inqʼa xaol. Tan tootzaqich Jesuus kam vitxumbʼal inqʼa xaol s-kaqaayil. 
JHN.2.25	Echetz jit aʼ nikich itxʼebʼ Jesuus taqʼax itxumbʼal taʼn inqʼa xaol, tan tootzaqlich Jesuus kam uvaʼ atich tu taanima junun inqʼa xaol.
JHN.3.1	Atichetz val u vinaq uvaʼ Nikodeemoich ibʼij; iqʼesalich xoʼl inqʼa tij imam Israeel. Tul atich ok xoʼl u tuqʼeʼybʼal inqʼa fariseeo. 
JHN.3.2	Tuulbʼaletz val u qʼeqxeʼmbʼal, tul ex ilixoq Jesuus taʼn Nikodeemo. Tul ech tal Nikodeemo te Jesuus s-eche: —Txhusul qetz, qootzaqle uvaʼ quBʼaal Tiuxh qat txhaqon tzaan axh tiʼ atxhusun s-quxoʼl. Tan oq yeʼl quBʼaal Tiuxh sakʼatza, tul laʼ koq oleʼv axh tiʼ ibʼanax invaʼq kaebʼal aanima, eche uvaʼ nik abʼaneʼ, —xeʼt Nikodeemo.
JHN.3.3	Yaʼne ech tal Jesuus s-eche: —Tira nuqxh nik val see: Jaʼl uvaʼ yeʼ laʼ alal tikaʼpaq, tul yeʼl tokebʼal tiʼ ibʼant quBʼaal Tiuxh iqʼesalil t-taanima, —xeʼt Jesuus.
JHN.3.4	Tul ech tal Nikodeemo s-eche: —¡Keʼchetz laʼ talal invaʼq xaol tikaʼpaq, oq qʼest veteʼ! Tan bʼane laʼetz koq utxh tatin u xaol paqte kʼatz vitxutx, tul laʼ alal paqte, —xeʼt Nikodeemo.
JHN.3.5	Yaʼne ech tal Jesuus s-eche: —Tira nuqxh nik val see: Jitetz kuxh taʼne uvaʼ laʼ alal vaʼl u xaol taʼn itxutx, pet tetxhal kuxh laʼ nal alal tikaʼpaq tuchʼ viTiuxhil Tiuxh. Atz tetxhal laʼ nal alal paqte vatz quBʼaal Tiuxh. Tan jaʼl u xaol uvaʼ laʼ alal paqte vatz quBʼaal Tiuxh, aʼetz uvaʼe, laʼ bʼen atinoq tal uvaʼ nik ibʼanvat quBʼaal Tiuxh iqʼesalil. 
JHN.3.6	Tan jaʼl invaʼq xaol uvaʼ laʼ alal taʼn alam aanima, antetz kuxh vitxhiʼoʼl nik bʼanbʼen. Pet jaʼl uvaʼ laʼ alal taʼn viTiuxhil Tiuxh, aʼetz vet u taanxelale nik titzʼeʼv vatz quBʼaal Tiuxh. 
JHN.3.7	Pet yeʼ kuxh sotz akʼuul te u yol, kʼuxh ech nik val see s-eche: «Tetxhal laʼ alal ex tikaʼpaq,» chich in. 
JHN.3.8	Jankʼal eche u kaqiqʼ, tan tal kuxh nik aabʼivat u toqʼeʼ. Tul yeʼ nik eeleʼ tal nik tzajka, atz tal nik ikʼaqeʼ. Echetze inqʼa xaol, inqʼa yeʼ ootzaqin tetz quBʼaal Tiuxh, tan yeʼ nik ibʼen s-te tiʼ titzʼeʼv vaʼq xaol tikaʼpaq taʼn viTiuxhil Tiuxh, —xeʼt Jesuus.
JHN.3.9	Yaʼne ech tal vet Nikodeemo te Jesuus s-eche: —¿Kametz laʼ qule inimal u yol uvaʼe? —xeʼt Nikodeemo. 
JHN.3.10	Tul ech tal Jesuus s-eche: —¿Yeʼetz kol nik ibʼen u yol see?, atz axh txhusul tetz inqʼa tij imam Israeel. 
JHN.3.11	Tira nuqxh nik val see: Jankʼalxh inqʼa yol uvaʼ nik qal inuqul see tuchʼ inqʼa nik itxhus tibʼ sinkʼatza, tan oʼetzxhte ootzaqin tetz. Tul oʼetzxhte ilonaʼq tetz inuqul kam inqʼa nik qal see. Tul jitoqetz nik eqejeʼ, ex inqʼa iqʼesal tuqʼeʼybʼal inqʼa qumol s-tijaq imam Israeel. 
JHN.3.12	Iletz inqʼa yol nik val inuqul sete tzitza vatz txʼavaʼ, tul yeʼ nik eqej in s-tiʼ. Tul oqetz laʼ val inuqul sete tiʼ inqʼa kam t-amlikaʼ, tul aʼetz koq laʼ eqejtxha ine s-tiʼ. 
JHN.3.13	Pet yeʼxhal invaʼq bʼennaʼq tu amlikaʼ. Pet taʼn kuxh ine [uvaʼ tzajnaʼq in tu amlikaʼ], in, u Kʼaola uvaʼ qat bʼen in s-alam aanima.
JHN.3.14	Taqʼetz jaʼ Moisees u kan s-jetxhel jaʼ tu tzaqa txʼavaʼ, tul yek nikich ibʼan inqʼa xaol bʼaʼn uvaʼs nikich motx isaqit jaʼ u kan. Echatetz laʼ vaqʼax jaʼe, in u kʼutxhul tetz quBʼaal Tiuxh vatz txʼavaʼ.
JHN.3.15	Echetz jatvaʼl inqʼa xaol uvaʼ laʼ qeon in, yeʼletz vet ikamebʼal vatz quBʼaal Tiuxh. Pet at vet qʼij isaq uvaʼ yeʼl iyaʼebʼal imotxebʼal laʼ ibʼana.
JHN.3.16	Tan sibʼxh taanima quBʼaal Tiuxh tiʼ jankʼal inqʼa xaol vatz txʼavaʼ. Tan aʼ isaʼ yeʼ laʼ itzʼeqx inqʼa xaol. Pet at qʼij isaq uvaʼ yeʼl iyaʼebʼal imotxebʼal laʼ ibʼana. Xaʼtetze qat taqʼ tzaan in, in viKʼaol tiʼ ul vaqʼt vibʼ kamoq tiʼ itxhoox jankʼal vipaʼv inqʼa xaol, in, uvaʼ taʼnxh in sibʼ viqleʼm.
JHN.3.17	Qatetz itxhaq tzaan in quBʼaal Tiuxh, in viKʼaol. Poro jit aʼ qat itxhaqvat tzaan in tiʼ taqʼax jaʼp u yol tiibʼa jankʼal inqʼa xaol tiʼ ikʼaxbʼisaleʼ, pet, tiʼ uvaʼ, jankʼal inqʼa xaol laʼ ikol tibʼ vatz u kʼaxkʼo tiʼ inqʼa ipaʼv. 
JHN.3.18	Tan jaʼl uvaʼ laʼ qeon in, in viKʼaol quBʼaal Tiuxh, tan yeʼl vet u yol laʼ jaʼp s-tiibʼa tiʼ vipaʼv. Pet jaʼl uvaʼ yeʼ laʼ qeon in, in viKʼaol quBʼaal Tiuxh, tan at vet jaʼp viyol quBʼaal Tiuxh s-tiibʼa tiʼ ibʼen tu kʼaxkʼo. Tan yeʼ qat iqej viKʼaol quBʼaal Tiuxh uvaʼ taʼnxhte uvaʼ palnaʼq tiqleʼm. 
JHN.3.19	Keʼchetz koq qat ijaʼp viyol quBʼaal Tiuxh s-tiibʼa, pet, tiʼ uvaʼ, yeʼ toksa viyol quBʼaal Tiuxh s-tuul uvaʼ qat ul inkʼutxh s-xoʼl tzitza vatz txʼavaʼ, eche itxiqun vaʼq txiqubʼal. Pet aʼl aʼ qat bʼenk taanima tiʼ inqʼa paʼv, eche ibʼen t-tokto. Tan aʼ kuxh tetz ibʼanax inqʼa kantxhaqla txumbʼal. 
JHN.3.20	Tan jankʼalxh inqʼa xaol uvaʼ, aʼ kuxh u kantxhaqla txumbʼal nik ibʼaneʼ, aʼetz inqʼae, nik iyan ivatz s-ve, in, u Txiqubʼal. Tul jitoq nik itxhok tok sinkʼatza, in, u Txiqubʼal, tan yeʼ isaʼ laʼ motx eluʼl vatz qʼij saq tiʼ inqʼa kantxhaqla txumbʼal nik ibʼaneʼ. 
JHN.3.21	Pet u xaol uvaʼ, aʼ nik inima vinuqul viyolbʼal quBʼaal Tiuxh, tan aʼetz u xaole uvaʼ nik itxhok tok sinkʼatza, in u Txiqubʼal. Echetz laʼ tootzaqile uvaʼ, aʼ u titzʼabʼal quBʼaal Tiuxh nik motx ibʼaneʼ, —xeʼt Jesuus te Nikodeemo.
JHN.3.22	Xamteletz vet tiʼ inqʼa utxhi, tul bʼen vet Jesuus tuchʼ inqʼa nikich itxhus tibʼ s-kʼatza tuulbʼal Judeea. Tul atin vet Jesuus tzitzi s-tuchʼ. Tul nikich taqʼ kuʼ Jesuus inqʼa xaol xeʼ aʼ.
JHN.3.23	Tul nikichat taqʼ kuʼ Xhun inqʼa xaol xeʼ aʼ tu tal tenam Enoon uvaʼ inaaqaʼ tibʼ tuchʼ u tenam Saliim. Tan mamala xaomla aʼ atich tzitzi. Tul motx aqʼbʼ inqʼa xaol kʼatz Xhun. Tul nikich taqʼ kuʼ Xhun xeʼ aʼ. 
JHN.3.24	Ayaʼletz uvaʼe, nikich ibʼan Xhun uvaʼs yeʼnaqich jaʼoq Xhun t-tzeʼ.
JHN.3.25	Yaʼne xeʼt vet yol xoʼl inqʼa nikich itxhus tibʼ kʼatz Xhun tuchʼ inqʼa iqʼesal tuqʼeʼybʼal inqʼa tij imam Israeel tiʼ inimal inqʼa txʼajo ibʼ vatz quBʼaal Tiuxh. 
JHN.3.26	Tul aqʼbʼ vet inqʼa nikich itxhus tibʼ kʼatz Xhun. Tul echaq motx tal te Xhun s-eche: —Txhusul qetz, il naq u vinaq at tzitzi uvaʼ atich sakʼatza txala bʼen Jordaan, naq uvaʼ aal u tiqleʼm s-qe. Iletz naq imol tibʼ tuchʼ inqʼa nik itxhus tibʼ s-kʼatza tiʼ taqʼax kuʼ inqʼa xaol xeʼ aʼ. Tul mam tenam nik taqʼbʼ vatz naq, —xeʼtaqe.
JHN.3.27	Yaʼne ech tal Xhun s-eche: —Yeʼxhabʼil vaʼq xaol laʼ utxh taqʼax bʼen s-nim tuchʼ u tiqleʼm, oq jit quBʼaal Tiuxh laʼ saʼon s-tiʼ. 
JHN.3.28	Tul antxh ex ootzaqin tetz vinyol uvaʼ val sete tiʼ u viqleʼm. Ech u yol val sete s-eche: «Jit aʼ, ine u Kriisto. Pet aʼ, ine, uvaʼ qat ibʼaxabʼsa tzaan in quBʼaal Tiuxh vatz u Kriisto,» yetz xeʼt in sete.
JHN.3.29	Tan jabʼil koq aj etz u ixvaak laʼ ibʼana, pet aʼ u aj tzʼaloʼm aj etz; aʼe, u Kriisto. Pet u tamiʼk u aj tzʼaloʼm, tan at kuxh s-kʼatza, eche vatineʼ. Niketz ichiibʼ u tamiʼk u aj tzʼaloʼm tiʼ ipaxin vitziulal, echetz nik itzoqp vinchiibʼe, tiʼ uvaʼ nik etaleʼ, tiʼ uvaʼ aʼxh nik tabʼi inqʼa xaol viyol u Kriisto. 
JHN.3.30	Echetzxh vet toq ibʼane. Tan aʼ vet u tetz u Kriisto laʼ yakʼini; pet il vet u vetz aalemal itzoqpeʼ, —xeʼt Xhun.{*}
JHN.3.31	Tul ech tal Xhun, u aqʼol kuʼ xaol xeʼ aʼ, inpaqt s-eche: —Tan aʼ u Kriisto iqʼesal s-qiibʼa s-qukaqaayil. Tan een tzajnaʼql t-amlikaʼ. Pet ech koq in, tan in kuxh invaʼl sulaʼ aanima vatz txʼavaʼ. Tul aʼ nik inyolbʼe inqʼa txumbʼal tetz inqʼa xaol vatz txʼavaʼ. Pet koq viyol u Kriisto, tan palnaʼq tiʼ u vetz, atz palnaʼq tiqleʼm tiʼ viyolon tiibʼa jankʼal inqʼa qetz tzitza vatz txʼavaʼ, tan een tzajnaʼql t-amlikaʼ. 
JHN.3.32	Tan kam uvaʼ ilel taʼn, atz abʼimal tzaan taʼn kʼatz quBʼaal Tiuxh, tul aʼetz uvaʼe, nik tal s-quxoʼl. Aloq jit jankʼal xaol nik kʼulun u yol uvaʼ nik taleʼ.
JHN.3.33	Pet jaʼl uvaʼ nik qeon inqʼa yol uvaʼ nik tal u Kriisto, tul aʼetz uvaʼe, nik kʼutxhun tuchʼ u tatineʼ uvaʼ nuqxh inqʼa iyol quBʼaal Tiuxh uvaʼ nik tal u Kriisto. 
JHN.3.34	Tan antxh inqʼa iyol quBʼaal Tiuxh nik iyolbʼe u Kriisto uvaʼ qat itxhaq tzaan quBʼaal Tiuxh. Tan tira kuxh taqʼ quBʼaal Tiuxh viTiuxhil kʼatz Jesuus. 
JHN.3.35	Tan atxh taanima quBʼaal Tiuxh tiʼ viKʼaol, echetz qat toksat vet quBʼaal Tiuxhe jankʼal inqʼa kam tiqʼabʼ.
JHN.3.36	Echetz jaʼl uvaʼ laʼ qeon viKʼaol quBʼaal Tiuxh, tul at qʼij isaq uvaʼ yeʼl iyaʼebʼal imotxebʼal laʼ ibʼana. Pet jaʼl uvaʼ laʼ ixvan viKʼaol quBʼaal Tiuxh, tul yeʼl qʼij isaq laʼ ibʼana. Pet aʼ vet u kʼaxkʼo laʼ taqʼ quBʼaal Tiuxh s-tiibʼa uvaʼ yeʼl iyaʼebʼal imotxebʼal, —xeʼt Xhun.
JHN.4.1+JHN.4.2	Nikichetz tal inqʼa fariseeo tiʼ Jesuus uvaʼ palnaʼqich tatxhul inqʼa xaol nikich tok s-niman tetz Jesuus, tul nikich taqʼ kuʼ xeʼ aʼ. Pet aloq jit Jesuus nikich aqʼon kuʼ inqʼa xaol xeʼ aʼ, pet aʼ inqʼa nikich itxhus tibʼ kʼatz Jesuus. Tul nikich ipal paʼl tatxhul viʼ inqʼa nikich taqʼ kuʼ Xhun xeʼ aʼ. Tabʼietz quBʼaal Jesuus kam uvaʼ nikich tal inqʼa fariseeo s-tiʼ, 
JHN.4.3	tul yekich el vet bʼen Jesuus tuulbʼal Judeea. Atz yekich vet tuulbʼal Galileea inpaqte. 
JHN.4.4	Poro tetxhal pal nalich Jesuus tuulbʼal Samaaria.
JHN.4.5	Aqʼbʼetz vet Jesuus tuchʼ inqʼa nikich itxhus tibʼ s-kʼatza t-val u tal tenam Sikaar, antxh tuulbʼal Samaaria, kʼatz vitxʼavaʼ Jakoov uvaʼ taqʼ ka s-naʼya te Xhuʼl, vikʼaol,
JHN.4.6	tal uvaʼ ikʼotvat Jakoov val u julil aʼ uvaʼ sibʼ atich bʼen. Aʼxhetz itxhaqʼaan qʼij, tul aqʼbʼ Jesuus tzitzi. Tul kʼuqeʼv Jesuus titziʼ vitzʼachil vijulil u aʼ, tan koʼlinaʼqich vet Jesuus t-xajoʼm.{*}
JHN.4.7	Yaʼne ul val u ixoq aj Samaaria tiʼ tiqʼol jaʼul tajaʼ tu jul. Tul ech tal Jesuus te u ixoq s-eche: —Aqʼ inbʼeeq vajaʼ saxeʼ, tul toq vukʼa, —xeʼt Jesuus. 
JHN.4.8	Eenaqichetz inqʼa nikich itxhus tibʼ kʼatz Jesuus tu tenam tiʼ iloqʼox txʼix.
JHN.4.9	Yaʼne ech tal u ixoq te Jesuus s-eche: —¿Kam s-tiʼil nik aabʼi avajaʼ s-ve? Tan in aj Samaaria, tul axh tij imam Israeel. Tul ootzaqle uvaʼ yeʼ nik iqʼiila tibʼ inqʼa aj Samaaria tuchʼ inqʼa tij imam Israeel, —xeʼt u ixoq te Jesuus.
JHN.4.10	Tul ech tal Jesuus s-eche: —Bʼaʼn uvaʼ ootzaql koq vibʼaʼnil quBʼaal Tiuxh uvaʼ laʼ utxhi laʼ taqʼ see, atz ootzaql koq u viqleʼm, in, uvaʼ nik abʼin vajaʼ see, tul laʼetz utxhi laʼ aabʼi avajaʼ s-ve, uvaʼ itzʼchil nik ibʼaneʼ uvaʼ nik taqʼ qʼij saq uvaʼ yeʼl iyaʼebʼal imotxebʼal. Tul laʼ vaqʼ see, —xeʼt Jesuus.
JHN.4.11	Yaʼne ech tal u ixoq s-eche: —Iqʼesal, kametz koq laʼ uule tiqʼol jaʼul avajaʼ, tan yeʼxhkam invaʼq iqʼomal aaʼn. Tul sibʼ at bʼen u aʼ paqte. Pet aloq ¿taletz atil u aʼ bʼa uvaʼ itzʼchil nik ibʼaneʼ nik aaleʼ? 
JHN.4.12	Tan bʼane aʼetz koq axh palnaʼq aviqleʼm viʼ Jakoov, u kʼuy qumam, uvaʼ kʼoton ka u julil aʼ uvaʼa. Tan antxh u julil aʼe, uvaʼ nikich ul tiqʼovat Jakoov tajaʼ. Tul nikich tukʼa tuchʼ inqʼa kʼaol imeʼal, atz tuchʼ inqʼa ikarneʼl, atz tuchʼ inqʼa ivaʼk, —xeʼt u ixoq te Jesuus.
JHN.4.13	Yaʼne ech tal Jesuus s-eche: —Jaʼl u xaol uvaʼ laʼ ukʼan u aʼ uvaʼa, tan laʼ kam t-tzaqa tziʼil inpaqte. 
JHN.4.14	Pet u xaol uvaʼ laʼ ukʼan u aʼ uvaʼ, in laʼ aqʼon s-te, tan yeʼl inpaqt laʼ kam t-tzaqatziʼil. Tan eche titzʼ invaʼq viʼal aʼ toq tatin qʼij isaq u xaol. Tul yeʼl iyaʼebʼal imotxebʼal qʼij isaq laʼ ibʼana, —xeʼt Jesuus.
JHN.4.15	Tul ech tal vet u ixoq te Jesuus s-eche: —Iqʼesal, aqʼ u aʼ bʼa s-ve uvaʼ nik aaleʼ. Tul yeʼl inpaqt laʼ tzaq intziʼ. Atz yeʼl vet in laʼ ul in tiʼ tiqʼol aʼ tzitza, —xeʼt u ixoq.
JHN.4.16	Yaʼne ech tal Jesuus s-eche: —Bʼaʼn kuxh teʼe. Pet aʼl quuxh; tul quxh iqʼo tzaan vatzumel. Tul ul axh sinvatz s-tuchʼ, —xeʼt Jesuus.
JHN.4.17	Tul ech tal u ixoq s-eche: —Yeʼl intzumel, —xeʼt u ixoq.
JHN.4.17	Tul ech tal Jesuus s-eche: —Echxhte uvaʼ nik aaleʼ: «Yeʼl intzumel,» chich axh. 
JHN.4.18	Tan oʼvaʼx vinaq eeqʼo. Iletz invaʼt vinaq iqʼomal aaʼn s-txheel, poro jitat atzumel. Echetz inuqulxhte uvaʼ nik aaleʼ, —xeʼt Jesuus.
JHN.4.19	Yaʼne ech tal u ixoq te Jesuus s-eche: —Iqʼesal, nik ibʼen s-ve uvaʼ axh qʼexsan tetz iyol quBʼaal Tiuxh. 
JHN.4.20	Pet kametz s-tiʼil uvaʼ antxh nikich natxhkʼuulank inqʼa kʼuy qumam tzitza tu vitz uvaʼ atil oʼ s-txheel. Pet aʼetz nik etaleʼ, ex inqʼa tij imam Israeel, uvaʼ tetxhal kuxh aʼ laʼ utxhk natxhkʼuulaʼm tu tenam Jerusaleen, —xeʼt u ixoq te Jesuus.{*}
JHN.4.21	Yaʼne ech tal Jesuus s-eche: —Toq val see, ixoq, uvaʼ: Il vet inqʼa qʼij tuleʼ uvaʼ jit kuxh taʼn tu vitz uvaʼa, atz tu tenam Jerusaleen, laʼ natxhkʼuulalik Tiuxh, tul toqxh ibʼan uvaʼ nik valeʼ. 
JHN.4.22	Jankʼal ex inqʼa aj Samaaria nik motx enatxhkʼuulan qʼaoq. Poro yeʼ etootzaqle jaʼl uvaʼ nik enatxhkʼuula. Pet oʼ inqʼa tij imam Israeel, tan nik motx qunatxhkʼuulaneʼ. Tul qootzaqle jaʼl uvaʼ nik qunatxhkʼuula. Tan s-qiʼe, oʼ inqʼa tij imam Israeel, toq ulk u chitpichil t-inqʼa paʼv.
JHN.4.23	Pet opoonyetz vet inqʼa qʼij, tan aʼetz vete uvaʼ atil oʼ s-txheel, uvaʼ tu taanxelalxh inqʼa niman tetz quBʼaal Tiuxh laʼ tzajk vinatxhkʼuulaneʼ. Tan aʼetz nik isaʼ quBʼaal Tiuxh, inqʼa taanxelalxh laʼ tzajk u natxhkʼuulaʼm. Aʼetz u nuqla natxhkʼuulaʼme uvaʼ nik isaʼ quBʼaal Tiuxh. Tul aʼetz nik itxhok quBʼaal Tiuxh inqʼa xaol uvaʼ taanxelalxh laʼ tzajk vinatxhkʼuulaneʼ. 
JHN.4.24	Tan u quBʼaal Tiuxh, aanxelal kuxh vet tatineʼ. Echetz s-tiʼile jatvaʼlxh inqʼa xaol nik saʼon inatxhkʼuulal Tiuxh, tul taanxelalxh laʼ tzajk vinatxhkʼuulaneʼ. Atz aʼ viTiuxhil Tiuxh laʼ toksa s-tuul tiʼ vinatxhkʼuulaneʼ, —xeʼt Jesuus te u ixoq.{*}
JHN.4.25	Yaʼne ech tal u ixoq te Jesuus s-eche: —Vootzaqle uvaʼ laʼ ul u Mesiias. Aʼe, uvaʼ Kriisto alel s-tiʼ inpaqte. Atz aʼ uvaʼe, laʼ uli, tul laʼ ul tal inuqul jankʼal inqʼa yol s-qe, —xeʼt u ixoq.
JHN.4.26	Tul ech tal Jesuus s-eche: —Aʼetz ine uvaʼ nik inyolon savuchʼ s-txheel, —xeʼt Jesuus te u ixoq.
JHN.4.27	Tuulbʼaletz uvaʼs sebʼtich iyolon Jesuus tuchʼ u ixoq, tul ul vet inqʼa nikich itxhus tibʼ kʼatz Jesuus. Tul yekich kuxh motx kajaq taanima, tiʼ uvaʼs nikich iyolon Jesuus tuchʼ u ixoq. Poro yeʼxhabʼil invaʼq ech alon s-eche: —¿Kam nik aabʼi te Jesuus? —xeʼtaq koq te u ixoq. Atz: —¿Kam nik ayol tuchʼ u ixoq? —xeʼtaq koq te Jesuus.
JHN.4.28	Yaʼne taqʼ vet ka u ixoq vitxeʼn. Tul bʼen vet ok tu tenam. Tul ech ex tal vet te inqʼa xaol tu tenam s-eche: 
JHN.4.29	—Koʼvaq s-viʼ. Tul koʼ qil val u Vinaq uvaʼ jikxh qat talt s-ve jankʼal inqʼa bʼanel vaʼn. Aʼetz nik vale uvaʼ, aʼ vet u Kriistoe, —xeʼt u ixoq.
JHN.4.30	Yaʼne tzaj vet inqʼa xaol tu tenam, tul ulaq vet vatz Jesuus.
JHN.4.31	Ayaʼl s-tuul nikich iyaʼlul Jesuus tiʼ itxʼaʼon taʼn inqʼa nikich itxhus tibʼ s-kʼatza. Tul ech nikich motx tal te Jesuus s-eche: —Txhusul qetz, txʼaʼon, —chichichaqe.
JHN.4.32	Yaʼne ech tal Jesuus s-eche: —Il intxʼix ati uvaʼ nik vetxhbʼu. Pet aʼe tan, yeʼ etootzaqle, —xeʼt Jesuus.
JHN.4.33	Tul ech motx tal vet inqʼa nikich itxhus tibʼ kʼatz Jesuus s-vatzaq s-eche: —Atebʼ invaʼq xaol qat ul aqʼon itxʼix Jesuus, —xeʼtaqe.
JHN.4.34	Yaʼne ech tal Jesuus te inqʼa nikich itxhus tibʼ s-kʼatza s-eche: —Nik innima kam uvaʼ nik isaʼ vinBʼaal laʼ inbʼana. Tul nik insaʼ itzoqpisal s-kaqaayil kam uvaʼ qat itxhaq tzaan in vinBʼaal tiʼ ibʼanaxeʼ. Aʼetz uvaʼe, nik tetxhbʼu u vaanxelal vatz quBʼaal Tiuxh.
JHN.4.35	Echetze ex, tan ech nik motx etal s-eche: «Kajvaʼt ichʼ laʼ motx txhokp ivatz inqʼa txhiko,» chich ex. Pet toq val sete uvaʼ ech tatin inqʼa xaol, eche u txhiko. Tan mamala xaol nik isaʼ tok tzaan s-viʼ. Saqivaq etileʼ, tan ile qʼanbʼiyaq veteʼ. Tul laʼ utxh vet itxhokoxeʼ. 
JHN.4.36	Tan jatvaʼl inqʼa laʼ molon ok inqʼa xaol sinkʼatza tiʼ ibʼen tu qʼij saq uvaʼ yeʼl iyaʼebʼal imotxebʼal, tan at itxʼaqaʼm s-tiʼ. Eche u xaol uvaʼ laʼ molon vet vivatz inqʼa txhiko, tan laʼ ikʼul txhojbʼal tetz s-tiʼ. Tul atat itxʼaqaʼm jaʼtvaʼl uvaʼ nik alon vinyol, eche u xaol uvaʼ laʼ avan u txhiko. Tul tzumetz kuxh laʼ motx ichiibʼ vet sinkʼatza.{*}
JHN.4.37	Tan nuqxhte val u yol uvaʼ ech nik tal s-eche: «Vaʼl xaol laʼ avan invaʼq txhiko, tul vaʼt vet xaol laʼ txhokon ivatz,» chich u yol.{*}
JHN.4.38	Echetz il ex qat intxhaql bʼen ex tiʼ imolox ok inqʼa xaol sinkʼatza, eche imolox vet ivatz txhiko. Kʼuxhetz jit ex qat txhikon, tan jolten inqʼa qat txhikon, pet aʼetz vet ex, toq okoq ka ex tiʼ imolox vet vivatz inqʼa txhiko, —xeʼt Jesuus te inqʼa nikich itxhus tibʼ s-kʼatza.
JHN.4.39	Mamalaetz vet xaol, inqʼa aj Sikaar uvaʼ at tuulbʼal Samaaria, motx qeon vet Jesuus tiʼ viyol u ixoq uvaʼ ech nikich tal s-eche: —Qat motx tal u vinaq s-ve jankʼal inqʼa bʼanel vaʼn, —chichich vet u ixoq tiʼ Jesuus.
JHN.4.40	Echetz mamala vet inqʼa aj Samaaria aqʼbʼ kʼatz Jesuus, tul motx ijaq vet bʼaʼnil te Jesuus, tiʼ uvaʼ laʼich kaj Jesuus s-xoʼl. Echetz ikaj vet Jesuuse kaʼvaʼl qʼij xoʼl inqʼa aj Samaaria.
JHN.4.41	Tul mamalaat vet inqʼa aj Samaaria motx qeon vet Jesuus, tiʼ uvaʼs motx tabʼit vet inqʼa yol titziʼ Jesuus.
JHN.4.42	Tul echaq nikich motx tal vet te u ixoq s-eche: —Jitetz taʼn koq kuxh vayol qat qabʼi, tul qat quqej Jesuus, pet qat qillaʼ, atz qat qabʼilaʼ uvaʼ aʼ bʼak u Kriistoe, atz u Chitol tetz kamaq kuxh xaolil vatz txʼavaʼ, —chichich vet inqʼa xaol te u ixoq.
JHN.4.43+JHN.4.44	Maʼtichetz talt Jesuus u yol uvaʼ yeʼl invaʼq qʼexsan tetz viyol quBʼaal Tiuxh nik toksal iqʼij t-vitenam. Pet eletz vet kaʼvaʼl qʼij tatin Jesuus t-Samaaria, tul bʼen vet Jesuus tuulbʼal Galileea. Tul yeʼlichetz s-kʼuul Jesuus uvaʼ laʼich kʼulux Jesuus tibʼaʼnil.
JHN.4.45	Pet aqʼbʼetz vet Jesuus tuulbʼal Galileea, tul kʼulux tibʼaʼnil taʼn inqʼa aj Galileea. Tan maʼtich motx tilt inqʼa mamala kaebʼal aanima uvaʼ motx ibʼan Jesuus tu tenam Jerusaleen. Tan ex inqʼa aj Galileea tu tenam Jerusaleen tiʼ inimal u nimla qʼij Ipal Aanxel.
JHN.4.46	Yaʼne aqʼbʼ vet Jesuus inpaqte tu tenam Kanaa tuulbʼal Galileea, tal uvaʼ taqʼvat bʼen Jesuus u aʼ s-taʼl uuva. Atichetz val u vinaq, aj tenam Kapernauum, uvaʼ iqʼesalich kʼatz Eroodes Antiipas, u mam iqʼesal. Tul oybʼalich ikʼaol viqʼesal.
JHN.4.47	Tabʼietz veteʼ uvaʼ atich vet Jesuus tuulbʼal Galileea, tan yaʼnaqich kuxh tel tzaan Jesuus tuulbʼal Judeea. Tul ul ijaq viqʼesal bʼaʼnil te Jesuus uvaʼ laʼich bʼen ibʼan Jesuus bʼaʼn vikʼaol. Tan bʼiitich kuxh ikam vet taʼn yaabʼil.
JHN.4.48	Yaʼne ech tal Jesuus s-eche: —Eche uvaʼ yeʼ koq qat inkʼutxh inqʼa etxhlal, atz uvaʼ mam yol tilix sevatz, tul laʼ koq eqej in, —xeʼt Jesuus.
JHN.4.49	Tul ech tal viqʼesal s-eche: —Inqʼesal, bʼan bʼaʼnil s-ve. Tul bʼen koq eel val vinkʼaol, loqʼe yeʼx kamoq, —xeʼte.
JHN.4.50	Yaʼne ech tal Jesuus s-eche: —Quuxh; tul quxh il vakʼaol. Tan ile bʼaʼn veteʼ, —xeʼt Jesuus. Tul ikʼuqbʼa vet viqʼesal ikʼuul tiʼ viyol Jesuus. Tul bʼen veteʼ.
JHN.4.51	Yeʼnaqichetzxh aqʼbʼoq viqʼesal t-totzotz, tul ul kʼultxhoq vet taʼn inqʼa taqʼonvil. Tul echaq motx tal s-te s-eche: —¡Il vakʼaol bʼaʼn veteʼ! —xeʼtaqe.
JHN.4.52	Yaʼne tabʼi vet viqʼesal te inqʼa bʼanolaq taqʼon uvaʼ kam oora ibʼan u xaak bʼaʼn.
JHN.4.52	Tul echaq tal s-eche: —Evet tzaane yaʼ vet u xamal tiʼ vakʼaol uvaʼs ibʼant vaʼl oora s-kuʼebʼal qʼij, —xeʼt inqʼa bʼanolaq taqʼon.
JHN.4.53	Echetz ibʼen vete te vibʼaal u xaak uvaʼ aʼxh iyaʼ vet u xamal tiʼ vikʼaol tu oora uvaʼs ech tal Jesuus s-te s-eche: —Il vakʼaol bʼaʼn veteʼ, —xeʼt Jesuus. Tul qeex vet Jesuus taʼn viqʼesal tuchʼ jankʼal tatin t-totzotz, tiʼ uvaʼ, aʼich Jesuuse u Kriisto.
JHN.4.54	Aʼetz vikaʼv kaebʼal aanimae ibʼan Jesuus uvaʼs atich vet tuulbʼal Galileea uvaʼs maʼtich tel tzaan tuulbʼal Judeea.
JHN.5.1	Xamtichetz veteʼ, tul bʼen vet jaʼ Jesuus tu tenam Jerusaleen tuulbʼal uvaʼs nikich inimat inqʼa tij imam Israeel val vinimla qʼij. 
JHN.5.2	Atichetz val u atibʼal molbʼal tibʼ aʼ tu tenam Jerusaleen uvaʼ Veteesda chichich eʼl tu yolbʼal evreeo. Tul aʼ atich kʼatz val vijubʼalil vibʼitzʼil u tenam uvaʼ Tetz Karneʼl ibʼij. Tul atich txhaq oʼloʼil piraal s-kʼatza.{*}
JHN.5.3+JHN.5.4	Mamalaetz yaabʼ atich tzitzi. Atich inqʼa tzotiche. Atz atich inqʼa koyelich ibʼenaʼ. Atz atich inqʼa tzeʼuʼxich kuxh itxhiʼoʼl. [Tul aʼ nikichaq itxʼebʼ ibʼant bʼaʼn. Atz aʼ nikichaq motx itxʼebʼ paqte itiʼnsal u aʼ taʼn val u aanxel. Aʼetz val u aanxel nikich tul tu atibʼal tetz naʼebʼal aʼ tiʼ itiʼnsal u aʼ. Tul jatu talen kuxh nikich ulka. Jaʼletz u yaabʼ uvaʼ bʼaxa nikich ikoʼp xeʼ u aʼ tuulbʼal uvaʼs maʼt itiʼn u aʼ, tul yek nikich ibʼan bʼaʼn, kʼuxh kamxh yaabʼilil nikich motx bʼanon.]
JHN.5.5	Atichetz val u vinaq tzitzi uvaʼ vinaq vajxaqlavalich vet yaʼbʼ tok yaabʼil s-tiʼ. 
JHN.5.6	Tul til Jesuus uvaʼ xoklich u yaabʼ. Tul tootzaqich Jesuus uvaʼ naʼynaqich tok vet yaabʼil s-tiʼ. Tul ech tal Jesuus s-te s-eche: —¿Nik asaʼeʼ laʼ abʼan bʼaʼn? —xeʼt Jesuus.
JHN.5.7	Tul ech tal u yaabʼ s-eche: —Atz ee, inqʼesal. Aloq jaʼl koq invaʼq nik aqʼon koʼp in xeʼ u aʼ uvaʼs nik ixeʼt u aʼ tiʼnoq. Tan yaʼnaqxh in saʼ pal kuʼ in, tul vaʼlen nik ibʼaxabʼ kuʼ sinvatz, —xeʼt u yaabʼ.
JHN.5.8	Yaʼne ech tal Jesuus te u yaabʼ s-eche: —Lakpen. Tul lak vatxʼatxh tzeʼ. Tul xaon veteʼ, —xeʼt Jesuus.
JHN.5.9	Taletz kuxh Jesuus u yol uvaʼe, tul yekich ibʼan vet u vinaq bʼaʼn uvaʼ oybʼaliche. Tul ilak vet vitxʼatxh tzeʼ. Tul xaon veteʼ. Poro xeem qʼij saavadoich u qʼij uvaʼs ibʼant u vinaq bʼaʼn taʼn Jesuus.
JHN.5.10	Yaʼne ech tal vet inqʼa iqʼesal uqʼeʼybʼal te u vinaq uvaʼ maʼtich ibʼant bʼaʼn s-eche: —Yeʼbʼaʼn vatz u qubʼekʼbʼal uvaʼ laʼ eeqʼo vatxʼatxh tzeʼ txheelaʼ tu xeem qʼij saavado, —xeʼtaqe.
JHN.5.11	Tul ech tal u vinaq s-eche: —¿Kametza? Tan aʼ u vinaq qat alon s-ve uvaʼ qat bʼanon in bʼaʼn. Tan ech qat tal s-ve s-eche: «Iqʼo vatxʼatxh tzeʼ. Tul xaon veteʼ,» chich s-ve, —xeʼt u vinaq uvaʼ maʼtich ibʼant bʼaʼn.
JHN.5.12	Yaʼne tabʼi inqʼa iqʼesal uqʼeʼybʼal te u vinaq. Tul echaq tal s-eche: —¿Jaʼletz naqe uvaʼ?: «Iqʼo vatxʼatxh tzeʼ. Tul xaon veteʼ,» chich see, —xeʼtaqe. 
JHN.5.13	Poro yeʼich ootzaqimal vibʼij Jesuus taʼn u vinaq uvaʼ bʼanax bʼaʼn. Tan maʼtich tel vet el Jesuus xoʼl inqʼa xaol, inqʼa atich tzitzi.
JHN.5.14	Bʼiilichetzxh vet s-tuul, tul ikʼul tibʼ Jesuus tuchʼ u vinaq tu nimla atibʼal tuulbʼal u tostiuxh. Tul ech tal Jesuus te u vinaq s-eche: —Nik val see uvaʼ bʼaʼn vet axh. Pet yeʼl vet axh laʼ paʼvin axh. Tan oq laʼ paʼvin axh, tul aʼl pal iviʼ u kʼaxkʼo laʼ ul seebʼa, —xeʼt Jesuus.
JHN.5.15	Yaʼne bʼen vet u vinaq. Tul ex tal vet u yol te inqʼa iqʼesal tuqʼeʼybʼal inqʼa tij imam Israeel uvaʼ Jesuus bʼanon bʼaʼn. 
JHN.5.16	Echetz s-tiʼile xeʼt vet inqʼa iqʼesal uqʼeʼybʼal tiʼ itxhokox Jesuus, atz tiʼ iyatzʼax el Jesuus, tan, tiʼ uvaʼ ibʼan Jesuus bʼaʼn u vinaq tuulbʼal u xeem qʼij saavado.
JHN.5.17	Yaʼne ech tal Jesuus te inqʼa iqʼesal uqʼeʼybʼal s-eche: —Yeʼl vinBʼaal nik itanbʼa taqʼonveʼ, tetxhal tul tu qʼij uvaʼa, kʼuxh xeem qʼij. Echatetz kuxh uvaʼe nik inbʼane, —xeʼt Jesuus.
JHN.5.18	Kʼuxhetz ech tal Jesuuse, tan aalxh nikich ibʼant inqʼa iqʼesal uqʼeʼybʼal yaʼl tiʼ iyatzʼax el Jesuus, tan, tiʼ uvaʼ nikich teesa Jesuus iqʼij u bʼekʼbʼal tetz u xeem qʼij saavado s-vatz, atz, tiʼ uvaʼ nikich tal Jesuus Tiuxh sibʼaal. Tul nikich ibʼan tibʼ Jesuus eela tuchʼ quBʼaal Tiuxh s-vatz.
JHN.5.19	Yaʼne ech tal Jesuus te inqʼa iqʼesal uqʼeʼybʼal s-eche: —Tira toq val sete: Yeʼxhkam vaʼq laʼ inbʼan sinjunal, in viKʼaol quBʼaal Tiuxh. Pet aʼ nik inbʼan kam uvaʼ nik vil ibʼant vinBʼaal. Tan kam uvaʼ nik ibʼan vinBʼaal, tul antetzxh uvaʼe nik inbʼane. 
JHN.5.20	Tul at taanima vinBʼaal Tiuxh s-viʼ, tan in viKʼaol. Tul nik ikʼutxh s-ve jankʼal uvaʼ nik ibʼaneʼ. Tul nik taqʼ viqleʼm tiʼ ibʼanaxeʼ. Tul atel kuxh kam toq etil inbʼantaʼ uvaʼ palnaʼq tiibʼa uvaʼ nik etileʼ. Tan aʼ u quBʼaal toq lotxhon in tiʼ ibʼanaxeʼ. Echetz toq ikaj etaanimae s-tiʼ. 
JHN.5.21	Tan kamxh nik tulsat vinBʼaal taanima inqʼa kamnaʼq tiʼ taqʼax qʼij isaq, tul echatxh laʼ vaqʼte u qʼij saq uvaʼ yeʼl iyaʼebʼal imotxebʼal te u xaol uvaʼ, in laʼ saʼon. 
JHN.5.22	Tul yeʼxhabʼil invaʼq xaol laʼ taqʼ kuʼ vinBʼaal yol tinuqul tiʼ vipaʼv. Pet aʼ qat taqʼvat vinBʼaal t-inqʼabʼ uvaʼ, aʼ in, laʼ aqʼon kuʼ yol tinuqul tiʼ inqʼa xaol.
JHN.5.23	Tul kamxh uvaʼ nik toksal iqʼij vinBʼaal taʼn inqʼa xaol, tul echatxh laʼ toksal inqʼije taʼn inqʼa xaol. Jaʼletz uvaʼ yeʼ laʼ oksan inqʼij, tul aʼetz koq vinBʼaal uvaʼ txhaqon tzaan in, laʼ oksal iqʼij taʼn.
JHN.5.24	Tira toq val sete: Jaʼl u xaol nik abʼin vinyol, tul laʼ iqeja uvaʼ, aʼ vinBʼaal txhaqon tzaan in, atetz qʼij isaq uvaʼ yeʼl iyaʼebʼal imotxebʼal. Atz yeʼletz vete u yol laʼ jaʼp s-tiibʼa tiʼ ibʼen tu kʼaxkʼo uvaʼ laʼ iqʼon tu kamchil, pet at vet qʼij isaq.
JHN.5.25	Tira toq val sete: Laʼ opoon vaʼl qʼij uvaʼ toq tabʼi vet inqʼa xaol vinyol, in, viKʼaol quBʼaal Tiuxh, inqʼa xaol, inqʼa yeʼl qʼij isaq kʼatz vinBʼaal Tiuxh. Jaʼletz uvaʼ laʼ qeon vinyol, tul aʼetz uvaʼe, at qʼij isaq uvaʼ yeʼl iyaʼebʼal imotxebʼal. Tan aʼetz vete uvaʼ atil oʼ s-txheel. 
JHN.5.26	Tan kamxh u tiqleʼm vinBʼaal at tiʼ taqʼax u qʼij saq uvaʼ yeʼl iyaʼebʼal imotxebʼal, tul echatetzxh u viqleʼme at taʼn tiʼ taqʼax qʼij saq uvaʼ yeʼl iyaʼebʼal imotxebʼal, in viKʼaol. 
JHN.5.27	Atz qat taqʼ vinBʼaal viqleʼm tiʼ taqʼax kuʼ yol tinuqul tiʼ inqʼa xaol tiʼ vipaʼv, in, u Kʼaola uvaʼ qat bʼen in s-alam aanima.
JHN.5.28	Poro yeʼl ex laʼ kaj etaanima tiʼ inqʼa yol uvaʼ qat val sete. Tan laʼ opoon invaʼl qʼij uvaʼ jankʼal inqʼa kamnaʼql veteʼ laʼ abʼin vinsikʼletaʼ. 
JHN.5.29	Tul yek laʼ motx itzʼatxh veteʼ. Jaʼletz u xaol uvaʼ bʼanon u bʼaʼn, tul aʼetz inqʼae, yek laʼ vitzʼeʼvsa inpaqte. Tul aʼ u bʼaʼn laʼ bʼen tileʼ. Pet jaʼl inqʼa xaol uvaʼ bʼanon u yeʼbʼaʼn, tul laʼ motx itzʼeʼv qʼaoq inpaqte. Poro in laʼ aqʼon vet jaʼp u yol s-tiibʼa tiʼ ibʼen tu kʼaxkʼo. 
JHN.5.30	Tul yeʼxhkam invaʼq nik intxʼol ibʼanax sinjunal. Pet bʼaxa nik vabʼi te vinBʼaal kam laʼ inbʼana. Yaʼnetze nik vaqʼ kuʼ u yol tinuqul. Tul inuquletzxh uvaʼ nik inbʼan tiʼ taqʼax kuʼ yol tinuqul. Tan jit aʼ u vitzʼabʼal nik voksa sinjunalil, pet aʼ nik voksa u titzʼabʼal vinBʼaal uvaʼ txhaqon tzaan in.
JHN.5.31	Oqetz junt kuxh laʼ val inuqul inqʼa yol s-viʼ, tiʼ u viqleʼm, tul laʼ koq ok s-tuul. 
JHN.5.32	Pet at vaʼt uvaʼ nik alon inuqul inqʼa yol s-viʼ. Echetz vootzaqle uvaʼ inuqulxhte inqʼa yol uvaʼ nik tal s-viʼ.
JHN.5.33	Tan aʼ, uvaʼs etxhaqt bʼen kaʼl inqʼa emol tiʼ tabʼil te Xhun, tiʼ uvaʼ kamich u viqleʼm, tul echatxh talt Xhun inuqul inqʼa yole s-viʼ.
JHN.5.34	Poro jit aʼ nik inkʼuqbʼa inkʼuul tiʼ vaʼq u yol uvaʼ laʼ tal invaʼq u xaol s-viʼ. Pet nik viqʼo tzaan u yol tiʼ talt Xhun inuqul u yol s-viʼ, tiʼ uvaʼ laʼ eqea, atz laʼ chitp ex t-inqʼa epaʼv. 
JHN.5.35	Tul tira nikich tal Xhun jankʼal vinuqul s-viʼ. Tan echich Xhun, eche invaʼq xamal uvaʼ nik toybʼeʼ, tul nik itxiquneʼ. Tul chiibʼ ex tiʼ tabʼil inqʼa yol tuulbʼal jolol qʼij.
JHN.5.36	Poro atel jolt kam uvaʼ nik alon inuqul inqʼa yol s-viʼ uvaʼ sibʼ palnaʼq viʼ uvaʼ tal Xhun s-viʼ. Tul aʼat nik alon inuqul inqʼa yol s-viʼ, jankʼal inqʼa kaebʼal aanima nik motx inbʼaneʼ. Tan aʼetz uvaʼe, qat itxhaq in vinBʼaal tiʼ ibʼanaxeʼ. Echetz aʼ, inqʼa inbʼanoʼm, nik kʼutxhun uvaʼ, aʼ vinBʼaal txhaqon tzaan in.
JHN.5.37	Echetz ant vinBʼaal, uvaʼ txhaqon tzaan in, nik alon inuqul inqʼa yol s-viʼ tuchʼ jankʼal inqʼa nik motx inbʼan taʼn. Tul yeʼl inpaqxoʼq etabʼi iyoloneʼ, atz yeʼl inpaqxoʼq etila. 
JHN.5.38	Tul yeʼ nik enima viyol vinBʼaal. Tan yeʼ nik eqejeʼ uvaʼ, aʼ ine, uvaʼ txhaqel tzaan in taʼn.
JHN.5.39	Pet bʼantan tekʼxh nik etxhʼoti viyolbʼal quBʼaal Tiuxh, inqʼa tzʼibʼamal ka. Tan aʼ nik etitzʼa uvaʼ tiʼ vetxhʼotit inuqul viyolbʼal quBʼaal Tiuxh toq eleqvat qʼij esaq uvaʼ yeʼl iyaʼebʼal imotxebʼal. Aʼetz nik yolonk viyolbʼal quBʼaal Tiuxh s-viʼ. 
JHN.5.40	Tul aaletz yeʼ nik esaʼt inqeexeʼ in, u Kriisto, in, uvaʼ laʼ aqʼon qʼij esaq uvaʼ yeʼl iyaʼebʼal imotxebʼal.
JHN.5.41	Aloq jit aʼ nik intxhoke uvaʼ laʼ oksal inqʼij taʼn inqʼa xaol. 
JHN.5.42	Tan vootzaq vetxumbʼal. Tul vootzaqle uvaʼ yeʼl etaanima tiʼ u quBʼaal Tiuxh.
JHN.5.43	Pet qat ul in tuchʼ u tiqleʼm vinBʼaal uvaʼ taqʼ s-ve. Tul yeʼ nik ekʼul in. Vaʼtenetz koq xaol laʼ ul toksa iqʼij sexoʼl, tul aʼetz uvaʼe toq ekʼule. 
JHN.5.44	Tul keʼchetz koq laʼ eqejt in, tan aʼ nik etxhok toksal eqʼij sevatzaqil. Tul jit aʼ nik etxhok toksal eqʼij taʼn quBʼaal Tiuxh, uvaʼ taʼn kuxhte u Tiuxh.
JHN.5.45	Tul yeʼ laʼ etitzʼa uvaʼ, aʼ, in, laʼ xotxhon ex te vinBʼaal. Pet atz aʼ Moisees toq xotxhon ex, tiʼ uvaʼ yeʼ nik enima inqʼa bʼekʼbʼal uvaʼ itzʼibʼa ka, kʼuxh aʼxh kʼuqlel ekʼuul tiʼ kam uvaʼ itzʼibʼa ka Moisees. 
JHN.5.46	Pet nik koq eqej inqʼa yol uvaʼ itzʼibʼa ka Moisees, tul nik koq eqej inqʼa yol nik valeʼ. Tan s-viʼe itzʼibʼavat ka Moisees inqʼa yol. 
JHN.5.47	Pet oqetz yeʼ nik eqej inqʼa yol uvaʼ itzʼibʼa ka Moisees s-viʼ, ¡keʼchetz koq laʼ eqejt inqʼa yol uvaʼ nik motx valeʼ! —xeʼt Jesuus te inqʼa iqʼesal tuqʼeʼybʼal inqʼa tij imam Israeel.
JHN.6.1	Xamtichetz veteʼ, tul bʼen vet Jesuus jala el u mam aʼ tu Galileea uvaʼ Tiveerias ibʼij inpaqte. 
JHN.6.2	Tul mam tenam txhʼuyich tiʼ Jesuus, tan motx til inqʼa kaebʼal aanima uvaʼ ibʼan Jesuus tiʼ ibʼanax inqʼa yaabʼ bʼaʼn.
JHN.6.3	Yaʼne bʼen vet jaʼ Jesuus viʼ val u vitz tuchʼ inqʼa nikich itxhus tibʼ s-kʼatza. Tul kʼuqeʼv Jesuus tzitzi. 
JHN.6.4	Tul toqnaʼqich uloq vet u qʼij tiʼ inimal u nimla qʼij Ipal Aanxel uvaʼ nikich inima inqʼa tij imam Israeel.
JHN.6.5	Yaʼne til Jesuus uvaʼ mam xaol kʼulich vet tibʼ tiʼ Jesuus. Tul ech tal Jesuus te Piʼl s-eche: —¿Tal bʼen quloqʼvat txʼix, tul laʼ txʼaʼon inqʼa xaol inqʼae? —xeʼt Jesuus. 
JHN.6.6	Poro aʼich kuxh isaʼ Jesuus tiltaʼ kam laʼich tal Piʼl tiʼ u yol. Tan tootzaqich Jesuus kam uvaʼ laʼich ibʼan Jesuus.
JHN.6.7	Yaʼne ech tal Piʼl s-eche: —Kʼuxh laʼxh bʼen quloqʼ ipaan inqʼa xaol tuchʼ ijaʼmil laj kʼaloq (200) quqʼij tiʼ aqʼon, poro laʼ koqxh tzʼeq tiʼ taqʼax bʼiitxhaoq te junun xaol, —xeʼt Piʼl.
JHN.6.8	Yaʼne tzaqʼbʼ Lixh, u titzʼin Simoon Luʼ, Lixh uvaʼ atich ok s-tatxhul kabʼlaval inqʼa nikich itxhus tibʼ kʼatz Jesuus. Tul ech tal Lixh te Jesuus s-eche: 
JHN.6.9	—Il naq val u xaak ila, uvaʼ iqʼomal oʼvaʼl talaq paan taʼn uvaʼ sevaadaxhtuʼ. Tul il kaʼvaʼt talaq votzʼim txay iqʼomal taʼn naq. Poro tira yeʼ laʼ tzʼeq vatz mamala xaol, —xeʼt Lixh.
JHN.6.10	Yaʼne ech tal Jesuus s-eche: —Bʼanvaq ikuʼ inqʼa xaol s-kaqaayil, —xeʼt Jesuus te inqʼa nikich itxhus tibʼ s-kʼatza. Tan mam chʼim atich tal uvaʼ atichaqe. Tul motx kuʼ vet inqʼa xaol s-kaqaayil viʼ inqʼa chʼim. Tul kamal oʼvaʼlenich mil (5,000) vinaq atich xoʼl inqʼa xaol.
JHN.6.11	Yaʼne itxey Jesuus inqʼa paan, tul taqʼ Jesuus taʼntiuxh te quBʼaal Tiuxh s-tiʼ. Tul taqʼ vet Jesuus te inqʼa nikich itxhus tibʼ s-kʼatza. Aʼetz vet inqʼa nikich itxhus tibʼ kʼatz Jesuus jatxon el xoʼl inqʼa xaol. Tul echat kuxh ibʼan Jesuuse te inqʼa txay. Tul nikich taqʼax te inqʼa xaol jankʼal uvaʼ nikich motx ijaqeʼ.
JHN.6.12	Txʼaʼonetz vet inqʼa xaol s-bʼaʼn, tul ech tal vet Jesuus te inqʼa nikich itxhus tibʼ s-kʼatza s-eche: —Molvaq inqʼa yal etxhbʼubʼal. Tul yeʼxhkam inbʼeeq laʼ bʼutxhuxi, —xeʼt Jesuus.
JHN.6.13	Yaʼne imol vet inqʼa nikich itxhus tibʼ kʼatz Jesuus viyal inqʼa paan uvaʼ motx taqʼ vet ka inqʼa xaol. Tul kabʼlavat xuʼk noj taʼn inqʼa iyal oʼvaʼl u paan.
JHN.6.14	Tiletz vet inqʼa xaol u kaebʼal aanima uvaʼ ibʼan Jesuus, tul echaq tal vet s-eche: —¡Nuq bʼakxhtuʼ, tan aʼ bʼak u qʼexsan tetz viyol quBʼaal Tiuxhe uvaʼ alel ka u tulebʼal s-quxoʼl! —chichich vet inqʼa xaol tiʼ Jesuus.
JHN.6.15	Poro bʼenetz vet te Jesuus uvaʼ saʼich txeyp Jesuus taʼn inqʼa xaol tiʼ iyaʼlul ok s-mam iqʼesal. Tul qʼaʼv vet jaʼ Jesuus inpaqte s-junal viʼ u vitz.
JHN.6.16	Aalemalichetz iqʼeqx veteʼ, tul motx bʼen vet kuʼ inqʼa xaol tziʼ u mam aʼ Galileea, inqʼa nikich itxhus tibʼ kʼatz Jesuus. 
JHN.6.17	Tul motx pal vet ok tuul val u vaarko. Tan aʼaqich isaʼ ipal paʼl jala el u mam aʼ. Tan aʼ, u tenam Kapernauum, kʼaqichaq taʼn. Qʼeqxetz veteʼ, tul yeʼnaqich uloq Jesuus s-xoʼl.
JHN.6.18	Yaʼne ul vet val u mam kaqiqʼ viʼ u mam aʼ. Tul tira nikich teyu tibʼ u aʼ taʼn. 
JHN.6.19	Kamal oʼvaʼl, atz maq vajqil kiloometro maʼtich ixajtoʼk u vaarko viʼ u mam aʼ, tul ajtxh motx til vet inqʼa nikich itxhus tibʼ kʼatz Jesuus uvaʼ sebʼtich ixaon ok Jesuus viʼ u mam aʼ. Tul aqʼbʼ vet kʼatz u vaarko. Tul yekichaq motx samun veteʼ.
JHN.6.20	Yaʼne ech tal Jesuus s-eche: —Yeʼ kuxh xoʼv ex, tan ine, —xeʼt Jesuus.
JHN.6.21	Taʼnetzxh okaʼp Jesuus tuul u vaarko, tul yekichxh motx chiibʼ vet inqʼa nikich itxhus tibʼ s-kʼatza. Tul nal kuxh taqʼbʼ vet Jesuus tuchʼ inqʼa nikich itxhus tibʼ s-kʼatza tu atibʼal tal uvaʼ kʼaqichaq taʼn.
JHN.6.22	Echetz vet eqal, tul tira sotz ikʼuul inqʼa xaol, tiʼ kam tulbʼe Jesuus ibʼenaʼ. Tan til inqʼa xaol, inqʼa atich ka titziʼ u mam aʼ, uvaʼ taʼnxh vaʼl u vaarko atiche. Atz motx tila uvaʼ yeʼl Jesuus ok bʼen tuul u vaarko xoʼl inqʼa nikich itxhus tibʼ s-kʼatza. Pet taʼn til inqʼa xaol uvaʼ taʼnxh inqʼa nikich itxhus tibʼ kʼatz Jesuus bʼenaq s-junal tuul u vaarko. 
JHN.6.23	Tul maʼtich taqʼbʼ kaʼt inqʼa vaarko tuchʼaq xaol, inqʼa tzajnaʼqich tu tenam Tiveerias, titziʼ u mam aʼ uvaʼ naqlich kuxh kʼatz tal uvaʼ motx itxʼaʼvat inqʼa xaol inqʼa paan, uvaʼs taqʼt Jesuus taʼntiuxh te quBʼaal Tiuxh tiʼ inqʼa paan.
JHN.6.24	Tiletz vet inqʼa xaol uvaʼ yeʼlich vet Jesuus tuchʼ inqʼa nikich itxhus tibʼ s-kʼatza, echetz tokaq vet bʼene t-inqʼa vaarko, inqʼa tzajnaʼqich tu tenam Tiveerias. Tul bʼenaq vet tiʼ itxhokox Jesuus inpaqte tu tenam Kapernauum.
JHN.6.25	Aqʼbʼetz vet inqʼa xaol jala el u mam aʼ tal uvaʼ atich vet Jesuus, tul ex leqexoq Jesuus taʼn. Tul echaq tal te Jesuus s-eche: —Txhusul qetz, ¿jankʼaxetz avul tzitza? Tan il axh nik qutxhok axh, —xeʼtaqe.
JHN.6.26	Yaʼne ech tal Jesuus s-eche: —Tira toq val sete: Il in nik motx etxhok in, poro jit, tiʼ uvaʼ qat motx etil inqʼa kaebʼal aanima uvaʼ qat inkʼutxh sevatz, s-ilbʼal tetz uvaʼ, in, u Kriisto, pet, tiʼ uvaʼ qat motx txʼaʼon ex, atz qat motx noj ex. Echetz nik motx etxhokt ine. 
JHN.6.27	Pet txhokvaq in, poro jit tiʼ u etxhbʼubʼal uvaʼ at imotxebʼal. Pet aʼ etxhokvat in tiʼ u etxhbʼubʼal uvaʼ laʼ aqʼon qʼij esaq uvaʼ yeʼl iyaʼebʼal imotxebʼal. Aʼetz uvaʼe, laʼ vaqʼ sete, in, u Kʼaola uvaʼ qat bʼen in s-alam aanima. Tan aʼ ine, uvaʼ at t-inqʼabʼ taʼn vinBʼaal tiʼ taqʼax sete, —xeʼt Jesuus.
JHN.6.28	Yaʼne ech tal vet inqʼa xaol te Jesuus s-eche: —¿Kametz laʼ qulbʼe, tul aʼ laʼ qubʼan uvaʼ nik isaʼ quBʼaal Tiuxh s-qe? —xeʼtaqe.
JHN.6.29	Tul ech tal Jesuus te inqʼa xaol s-eche: —Aʼetz nik tal quBʼaal Tiuxh sete uvaʼ laʼ eqej in, in vitxhaq u quBʼaal Tiuxh uvaʼ qat taqʼ tzaan sexoʼl, —xeʼt Jesuus.
JHN.6.30	Yaʼne ech tal inqʼa xaol s-eche: —Bʼanetz invaʼtoʼq kaebʼal aanima bʼa s-quvatz tiʼ akʼutxht s-qe uvaʼ, axh u Kriisto. Kametz invaʼq toq abʼan s-quvatz, tul toq qileʼ; yaʼne toq quqej axh. 
JHN.6.31	Tan ech ibʼan Moiseese s-naʼya, tan ikʼutxh val u kaebʼal aanima te inqʼa kʼuy qumam tiʼ taqʼt u manaa. Tul motx tetxhbʼu tu tzaqa txʼavaʼ. Tan ech tzʼibʼamal ka t-viyolbʼal quBʼaal Tiuxh s-eche: «Taqʼ Moisees tetxhbʼu inqʼa xaol, etxhbʼubʼal uvaʼ een tzajk tu amlikaʼ,» chich u yol, —xeʼtaq inqʼa xaol te Jesuus.
JHN.6.32	Yaʼne ech tal Jesuus s-eche: —Tira toq val sete: Jit Moiseese aqʼon u paan uvaʼ een tzajk tu amlikaʼ. Pet aʼ vinBʼaale aqʼon tzaan. Echatetz kuxhte s-txheel. Tan aʼ vinBʼaale nik aqʼon tzaan vaʼt u Paan uvaʼ tzajnaʼql tu amlikaʼ, uvaʼ inuqulxhtuʼ. 
JHN.6.33	Echetz aʼ u nuqla Paane uvaʼ, aʼ vinBʼaal, uvaʼ een tu amlikaʼ, qat aqʼon tzaan. Tul aʼ u Paan nik aqʼon qʼij saq uvaʼ yeʼl iyaʼebʼal imotxebʼal te kamxh xaolil vatz txʼavaʼ, —xeʼt Jesuus.
JHN.6.34	Yaʼne ech tal inqʼa xaol s-eche: —Quqʼesal, aqʼetz u paan bʼa s-qe s-bʼenamen uvaʼ nik aaleʼ, —xeʼtaqe.
JHN.6.35	Tul ech tal Jesuus s-eche: —Aʼetz ine, u Paan uvaʼ nik aqʼon qʼij isaq inqʼa xaol uvaʼ yeʼl iyaʼebʼal imotxebʼal. Tan jaʼl uvaʼ laʼ ok bʼen s-viʼ, tul yeʼl inpaqt laʼ vaʼyi. Atz jaʼl uvaʼ laʼ qeon in, tul yeʼl inpaqt laʼ tzaq itziʼ.
JHN.6.36	Qatetz vall sete, tul kʼuxh il inqʼa kaebʼal aanima nik etileʼ, inqʼa nik inbʼaneʼ, tan qat koq eqej in s-tiʼ. 
JHN.6.37	Pet jankʼal u xaol uvaʼ, aʼ vinBʼaal nik aqʼon s-ve, tul aʼetz uvaʼe, nik tok bʼen s-viʼ tiʼ inqeexeʼ. Jaʼletz u xaol uvaʼ laʼ txhʼuyeʼv s-viʼ, tul yeʼ laʼ vixva ka. 
JHN.6.38	Tan tiʼ koq voksat u vitzʼabʼal, tul qat tzaj in tu amlikaʼ. Pet aʼ ul voksa u titzʼabʼal vinBʼaal uvaʼ txhaqon tzaan in. 
JHN.6.39	Aʼetz titzʼabʼal vinBʼaal uvaʼ txhaqon tzaan in, uvaʼ yeʼxhabʼil invaʼq inqʼa xaol laʼ tzʼeqxi, inqʼa qat taqʼ vinBʼaal s-ve. Tan qat taqʼ vinBʼaal s-ve uvaʼ, in laʼ itzʼeʼvsan inqʼa xaol inpaqte, uvaʼs laʼ vaqʼt kuʼ u yol tinuqul tiibʼa jankʼal u tenam s-kaqaayil. 
JHN.6.40	Atz aʼat titzʼabʼal vinBʼaal, uvaʼ txhaqon tzaan in, uvaʼ laʼ iqej in jankʼal inqʼa xaol, tiʼ uvaʼ laʼ til inbʼantaʼ. Tul atetz qʼij isaq u xaol uvaʼ yeʼl iyaʼebʼal imotxebʼal laʼ ibʼana. Tul in laʼ motx itzʼeʼvsan inpaqte t-vimotxebʼal qʼij saq, —xeʼt Jesuus.
JHN.6.41	Yaʼne xeʼt vet inqʼa iqʼesal tuqʼeʼybʼal inqʼa tij imam Israeel tiʼ iyolox Jesuus, tiʼ uvaʼ ech maʼtich talt Jesuus s-eche: —Aʼetz ine u Paan, in, uvaʼ een tzajnaʼql in tu amlikaʼ, —xeʼt Jesuus.
JHN.6.42	Echetz nikich motx tal inqʼa iqʼesal uqʼeʼybʼal s-vatzaq s-eche: —¿Kametz talax u yol nik tal naq uvaʼe? «Een tzajnaʼql in t-amlikaʼ,» chich kuxh naq. Tan bʼane yeʼetz koq qootzaql naq u Jesuus. Atz ikʼaol Xhuʼl kuxh naqe. Tul qootzaql itxutx ibʼaal naq, —chichichaq veteʼ.
JHN.6.43	Yaʼne ech tal Jesuus s-eche: —Yeʼ kuxh eyol in. 
JHN.6.44	Tan yeʼxhabʼil invaʼq xaol laʼ qeon in, oq jit aʼ vinBʼaal, uvaʼ txhaqon tzaan in, laʼ oksan tu taanima. Tan jatvaʼl inqʼa laʼ qeon in, tul tetxhal laʼ itzʼeʼv inpaqte vaʼn uvaʼs laʼ vaqʼt kuʼ inqʼa yol tinuqul tiibʼa jankʼal inqʼa xaol.
JHN.6.45	Tan ech val u yol tzʼibʼamal ka taʼn vaʼl inqʼa qʼexsanich tetz viyol quBʼaal Tiuxh tiʼ inqʼa xaol, inqʼa laʼ qeon in s-eche: «Aʼ u quBʼaal Tiuxh laʼ txhusun inqʼa xaol s-kaqaayil,» chich u yol. Tul laʼ toksa tu taanima tiʼ viqejt in. Echetz nik valte sete, jaʼl uvaʼ qat abʼin viyol vinBʼaal, tul qat itxhabʼa kam uvaʼ nik tal vinBʼaal, tul aʼetz u qeol vetze.
JHN.6.46	Tan taʼn kuxh in, uvaʼ een tzajnaʼql in tu amlikaʼ, ilonaʼq tetz vinBʼaal; pet yeʼxhabʼil invaʼtoʼq. 
JHN.6.47	Tira toq val sete: Jaʼl uvaʼ laʼ qeon vinyol, tul aʼetz uvaʼe, at qʼij isaq uvaʼ yeʼl iyaʼebʼal imotxebʼal. 
JHN.6.48	Aʼetz ine, u Paan uvaʼ nik aqʼon qʼij isaq inqʼa xaol uvaʼ yeʼl iyaʼebʼal imotxebʼal.
JHN.6.49	Poro kʼuxhetz tetxhbʼuxh inqʼa kʼuy qumam u manaa uvaʼs motx ipal tu tzaqa txʼavaʼ, tan motx kami. 
JHN.6.50	Pet s-txheel, tan aʼetz ine, uvaʼ ech in, eche u Paan, in, uvaʼ een tzajnaʼql in tu amlikaʼ. Jaʼletz u xaol uvaʼ laʼ etxhbʼun vintxhiʼoʼl, tul aʼetz u xaole uvaʼ yeʼ laʼ kami. 
JHN.6.51	Echetz aʼ ine, uvaʼ tzajnaʼql in t-amlikaʼ, u aqʼol tetz qʼij saq. Tan ech in, eche u paan. Jaʼletz u xaol uvaʼ laʼ etxhbʼun vintxhiʼoʼl, tul aʼetz uvaʼe, yeʼl iyaʼebʼal imotxebʼal qʼij isaq. Poro u etxhbʼubʼal uvaʼ nik valeʼ, uvaʼ toq vaqʼ te inqʼa tenam vatz txʼavaʼ, tan aʼe vintxhiʼoʼl uvaʼ toq vaqʼ kʼaxbʼisaloq tiʼ taqʼax u qʼij saq uvaʼ yeʼl iyaʼebʼal imotxebʼal, —xeʼt Jesuus.
JHN.6.52	Yaʼne xeʼt vet inqʼa iqʼesal uqʼeʼybʼal tiʼ iyolox Jesuus s-vatzaq. Tul echaq motx tal s-eche: —¿Keʼch laʼ taqʼt naq vitxhiʼoʼl qetxhbʼu? —xeʼtaqe.
JHN.6.53	Yaʼne ech tal Jesuus s-eche: —Tira toq val sete: Oq yeʼ laʼ etetxhbʼu vintxhiʼoʼl, atz yeʼ laʼ etukʼa vinkaqal, in u kʼutxhul tetz quBʼaal Tiuxh vatz txʼavaʼ, tul yeʼl qʼij esaq kʼatz quBʼaal Tiuxh laʼ ibʼana.{*}
JHN.6.54	Pet jaʼl u xaol uvaʼ laʼ etxhbʼun vintxhiʼoʼl, tul laʼ tukʼa vinkaqal, tul at qʼij isaq uvaʼ yeʼl iyaʼebʼal imotxebʼal. Atz laʼ vitzʼeʼvsa inpaqte uvaʼs laʼ vaqʼt kuʼ yol tinuqul tiibʼa jankʼal inqʼa xaol. 
JHN.6.55	Tan yeʼxhkam invaʼtoʼq laʼ aqʼon qʼij isaq inqʼa xaol uvaʼ yeʼl iyaʼebʼal imotxebʼal tiibʼa vintxhiʼoʼl vinkaqal. 
JHN.6.56	Tan jaʼl uvaʼ laʼ etxhbʼun vintxhiʼoʼl, atz vinkaqal, tul aʼetz uvaʼe, vaʼl inyol s-tuchʼ, atz vaʼl iyol s-vuchʼ.
JHN.6.57	Tan vinBʼaal, uvaʼ txhaqon tzaan in, tan aʼe vixeʼal u qʼij saq. Tul aʼetz vinBʼaal nik aqʼon u qʼij insaq. Echatetz kuxh laʼ vaqʼt qʼij isaqe inqʼa xaol uvaʼ laʼ qeon in. Atz jabʼil uvaʼ laʼ etxhbʼun vintxhiʼoʼl, tul aʼetz uvaʼe, at qʼij isaq vaʼn. 
JHN.6.58	Echetz aʼ ine, uvaʼ een tzajnaʼql in tu amlikaʼ, uvaʼ ech in, eche u paan. Poro jit ech u Paan uvaʼ nik val sete, eche u manaa uvaʼ motx tetxhbʼu inqʼa kʼuy qumam. Tan motx tetxhbʼu u manaa, poro motx kami. Pet jaʼl uvaʼ laʼ etxhbʼun u Paan uvaʼ nik val sete, tan yeʼl iyaʼebʼal imotxebʼal qʼij isaq laʼ ibʼana, —xeʼt Jesuus.
JHN.6.59	Ayaʼletzxh inqʼa yole motx tal Jesuus xoʼl inqʼa xaol uvaʼs itxhusun Jesuus tu kʼulbʼal tibʼ inqʼa tij mam Israeel tu tenam Kapernauum.
JHN.6.60	Tul sibʼaletz vet jolt inqʼa nikich itxhus tibʼ kʼatz Jesuus motx abʼin u yol. Tul ech motx tal vet s-eche: —Tzaʼlxh vet inqʼa yol uvaʼ nik tal Jesuus. Tan ¡jaʼl koqxh vet invaʼq laʼ oleʼv tiʼ ikʼuluxeʼ! —xeʼtaqe.
JHN.6.61	Tul yekich bʼen te Jesuus uvaʼ motx talaq vet inqʼa xaol yol tiʼ teesal iqʼij inqʼa iyol Jesuus, tanul inqʼa xaol uvaʼ nikich itxhus tibʼ s-kʼatza.
JHN.6.61	Tul ech tal vet Jesuus s-eche: —¿Maqetz nik inkʼaxbʼisa ex tuchʼ inqʼa yol uvaʼ nik valeʼ? 
JHN.6.62	Aaletzebʼxh toq ekʼaxbʼ tele uvaʼs toq etilt inqʼaʼv jaʼ paqte tu amlikaʼ tal uvaʼ tzajnaʼql in, atz uvaʼ atich in s-bʼaxa, in, u Kʼaola uvaʼ qat bʼen in s-alam aanima. 
JHN.6.63	Aʼetz talax u yol uvaʼ nik val sete s-eche: Tan aʼ viTiuxhil Tiuxhe uvaʼ nik aqʼon qʼij esaq uvaʼ yeʼl iyaʼebʼal imotxebʼal. Pet jit aʼ laʼ aqʼon qʼij esaq uvaʼ yeʼl iyaʼebʼal imotxebʼal tiʼ etxʼaktoʼk tiʼ kam uvaʼ nik ebʼaneʼ. Echetze inqʼa yol, uvaʼ nik valeʼ, tan tetz viTiuxhil Tiuxhe. Tul aʼetz uvaʼe, nik aqʼon qʼij esaq uvaʼ yeʼl iyaʼebʼal imotxebʼal. 
JHN.6.64	Poro at ex yeʼ nik qeon inqʼa yol uvaʼ nik valeʼ, —xeʼt Jesuus. Tan yekich tootzaqi tzaan Jesuus jaʼl inqʼa xaol, inqʼa yeʼlich laʼ qeon Jesuus, atz jaʼl uvaʼ laʼich oksan Jesuus tiqʼabʼ inqʼa iqʼesal uqʼeʼybʼal.
JHN.6.65	Tul ech tal Jesuus s-eche: —Echetz nik valte sete uvaʼ yeʼxhabʼil invaʼq xaol laʼ ok bʼen s-viʼ oq jit aʼ vinBʼaal laʼ oksan tu taanima, —xeʼt Jesuus.
JHN.6.66	Tul mamala vet jolt inqʼa nikich itxhus tibʼ kʼatz Jesuus, motx elaq vet ka taʼn u yol uvaʼ tal Jesuus. Tul yeʼ txhʼuyeʼvaq vet tiʼ Jesuus.
JHN.6.67	Yaʼne ech tal Jesuus te kabʼlaval inqʼa nikich itxhus tibʼ s-kʼatza s-eche: —¿Keʼch ex? ¿Maq ant ex toq eloq ka ex? —xeʼt Jesuus.
JHN.6.68	Yaʼne ech tal Simoon Luʼ s-eche: —InBʼaal, ¿tal koq laʼ qukʼaqa? Tan taʼn axhe nik alon inuqul inqʼa yol s-qe uvaʼ laʼ aqʼon qʼij qusaq uvaʼ yeʼl iyaʼebʼal imotxebʼal.
JHN.6.69	Tul nik quqejeʼ uvaʼ: ¡Aʼ, axhe, u Kriisto! Atz ¡qootzaqle uvaʼ, axh, iKʼaol quBʼaal Tiuxh, u aqʼol qʼij saq! —xeʼt Luʼ.
JHN.6.70	Yaʼne ech tal Jesuus s-eche: —Echxhte uvaʼ nik aaleʼ. Pet aloq kʼuxh in chʼexon ex sekabʼlaval, tan il invaʼl at sexoʼl uvaʼ atoʼk Satanaas t-taanima. Tan yeʼ nik iqej in, in, u Kriisto, —xeʼt Jesuus te inqʼa nikich itxhus tibʼ s-kʼatza. 
JHN.6.71	Aʼetz Juudase, u aj Karioote, vikʼaol Simoon, tal Jesuus tuchʼ u yol. Tan aʼ Juudas laʼich oksan Jesuus tiqʼabʼ inqʼa iqʼesal uqʼeʼybʼal, kʼuxh atichxh ok s-tatxhul xoʼl kabʼlaval inqʼa nikich itxhus tibʼ kʼatz Jesuus.
JHN.7.1	Xamtichetz veteʼ, tul pal vet Jesuus tuulbʼal Galileea. Poro yeʼ isaʼ Jesuus ibʼen tuulbʼal Judeea, tan tzʼeʼyichxh inqʼa iqʼesal uqʼeʼybʼal tiʼ iyatzʼax el Jesuus. 
JHN.7.2	Tul yeʼxh jatvaʼt qʼij laʼich inima inqʼa tij imam Israeel u nimla qʼij Tetz Talaq Patxh.
JHN.7.3	Tul ech tal inqʼa titzʼin Jesuus s-te s-eche: —Elen el tzitza, tul quxh tuulbʼal Judeea. Tul quxh kʼutxh inqʼa kaebʼal aanima xoʼl inqʼa nik itxhus tibʼ sakʼatza.{*}
JHN.7.4	Tan jaʼl invaʼq uvaʼ, aʼ isaʼ tootzaqil taʼn u tenam, tul bʼane aaletz koq laʼ imuqt kam uvaʼ nik ibʼaneʼ. Pet quxhetza, tul quxh kʼutxh eebʼ vatz inqʼa tenam. Atz quxh kʼutxh kam uvaʼ nik abʼaneʼ, —xeʼt eʼl Jesuus taʼn inqʼa titzʼin. 
JHN.7.5	Tan jitoq nikich iqeex Jesuus taʼn inqʼa titzʼin uvaʼ Kriistoich Jesuus.
JHN.7.6	Yaʼne ech tal Jesuus te inqʼa titzʼin s-eche: —Yeʼx bʼenoq in, tan yeʼx opoonoq viqʼiil vintxeypeʼ. Pet koq ex, tan kam kuxh qʼij laʼ utxh ebʼenaʼ. 
JHN.7.7	Tan yeʼxhabʼil nik iyan ivatz sete. Pet koq in, tan nik iyan ivatz inqʼa xaol s-ve, tiʼ uvaʼ nik val inuqul inqʼa ipaʼv s-te kam u kantxhaq nik motx ibʼaneʼ. 
JHN.7.8	Echetz bʼenoq jaʼ ex tiʼ tilix u nimla qʼij. Pet yeʼx bʼenoq in tiʼ tilix u nimla qʼij, tan yeʼx opoonoq bʼen vaqʼt vibʼ vatz u kamchil, —xeʼt Jesuus. 
JHN.7.9	Yaʼetz kuxh Jesuus tiʼ talax inqʼa yol inqʼae, tul antxh kajk Jesuus tuulbʼal Galileea.
JHN.7.10	Maʼtichetz ibʼen vet inqʼa titzʼin Jesuus tiʼ inimal u nimla qʼij, yaʼne bʼen vet Jesuus. Poro yeʼxhabʼil abʼin ibʼen Jesuus, tan jutx kuxh ibʼenaʼ. 
JHN.7.11	Tul itzʼtichaqxh ipal ivatz inqʼa iqʼesal uqʼeʼybʼal tiʼ itxhokox Jesuus tuulbʼal u nimla qʼij. Tul ech nikich motx tal s-eche: —¿Qatxhetz naq u Jesuus? —chichichaq s-vatzaq.
JHN.7.12	Tul jasalkabʼyichxh vet inqʼa xaol s-vatzaq tiʼ iyolox Jesuus. At xaol ech nikich alon s-eche: —Bʼaʼnla vinaq naqe, —chichichaqe.
JHN.7.12	Atz at jolt ech nikich alon s-eche: —Yeʼle. Tan nik kuxh teesa naq inqʼa xaol t-bʼey, —chichichaqe. 
JHN.7.13	Poro tira yeʼxhabʼil invaʼq nikich taqʼ jaʼ tiʼ iqul tiʼ talax invaʼq yol tiʼ Jesuus, pet jutx kuxh nikich motx iyoltaʼ. Tan nikich motx ixoʼv inqʼa xaol vatz inqʼa iqʼesal uqʼeʼybʼal.
JHN.7.14	Pet aʼetzxh inikʼaʼmt inimal u nimla qʼij, tul bʼen vet Jesuus tu nimla atibʼal tuulbʼal u tostiuxh. Tul xeʼt vet Jesuus txhusun xoʼl inqʼa xaol. 
JHN.7.15	Tul tira kaj taanima inqʼa iqʼesal uqʼeʼybʼal tiʼ viyol Jesuus uvaʼ tala. Tul echaq motx tal vet s-eche: —¿Keʼch talaxeʼ uvaʼ at tootzaqibʼal naq uvaʼe?, tan yeʼl naq txhusel tibʼ s-quxoʼl, —chichichaq vet tiʼ Jesuus.
JHN.7.16	Yaʼne ech tal Jesuus s-eche: —Jankʼalxh inqʼa nik intxhus sexoʼl, tan aʼ vinBʼaale uvaʼ txhaqon tzaan in, nik alon s-ve. Pet jit nikoq kuxh tel tinviʼ. 
JHN.7.17	Jaʼletz uvaʼ laʼ bʼanon kam uvaʼ nik isaʼ vinBʼaal, tul aʼetz uvaʼe, laʼ ootzaqin u txhusbʼal uvaʼ nik valeʼ, oq tetz vinBʼaal, atz maq vitzʼabʼal kuxh sinjunal. 
JHN.7.18	Echetz jaʼl uvaʼ, aʼ u titzʼabʼal laʼ toksa tiʼ talt inqʼa yol, tul aʼetz nik itxhoke toksal iqʼij s-junal. Pet ech koq in, tan aʼ nik insaʼeʼ uvaʼ, aʼ vinBʼaal laʼ oksal iqʼij, uvaʼ txhaqon tzaan in. Echetz aʼ vinuqul nik valeʼ, tul yeʼl invaʼq yeʼbʼaʼn nik inbʼaneʼ.
JHN.7.19	Poro taqʼetz ka Moisees inqʼa bʼekʼbʼal te inqʼa kʼuy emam, tul yeʼxhabʼil invaʼq ex nik niman s-bʼaʼn. Echetz ¡kam s-tiʼil tzʼeʼy kuxh ex tiʼ inyatzʼax el! —xeʼt Jesuus.
JHN.7.20	Yaʼne ech tal jolol inqʼa xaol s-eche: —¡Demoonioe atoʼk tavaanima! Tan yeʼxhal nik alon ayatzʼax el, —xeʼtaq.
JHN.7.21	Yaʼne ech tal Jesuus s-eche: —Tiʼ kuxh uvaʼ qat inbʼan bʼaʼn u vinaq tuulbʼal u xeem qʼij saavado, tul tira kuxh nik iyan sevatz, tan mam aqʼon nik inbʼan vet sevatz. 
JHN.7.22	Pet ex, tan nik ekuy iqolox el inbʼiil te vitxhiʼoʼl inqʼa neʼ xaak, kʼuxhetz tu xeem qʼij saavado. Pet aloq jitetz Moisees xeʼtisan inimal viqolpeʼl inbʼiil te vitxhiʼoʼl inqʼa neʼ xaak. Pet xeʼtisamalxh tzaane taʼn inqʼa kʼuy qumam, inqʼa bʼaxal vatz Moisees.
JHN.7.23	Tan oq nik tutxheʼ uvaʼ tuulbʼal u xeem qʼij saavado nik iqolox el inbʼiil te vitxhiʼoʼl inqʼa neʼ xaak tiʼ enimat inqʼa bʼekʼbʼal uvaʼ tal ka Moisees, tul ¿kametz s-tiʼil nik tul eviʼ s-viʼ tiʼ inbʼant bʼaʼn val u yaabʼ tuulbʼal u xeem qʼij saavado?
JHN.7.24	Yeʼ laʼ utxhi laʼ etaqʼ kuʼ yol tinuqul s-viʼ tiʼ kam uvaʼ nik etileʼ. Pet aqʼtaq kuʼ yol tinuqul uvaʼ tinuqulxhtuʼ, —xeʼt Jesuus.{*}
JHN.7.25	Atichetz jolol inqʼa aj tenam Jerusaleen uvaʼ ech nikich tal s-eche: —Naqe u Jesuus uvaʼ nik itxhokoxeʼ uvaʼ nik talax iyatzʼax el. 
JHN.7.26	Iletz naq nik iyolon xoʼl inqʼa tenam, tul yeʼxhal nik alon iyaʼsal naq tiʼ vitxhusuneʼ. Oqxhetz qat tootzaqil naq inqʼa nimla txhaq quqʼesal, oq aʼ vet naqe u Kriisto, —xeʼt jolol inqʼa xaol.
JHN.7.27	Pet jolt inqʼa xaol, tan ech tal s-eche: —Aloq qootzaqle tal uvaʼ tzajnaʼql naq. Pet uvaʼs laʼ tul u Kriisto, tan yeʼxhabʼil ootzaqin tetz tal laʼ tzajka, —chichich inqʼa xaol s-vatzaq.
JHN.7.28	Nikichetz itxhusun Jesuus xoʼl inqʼa xaol tu nimla atibʼal tuulbʼal u tostiuxh, tul taqʼ jaʼ Jesuus tiʼ iqul tiʼ vitxhusuneʼ. Tul ech tal s-eche: —Etootzaql in nik etaleʼ. Atz etootzaqle tal tzajnaʼql in nik etaleʼ. Poro yeʼl in qat koq kuxh ul in sinjunal tuchʼ vitzʼabʼal. Pet aʼ vinBʼaal, uvaʼ inuqulxhtuʼ, atz kʼuqlebʼxh kʼuul, qat txhaqon tzaan in. Poro yeʼ etootzaql vinBʼaal. 
JHN.7.29	Pet in, tan vootzaqle; tan aʼ qat tzajk in s-kʼatza. Tul aʼ qat txhaqon tzaan in, —xeʼt Jesuus.
JHN.7.30	Yaʼne titzʼa vet inqʼa iqʼesal uqʼeʼybʼal itxeyp Jesuus. Poro yeʼxhabʼil invaʼq ok iqʼabʼ tiʼ Jesuus, tan yeʼxnaqich opoonoq viqʼiil vitxeyp Jesuus.
JHN.7.31	Tul mamala xaol uvaʼ atich xoʼl u tenam motx qeon uvaʼ, aʼ tzajnaʼqich Jesuus kʼatz quBʼaal Tiuxh. Tul ech nikich motx tal s-eche: —Jatu laʼ ul u Kriisto, ¿maqetz palnaʼq tel inqʼa laʼ ul ibʼan viʼ uvaʼ nik qil ibʼant u vinaq uvaʼe? —chichich vet inqʼa xaol, inqʼa nikich qeon.
JHN.7.32	Yaʼnetze tabʼi vet inqʼa fariseeo uvaʼ jutx kuxh nikich iyolox Jesuus taʼn inqʼa xaol, atz tabʼiat vet inqʼa iqʼesal oksan yol vatz Tiuxh, echetz motx ibʼekʼtaq vete jolol inqʼa pol tiʼ itxeyp Jesuus.
JHN.7.33	Yaʼne ech tal Jesuus xoʼl inqʼa xaol s-eche: —Yeʼxh jatvaʼt qʼij toq atinoq in sexoʼl. Yaʼne laʼ qʼaʼv in kʼatz vinBʼaal uvaʼ txhaqon tzaan in. 
JHN.7.34	Tul laʼ etxhok vet in. Kʼuxhetz laʼ etxhok in, tan laʼ koq eleq in. Tan yeʼ laʼ utxh etaqʼbʼ sinkʼatza tal uvaʼ bʼen atink in, —xeʼt Jesuus.
JHN.7.35	Yaʼne ech tal vet kaʼt inqʼa iqʼesal uqʼeʼybʼal s-vatzaq s-eche: —¿Taletzxh toq bʼenk txhan naq vatziʼe, tul yeʼ laʼ quleq txha vet naq, chi? Taʼn kuxh toq bʼenk naqe txhusun xoʼl inqʼa qumol, inqʼa jeqlel xoʼl jolt inqʼa tenam, inqʼa jit tij imam Israeel. 
JHN.7.36	Pet kamebʼ kuxh talax viyol naq uvaʼ, ech nik tal naq s-eche: «Kʼuxhetz laʼ etxhok in, tan laʼ koq eleq in. Tan yeʼ laʼ utxh etaqʼbʼ sinkʼatza tal uvaʼ bʼen atink in,» chich kuxh naq, —chichich vet inqʼa iqʼesal.
JHN.7.37	Yaʼne opoon vet viyaʼtebʼal qʼij tiʼ inimal u nimla qʼij u Tetz Talaq Patxh, atz aʼ u qʼije uvaʼ sibʼ talaxeʼ. Tul txakeʼv Jesuus xoʼl inqʼa xaol. Tul taqʼ jaʼ Jesuus tiʼ iqul. Tul ech tal Jesuus s-eche: —¡Jaʼl ex, uvaʼ nik itzaq etziʼ, tul okoq tzaan ex s-viʼ! Tul ¡ukʼavaq u aʼ uvaʼ, in toq aqʼon sete!{*}
JHN.7.38	Tan jaʼl uvaʼ laʼ qeon in, tul eche ixaon xaomla aʼ laʼ ibʼan vinbʼaʼnil t-taanxelal uvaʼ laʼ aqʼon qʼij isaq uvaʼ yeʼl iyaʼebʼal imotxebʼal. Tan ech uvaʼe tzʼibʼamal ka t-viyolbʼal quBʼaal Tiuxh, —xeʼt Jesuus.
JHN.7.39	Poro aʼ nikich talvat Jesuus tiʼ viTiuxhil Tiuxh uvaʼ laʼich motx ikʼul inqʼa xaol tu taanima, inqʼa laʼich qeon Jesuus. Tan yeʼxnaqich uloq viTiuxhil Tiuxh tiʼ ikʼult inqʼa xaol tu taanima. Tan yeʼxnaqich ikʼuleʼt Jesuus u nimla tatin kʼatz quBʼaal Tiuxh.
JHN.7.40	Tabʼietz vet inqʼa xaol u yol uvaʼ tal Jesuus, tul ech motx tal vet jolol inqʼa xaol s-eche: —Nuqxhtuʼ uvaʼ naqetze u qʼexsan tetz viyolbʼal quBʼaal Tiuxh uy vet s-quxoʼl uvaʼ tal ka Moisees, —chichichaqe.
JHN.7.41	Tul ech nikich motx taltxha jolt s-eche: —Aʼ u Kriistoe, —chichichaqe.
JHN.7.41	Atz at inqʼa ech nikich alon s-eche: —Yeʼle bʼa. Tan bʼane een koq saʼ tzajk u Kriisto tuulbʼal Galileea. 
JHN.7.42	Tan aʼ nik tal inqʼa yol uvaʼ tzʼibʼamal ka t-viyolbʼal quBʼaal Tiuxh uvaʼ, aʼ laʼ txhejk u Kriisto xoʼl inqʼa tij imam Daviid. Atz aʼ laʼ tzajk tu tal tenam Veleen, tal uvaʼ alalik Daviid, —chichichaqe.
JHN.7.43	Echetz mamala kuxh vet yol xeʼt xoʼl inqʼa xaol tiʼ tootzaqileʼ jaʼlich Jesuus. 
JHN.7.44	Tul at jolt xaol nikich itzʼan itxeyp Jesuus. Poro yeʼxhabʼil invaʼq ok iqʼabʼ tiʼ itxeyp Jesuus.
JHN.7.45	Tul antetzxh qʼaʼvik vet inqʼa pol vatz inqʼa iqʼesal oksan yol vatz Tiuxh, atz vatz inqʼa fariseeo, yaʼne ech motx tal te inqʼa pol s-eche: —¿Keʼch yeʼ qat etxeyt tzaan naq u Jesuus? —xeʼtaqe.
JHN.7.46	Tul ech tal inqʼa pol s-eche: —Yeʼl naq qat qutxey tzaan, tan atxh ibʼen naq tuchʼ viyoloneʼ. Yeʼxh paqxoʼq qabʼi talt invaʼq vinaq vaʼq bʼaʼnla txumbʼal, eche uvaʼ nik tal naq, —xeʼt inqʼa pol.
JHN.7.47	Yaʼne ech tal inqʼa iqʼesal inqʼa fariseeo s-eche: —¿Maqetz ant vet ex qat etaqʼ etibʼ eesaloq t-bʼey taʼn naq u Jesuus? 
JHN.7.48	Tan bʼane atetz koq invaʼq oʼ, inqʼa iqʼesal, nik qeon naq uvaʼ, aʼ naqe u Kriisto. Atz jitoq nik quqej naq, oʼ inqʼa fariseeo. 
JHN.7.49	Pet koq inqʼa xaol, inqʼa tira yeʼ tootzaql u bʼekʼbʼal, ¡aʼetz inqʼae, yek vet tu tzʼeqxichil tiʼ tabʼit viyol Jesuus! —xeʼt inqʼa iqʼesal.
JHN.7.50	Yaʼne tzaqʼbʼ tzaan Nikodeemo, uvaʼ ul vatz Jesuus tuulbʼal val u qʼeqxeʼm. Tan ant Nikodeemo atich ok siqʼesal u tenam. Tul ech tal Nikodeemo s-eche:
JHN.7.51	—Aʼ nik tal inqʼa qubʼekʼbʼal uvaʼ yeʼ laʼ utxh qaltaʼ uvaʼ: «Ipaʼvxh naq,» chaq koq oʼ tiʼ invaʼq xaol oq yeʼnaq qabʼit inuqul vipaʼv s-bʼaxa, —xeʼt Nikodeemo.
JHN.7.52	Yaʼne motx tzaqʼbʼ inqʼa imol Nikodeemo siqʼesalil. Tul echaq motx tal s-eche: —¡Maqetz axhat aj Galileea, tul nik avok tiʼ naq uvaʼe! Pet tekʼxh atxhus inqʼa yol, inqʼa tzʼibʼamal ka t-viyolbʼal quBʼaal Tiuxh. Echetz toq eelte uvaʼ yeʼxhabʼil invaʼq qʼexsan tetz viyol quBʼaal Tiuxh laʼ txhej tuulbʼal Galileea, —xeʼt eʼl Nikodeemo.
JHN.7.53	[Tul motx kuxh ijatx vet tibʼ inqʼa iqʼesal. Tul junun motx ibʼenaq vet t-totzotz.
JHN.8.1	Pet Jesuus, tan bʼen vet Jesuus viʼ u vitz Inqʼa Oliivo. 
JHN.8.2	Echetz vet s-eqal s-qʼalaʼm, tul aqʼbʼ Jesuus inpaqte tu nimla atibʼal tuulbʼal u tostiuxh. Tul mamala vet xaol aqʼbʼ kʼatz Jesuus. Kʼuqeʼvetz vet Jesuus, tul xeʼt vet Jesuus txhusun xoʼl inqʼa xaol.
JHN.8.3	Yaʼne iqʼol tzaan val u ixoq taʼn jolol inqʼa iqʼesal, inqʼa nikich txhusun inqʼa bʼekʼbʼal, atz taʼn jolol inqʼa fariseeo. Tan txeyp val u ixoq tiʼ iyansat tibʼ tuchʼ val u vinaq uvaʼ jitich ikʼulel tibʼ s-tuchʼ. Tul ex aqʼaxoq ok u ixoq vatz Jesuus xoʼl inqʼa xaol. 
JHN.8.4	Tul echaq motx tal inqʼa aqʼbʼ tuchʼ u ixoq vatz Jesuus s-eche: —Txhusul, il val u ixoq ila uvaʼ tuulxh qat ileqex tiʼ iyansat tibʼ tuchʼ vaʼt vinaq. 
JHN.8.5	Tul tzʼibʼamal ka t-inqʼa bʼekʼbʼal taʼn Moisees uvaʼ: Jaʼl invaʼq ixoq laʼ leqp tiʼ iyansat tibʼ tuchʼ vaʼt vinaq, tul kʼonimal laʼ tel s-sivan. Pet ¿keʼchetz axh, kametz toq aal s-tiʼ? —xeʼt inqʼa iqʼesal.
JHN.8.6	Aʼichetz kuxh isaʼ inqʼa iqʼesal tuqʼeʼybʼal tijaq imam Israeel itxhokt txumbʼal tiʼ tel Jesuus t-bʼey tiʼ inimal u bʼekʼbʼal, tul laʼich xotxhox Jesuus taʼn.
JHN.8.6	Yaʼne kʼoʼeʼv kuʼ Jesuus t-txʼavaʼ. Tul xeʼt Jesuus tzʼibʼoq tuchʼ viʼ iqʼabʼ vatz txʼavaʼ.{*}
JHN.8.7	Poro mij nikich iyaʼ inqʼa iqʼesal tiʼ tabʼil u yol te Jesuus.
JHN.8.7	Yaʼne nuq txakeʼv vet Jesuus. Tul ech tal Jesuus s-eche: —Jaʼl invaʼq ex, uvaʼ tira yeʼl invaʼq epaʼv, tul aʼetz ex, bʼaxa tel eqʼabʼ tiʼ ikʼonil u ixoq s-sivan, —xeʼt Jesuus. 
JHN.8.8	Tul kʼoʼeʼv Jesuus inpaqte. Tul xeʼt Jesuus tzʼibʼoq vatz u txʼavaʼ.
JHN.8.9	Tabʼietz vet inqʼa iqʼesal u yol uvaʼ tal Jesuus, tul junt kuxh motx inatxhbʼeaq vet tibʼ uvaʼ ataq ipaʼv. Tul junun motx itzaj vet inqʼa xotxhol tetz u ixoq. Poro bʼaxich tzaj inqʼa qʼes, tetxhal imotx tzaan s-kaqaayil. Tul taʼnxh vet u ixoq kaj vatz Jesuus.
JHN.8.10	Yaʼne nuq txakeʼv Jesuus inpaqte. Tul til Jesuus uvaʼ yeʼxhabʼil vet invaʼq inqʼa xotxhol tetz u ixoq atiche. Pet taʼnich kuxh vet u ixoq. Tul ech tal Jesuus te u ixoq s-eche: —¿Qatxh inqʼa nik motx xotxhon axh? ¿Yeʼxhabʼil vet invaʼq qat kaj tiʼ talax akameʼ? —xeʼt Jesuus.
JHN.8.11	Tul ech tal u ixoq s-eche: —¡Yeʼxhabʼil veteʼ, inBʼaal! —xeʼte.
JHN.8.11	Yaʼne ech tal Jesuus te u ixoq s-eche: —Aʼatetz koq in laʼ alon akameʼl. Pet quuxh, tul yeʼ paʼvin vet axh, —xeʼt Jesuus.]
JHN.8.12	Yaʼne ech vaʼt u yol tal Jesuus xoʼl inqʼa xaol s-eche: —Aʼetz ine, u txiqubʼal uvaʼ nik txiqun inqʼa xaol tzitza vatz txʼavaʼ. Echetz nik inkʼutxhte vinuqul tiʼ quBʼaal Tiuxh te inqʼa xaol. Pet jatvaʼl inqʼa laʼ txhʼuyeʼv s-viʼ tiʼ innimaleʼ, tul aʼ uvaʼe, yeʼ vet laʼ atin t-tokto vatz quBʼaal Tiuxh; pet at vet qʼij isaq uvaʼ yeʼl iyaʼebʼal imotxebʼal, —xeʼt Jesuus.
JHN.8.13	Tul ech tal inqʼa fariseeo te Jesuus s-eche: —Tira yeʼ laʼ qoksa inqʼa ayol s-tuul, inqʼa nik aaleʼ. Tan ant kuxh axh nik alon, —xeʼt inqʼa fariseeo.
JHN.8.14	Yaʼne ech tal Jesuus s-eche: —Kʼuxh junt kuxh nik val inuqul inqʼa yol s-viʼ, poro nuqxh nik valeʼ. Tan vootzaqle een tzajnaʼql in t-amlikaʼ. Tul vootzaqle uvaʼ antxh toq qʼaʼvik in tzitzi. Pet koq ex, tan yeʼ etootzaqle tal tzajnaʼq in, atz tal uvaʼ bʼenk in. 
JHN.8.15	Kʼuxhetz il inqʼa yol nik motx etal s-viʼ, poro etitzʼabʼal kuxh inqʼa yol sejunal tzitza vatz txʼavaʼ. Pet in, tan yeʼxhabʼil invaʼq nik val yol s-tiʼ sinjunal. 
JHN.8.16	Echetz oq laʼ val invaʼq yol tiʼ invaʼq xaol, tul nuqetzxhteʼe. Tan jit kuxh injunal laʼ val u yol. Pet tzum nik valt inqʼa yol tuchʼ vinBʼaal, uvaʼ txhaqon tzaan in. 
JHN.8.17	Tan tzʼibʼamalxh ka t-inqʼa bʼekʼbʼal taʼn Moisees uvaʼ oq kaʼvaʼl xaol laʼ alon inuqul u yol, tul nuqetzxhteʼe. 
JHN.8.18	Antetzxh in nik alon inuqul inqʼa yol s-viʼ. Tul ant vinBʼaal, uvaʼ txhaqon tzaan in, nik alon inuqul inqʼa yol s-viʼ, —xeʼt Jesuus.
JHN.8.19	Yaʼne ech tal inqʼa fariseeo s-eche: —¿Qatxhetz vabʼaal bʼa uvaʼ nik aaleʼ?, tul toqetz qabʼi s-te, —xeʼtaqe.
JHN.8.19	Tul ech tal Jesuus s-eche: —Yeʼ etootzaql in. Xaʼtetze aʼ koq vinBʼaal laʼ etootzaqi. Pet eche uvaʼ etootzaql koq in, tul etootzaqletze vinBʼaal, —xeʼt Jesuus.
JHN.8.20	Tul aʼ talvat Jesuus inqʼa yol tal uvaʼ atilich u molbʼal puaq. Tul nikich itxhusun Jesuus tu nimla atibʼal tuulbʼal u tostiuxh. Poro yeʼxhabʼil invaʼq txeyon Jesuus, tan yeʼnaqich opoonoq iqʼiil vitxeyp Jesuus.
JHN.8.21	Yaʼne ech tal Jesuus inpaqt te inqʼa xaol s-eche: —Toq bʼenoq in. Tul toq etxhok in timotxebʼal qʼij esaq. Poro tira toq kamoq ka ex taʼn inqʼa epaʼv. Tul yeʼ laʼ utxh etaqʼbʼ tal uvaʼ bʼen atink in, —xeʼt Jesuus.
JHN.8.22	Tul ech nikich tal inqʼa iqʼesal tuqʼeʼybʼal inqʼa tij imam Israeel s-vatzaqil s-eche: —«¿Tal uvaʼ bʼen atink in?, tan yeʼ laʼ utxh etaqʼbʼ sinkʼatza,» chich kuxh naq. ¿Maqetz junt kuxh toq iyatzʼeʼl tibʼ naq? —chichichaqe.
JHN.8.23	Yaʼne ech tal Jesuus s-eche: —Nik val sete uvaʼ tzitza kuxh vatz txʼavaʼ alamal ex. Pet in, tan een tzajnaʼql in tu amlikaʼ. Tul ant kuxh nik motx ebʼan kam uvaʼ nik motx ibʼan inqʼa xaol tzitza vatz u txʼavaʼ uvaʼ yeʼ nik ikʼul tibʼ tuchʼ kam uvaʼ nik isaʼ quBʼaal Tiuxh. Pet in, tan jit aʼ nik inbʼan kam uvaʼ nik motx ibʼan inqʼa xaol tzitza vatz txʼavaʼ. 
JHN.8.24	Echetz nik valte sete uvaʼ: «Tira toq kamoq ex taʼn inqʼa epaʼv,» chich in sete. Tan oq yeʼ laʼ enima in, in, uvaʼ een tzajnaʼql in tu amlikaʼ, tul tira toq kamoq ex t-inqʼa epaʼv, —xeʼt Jesuus.
JHN.8.25	Yaʼne ech tal inqʼa iqʼesal tuqʼeʼybʼal inqʼa tij imam Israeel s-eche: —¿Jaʼletz axh bʼa? —xeʼtaqe.
JHN.8.25	Tul ech tal Jesuus s-eche: —Ayaʼx valt sete jaʼl in uvaʼs inxeʼt txhusun. 
JHN.8.26	Poro mamala tel kuxh yol toq val sete tiʼ kam inqʼa kantxhaq nik motx ebʼaneʼ. Pet taʼnxh nik val sete tiʼ kam uvaʼ nik vabʼi talt vinBʼaal. Tul aʼetz uvaʼe, nik val xoʼl inqʼa tenam. Tan aʼ vinBʼaal vinuqul uvaʼ txhaqon tzaan in, —xeʼt Jesuus.
JHN.8.27	Poro tira yeʼ bʼen te inqʼa iqʼesal tuqʼeʼybʼal inqʼa tij imam Israeel uvaʼ tiʼ quBʼaal Tiuxh nikich talvat Jesuus inqʼa yol. 
JHN.8.28	Tul ech tal Jesuus s-eche: —Yaʼnetz laʼ ibʼen sete jaʼl in uvaʼs laʼ etaqʼt jaʼ in vatz kurus, in, u Kʼaola uvaʼ qat bʼen s-alam aanima. Tul laʼat bʼen sete uvaʼ yeʼxhkam invaʼq uvaʼ in koq kuxh nik bʼanon sinjunal. Pet taʼn kuxh nik val kam uvaʼ itxhus in vinBʼaal s-tiʼ. 
JHN.8.29	Tan il vinBʼaal at sinkʼatza, uvaʼ txhaqon tzaan in. Tul tiʼetz uvaʼ, aʼxh nik inbʼan uvaʼ chiibʼebʼalxh vatz vinBʼaal, echetz s-tiʼile yeʼl in nik taqʼ ka in vinBʼaal sinjunal, —xeʼt Jesuus te inqʼa iqʼesal.
JHN.8.30	Yaʼetz vet talt Jesuus inqʼa yol inqʼae, tul mamala vet xaol motx qeon uvaʼ, aʼich Jesuus u Kriisto.
JHN.8.31	Atichetz jolol inqʼa tij imam Israeel uvaʼ maʼtich iqeex Jesuus taʼn, tul ech tal Jesuus s-xoʼl s-eche: —Oq laʼxh enima jankʼal inqʼa yol uvaʼ qat motx val sete, tul aʼetzxh exe, uvaʼ nuqlaxh niman vetz laʼ ibʼana. 
JHN.8.32	Echetz laʼ etootzaqit ine, uvaʼ, aʼ, in, nik alon vinuqul inqʼa yol uvaʼ tzajnaʼq kʼatz quBʼaal Tiuxh. Oqetz laʼ eqej inqʼa yol uvaʼ inuqulxhtuʼ, uvaʼ tzajnaʼq xeʼ quBʼaal Tiuxh, tul aʼ inqʼae, laʼ chiton ex tiqʼabʼ u yeʼbʼaʼn, —xeʼt Jesuus.
JHN.8.33	Yaʼne ech tal vet inqʼa tij imam Israeel s-eche: —¿Kam s-tiʼil nik aal s-qiʼ?, uvaʼ: «Laʼ chitix ex,» chich kuxh axh. Atz oʼ tijaq imam Avraʼaam. Tul yeʼl inpaqxoʼq qitzix oʼ, —xeʼtaqe.
JHN.8.34	Yaʼne ech tal Jesuus s-eche: —Tira toq val sete: Jankʼal inqʼa xaol uvaʼ, aʼ kuxh u paʼv nik ibʼaneʼ, tan aʼetz inqʼae, aʼ u tatxhaʼv nik bʼekʼon tiʼ ibʼanax u paʼv, eche iqitzix ok, atz iloqʼox ok invaʼq xaol tiʼ aqʼon bʼanel taʼn. 
JHN.8.35	Tan jabʼil uvaʼ loqʼel tok tiʼ aqʼon, tan yeʼxhkam nik ikaj xoʼl inqʼa titzʼin tatzik u bʼaal taqʼon. Pet ech koq vikʼaol u bʼaal aqʼone, tan tira nik tatin kʼatz vibʼaal. 
JHN.8.36	Echetz nik valte sete, oq in, viKʼaol quBʼaal Tiuxh, laʼ chiton ex, tul nuqlaxh yol uvaʼ chiteletz vet exe t-inqʼa epaʼv, laʼ ibʼana. 
JHN.8.37	Tul vootzaqle uvaʼ, ex, tijaq imam Avraʼaam. Poro yeʼ nik ekʼutxheʼ, tan il ex, tzʼeʼyxh ex tiʼ inyatzʼax el. Echetzxh toq ibʼane, tan yeʼ nik motx ekʼul inqʼa inyol uvaʼ nik motx valeʼ.{*}
JHN.8.38	Tan aʼ nik val kam uvaʼ vil kʼatz vinBʼaal. Pet ex, tan aʼ nik motx ebʼan kam uvaʼ txhusel ka ex s-tiʼ taʼn vebʼaal, —xeʼt Jesuus.
JHN.8.39	Yaʼne ech tal inqʼa xaol s-eche: —Poro aʼ Avraʼaam, u kʼuy qumam, nik qunima, —xeʼtaqe.
JHN.8.39	Tul ech tal Jesuus s-eche: —Echetze uvaʼ, ex koqxh tij imam Avraʼaam, tul antetzxh nik enimae kame u bʼaʼn nikich ibʼan Avraʼaam, uvaʼ echetz koqe. 
JHN.8.40	Pet il ex, tzʼeʼyxh ex tiʼ inyatzʼax el s-txheel, tiʼ uvaʼ tan, aʼ vinuqul inqʼa yol nik val sete kam uvaʼ nik tal tzaan vinBʼaal Tiuxh s-ve. Tul jitetz ech u txumbʼale ibʼan Avraʼaam.
JHN.8.41	Echetz nik valte sete uvaʼ, aʼ nik motx ebʼan kam uvaʼ txhusel ka ex s-tiʼ taʼn vebʼaal, —xeʼt Jesuus.
JHN.8.41	Yaʼne ech tal inqʼa iqʼesal tuqʼeʼybʼal inqʼa tij imam Israeel s-eche: —Aʼatetzxh laʼ qubʼane kam nik ibʼan qubʼaal. Tan ¡yeʼl oʼ joyel koq kuxh oʼ! Tan taʼn kuxh vaʼl quBʼaal ati; aʼe u quBʼaal Tiuxh, —xeʼtaqe.
JHN.8.42	Yaʼne ech tal Jesuus s-eche: —Nuqetz koqxhtuʼ uvaʼ, aʼ quBʼaal Tiuxh eBʼaal, tul niketz esaʼ ine. Tan vaʼl kuxh in tuchʼ vinBʼaal Tiuxh. Tul een tzajnaʼql in s-kʼatza. Tul yeʼl in qat koq kuxh ul in sinjunal. Pet aʼ vinBʼaal Tiuxh qat txhaqon tzaan in. 
JHN.8.43	Yeʼetz nik ibʼen inuqul inqʼa yol sete uvaʼ nik valeʼ, tiʼ uvaʼ tan, yeʼ nik enima vinyol. 
JHN.8.44	Echetz aʼ diaavlo ebʼaal. Tul antxh nik motx ebʼan kam uvaʼ nik isaʼ vebʼaal. Tan yekichxh xeʼt tzaan diaavlo tiʼ itxhaqtziil inqʼa xaol tiʼ yatzʼoʼm uvaʼ s-naʼya. Tan aʼ kuxh tetz tibʼ diaavlo tuchʼ tzʼeqo tzij. Tul taʼn kuxh uvaʼe nik ibʼane. Tan tzʼeqol tzij kuxhtuʼ. Tul aʼ diaavlo ixeʼal u tzʼeqo tzij.
JHN.8.45	Petetz in, tan, tiʼ uvaʼ nik val inuqul vepaʼv sete, xaʼtetze tira yeʼ nik motx eqej kam uvaʼ nik valeʼ. 
JHN.8.46	Yeʼl vaʼq paʼv nik inbʼaneʼ. Echetz s-tiʼile yeʼxhabʼil invaʼq laʼ alon invaʼq inpaʼv. Pet ¿kametz s-tiʼil yeʼ nik motx eqej in? 
JHN.8.47	Jaʼletz u xaol u tetz quBʼaal Tiuxh, aʼetz inqʼae nik bʼanon kam uvaʼ nik tal quBʼaal Tiuxh. Pet ex, tan jit ex tetz quBʼaal Tiuxh, xaʼtetze yeʼ nik ebʼaneʼ kam uvaʼ nik taleʼ, —xeʼt Jesuus.
JHN.8.48	Yaʼne ech tal inqʼa iqʼesal tuqʼeʼybʼal inqʼa tij imam Israeel te Jesuus s-eche: —¡Ant bʼakxh inqʼa txumbʼal iqʼomal aaʼn uvaʼ jit tetz quBʼaal Tiuxh, eche vitxumbʼal inqʼa aj tenam Samaaria! Tul ¡ant bʼakxhte uvaʼ nik qaleʼ uvaʼ demoonio atoʼk tavaanima! —xeʼtaqe.
JHN.8.49	Yaʼne ech tal Jesuus s-eche: —Yeʼl demoonio atoʼk t-vaanima. Pet aʼ vinBʼaal nik voksa iqʼij. Pet ex, tan aʼl nik eteesat inqʼij. 
JHN.8.50	Poro jit aʼ nik intxhok tok inqʼij. Pet aʼ vinBʼaal Tiuxh nik saʼon uvaʼ laʼ oksal inqʼij. Aʼetz vinBʼaal Tiuxh laʼ aqʼon kuʼ yol tinuqul tiʼ inqʼa nik eesan inqʼij. 
JHN.8.51	Pet tira toq val sete: Jaʼl uvaʼ laʼ niman inqʼa yol uvaʼ nik valeʼ, tul yeʼl paqul laʼ kami, —xeʼt Jesuus.
JHN.8.52	Yaʼne ech tal inqʼa iqʼesal tuqʼeʼybʼal inqʼa tij imam Israeel s-eche: —¡Niketz kol qaleʼ jay! ¡Il bʼakxh demoonio atoʼk tavaanima! Tan kam Avraʼaam. Atz kamat inqʼa qʼexsanich tetz viyol quBʼaal Tiuxh. Tul ech nik aal s-eche: «Jaʼl uvaʼ laʼ qeon inqʼa yol uvaʼ nik valeʼ, tul yeʼl paqul laʼ kami,» chich axh. 
JHN.8.53	Bʼane aʼetz koq axh palnaʼql aviqleʼm viʼ Avraʼaam, u kʼuy qumam. Tan kam Avraʼaam. Tul kamat inqʼa qʼexsanich tetz viyol quBʼaal Tiuxh. Pet ¿kametz aviqleʼm bʼa tuchʼ uvaʼ nik aaleʼ? —xeʼtaq te Jesuus.
JHN.8.54	Yaʼne ech tal Jesuus s-eche: —Oq junt kuxh laʼ voksa inqʼij, tul jitetz in kʼuqlebʼ kʼuule tuchʼ vinyoloneʼ. Pet aʼ vinBʼaal nik oksan inqʼij, uvaʼ nikat etal seTiuxh. 
JHN.8.55	Pet aʼe tan, tira yeʼ etootzaqle. Pet in, tan vootzaqle. Oqetz: «Yeʼ vootzaqle,» chaq kuxh in sete, tul tzʼeqo tzietz kuxh ine, eche ex. Pet vootzaql vinBʼaal. Tul nik innima kam uvaʼ nik taleʼ. 
JHN.8.56	Tan chiibʼ Avraʼaam, u kʼuy qumam, uvaʼs tootzaqit Avraʼaam uvaʼ tetxhal laʼich ul in vatz u txʼavaʼ. Niketz til vet Avraʼaam uvaʼ il in, at in vatz u txʼavaʼ s-txheel, tul nik ichiibʼ Avraʼaam s-tiʼ, —xeʼt Jesuus.
JHN.8.57	Yaʼne ech tal inqʼa iqʼesal tuqʼeʼybʼal inqʼa tij imam Israeel s-eche: —Yeʼx abʼaneʼt lavoq toxkʼal (50) yaʼbʼ. Tul: «Vootzaql Avraʼaam,» chich txhan kuxh axh, —xeʼtaq te Jesuus.
JHN.8.58	Yaʼne ech tal Jesuus s-eche: —Tira toq val sete: Yeʼxnaqichetz alaloq Avraʼaam, tul atxh in, —xeʼt Jesuus.
JHN.8.59	Tabʼietz vet inqʼa xaol u yol uvaʼ tal Jesuus, tul motxaq isikʼ vet sivan tiʼ ikʼonil Jesuus. Poro isotzsa kuxh tibʼ Jesuus s-vatz. Tul el vet ul Jesuus tu nimla atibʼal tuulbʼal u tostiuxh. Tul antxh elkuʼl Jesuus xoʼl inqʼa xaol, tul bʼen vet Jesuus.
JHN.9.1	Tinvaʼtetz vet qʼij, tul sebʼtich ixaon Jesuus, tul til Jesuus val u vinaq uvaʼ tzotichxh s-talaleʼ. 
JHN.9.2	Yaʼne ech tal inqʼa nikich itxhus tibʼ kʼatz Jesuus s-te s-eche: —Txhusul qetz, ¿kam s-tiʼil tzotichxh naq u vinaq uvaʼe s-talaleʼ? ¿Maq tiʼ ipaʼv naq? Atz ¿maq tiʼ ipaʼv itxutx ibʼaal naq? —xeʼtaq te Jesuus.
JHN.9.3	Yaʼne ech tal Jesuus s-eche: —Yeʼle. Jit ipaʼv naq; atz jitoq ipaʼv itxutx ibʼaal naq. Pet, tiʼ uvaʼ, toq ikʼutxh quBʼaal Tiuxh vibʼanoʼm tiʼ ibʼanax naq bʼaʼn. 
JHN.9.4	Tan tetxhal toq inbʼan inqʼa bʼanoʼm uvaʼ qat itxhaq tzaan in vinBʼaal tiʼ ibʼanaxeʼ. Loqʼe tuul tele, eche tutxh aqʼon tuulbʼal u qʼiil. Tan topoon u qʼij uvaʼ yeʼ vet laʼ utxh inbʼantaʼ, eche yeʼ laʼ tutxh vet aqʼon tuulbʼal aqʼbʼal. 
JHN.9.5	Tuulbʼaletz uvaʼ at in xoʼl inqʼa xaol vatz txʼavaʼ, tul in kʼutxhul tetz u titzʼabʼal quBʼaal Tiuxh s-xoʼl. Tan ech vatin s-xoʼl, eche txiqubʼal; tan in kʼutxhul tetz u bʼey kʼatz quBʼaal Tiuxh, —xeʼt Jesuus.
JHN.9.6	Taletz kuxh Jesuus u yol uvaʼe, tul tzubʼ kuʼ Jesuus t-txʼavaʼ. Tul ibʼan Jesuus inbʼiil u xooqʼol tuchʼ vitzubʼ. Tul isujoʼk Jesuus tiʼ inqʼa bʼaqʼ ivatz u tzot. 
JHN.9.7	Yaʼne ech tal Jesuus te u tzot s-eche: —Quuxh; tul quxh txʼaj inqʼa bʼaqʼ avatz tu naʼebʼal aʼ Siloee, —xeʼt Jesuus. (‹Txhaqel,› chich telaʼp u yol Siloee.)
JHN.9.7	Bʼenetz vet u tzot, tul ex itxʼaj vet inqʼa bʼaqʼ ivatz. Tul nikich tilon veteʼ uvaʼs iqʼaʼveʼ.{*}
JHN.9.8	Atichetz inqʼa etz tzʼalol, atz inqʼa xaol uvaʼ ilonaʼqich tetz u vinaq uvaʼ tzotiche. Tul echaq motx tal vet s-eche: —¡Aʼ u vinaqe uvaʼe, uvaʼ kʼuqlich kuxh tiʼ tabʼil ipuaq te inqʼa xaol! —chichichaq veteʼ.
JHN.9.9	Tul at jolol xaol ech nikich alon s-eche: —¡Aʼe! —chichichaqe.
JHN.9.9	Atz at jolt ech nikich tal s-eche: —Yeʼle. Jit aʼe, pet eela kuxh bʼiil tuchʼ naq u vinaq, —chichichaqe.
JHN.9.9	Yaʼne ech tal vet u vinaq uvaʼ tzotiche s-eche: —¡Ine, uvaʼ tzotich in! —xeʼte.
JHN.9.10	Tul ech tal vet inqʼa xaol te u vinaq s-eche: —¿Kametz qat uulbʼe, tul nik avilon veteʼ? —xeʼtaqe.
JHN.9.11	Yaʼne ech tal vet u vinaq s-eche: —Naqe val u vinaq uvaʼ Jesuus ibʼij, qat bʼanon inbʼiil u xooqʼol. Tul qat isujoʼk naq tiʼ inqʼa bʼaqʼ invatz. Tul ech qat tal naq s-ve s-eche: «Quxh txʼaj inqʼa bʼaqʼ avatz tu naʼebʼal aʼ Siloee,» chich naq s-ve. Qatetz bʼen vet in. Tul qat ex intxʼaj vet inqʼa bʼaqʼ invatz. Tul ¡qat ilon vet in! —xeʼt u vinaq.
JHN.9.12	Yaʼne ech tal vet inqʼa xaol s-eche: —¿Taletz atil u vinaq uvaʼ nik aaleʼ? —xeʼtaqe.
JHN.9.12	Tul ech tal u vinaq s-eche: —Yeʼ vootzaqle talebʼ atila, —xeʼte.
JHN.9.13	Yaʼne iqʼol vet u vinaq vatz inqʼa fariseeo, u vinaq uvaʼ tzotiche. 
JHN.9.14	Tan tuulbʼalich val u xeem qʼij saavado, tul ibʼan Jesuus inbʼiil u xooqʼol. Tul isujoʼk Jesuus tiʼ inqʼa bʼaqʼ ivatz u tzot, tul ilon veteʼ.
JHN.9.15	Yaʼne tabʼi vet inqʼa fariseeo inuqul te u vinaq uvaʼ kam tulbʼe, tul nikich isaqin veteʼ.
JHN.9.15	Tul ech tal u vinaq s-eche: —Naqe val u vinaq qat sujun ok inbʼiil xooqʼol tiʼ inqʼa bʼaqʼ invatz. Qatetz ex intxʼaj veteʼ, tul qat ilon vet in, —xeʼt u vinaq.
JHN.9.16	Tul ech tal vet jolol inqʼa fariseeo s-eche: —Jit een tzajnaʼql naq uvaʼe kʼatz quBʼaal Tiuxh, tan yeʼ nik inima naq u xeem qʼij saavado, —xeʼtaqe.
JHN.9.16	Tul ech nikich tal jolt inqʼa fariseeo s-eche: —Oqetz aj paʼvom naq uvaʼe, tul ¿keʼchetz laʼ ibʼant naq kaebʼal aanima bʼa, eche uvaʼe? —chichichaqe. Echetz tok vet ixoʼl inqʼa fariseeoe s-vatzaq.
JHN.9.17	Yaʼne ech motx taltxha inqʼa fariseeo inpaqt te u vinaq s-eche: —¿Keʼchetz axh? ¿Kametz toq aal tiʼ naq u vinaq uvaʼ nik avilon vet taʼn? —xeʼtaqe.
JHN.9.17	Tul ech tal u vinaq s-eche: —Qʼexsan tetz viyol quBʼaal Tiuxh naq, —xeʼte.
JHN.9.18	Poro tira yeʼ nikich motx iqej inqʼa iqʼesal fariseeo uvaʼ tzotich u vinaq, tuchʼ uvaʼ maʼtich ibʼant vet bʼaʼn u bʼaqʼ ivatz taʼn Jesuus. Pet ex nalichxh eloq itxutx ibʼaal u vinaq. 
JHN.9.19	Tul motx abʼil vet s-te. Tul ech motx tal s-eche: —¿Aʼetz kol naqe vakʼaol uvaʼ tzotichxh s-talaleʼ nik etaleʼ? Tul ¿keʼchetz nik tilon vet naq? —xeʼtaqe.
JHN.9.20	Yaʼne ech tal vet itxutx ibʼaal u vinaq s-eche: —Bʼantan, qunitxaʼaxhte qʼaoq. Tul tzotichxhte s-talaleʼ. 
JHN.9.21	Pet yeʼl s-qukʼuul keʼch qat tiqʼot tibʼ inqʼa bʼaqʼ ivatz. Atz yeʼlat s-qukʼuul jabʼil qat bʼanon, tul ile nik tilon veteʼ. Pet abʼivaq s-te. Tul antxh toq alon inuqul sete, tan vinaqt veteʼ, —xeʼt vitxutx ibʼaal u vinaq.
JHN.9.22	Echetz kuxh u yole uvaʼ tal vitxutx ibʼaal u vinaq, tan nikich motx ixoʼv te inqʼa iqʼesal tuqʼeʼybʼal inqʼa tij imam Israeel. Tan maʼtich talt inqʼa iqʼesal uvaʼ, jaʼl uvaʼ laʼich alon Jesuus s-Kriisto, tul tukimal laʼich teleʼl tu kʼulbʼal tibʼ inqʼa tij imam Israeel. 
JHN.9.23	Echetz s-tiʼile ech tal u txutxa bʼaala s-eche: —Abʼivaq s-te. Tul antxh toq alon inuqul, tan vinaqt veteʼ, —xeʼtaqe.
JHN.9.24	Yaʼne isaʼ tzaan inqʼa fariseeo u vinaq inpaqte, uvaʼ tzotiche. Tul tabʼitxha inqʼa fariseeo te u vinaq inpaqte. Tul echaq motx tal s-eche: —Vatz Tiuxh aalvat inuqul u yol tiʼ naq uvaʼe. Tan qootzaqle uvaʼ aj paʼvom naq uvaʼ bʼanon axh bʼaʼn, —xeʼtaqe.
JHN.9.25	Yaʼne ech tal u vinaq s-eche: —Yeʼ vootzaqle oq aj paʼvom naq. Pet taʼn kuxh vootzaqle uvaʼ tzotich in, tul il in nik vilon vet s-txheel taʼn naq, —xeʼte.
JHN.9.26	Tul ech taltxha inqʼa iqʼesal inpaqt s-eche: —¿Kametz qat tulbʼe axh naq? Atz ¿kam qat tulbʼe naq, tul il axh nik avilon veteʼ? —xeʼtaqe.
JHN.9.27	Yaʼne ech tal vet u vinaq s-eche: —Qat motx vall sete. Tul yeʼ nik motx eqej kam uvaʼ nik valeʼ. ¿Kam teletz esaʼ, s-tiʼ uvaʼ laʼ valtxha inpaqte? Pet ¿maqetz aʼat esaʼ laʼ bʼen ex simol naq? —xeʼte.
JHN.9.28	Yaʼne xeʼt vet inqʼa qʼesal uqʼeʼybʼal tiʼ iyoqʼox u vinaq. Tul echaq motx tal s-eche: —Axhebʼ imol naq, xaʼte. Pet oʼ, tan oʼ niman tetz inqʼa yol uvaʼ tzʼibʼamal ka taʼn Moisees. 
JHN.9.29	Tan qootzaqle uvaʼ quBʼaal Tiuxh alon inqʼa yol te Moisees. Pet naq uvaʼe, tan yeʼ qootzaqle talebʼ kuxh tzajnaʼql tiqleʼm naq, —xeʼtaqe.
JHN.9.30	Yaʼne ech tal u vinaq s-eche: —Tira sotzebʼal kuxh kʼuul ex, tiʼ uvaʼ yeʼ etootzaqle tal tzajnaʼql tiqleʼm naq u vinaq uvaʼ nik valeʼ, poro taʼn kuxh loqʼ qat ibʼanl naq bʼaʼnil s-ve. Tul il in nik vilon veteʼ. 
JHN.9.31	Tan qootzaql setuchʼ uvaʼ yeʼl invaʼq aj paʼvom laʼ tzaqʼbʼel taʼn quBʼaal Tiuxh. Pet jaʼl u natxhkʼuulan tetz Tiuxh, atz laʼ ibʼan kam uvaʼ nik tal quBʼaal Tiuxh, tul aʼetz uvaʼe, laʼ tzaqʼbʼel taʼn. 
JHN.9.32	Tan yeʼl inpaqxoʼq qabʼi talaxeʼ uvaʼ: «Qat oleʼvy val u xaol tiʼ ijaqpisal ivatz val u vinaq uvaʼ tzotichxh s-talaleʼ,» chich koq eʼli.
JHN.9.33	Tan yeʼxhabʼil invaʼq laʼ oleʼv tiʼ ibʼanax invaʼq bʼaʼnil, oq jit een tzajnaʼql kʼatz quBʼaal Tiuxh, —xeʼte.
JHN.9.34	Yaʼne ech tal inqʼa qʼesal uqʼeʼybʼal s-eche: —¡Aj paʼvom kuxh axh savalaleʼ! Tul ¡aʼ txhan vet axh laʼ txhusun oʼ nik aaleʼ! —xeʼtaqe. Tul tukimich tel vet ul u vinaq taʼn inqʼa fariseeo tu kʼulbʼalaq tibʼ.
JHN.9.35	Tabʼietz vet Jesuus uvaʼ tukimich teluʼl u vinaq taʼn inqʼa qʼesal uqʼeʼybʼal, tul ex leqexoq u vinaq taʼn Jesuus. Tul ech tal Jesuus s-te s-eche: —¿Niketz kol aqej viKʼaol quBʼaal Tiuxh? —xeʼt Jesuus.{*}
JHN.9.36	Yaʼne ech tal u vinaq s-eche: —InBʼaal, ¿jaʼletze viKʼaol quBʼaal Tiuxh nik aaleʼ, tul toq inqejeʼ? —xeʼte.
JHN.9.37	Tul ech tal Jesuus s-eche: —Qatetz eell in, tul il in, nik eel in s-txheel. Tan aʼ ine, uvaʼ nik inyolon savuchʼ, —xeʼt Jesuus.
JHN.9.38	Yaʼne ech tal u vinaq te Jesuus s-eche: —¡Nik inqejeʼ, inBʼaal! —xeʼte. Tul iqajbʼa tibʼ vatz Jesuus, atz natxhkʼuulal vet Jesuus taʼn.
JHN.9.39	Yaʼne ech tal Jesuus s-eche: —Qat ul in vatz u txʼavaʼ tiʼ taqʼax kuʼ yol tinuqul tiibʼa inqʼa xaol. Tan at xaol uvaʼ yeʼ nik ibʼen s-te uvaʼ nik ipaʼvineʼ. Pet laʼetz bʼen vet s-te, tul laʼ titzʼa tibʼ t-vipaʼv. Ech laʼ ibʼan eche inqʼa tzot uvaʼ yeʼ nik tiloneʼ, atz xamtel laʼ ilon veteʼ. Atetz jolt xaol uvaʼ ootzaqimal quBʼaal Tiuxh taʼn, tul nik tiloneʼ, nik taleʼ. Aʼetz vet uvaʼe, yeʼ tootzaq quBʼaal Tiuxh, eche inqʼa tzot uvaʼ yeʼ nik tiloneʼ, —xeʼt Jesuus.
JHN.9.40	Atichetz jolol inqʼa fariseeo kʼatz Jesuus uvaʼ abʼin u yol uvaʼ tal Jesuus, tul echaq motx tal s-eche: —Aʼetzebʼ nik aaleʼ uvaʼ ant vet oʼ tzottinaʼql oʼ, tul nik aal u yol s-eche, —xeʼtaqe.
JHN.9.41	Yaʼne ech tal Jesuus s-eche: —Eche uvaʼ, ex koqxh tzot, tul yeʼletz epaʼve. Pet, tiʼ uvaʼ nik etaleʼ: «Nik qil qʼaoq,» chich ex, antetz kuxh al exe s-aj paʼvom, —xeʼt Jesuus.
JHN.10.1	Tul echat tal Jesuus s-eche: —Pet tira toq val sete: Jaʼl uvaʼ jit aʼ laʼ palkoʼk t-vipalebʼal ok u tatibʼal inqʼa karneʼl, pet aʼl laʼ itxhok tok tinjalite, tul elqʼometze. Atz okebʼen karneʼl kuxhte. 
JHN.10.2	Pet u xeen karneʼl, tan aʼ laʼ palkoʼk t-vipalebʼal ok u tatibʼal inqʼa karneʼl. 
JHN.10.3+JHN.10.4	Tan aʼ u lotxhonal laʼ jaqon vet vipalebʼal ok inqʼa karneʼl, tul laʼ pal vet ok u xeen karneʼl. Tul tootzaq inqʼa karneʼl viqul u xeen tetz. Echetz s-tiʼile laʼ isikʼle vet eluʼl u xeen karneʼl inqʼa ikarneʼl tuchʼ ibʼij. Tul laʼ tiqʼo vet eluʼl inqʼa ikarneʼl.
JHN.10.5	Tan jaʼl koq kuxh invaʼq s-tiʼ laʼ okk bʼen inqʼa karneʼl. Pet aʼl laʼ itzʼeqt tibʼ inqʼa karneʼl te uvaʼ yeʼ tootzaq. Tan yeʼ ootzaqimal viqul taʼn, —xeʼt Jesuus.
JHN.10.6	Aʼetz inqʼa yole uvaʼ txumbʼalimal talt Jesuus te inqʼa xaol, poro yeʼ bʼen te inqʼa xaol kam talax inqʼa yol uvaʼ tal Jesuus.{*}
JHN.10.7	Yaʼne ech vaʼt u yol tal Jesuus s-eche: —Tira toq val sete: Aʼetz ine, vipalebʼal ok inqʼa karneʼl. 
JHN.10.8	Tan jankʼalxh inqʼa iqʼesal uqʼeʼybʼal, inqʼa bʼaxich motx tul sinvatz, tan elqʼomaqiche, atz okebʼenaq xaol. Tul yeʼ motx nimal taʼn inqʼa xaol. 
JHN.10.9	Echetz aʼ ine, vipalebʼal ok inqʼa xaol vatz quBʼaal Tiuxh. Jaʼletz uvaʼ laʼ itxhok tok kʼatz quBʼaal Tiuxh, tul laʼ paloʼk, atz kolel veteʼ. Tan ech tatin laʼ ibʼan, eche invaʼq u karneʼl uvaʼ yeʼl ixoʼval tiʼ ipaloʼk, atz tiʼ teluʼl tiʼ ileqt bʼaʼnla kʼoatxh.
JHN.10.10	Pet u elqʼom, tan ech koq kuxh laʼ tul s-eche. Tan elaqʼ, yatzʼoʼm, yansaʼm laʼ ul ibʼaneʼ. Pet koq in, tan aʼ ulk in tiʼ taqʼax qʼij isaq inqʼa xaol, atz tiʼ ikʼult nimal bʼaʼnil tu qʼij isaq vatz txʼavaʼ, atz uvaʼ yeʼl iyaʼebʼal imotxebʼal qʼij isaq kʼatz quBʼaal Tiuxh laʼ ibʼana. 
JHN.10.11	Echetz aʼ, ine u bʼaʼnla xeen karneʼl, tan toq vaqʼ vibʼ kamoq setiʼ, eche laʼ taqʼt tibʼ u bʼaʼnla xeen karneʼl kamoq tiʼ inqʼa ikarneʼl.
JHN.10.12	Pet koq invaʼq u vinaq uvaʼ aʼl txhoel tiʼ ixeel inqʼa karneʼl, tan laʼ koq el taanima s-tiʼ. Tan jitxh tetz. Oqetz laʼ til u vinaq tul xoʼ, tul laʼ taqʼ ka inqʼa karneʼl. Tul laʼ itzʼeq tibʼ. Yaʼne laʼ pal vet ok xoʼ xoʼl inqʼa karneʼl, tul laʼ itxey vet inqʼa karneʼl. Tul talaq kuxh vet laʼ motx ikʼaq junun inqʼa karneʼl tiʼ itzʼeqt tibʼ.
JHN.10.13	Echetz laʼ itzʼeqt tibʼe u vinaq uvaʼ txhoele, tan jit een taanima tiʼ inqʼa karneʼl. Pet aʼ kuxh een taanima tiʼ u txhojbʼal tetz.
JHN.10.14	Pet aʼ ine, u bʼaʼnla xeen karneʼl, atz vootzaql inqʼa inkarneʼl. Tul tootzaqlat in. 
JHN.10.15	Echatetz vatine tuchʼ vinBʼaal, tan tootzaql in vinBʼaal. Tul vootzaqlat inpaqte. Tan toq vaqʼ u qʼij insaq tiʼ inqʼa niman vetz, inqʼa eche karneʼl.
JHN.10.16	Poro at jolt xaol toq niman in, inqʼa yeʼx uloq sinkʼatza, eche inqʼa karneʼl uvaʼ yeʼxhkam atoʼk tu peʼ xoʼl inqʼa imol. Aʼetz inqʼae, tetxhal laʼ nal bʼen viqʼo tzaan, tan yek toq motx tabʼi vinqul tiʼ vinyoloneʼ. Echetz vaʼl kuxh vet laʼ atink vet inqʼa niman vetz s-kaqaayil. Tul taʼn kuxh vet in xeen tetz laʼ ibʼana.
JHN.10.17	Echetz s-tiʼile nik isaʼ in vinBʼaal, tan toq vaqʼ u qʼij insaq tiʼ inqʼa niman vetz. Tan toq kamoq in, tul toq itzʼeʼvoq in inpaqte. 
JHN.10.18	Poro yeʼxhabʼil invaʼq laʼ oleʼv tiʼ teesal u qʼij insaq. Pet antxh in toq aqʼon u qʼij insaq. Tan at viqleʼm tiʼ vaqʼt vibʼ kamoq, tul at viqleʼm tiʼ vitzʼeʼv inpaqte. Tan ech uvaʼe alel s-ve taʼn vinBʼaal, —xeʼt Jesuus.
JHN.10.19	Tabʼietz vet inqʼa fariseeo inqʼa yol uvaʼ tal Jesuus, tul motx iyojaq vet tibʼ s-vatzaq tuchʼ yol. 
JHN.10.20	Tul ech motx tal vet jolol inqʼa fariseeo s-eche: —Elnaʼql iviʼ naq uvaʼe t-bʼey, tan demoonioebʼ atoʼk t-taanima naq. Pet yeʼ eqejeʼ kam uvaʼ nik tal naq, —xeʼtaqe.
JHN.10.21	Pet ech nikich tal jolt inqʼa fariseeo s-eche: —Poro yeʼxhabʼil invaʼq vinaq ech laʼ iyolon tuchʼ mam txumbʼal, eche naq uvaʼe, oq demoonio atoʼk t-taanima. Tan bʼane laʼ koq ilon invaʼq tzot taʼn demoonio, —xeʼtaqe.
JHN.10.22	Tuulbʼaletz viqʼiil u txun txheʼv uvaʼs nikich inimat inqʼa tij imam Israeel u nimla qʼij Tetz Itxʼajpebʼal U Tostiuxh Inpaqte uvaʼ tu tenam Jerusaleen. Tan jun yaʼbʼ nikich motx inimataʼ.{*}
JHN.10.23	Tul nikich ixaon Jesuus t-vitiʼ otzotzil u txala tuul u nimla atibʼal tuulbʼal u tostiuxh uvaʼ Salomoonich ibʼij. 
JHN.10.24	Yaʼne imoloʼk tibʼ inqʼa iqʼesal inqʼa tij imam Israeel tiʼ Jesuus. Tul echaq motx tal s-eche: —¿Jatuetz laʼ aaqʼ qootzaqi, oq aʼ, axhe u Kriisto? Tan nik qusaʼeʼ uvaʼ tira laʼ aal inuqul s-qe, —xeʼtaqe.
JHN.10.25	Yaʼne ech tal Jesuus s-eche: —Qat vall inuqul sete uvaʼ, aʼ ine, u Kriisto. Tul tira yeʼ nik eqejeʼ. Tan aʼ inqʼa kaebʼal aanima nik inbʼaneʼ nik kʼutxhun u viqleʼm. 
JHN.10.26	Tul yeʼ nik motx eqejeʼ, tan jit ex niman vetz. Atz jit ex inkarneʼl, eche inqʼa qat vala. 
JHN.10.27	Jatvaʼletz inqʼa niman vetz, inqʼa ech tatin, eche karneʼl, tan ilaqe nik tabʼi in. Tan vootzaqlaqe. Tul txhʼuyel s-viʼ. 
JHN.10.28	Tul laʼ vaqʼ qʼij isaq uvaʼ yeʼl iyaʼebʼal imotxebʼal. Tul yeʼl inpaqul laʼ tzʼeqx ka. Atz yeʼxhabʼil invaʼq laʼ oleʼv tiʼ teesal el t-inqʼabʼ. 
JHN.10.29	Tan aʼ vinBʼaal qat oksan t-inqʼabʼ. Tan yeʼxhabʼil invaʼq uvaʼ palnaʼql koq tiqleʼm viʼ vinBʼaal. Atz yeʼxhabʼil invaʼq laʼ oleʼv tiʼ teesal el inqʼa niman vetz tiqʼabʼ vinBʼaal. 
JHN.10.30	Tan vaʼl kuxh in tuchʼ vinBʼaal, —xeʼt Jesuus.
JHN.10.31	Tabʼietz vet inqʼa iqʼesal tuqʼeʼybʼal inqʼa tij imam Israeel u yol uvaʼ tal Jesuus, tul motx isikʼ vet sivan inpaqte tiʼ ikʼonil Jesuus.
JHN.10.32	Yaʼne ech tal Jesuus s-eche: —Sibʼax inqʼa bʼaʼnla txhaq kaebʼal aanima inbʼan sevatz. Pet ¿jabʼisteetz inqʼa bʼaʼnla txhaq kam toq ekʼoni in s-sivan s-tiʼ? —xeʼt Jesuus.
JHN.10.33	Yaʼne ech tal inqʼa iqʼesal uqʼeʼybʼal s-eche: —Jitetz tiʼ inqʼa bʼaʼnla txhaq kaebʼal aanima toq qukʼonivat axh s-sivan, pet, tiʼ uvaʼ nik eesa iqʼij quBʼaal Tiuxh tuchʼ u yol uvaʼ nik aaleʼ. Tan nik aal eebʼ s-Tiuxh. Tul axh kuxh invaʼl alam aanima, eche oʼ, —xeʼtaqe.
JHN.10.34	Yaʼne ech tal Jesuus s-eche: —¿Yeʼetz kol etootzaql inqʼa yol uvaʼ tzʼibʼamal ka t-inqʼa bʼekʼbʼal? Tan ech nik tal quBʼaal Tiuxh s-eche: «Qat vall sete uvaʼ, ech ex, eche tiuxh,» chich u yol.{*}
JHN.10.35	Echetz tal quBʼaal Tiuxh te inqʼa iqʼesal, inqʼa toksa xoʼl inqʼa kʼuy qumam s-naʼya, s-eche: «Ex tiuxh,» xeʼt quBʼaal Tiuxh s-te, tiʼ uvaʼ tan, taqʼ quBʼaal Tiuxh tiqleʼm. Tul yeʼletz viyolbʼal quBʼaal Tiuxh laʼ qeesa iqʼij. 
JHN.10.36	Oqetz ech tal quBʼaal Tiuxhe tiʼ inqʼa iqʼesal s-naʼya, ¡aʼetz kol yeʼ laʼ talvat s-viʼ, in viTxajoʼm quBʼaal Tiuxh uvaʼ qat itxhaq tzaan in tiʼ ikʼutxhux u tiqleʼm vatz txʼavaʼ! Echetz nik valte sete, ¡kametz s-tiʼil nik etal s-ve uvaʼ nik veesa iqʼij quBʼaal Tiuxh tuchʼ inqʼa yol uvaʼ nik valeʼ! Tan quBʼaal Tiuxh aqʼon viqleʼm. Tul itxhaq tzaan in xoʼl u tenam. Echetz nik valte uvaʼ, in iKʼaol quBʼaal Tiuxh. 
JHN.10.37	Oqetz jit tetz vinBʼaal inqʼa kaebʼal aanima uvaʼ nik inbʼaneʼ, tul yeʼetz eqej in bʼa. 
JHN.10.38	Pet oqetz tetz vinBʼaal kam uvaʼ nik inbʼaneʼ, tul kʼuxhetz yeʼ laʼ eqej in, pet qejvaq uvaʼ tetz vinBʼaal kam uvaʼ nik inbʼaneʼ. Echetz laʼ ibʼene sete, atz echetz laʼ eqejte uvaʼ vaʼl iyol vinBʼaal s-vuchʼ, atz vaʼl inyol tuchʼ vinBʼaal, —xeʼt Jesuus.
JHN.10.39	Yaʼne kolxh txeyex Jesuus inpaqte taʼn inqʼa iqʼesal, poro tuulxh teleʼl Jesuus. 
JHN.10.40	Tul yekich vet Jesuus inpaqte jala el u xaomla aʼ Jordaan, tal uvaʼ nikich taqʼvat kuʼ Xhun inqʼa xaol xeʼ u aʼ s-bʼaxa. Tul atin vet Jesuus tzitzi.
JHN.10.41	Tul mamala xaol nikich tul kʼatz Jesuus. Tul ech nikich motx tal s-eche: —Nuqxh inqʼa yol uvaʼ ul tal Xhun tiʼ naq u Vinaq uvaʼe. Tan mam kaebʼal aanima nik ibʼan naq. Ape. Kʼuxh yeʼl invaʼq kaebʼal aanima ul ibʼan Xhun, pet nuqxh inqʼa yol ul tal Xhun, —chichich inqʼa xaol. 
JHN.10.42	Tul tzitzi iqejvat vet mamala xaol uvaʼ, aʼ, Jesuuse, u Kriisto.
JHN.11.1	Atich val u vinaq uvaʼ Laasaroich ibʼij; oybʼaliche. Tul atich kaʼvaʼl tanabʼ. Vaʼl uvaʼ Malich ibʼij, vaʼt uvaʼ Tajich ibʼij. Tul aj Vetaaniaich u vinaq tuchʼ inqʼa tanabʼ.
JHN.11.2	Antetzxh Male, u tanabʼ Laasaro, uvaʼ xamtel ex toksa vet u txʼumbʼisabʼal tiʼ toq Jesuus. Tul itzaqsa u toq Jesuus tuchʼ u xiʼl iviʼ.
JHN.11.3	Yaʼne taqʼ bʼen inqʼa tanabʼ Laasaro yol xeʼ Jesuus. Tul ech u yol ex alaxoq te Jesuus s-eche: —QuBʼaal, il Laasaro oybʼale uvaʼ atxh avaanima s-tiʼ, —xeʼt taqʼbʼ u yol.
JHN.11.4	Tabʼietz vet Jesuus u yol, tul ech tal Jesuus s-eche: —Eche u yaabʼil uvaʼe, tan yeʼl Laasaro laʼ kam taʼn. Pet qat ok u yaabʼil tiʼ Laasaro, tiʼ uvaʼ laʼ oksal iqʼij quBʼaal Tiuxh. Atz laʼ oksal inqʼij, tiʼ uvaʼ, in, iKʼaol quBʼaal Tiuxh, —xeʼt Jesuus.
JHN.11.5	Atichetzxh taanima Jesuus tiʼ Laasaro, atz tiʼ Taj, atz tiʼ Mal, 
JHN.11.6	poro yekich koq bʼen Jesuus uvaʼs tabʼit Jesuus u yol uvaʼ oybʼalich Laasaro. Pet ibʼan nalich Jesuus kaʼvaʼt qʼij tal uvaʼ atiche.
JHN.11.7	Paletz vet kaʼvaʼl qʼij, tul ech tal Jesuus te inqʼa nikich itxhus tibʼ s-kʼatza s-eche: —Koʼvaq tuulbʼal Judeea inpaqte, —xeʼt Jesuus.
JHN.11.8	Yaʼne ech tal inqʼa nikich itxhus tibʼ kʼatz Jesuus s-eche: —Txhusul qetz, yaʼn kuxh kol iyatzʼteʼl axh inqʼa iqʼesal uqʼeʼybʼal s-sivan. Tul ¡aʼ nik aal uvaʼ toq bʼenoq axh tzitzi inpaqte! —xeʼtaqe.
JHN.11.9	Yaʼne ech tal Jesuus s-eche: —Ee. Tan ech kuxh vatin, eche tuulbʼal invaʼl qʼij uvaʼ kabʼlaval oora tuul. Tuulbʼaletz u kabʼlaval oora, tul laʼ utxh ixaon u xaol s-tuulbʼal. Tul yeʼxhkam invaʼq laʼ ikʼ s-tiʼ, tan qʼiil. Echatetz kuxh ine, tan yeʼxhkam laʼ maqon in tiʼ ibʼanax u taqʼon quBʼaal Tiuxh. 
JHN.11.10	Pet ech koq vet u aqʼbʼal, tan kam kuxh laʼ ok vet u xaol s-tiʼ, tan tokto veteʼ, —xeʼt Jesuus.
JHN.11.11	Yaʼetz talt Jesuus u yol uvaʼe, tul ech tal Jesuus s-eche: —Il naq u qamiʼk Laasaro vatya. Pet maʼt inbʼey naq, —xeʼt Jesuus.
JHN.11.12	Yaʼne ech tal inqʼa nikich itxhus tibʼ kʼatz Jesuus s-eche: —QuBʼaal, oqetz vaty naq, tul toqetz tiqʼo tibʼ naqe, —xeʼtaqe. 
JHN.11.13	Tan aʼ nikich motx titzʼa uvaʼ yiqxh vataʼm nikich ibʼan Laasaro. Pet koq Jesuus, tan aʼ talvat Jesuus u yol, tiʼ uvaʼ maʼtich ikam vet Laasaro.
JHN.11.14	Yaʼne tal vet Jesuus inuqul u yol te inqʼa nikich itxhus tibʼ s-kʼatza. Tul ech tal Jesuus s-eche: —Qat kamy vet naq u Laasaro. 
JHN.11.15	Tul nik inchiibʼ s-tiʼ, tan jit een in tzitzi setuchʼ uvaʼs qat ikam naq. Pet echetz toq eqejte uvaʼ, in iKʼaol quBʼaal Tiuxh. Pet koʼvaq qil naq, —xeʼt Jesuus.
JHN.11.16	Yaʼne tzaqʼbʼ Maxh, uvaʼ ‹Xuʼm› chichich eʼli. Tul ech tal Maxh te inqʼa imol s-eche: —Koʼvaq. Tul ech tzum qukam tuchʼ Jesuus, —xeʼt Maxh.
JHN.11.17	Bʼiitichetz kuxh vet taqʼbʼ Jesuus tu tal tenam Vetaania, tul tabʼi Jesuus uvaʼ kajvaʼlich vet qʼij imuqux Laasaro. 
JHN.11.18	Kamal vaʼlich kuxh oora ixoʼl u tal tenam Vetaania tuchʼ u tenam Jerusaleen. Tan naqlich kuxh ixoʼl. 
JHN.11.19	Poro mamala inqʼa tij imam Israeel maʼtichaq tul tiʼ ikʼuqbʼal ikʼuul Taj tuchʼ Mal, tiʼ uvaʼ tan, kam vixibʼen.
JHN.11.20	Tabʼietz vet Taj uvaʼ aalich vet taqʼbʼ Jesuus, tul bʼen vet Taj tiʼ ikʼulux Jesuus. Pet Mal, tan kaj Mal t-otzotz.
JHN.11.21	Yaʼne ech tal Taj te Jesuus s-eche: —InBʼaal, at koq axh tzitza, tul yeʼlebʼ vinxibʼen qat kami. 
JHN.11.22	Pet kʼuxhetz qat kamya, tan vootzaqle uvaʼ jankʼal uvaʼ toq aabʼi te quBʼaal Tiuxh, tul toq taqʼ see, —xeʼt Taj.
JHN.11.23	Yaʼne ech tal Jesuus s-eche: —Tetxhal kuxh toq itzʼeʼvoq vaxibʼen inpaqte, —xeʼt Jesuus.
JHN.11.24	Tul ech tal Taj s-eche: —Bʼantan vootzaqle uvaʼ, tetxhal laʼ itzʼeʼv vinxibʼen inpaqte uvaʼs laʼ titzʼeʼv inqʼa kamnaʼq s-kaqaayil timotxebʼal qʼij saq, —xeʼt Taj.
JHN.11.25	Yaʼne ech tal Jesuus s-eche: —Aʼ ine, u aqʼol qʼij saq uvaʼ yeʼl iyaʼebʼal imotxebʼal. Tul aʼ, ine, uvaʼ laʼ itzʼeʼvsan inqʼa kamnaʼq inpaqte. Tan jaʼl uvaʼ laʼ qeon in, kʼuxh laʼ kam vitxhiʼoʼl, tan laʼ itzʼeʼv inpaqte. 
JHN.11.26	Jankʼalxh ex, inqʼa itzʼlel ex, ex, uvaʼ laʼ qeon in, tan at qʼij esaq uvaʼ yeʼl iyaʼebʼal imotxebʼal laʼ ibʼana, kʼuxh maʼt ekameʼ. ¿Nik aqej u yol uvaʼ nik val see? —xeʼt Jesuus te Taj.
JHN.11.27	Tul ech tal Taj s-eche: —Ee. Nik inqejeʼ, inBʼaal. Tan nik inkʼuqbʼa inkʼuul uvaʼ, aʼ, axhe, u Kriisto, uvaʼ alel ka u tulebʼal vatz txʼavaʼ. Atz aʼ, axhe, viKʼaol quBʼaal Tiuxh, —xeʼt Taj.
JHN.11.28	Yaʼetz kuxh vet Taj tiʼ talax u yol te Jesuus, tul qʼaʼv vet Taj. Tul jutx kuxh talt Taj viyol te Mal s-junal. Tul ech tal Taj te Mal s-eche: —Il Jesuus, u Txhusul qetz, uy veteʼ. Tul il axh nik ijaq axh Jesuus, —xeʼt Taj.
JHN.11.29	Taʼnetzxh tabʼi Mal u yol, tul nal kuxh itxakp Mal. Tul yekich vet Mal tal uvaʼ atich Jesuus. 
JHN.11.30	Tan yeʼnaqich aqʼbʼoq Jesuus tu tal tenam. Tul antxh atich Jesuus tal uvaʼ ex kʼuluxik Jesuus taʼn Taj.
JHN.11.31	Eenichetz jolol inqʼa tij imam Israeel t-totzotz Mal tiʼ taqʼax kʼuqlebʼ ikʼuul Mal. Tul tilaq veteʼ uvaʼ nal kuxh itxakp Mal, atz bʼeneʼl. Tul okaq vet bʼen tiʼ Mal. Tul ech motx tal s-eche: —Yeklebʼ Mal oqʼoq tal uvaʼ muqel vixibʼen, —xeʼtaqe.
JHN.11.32	Aqʼbʼetz vet Mal tal uvaʼ atich Jesuus, tul ijoqbʼa kuʼ tibʼ Mal vatz Jesuus. Tul ech tal Mal te Jesuus s-eche: —InBʼaal, atich koq axhe tzitza, tul yeʼlebʼ vinxibʼen kami, —xeʼt Mal.
JHN.11.33	Tiletz vet Jesuus toqʼ Mal, atz tilat vet Jesuus toqʼ inqʼa iqʼesal tuqʼeʼybʼal inqʼa tij imam Israeel, inqʼa txhʼuyich tiʼ Mal, tul yekichxh txumun taanima quBʼaal Jesuus. Atz txhoʼn vet s-te.
JHN.11.34	Yaʼne ech tal Jesuus s-eche: —¿Taletz emuqvat vitxhiʼoʼl Laasaro? —xeʼt Jesuus.
JHN.11.34	Tul ech motx tal s-eche: —QuBʼaal, avuleʼ. Tul ul eeleʼ, —xeʼtaqe. 
JHN.11.35	Tul oqʼ vet Jesuus.
JHN.11.36	Tiletz vet inqʼa iqʼesal tuqʼeʼybʼal inqʼa tij imam Israeel toqʼ Jesuus, tul echaq motx tal vet s-eche: —¡Jay, sibʼich bʼakxh taanima Jesuus tiʼ Laasaro! —xeʼtaqe.
JHN.11.37	Pet echaq motx tal jolt s-eche: —Oq aʼ naqe uvaʼe saqinsan val u tzot, tul aʼetz koqebʼ yeʼich laʼ oleʼvik naq, tiʼ uvaʼ yeʼl Laasaro laʼich ikuy naq ikameʼ, —xeʼtaqe.
JHN.11.38	Yaʼne tira txhoʼn taanima Jesuus t-txumuʼm. Tul bʼen vet Jesuus tal uvaʼ muqtxʼik Laasaro. Tul aʼ ex muqlik Laasaro tuul val u jul vatz val u pejoʼn. Tul atich ok val u mamaʼ sivan titziʼ u jul.{*}
JHN.11.39	Yaʼne ech tal Jesuus s-eche: —Eesavaq el u sivan, —xeʼt Jesuus.
JHN.11.39	Tul ech tal Taj, u tanabʼ Laasaro, s-eche: —InBʼaal, ¡xev veteʼe!, tan kajvaʼx vet qʼij ikameʼ, —xeʼt Taj.
JHN.11.40	Tul ech tal Jesuus s-eche: —Yetz qat vall see uvaʼ oq laʼ aqej u yol uvaʼ nik val see, tul toq eel u mam tiqleʼm quBʼaal Tiuxh, —xeʼt Jesuus.
JHN.11.41	Yaʼne eesal vet el u sivan titziʼ u muqbʼal kamnaʼq tal uvaʼ muqlik Laasaro. Tul saqin jaʼ Jesuus t-amlikaʼ. Tul ech tal Jesuus s-eche: —InBʼaal Tiuxh, nik vaqʼ taʼntiuxh see, tan kam uvaʼ qat injaq see, tul nik abʼaneʼ. 
JHN.11.42	Atz vootzaqle uvaʼ bʼenamen aabʼit in tiʼ kam uvaʼ nik vabʼi see. Pet nik val u yol, tiʼ uvaʼ laʼ motx iqej inqʼa xaol, inqʼa at sinkʼatza, uvaʼ axh qat txhaqon tzaan in, —xeʼt Jesuus.
JHN.11.43	Yaʼetz kuxh talt Jesuus u yol, tul taqʼ jaʼ Jesuus tiʼ iqul. Tul ech tal Jesuus s-eche: —¡Laasaro, aveluʼl! —xeʼt Jesuus.
JHN.11.44	¡Eletz vet ul Laasaro, uvaʼ maʼtich ikameʼ! Tul sutimich ok vaʼl qinkin bʼuʼq tiʼaq toq Laasaro. Atz qitzich ok vaʼt qinkin bʼuʼq tiʼ iqʼabʼ Laasaro. Tul sutimich ok vaʼl bʼuʼq tivatz Laasaro inpaqte. 
JHN.11.44	Yaʼne ech tal Jesuus s-eche: —Chitvaq el inqʼa bʼuʼq tiʼ Laasaro. Tul laʼ utxh ixaon vet Laasaro, —xeʼt Jesuus.
JHN.11.45	Tul mamala vet inqʼa tij imam Israeel, inqʼa ex aqʼon kʼuqlebʼ ikʼuul Mal, qeon Jesuus uvaʼ, aʼich Jesuus u Kriisto. Tan motx til u mam kaebʼal aanima ibʼan Jesuus. 
JHN.11.46	Poro atich jolt inqʼa tij imam Israeel uvaʼ yekich vet tiʼ talax inqʼa yol te inqʼa fariseeo tiʼ kam uvaʼ ibʼan Jesuus.
JHN.11.47	Yaʼne ibʼekʼ vet inqʼa iqʼesal oksan yol tuchʼ inqʼa fariseeo tul inqʼa iqʼesal aqʼol kuʼ yol tinuqul. Tul echaq motx tal vet s-eche: —¿Kam toq qubʼan setuchʼ? Tan mamala kaebʼal aanima nik ikʼutxh naq u vinaq uvaʼe xoʼl inqʼa xaol. 
JHN.11.48	Oqetz toq kuxh saqinoq oʼ, tul oq yeʼ toq qumaq naq s-tiʼ, tul mamala xaol toq motx qeon naq. Yaʼne toq motx uloq inqʼa aj Rooma tiʼ isotzsal el u qutenam. Atz toq ul isotzsa el u qutxaichla atibʼal, —xeʼtaqe.{*}
JHN.11.49	Atichetz ok Kaifaas s-mam iqʼesal oksan yol vatz Tiuxh tuulbʼal u yaʼbʼ uvaʼe, tul ant Kaifaas atich s-xoʼl. Tul ech tal Kaifaas s-eche: —Tira yeʼ nik ibʼen inqʼa yol sete. 
JHN.11.50	Tul aʼl bʼaʼn s-qe uvaʼ vaʼl kuxh vinaq laʼ yatzʼax el, tul jit jankʼal oʼ tuchʼ u qutenam laʼ sotzeʼl, —xeʼt Kaifaas.
JHN.11.51	Poro el koq kuxh u yol tiviʼ Kaifaas. Pet, tiʼ uvaʼ, aʼ Kaifaas atich ok siqʼesal oksan yol vatz Tiuxh tuulbʼal u yaʼbʼ uvaʼe. Echetz ibʼanbʼel Kaifaase taʼn quBʼaal Tiuxh tiʼ ibʼaxabʼsal talaxeʼ, uvaʼ tetxhal laʼich kam Jesuus tiʼ jankʼal u tenam, inqʼa tij imam Israeel. 
JHN.11.52	Atz jit kuxh taʼn tiʼ inqʼa tij imam Israeel, pet tiʼ jankʼal inqʼa xaol s-kaqaayil, inqʼa talaq kuxh jeqlel vatz u txʼavaʼ. Tan aʼ isaʼ quBʼaal Tiuxh uvaʼ vaʼl kuxh vet inqʼa niman tetz laʼ ibʼana. 
JHN.11.53	Echetz antxh tuulbʼal u qʼij uvaʼe, tul xeʼtaq vet inqʼa iqʼesal uqʼeʼybʼal tiʼ inukʼux u yol tiʼ kam laʼich motx tulbʼe iyatzʼax el Jesuus.
JHN.11.54	Echetz yeʼl Jesuus nikich ikʼutxh ipal vet vatz inqʼa tij imam Israeel. Pet yekich el vet tzaan Jesuus tuulbʼal u tenam Jerusaleen. Tul yekich vet Jesuus t-vaʼt u txʼavaʼ uvaʼ naqlich kʼatz val u tzaqa txʼavaʼ uvaʼ yeʼlich xaol s-tuul. Tul bʼen t-invaʼl u tenam uvaʼ Efraiinich ibʼij. Tul tzitzi atink vet Jesuus tuchʼ inqʼa nikich itxhus tibʼ s-kʼatza.
JHN.11.55	Toqnaʼqichetz opoonoq vet viqʼiil inimat inqʼa tij imam Israeel u nimla qʼij Ipal Aanxel. Tul mamala vet xaol tzaj tuulbʼal u txʼavaʼ uvaʼe, inqʼa een jeqlich t-inqʼa talaq tenam, tul motx aqʼbʼ vet tu tenam Jerusaleen tiʼ inimal inqʼa txʼajo ibʼ vatz quBʼaal Tiuxh. Tan echxh nikich motx ibʼane uvaʼs yeʼnaq aqʼbʼoq u nimla qʼij tetz Ipal Aanxel.
JHN.11.56+JHN.11.57	Poro maʼtich talt inqʼa iqʼesal oksan yol vatz Tiuxh tuchʼ inqʼa fariseeo uvaʼ jabʼil laʼich abʼin tal uvaʼ atich Jesuus, tul laʼich ul tal te inqʼa iqʼesal. Yaʼne laʼich bʼen txeypoq vet Jesuus. Tul nikich itxhokox Jesuus tu nimla atibʼal tuulbʼal u tostiuxh taʼn inqʼa xaol. Tan ech nikich motx tal s-vatzaq s-eche: —¿Kam eyol? ¿Maq tul naqe tu nimla qʼij nik enatxheʼ?, pet ¿maq yeʼle? —chichichaqe.
JHN.12.1	Echichetz vajqit qʼij laʼich inima inqʼa tij imam Israeel u nimla qʼij Ipal Aanxel, tul aqʼbʼ Jesuus tu tal tenam Vetaania. Tul tzitzi jeqlich Laasaro, uvaʼ maʼtich titzʼeʼv inpaqte taʼn Jesuus.
JHN.12.2	Bʼanaxetz vaʼl itxʼix Jesuus tetz kuʼebʼal qʼij t-totzotz Laasaro. Aʼetz Taj, u tanabʼ Laasaro, nikich ikʼuulaneʼ. Pet ant Laasaro atich ok viʼ meexha kʼatz Jesuus.{*}
JHN.12.3	Yaʼne tiqʼo tzaan Mal, u tanabʼ Laasaro, vaʼl liivra txʼumbʼisabʼal uvaʼ naardo ibʼij. Tul sibʼichxh ijaʼmil. Tul toksa Mal tiʼ toq Jesuus. Yaʼne itzaqsa Mal u toq Jesuus tuchʼ u xiʼl iviʼ. Tul txʼumkabʼyichxh vet tuul u otzotz taʼn u txʼumbʼisabʼal.
JHN.12.4	Yaʼne yolon Juudas, u aj Karioote, vikʼaol Simoon, uvaʼ atich ok s-tatxhul xoʼl kabʼlaval inqʼa nikich itxhus tibʼ kʼatz Jesuus. Antxh Juudas uvaʼ toqnaʼqich oksan ok Jesuus tiqʼabʼ inqʼa iqʼesal uqʼeʼybʼal. Tul ech tal Juudas s-eche: 
JHN.12.5	—Aʼl koq qat kʼayileʼe u txʼumbʼisabʼal, tul laʼ lotxhox inqʼa meebʼaʼ tuchʼ vijaʼmil. Tan oxvaʼl sieen (300) qʼij aqʼon ijaʼmil u txʼumbʼisabʼal, —xeʼt Juudas.
JHN.12.6	Poro tal kuxh Juudas u yol uvaʼe. Pet bʼane aʼ koqxh inqʼa meebʼaʼ nikich titzʼa Juudas ilotxhoxeʼ, tan elqʼomich Juudas. Tan kʼuxh kololichxh puaq Juudas, tan nikich telqʼa ka Juudas tetz kʼatz u puaq uvaʼ nikich ikoleʼ.
JHN.12.7	Yaʼne ech tal Jesuus s-eche: —Yeʼ kuxh kam etal tiʼ Mal. Tan kolel kuxh u txʼumbʼisabʼal taʼn ixoq tiʼ ibʼanax tutxh vintxhiʼoʼl tetz vinkamebʼal. 
JHN.12.8	Pet inqʼa meebʼaʼ, tan ech kuxh toq tatine sexoʼl. Pet koq in, tan ech koq kuxh saʼ vatine sexoʼl s-bʼenamen, —xeʼt Jesuus.
JHN.12.9	Mamalaetz vet xaol, inqʼa tij imam Israeel motx abʼin uvaʼ atich Jesuus tzitzi. Tul ulaq vet tal uvaʼ atich Jesuus. Jitetz kuxh taʼn Jesuus motx ul tileʼ, pet ulat ilixoq Laasaro uvaʼ maʼtich titzʼeʼv taʼn Jesuus.
JHN.12.10	Echetz s-tiʼile ibʼan vet inqʼa iqʼesal tuqʼeʼybʼal inqʼa tij imam Israeel eela iyol, tiʼ uvaʼ ant Laasaro laʼich iyatzʼaq el. 
JHN.12.11	Tan tiʼ u titzʼeʼv Laasaro, tul mamala tijaq imam Israeel nikich motx tel vet ka tiʼ inimal inqʼa tuqʼeʼybʼal. Tul aʼ vet Jesuus nikich motx iqejeʼ.
JHN.12.12	Mamala tenam atich vet opoon tu tenam Jerusaleen tiʼ tilix u nimla qʼij Ipal Aanxel. Tabʼietz vet inqʼa xaol uvaʼ aalich taqʼbʼ vet Jesuus tu tenam Jerusaleen, 
JHN.12.13	tul tiqʼoaq vet xaq paalma. Tul bʼenaq vet tiʼ ikʼulux Jesuus. Tul mam sichʼiʼm nikich motx ibʼan tuchʼ chiibʼichil. Tul ech nikich motx tal s-eche:
JHN.12.13	—¡Oksaloq iqʼij quBʼaal Tiuxh! ¡At vibʼaʼnil quBʼaal Tiuxh tiibʼa naq uvaʼ qat ul s-quxoʼl tuchʼ u tiqleʼm quBʼaal, naq u mam quQʼesal, oʼ inqʼa tij imam Israeel! —chichich isichʼin inqʼa xaol.
JHN.12.14	Yaʼne ex eloq val u tal bʼur, tul jaʼ vet bʼen Jesuus s-tiʼ. Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
JHN.12.15	—Yeʼvaq xoʼv ex, ex inqʼa aj tenam Sioon. Il vet u mam eQʼesal uy sexoʼl. Ile at jaʼ tiʼ val u tal bʼur, —chich u yol.
JHN.12.16	Poro yeʼ bʼen te inqʼa nikich itxhus tibʼ kʼatz Jesuus tuulbʼal uvaʼs nikich tutxh inqʼa yol. Pet yaʼn motx ibʼen s-te uvaʼs titzʼeʼv vet Jesuus inpaqte. Tul ulaq vet s-kʼuul uvaʼ echxh inqʼa yole tzʼibʼamich ka tiʼ Jesuus. Tul echxh elkaʼpune. 
JHN.12.17	Tul jankʼalxh inqʼa xaol, inqʼa motx ilon isikʼlet eluʼl Jesuus Laasaro tal uvaʼ muquxik vatz pejoʼn, tul motx ex ipaxinsa vet el u yol, tiʼ uvaʼ titzʼeʼvsa Jesuus Laasaro. 
JHN.12.18	Maʼtich tabʼit vet inqʼa xaol vikʼutxht Jesuus u kaebʼal aanima tiʼ titzʼeʼvsal Laasaro, echetz s-tiʼile uvaʼ mamala vet xaol ex kʼulun Jesuus.
JHN.12.19	Pet inqʼa fariseeo, tan ech nikich motx tal vet s-vatzaq s-eche: —¡Niketz kol etileʼ! Nik kuxh qubʼutxh qibʼ, tan mam tenam maʼt vet tiʼ naq uvaʼe, —chichichaq veteʼ.
JHN.12.20	Atichetz jolol inqʼa xaol, inqʼa jitich tij imam Israeel xoʼl inqʼa xaol, inqʼa aqʼbʼ tiʼ inatxhkʼuulan tu nimla qʼij tu tenam Jerusaleen. 
JHN.12.21	Tul ijetxh opoon tibʼ inqʼa jit tij imam Israeel kʼatz Piʼl, u aj Vetsaaida uvaʼ, aʼ atil tuulbʼal Galileea. Tul motx ijaq bʼaʼnil te Piʼl. Tul echaq tal s-eche: —Txa, bʼan bʼaʼnil s-qe, tul al te Jesuus uvaʼ nik qusaʼeʼ laʼ qil Jesuus, —xeʼtaqe. 
JHN.12.22	Tul ex tal vet Piʼl u yol te Lixh. Tul tzum ipal vet ok Lixh tuchʼ Piʼl tiʼ talax u yol te Jesuus.
JHN.12.23	Yaʼne ech tal Jesuus te inqʼa xaol, inqʼa jit tij imam Israeel s-eche: —Opoonyetz vet u qʼij, uvaʼ tetxhalxh laʼ oksal inqʼij taʼn quBʼaal Tiuxh. Tan laʼ itzʼeʼv in inpaqte, in, u Kʼaola uvaʼ qat bʼen s-alam aanima. 
JHN.12.24	Tul tira toq val sete: Ech in, eche invaʼq iiya triigo uvaʼ laʼ aval t-txʼavaʼ. Tan oq yeʼ laʼ aqʼax bʼen u iiya triigo t-txʼavaʼ, tul laʼ koq itzʼi. Pet oqetz laʼ aqʼax bʼen u iiya t-txʼavaʼ, laʼetz itzʼ veteʼ, atz laʼ chʼij veteʼ. Tul mam vet ivatz laʼ taqʼa.{*}
JHN.12.25	Echetz jaʼl uvaʼ een kuxh taanima tiʼ u qʼij isaq vatz u txʼavaʼ, tul aʼetz uvaʼe, laʼ tzʼeqon u qʼij isaq uvaʼ yeʼl iyaʼebʼal imotxebʼal. Pet jaʼl uvaʼ jit een taanima tiʼ u qʼij isaq tzitza vatz u txʼavaʼ, tul aʼetz uvaʼe, at qʼij isaq uvaʼ yeʼl iyaʼebʼal imotxebʼal.
JHN.12.26	Atz jaʼl uvaʼ nik saʼon ibʼanax u vaqʼon, tul txhʼuyeʼvoqetz s-viʼ tiʼ innimaleʼ. Tan tal uvaʼ laʼ atink in, tul antetzxh uvaʼe laʼ bʼen atink inqʼa vaqʼonvil. Jaʼlez uvaʼ laʼ aqʼonv sinkʼatza, tul laʼ oksal iqʼij taʼn vinBʼaal, —xeʼt Jesuus te inqʼa jit tij imam Israeel.
JHN.12.27	Yaʼne ech tal Jesuus te Piʼl, atz te Lixh s-eche: —Il val u mam txumuʼm atoʼk tu vaanima s-txheel. Kametz koq laʼ inbʼana. Pet maq ech laʼ val te vinBʼaal s-eche: «InBʼaal, kol in vatz inqʼa kʼaxkʼo uvaʼ toq palk in,» ¿maq chaq in s-te? Yeʼle. «Tan vootzaqle uvaʼ, aʼ qat ulk in vatz u txʼavaʼ, tiʼ uvaʼ laʼ pal in t-inqʼa kʼaxkʼo. 
JHN.12.28	Pet taʼn kuxh laʼ val see, inBʼaal, uvaʼ antxh axh laʼ ooksa aqʼij tiʼ kam uvaʼ nik eetzʼa s-viʼ,» —xeʼt Jesuus.
JHN.12.28	Yaʼne yolon tzaan quBʼaal Tiuxh t-amlikaʼ. Tul ech tal s-eche: —Qat voksal inqʼij. Tul toq voksa tel inqʼij inpaqte, —xeʼte.
JHN.12.29	Tul mamala xaol, inqʼa atich tzitzi abʼin u qul, uvaʼ yolon tzaan tu amlikaʼ. Tul ech motx tal jolol s-eche: —Eche toqʼ raaya qat qabʼi, —chichichaqe. Atetz jolt xaol ech nikich motx alon s-eche: —Vaʼqebʼ aanxel qat yolon tzaan te Jesuus, —chichichaqe.
JHN.12.30	Yaʼne ech tal Jesuus s-eche: —Jit s-vee qat yolonk tzaan u qul. Pet setee qat yolonk tzaan. 
JHN.12.31	Tan opoony vet viqʼiil taqʼax kuʼ inqʼa yol tinuqul tiʼ inqʼa xaol vatz u txʼavaʼ taʼn vinBʼaal. Tul opoonyat viqʼiil teesal iqʼij u tiqleʼm Satanaas, viqʼesal inqʼa bʼanol tetz u yeʼbʼaʼn vatz txʼavaʼ. 
JHN.12.32	Tan in laʼ bʼanon uvaʼ mamala xaol laʼ qeon in uvaʼs laʼ vaqʼax jaʼ vatz kurus, —xeʼt Jesuus. 
JHN.12.33	Taletz Jesuus u yol uvaʼe, tiʼ tootzaqileʼ kam laʼich ulbʼel ikam Jesuus.
JHN.12.34	Yaʼne ech tal inqʼa xaol s-eche: —Abʼimal u yol qaʼn uvaʼ tzʼibʼamal ka tu bʼekʼbʼal tiʼ u Kriisto, uvaʼ yeʼl iyaʼebʼal imotxebʼal u qʼij isaq. Pet axh, tan ech kuxh nik aal s-eche: «Tetxhal toq aqʼaxoq jaʼ in vatz kurus, in, u Kʼaola uvaʼ qat bʼen in s-alam aanima,» chich kuxh axh. Jitetzebʼxh axh u Kʼaola uvaʼ bʼen s-alam aanima, —xeʼt inqʼa xaol te Jesuus.{*}
JHN.12.35	Yaʼne ech tal Jesuus s-eche: —Jikbʼavaq etatin vatz quBʼaal Tiuxh tuulbʼal uvaʼ il in, at in sexoʼl tiʼ ikʼutxhux u bʼey sete uvaʼ yek kʼatz quBʼaal Tiuxh. Tan yeʼxh jankʼat qʼij toq atinoq in sexoʼl, in, uvaʼ ech vatin sexoʼl, eche vaʼq txiqun tetz bʼey. Tan yeʼ insaʼ laʼ sotz ekʼuul, tiʼ uvaʼ yeʼ etootzaqle kam laʼ ebʼana uvaʼs maʼt inbʼen veteʼ. Tan avoq ech laʼ isotz ekʼuul tiʼ etxhʼuyeʼv s-viʼ, eche vaʼq xaol uvaʼ yeʼ tootzaq tal bʼenka uvaʼ tokto nik xaonka. Tan tootzaq koq tal kʼaqel taʼn. 
JHN.12.36	Tuulbʼaletz uvaʼ at in sexoʼl, tul qejvaq in, in, uvaʼ ech vatin sexoʼl, eche invaʼq txiqubʼal. Echetz laʼ ebʼene s-niman vetz, —xeʼt Jesuus xoʼl inqʼa xaol.
JHN.12.36	Yaʼetz vet Jesuus tiʼ talax u yol uvaʼe, tul bʼen vet Jesuus. Atz itxhok vet Jesuus teleʼl xoʼl inqʼa xaol.
JHN.12.37	Kʼuxhetz mamala kaebʼal aanima nikich ikʼutxh Jesuus xoʼl inqʼa xaol, poro sibʼ tel xaol yeʼ nikich qeon Jesuus uvaʼ, aʼich Jesuus u Kriisto. 
JHN.12.38	Echetz kam u tial ikʼuul inqʼa xaol nikich ibʼaneʼ tuulbʼal uvaʼ atich Jesuus vatz txʼavaʼ, tul echatxh u tial ikʼuul inqʼa xaole nikich ibʼaneʼ tuulbʼal uvaʼs atich Isaiias. Echetz nik telaʼpe u yol s-tiibʼa uvaʼ tzʼibʼamich ka taʼn Isaiias, u qʼexsanich tetz viyol quBʼaal Tiuxh, uvaʼ ech nik tal s-eche: —InBʼaal, yeʼxhabʼil invaʼq nik qeon u yol uvaʼ nik qaleʼ. Atz yeʼxhabʼilat nik ibʼen inqʼa bʼaʼnla txhaq kaebʼal aanima s-te, inqʼa nik akʼutxheʼ, —chich u yol.
JHN.12.39	Yeʼat nikich ibʼen inqʼa yol te inqʼa xaol. Tan ech vaʼt u yol itzʼibʼa ka Isaiias s-eche:
JHN.12.40	—«Tul tira qat motx taqʼ
JHN.12.40	bʼen tibʼ s-tzot.
JHN.12.40	Atz tira qat motx bʼen
JHN.12.40	s-palsan yol.
JHN.12.40	Xaʼtetze yeʼ nik motx tel
JHN.12.40	s-tuul
JHN.12.40	kam inqʼa kaebʼal aanima
JHN.12.40	nik motx inbʼaneʼ.
JHN.12.40	Echetz yeʼ nik motx ijalput
JHN.12.40	el tibʼe
JHN.12.40	t-inqʼa iyaabʼla txumbʼal.
JHN.12.40	Pet titzʼaaq koq tibʼ,
JHN.12.40	echetz laʼ inbʼantaq
JHN.12.40	bʼaʼne
JHN.12.40	t-inqʼa yaabʼil,»
JHN.12.40	xeʼt quBʼaal Tiuxh,
JHN.12.40	—chich u yol.
JHN.12.41	Taletz Isaiias u yol uvaʼe, uvaʼs nikich tilt Isaiias u nimla tatin Jesuus. Tul yolon Isaiias tiʼ Jesuus.
JHN.12.42	Kʼuxhetz jit sibʼal inqʼa iqʼesal uqʼeʼybʼal qeon Jesuus, poro nimal xaol motx qeon Jesuus. Pet jolol kuxh inqʼa iqʼesal uqʼeʼybʼal qeon Jesuus. Pet yeʼ nikich motx tal tibʼ s-niman tetz Jesuus, tan nikich ixoʼv te inqʼa fariseeo. Atz aʼ nikich ixoʼva itukil el t-inqʼa kʼulbʼal tibʼ inqʼa tij imam Israeel. 
JHN.12.43	Tan aʼ nikich motx itxhok inqʼa fariseeo toksal iqʼij taʼn inqʼa xaol viʼ uvaʼ, aʼ quBʼaal Tiuxh laʼich oksan iqʼij.
JHN.12.44	Yaʼne taqʼ jaʼ Jesuus tiʼ iqul. Tul ech tal Jesuus s-eche: —Jaʼl uvaʼ nik qeon in, tul jitetz kuxh taʼn ine nik iqej in. Pet aʼetz vinBʼaale, uvaʼ txhaqon tzaan in, nik iqejeʼ. 
JHN.12.45	Atz jaʼl uvaʼ nik ilon in s-txheel, tul aʼetz vinBʼaale, uvaʼ txhaqon tzaan in, nik tileʼ.
JHN.12.46	Qatetz ul in vatz u txʼavaʼ, in u txiqubʼal, tiʼ uvaʼ laʼ bʼen inuqul viyolbʼal quBʼaal Tiuxh te inqʼa xaol. Echetz jatvaʼl uvaʼ laʼ qeon in, tul yeʼ laʼ kaj ka tu tokto. 
JHN.12.47	Pet jaʼl uvaʼ laʼ abʼin inqʼa yol uvaʼ nik valeʼ, tul oq yeʼ laʼ inima, tul jitetz aʼ, in laʼ aqʼon kuʼ yol tinuqul s-tiʼ. Tan jit aʼ qat ulk in tiʼ taqʼax kuʼ yol tinuqul tiʼ inqʼa xaol. Pet aʼ qat ulk in tiʼ ikolox inqʼa xaol vatz u kʼaxkʼo tiʼ inqʼa ipaʼv. 
JHN.12.48	Pet aʼ laʼ ibʼan quBʼaal Tiuxh uvaʼ antxh inqʼa yol uvaʼ nik val sete laʼ ibʼanbʼe tiʼ taqʼax kuʼ yol tinuqul tiibʼa inqʼa xaol, jatvaʼl uvaʼ yeʼ nik kʼulun in, atz yeʼ nik niman vinyol. Aʼetz laʼ ibʼantaʼ uvaʼs laʼ topoon vimotxebʼal qʼij saq vatz txʼavaʼ uvaʼs laʼ taqʼt vet kuʼ quBʼaal Tiuxh yol tinuqul tiibʼa jankʼal inqʼa tenam s-kaqaayil. 
JHN.12.49	Tan bʼane nik koq kuxh val inqʼa yol sinjunal, inqʼa qat vallaʼ. Pet aʼ vinBʼaal, uvaʼ txhaqon tzaan in, alon inqʼa yol s-ve, jankʼal inqʼa nik valeʼ, atz kam tel inqʼa yol yaʼn toq valeʼ. 
JHN.12.50	Tul vootzaqle uvaʼ, aʼ viyol vinBʼaal, nik aqʼon qʼij isaq inqʼa xaol uvaʼ yeʼl iyaʼebʼal imotxebʼal. Echetz nik valte uvaʼ jankʼalxh inqʼa yol uvaʼ nik valeʼ, tan aʼ vinBʼaal qat alon s-ve, —xeʼt Jesuus xoʼl inqʼa xaol.
JHN.13.1	Antetzxh tu kuʼebʼal qʼij uvaʼ yeʼnaqich xeʼtoq nimaloq u nimla qʼij Ipal Aanxel, tul ootzaqimalich vet taʼn Jesuus uvaʼ saʼich el vet bʼen Jesuus vatz u txʼavaʼ tiʼ iqʼaʼv kʼatz quBʼaal Tiuxh. Tul atichxh taanima Jesuus tiʼ inqʼa niman tetz. Atz yeʼl paqul teesa ka Jesuus taanima tiʼ inqʼa niman tetz, tetxhal ikam Jesuus.
JHN.13.2	Yaʼne sebʼtich itxʼaʼon Jesuus s-kuʼebʼal qʼij tuchʼ inqʼa nikich itxhus tibʼ s-kʼatza. Tul maʼtich toksat vet diaavlo t-taanima Juudas uvaʼ laʼich toksa vet Juudas Jesuus tiqʼabʼ inqʼa iqʼesal uqʼeʼybʼal, Juudas, u aj tenam Karioote, vikʼaol Simoon.{*}
JHN.13.3	Tootzaqichetz Jesuus uvaʼ maʼtich toksat vet quBʼaal Tiuxh s-kaqaayil tiqʼabʼ Jesuus. Atz tootzaqichat Jesuus uvaʼ een tzajnaʼqich Jesuus kʼatz quBʼaal Tiuxh. Atz antxh laʼich qʼaʼvik Jesuus kʼatz quBʼaal Tiuxh inpaqte.
JHN.13.4	Tul txakeʼv Jesuus, tul teesa el Jesuus u qinkin toksaʼm s-tiʼ. Tul tiqʼo tzaan Jesuus val u bʼuʼq. Tul toksa Jesuus xeʼ tuul. 
JHN.13.5	Yaʼne taqʼ kuʼ Jesuus aʼ tuul val u palankaan. Tul xeʼt Jesuus tiʼ itxʼaax toq junun inqʼa nikich itxhus tibʼ s-kʼatza, eche nik ibʼan invaʼq kʼuulanal. Tul yek nikich itzaqsa Jesuus tuchʼ u bʼuʼq uvaʼ toksa xeʼ tuul.
JHN.13.6	Opoonetz vet Jesuus kʼatz Simoon Luʼ, tul ech tal Simoon s-eche: —InBʼaal, yeʼ laʼ isaʼa uvaʼ, aʼ, axh laʼ txʼaon voq, —xeʼt Luʼ te Jesuus.
JHN.13.7	Tul ech tal Jesuus s-eche: —Kam uvaʼ nik inbʼan s-txheel, tan yeʼ nibʼen see. Pet xamtel laʼ bʼen see, —xeʼt Jesuus.
JHN.13.8	Yaʼne ech tal Luʼ s-eche: —¡Poro yeʼl paqul laʼ atxʼaj voq! —xeʼt Luʼ.
JHN.13.8	Tul ech tal Jesuus s-eche: —Oq yeʼ laʼ asaʼa uvaʼ laʼ intxʼaj avoq, tul tira yeʼl avokebʼal sinkʼatza, —xeʼt Jesuus.
JHN.13.9	Yaʼne ech tal Simoon Luʼ s-eche: —InBʼaal, jit taʼn u voq bʼa laʼ atxʼaja, pet txʼaj inqʼabʼ, tul tzʼiku inviʼ, —xeʼt Luʼ.
JHN.13.10	Tul ech tal Jesuus s-eche: —Tiʼetz uvaʼ txʼajel vet ex, tul taʼn kuxh vet vetoq nik intxʼajeʼ. Tan yeʼl vet ex tzʼilel ex. Tul bʼaʼn kuxh vetaanima vatz quBʼaal Tiuxh. Aloq jit ayaʼl ex txʼael ex vatz quBʼaal Tiuxh, —xeʼt Jesuus.{*}
JHN.13.11	Tan tootzaqich Jesuus jaʼl uvaʼ laʼich oksan Jesuus tiqʼabʼ inqʼa iqʼesal uqʼeʼybʼal. Echetz talt Jesuuse u yol s-eche: —Kʼuxh jit ayaʼl ex txʼael ex, —xeʼt Jesuus.
JHN.13.12	Oleʼvetz vet Jesuus tiʼ itxʼaax toq inqʼa nikich itxhus tibʼ s-kʼatza, yaʼne tiqʼo vet tzaan Jesuus viqinkin oksaʼm uvaʼ teesa el s-tiʼ. Tul bʼen vet Jesuus kʼuqeʼvoq inpaqte viʼ meexha. Tul ech tal Jesuus te inqʼa nikich itxhus tibʼ s-kʼatza s-eche: —¿Niketz kol ibʼen sete kam uvaʼ nik inkʼutxh sexoʼl?
JHN.13.13	Tan: «Txhusul qetz,» atz: «QuBʼaal,» chich ex s-ve. Antetzxhte uvaʼ nik etaleʼ tiʼ ekʼutxhtaʼ uvaʼ at viqleʼm sevatz. 
JHN.13.14	Pet in kuxhte nik viqʼo kuʼl vibʼ sexoʼl, tul nik intxʼaj etoq. Tan in Txhusul etetz, atz in veBʼaal. Poro aʼetz nik elkaʼpun uvaʼ nik inkʼutxh sexoʼl uvaʼ laʼ etiqʼo kuʼl etibʼ sevatzaqil. 
JHN.13.15	Tan vaʼl kʼutxhbʼal tetze qat inbʼan sevatz s-txheel. Echetz kam uvaʼ qat inkʼutxh sevatz, tul echatetz uvaʼe laʼ motx ebʼane sevatzaq.
JHN.13.16	Pet tira toq val sete uvaʼ jit aʼ vaʼq aqʼonvil palnaʼql viʼ viqʼesal taqʼon. Atz jitat aʼ vaʼq u bʼanol txhaq palnaʼql viʼ uvaʼ qat txhaqon tzaan.
JHN.13.17	Tiʼetz uvaʼ nik ibʼen inqʼa yol sete uvaʼ nik valeʼ, tul laʼ enima, atz laʼ ebʼana, atetz vibʼaʼnil quBʼaal Tiuxh sekʼatza. 
JHN.13.18	Poro jit ayaʼl ex inqʼa at vibʼaʼnil quBʼaal Tiuxh sekʼatza, nik val ex. Tan vootzaql ex, jaʼl ex, uvaʼ qat inchʼex ex. Kʼuxh qat inchʼexeʼl ex, pet il invaʼl sexoʼl uvaʼ il u yaabʼla txumbʼal at s-kʼatza. Pet tetxhal elaʼp nal val u yol uvaʼ ech nik tal s-eche: «Jaʼl uvaʼ vaʼl nik txʼaʼonk in s-tuchʼ tibʼaʼnil, tul antxh uvaʼe qat yan sinkʼatza,» chich u yol uvaʼ tzʼibʼamal ka t-viyolbʼal quBʼaal Tiuxh.
JHN.13.19	Niketz inbʼaxabʼsa talax sete s-txheel kʼuxh yeʼx utxhoq. Pet laʼ nal utxh u yol uvaʼe, yaʼne laʼ bʼen sete uvaʼ, aʼ ine, u Kriisto. 
JHN.13.20	Tul tira toq val sete: Jaʼl uvaʼ laʼ kʼulun ex, ex, uvaʼ nik intxhaq bʼen ex, tul inetze laʼ ikʼul in. Atz jaʼl uvaʼ laʼ kʼulun in, tul aʼetz u quBʼaal Tiuxhe, uvaʼ txhaqon tzaan in, laʼ ikʼula, —xeʼt Jesuus te inqʼa nikich itxhus tibʼ s-kʼatza.
JHN.13.21	Yaʼetz talt Jesuus inqʼa yol inqʼae, tul txumun taanima Jesuus. Tul ech tal Jesuus s-eche: —Tira toq val sete uvaʼ: At invaʼl ex toq oksan in tiqʼabʼ inqʼa iqʼesal, —xeʼt Jesuus.
JHN.13.22	Yaʼne junun motx isaqit vet tibʼ inqʼa nikich itxhus tibʼ kʼatz Jesuus s-vatzaq. Tan nikich koq motx ibʼen s-te jaʼl uvaʼ nikich tal Jesuus tuchʼ u yol. 
JHN.13.23	Atichetz in kʼatz Jesuus, in, uvaʼ nikich intxhus vibʼ s-kʼatza; in, uvaʼ atichxh taanima Jesuus s-viʼ. Tul kʼuqlich ok in kʼatz Jesuus, atz anlich ok in vatz itxhelebʼ. 
JHN.13.24	Yaʼne ibʼan Simoon Luʼ iqʼabʼ s-ve. Aʼetz nikich tal Luʼ tuchʼ viqʼabʼ uvaʼ laʼich vabʼi te Jesuus jaʼle uvaʼ nikich tal Jesuus. 
JHN.13.25	Tul vabʼi vet u yol te Jesuus, in, uvaʼ anlich ok in vatz itxhelebʼ Jesuus. Tul ech val s-eche: —InBʼaal, ¿jaʼletz naqe uvaʼ nik aaleʼ? —xeʼt in.
JHN.13.26	Tul ech tal Jesuus s-eche: —Jaʼl naq uvaʼ toq vaqʼ bʼiil u paan s-te uvaʼ toq vakʼsa, aʼetz naqe, —xeʼt Jesuus.
JHN.13.26	Yaʼne takʼsa vet Jesuus u paan. Tul taqʼ Jesuus te Juudas, u aj Karioote, vikʼaol Simoon. 
JHN.13.27	Taʼnetzxh ikʼul Juudas bʼiil u paan, tul yekich ok vet Satanaas t-taanima Juudas.
JHN.13.27	Yaʼne ech tal Jesuus te Juudas s-eche: —Kam uvaʼ nik eetzʼa, tul nal bʼen abʼaneʼ, —xeʼt Jesuus.
JHN.13.28	Poro yeʼxhabʼil invaʼq inqʼa nikich itxhus tibʼ kʼatz Jesuus, inqʼa nikich itxʼaʼon Jesuus s-tuchʼ, bʼen s-te kam s-tiʼil talvat Jesuus u yol te Juudas. 
JHN.13.29	Tan aʼich Juudas kolol tetz puaq. Echetz titzʼa vet inqʼa nikich itxhus tibʼ kʼatz Jesuus s-eche: —Kamebʼ invaʼq nik ibʼekʼ Jesuus iloqʼoxeʼ, tul laʼ txakun tiʼ u nimla qʼij. Atz maq ilotxhox inqʼa meebʼaʼ nik tal Jesuus te Juudas, —chichichaq titzʼataʼ.
JHN.13.30	Ikʼuletz kuxh vet Juudas inbʼiil u paan, tul tetxhbʼu veteʼ. Atz yekich bʼen vet Juudas. Tul aqʼbʼalich veteʼ.
JHN.13.31	Eletz vet bʼen Juudas, tul ech tal vet Jesuus s-eche: —Opoonyetz vet viqʼiil toksal inqʼij taʼn vinBʼaal, in, u Kʼaola uvaʼ qat bʼen in s-alam aanima. Atz opoonyat vet iqʼiil toksal iqʼij vinBʼaal s-viʼ.
JHN.13.32	Tan toq oksaloq vet iqʼij vinBʼaal tiʼ kam uvaʼ toq paloq in s-tuul, [tul antetzxh vet vinBʼaal laʼ oksan inqʼij paqte tiʼ vinbʼanoʼm]. Tul il kuxh vete s-naqli uvaʼ toq paloq in s-tuul.
JHN.13.33	Ex, uvaʼ atxh vaanima setiʼ, uvaʼ, eche innitxaʼa etatin sinvatz, yeʼxh jankʼat qʼij toq atinoq in sexoʼl. Toqetz etxhok in, pet taletz uvaʼ bʼenk in, tan yeʼ laʼ utxh etaqʼbʼ sinkʼatza. Tan ech uvaʼe val te inqʼa iqʼesal tuqʼeʼybʼal inqʼa qumol s-tij imam Israeel, echetz uvaʼe nik val sete s-txheel.
JHN.13.34	Poro toq inbʼekʼ ka val u yol sete uvaʼ yaʼnxh toq vaqʼ etootzaqi. Aʼe uvaʼa: Atoqxh etaanima sevatzaq laʼ ibʼana. Tan kamxh u vaanima setiʼ, tul echatxh vetaanimae laʼ ebʼan sevatzaq.
JHN.13.35	Echetz laʼ motx tootzaqile taʼn inqʼa xaol uvaʼ, ex niman vetz, oq laʼ motx esaʼ etibʼ sevatzaqil, —xeʼt Jesuus.
JHN.13.36	Yaʼne ech tal Simoon Luʼ s-eche: —InBʼaal, ¿taletz bʼenk axh? —xeʼt Luʼ.
JHN.13.36	Tul ech tal Jesuus s-eche: —Tal uvaʼ bʼenk in, tan yeʼ laʼ utxh abʼen s-viʼ s-txheel. Pet xamtel laʼ utxh abʼenaʼ, —xeʼt Jesuus.
JHN.13.37	Yaʼne ech tal Luʼ s-eche: —InBʼaal, ¿kametz s-tiʼil yeʼ laʼ utxh inbʼen seʼe s-txheel? Tan toq vaqʼ qʼij insaq seʼe, —xeʼt Luʼ.
JHN.13.38	Tul ech tal Jesuus s-eche: —Bʼantan ech uvaʼe nik aal s-ve s-txheel uvaʼ toq aaqʼ qʼij asaq s-viʼ. Pet tira toq val see uvaʼ oxpaqul toq atzʼeq tzij s-viʼ tiʼ aaltaʼ uvaʼ yeʼ ootzaql in. Maʼtetz aaltaʼ, tul laʼ oqʼ val u mam kaxhan.
JHN.14.1	Yeʼvaqetz kuxh xaon etitzʼabʼal, pet kʼuqbʼavaqxh ekʼuul tiʼ vinBʼaal. Tul kʼuqbʼavaqxh ekʼuul s-viʼ. 
JHN.14.2	Tan mamala atibʼal at tal uvaʼ atil vinBʼaal. Pet yeʼl koq inqʼa atibʼal, tul tiraetz vale sete uvaʼ: «Yeʼl atibʼal ati,» chaqich in sete. Pet maʼt in tiʼ tilix inuqul vetatibʼal. 
JHN.14.3	Toqetz bʼenoq in tiʼ ibʼanax inuqul vetatibʼal, tul tetxhal laʼ ul in inpaqte. Tul laʼ ul viqʼo ex s-viʼ. Tan tal uvaʼ laʼ atink in, tul antetzxh uvaʼe laʼ atink ex. 
JHN.14.4	Tul etootzaql veteʼ tal uvaʼ yekl in; atz etootzaql vet u bʼey, —xeʼt Jesuus.
JHN.14.5	Yaʼne ech tal Maxh s-eche: —InBʼaal, yeʼ qootzaqle tal uvaʼ yekl axh. Tul ¿keʼchetz laʼ qootzaqit u bʼey? —xeʼt Maxh te Jesuus.
JHN.14.6	Tul ech tal Jesuus te Maxh s-eche: —Aʼetz ine, u kʼutxhul tetz u bʼey kʼatz quBʼaal Tiuxh. Atz aʼ ine, u alol tetz vinuqul viyol quBʼaal Tiuxh. Atz aʼ ine, u aqʼol qʼij saq uvaʼ yeʼl iyaʼebʼal imotxebʼal. Tul yeʼxhabʼil invaʼq laʼ oksan inqʼa xaol vatz vinBʼaal, pet taʼn kuxh in laʼ oksan ok s-vatz, —xeʼt Jesuus te Maxh.
JHN.14.7	Yaʼne ech tal Jesuus te inqʼa nikich itxhus tibʼ s-kʼatza s-eche: —Niketz koq etootzaqi in, tul toqatetz etootzaqie vinBʼaal inpaqte. Echetz yaʼn vinBʼaal etootzaqil vet s-txheel, tul qatetz etill vet vinBʼaal, —xeʼt Jesuus.
JHN.14.8	Yaʼne ech tal Piʼl te Jesuus s-eche: —InBʼaal, kʼutxhetz u quBʼaal s-qe. Taʼnetz kuxh uvaʼe nik qusaʼeʼ, —xeʼt Piʼl.
JHN.14.9	Tul ech tal Jesuus s-eche: —Piʼl, jatxhaq tzaan vete atin in sexoʼl. Tul ¿yeʼxetzxh ootzaqit in? Tan jaʼl u xaol uvaʼ qat ilon in, tul aʼetz vet vinBʼaale qat til inpaqte. Pet echetz nik aal txha vet s-eche: «¿Kʼutxhetz u quBʼaal s-qe?» chich axh.
JHN.14.10	Yeʼetzebʼ nik aqejeʼ uvaʼ vaʼl kuxh in tuchʼ vinBʼaal; atz vaʼlat kuxh vinBʼaal s-vuchʼ. Tan nik koq kuxh val inqʼa yol sinjunal, pet aʼ vinBʼaal, uvaʼ vaʼl kuxh in s-tuchʼ, nik alon. Atz aʼ vinBʼaal, uvaʼ at sinkʼatza, nik bʼanon kam inqʼa kaebʼal aanima nik inbʼaneʼ. 
JHN.14.11	Pet qejvaq uvaʼ vaʼl kuxh in tuchʼ vinBʼaal, atz vaʼlat kuxh vinBʼaal s-vuchʼ. Poro oqetz yeʼxh nik eqejeʼ uvaʼ vaʼl kuxh in tuchʼ vinBʼaal, tul kʼuxhetz aʼ kuxh laʼ eqejvat tiʼ inqʼa kaebʼal aanima nik inbʼaneʼ.
JHN.14.12	Pet tira toq val sete: Jaʼl uvaʼ laʼ ikʼuqbʼa ikʼuul s-viʼ, tul echatxh laʼ ibʼan, eche inqʼa nik inbʼaneʼ. Tan, tiʼ uvaʼ nik inbʼen vet kʼatz vinBʼaal, tul echetz s-tiʼile palnaʼql tel inqʼa laʼ ibʼan viʼ inqʼa nik motx inbʼaneʼ. 
JHN.14.13	Echetz jankʼalxh uvaʼ laʼ etabʼi te vinBʼaal tuchʼ u viqleʼm, tul laʼ inbʼana. Echetz laʼ toksal iqʼij vinBʼaale s-viʼ, in viKʼaol. 
JHN.14.14	Tan kamxh uvaʼ laʼ etabʼi tuchʼ u viqleʼm, tul laʼ inbʼana.
JHN.14.15	Oqetz nik esaʼ in, tul nimavaq inqʼa inbʼekʼbʼal uvaʼ nik val sete. 
JHN.14.16	Tul toq injaq te vinBʼaal uvaʼ laʼ taqʼ tzaan vaʼt Kʼuqbʼan ekʼuul. Tul at sekʼatza bʼenamen laʼ ibʼana. 
JHN.14.17	Aʼetze viTiuxhil Tiuxh, u Alol tetz inuqul. Pet inqʼa xaol, inqʼa jit niman vetz vatz txʼavaʼ, tan yeʼ laʼ ikʼul viTiuxhil Tiuxh uvaʼ inuqulxhtuʼ. Tan yeʼ nik ibʼen s-te kam uvaʼ nik ibʼan viTiuxhil Tiuxh. Tul yeʼ tootzaqle. Pet koq ex, tan etootzaqle. Tan at tetaanima. Atz laʼ atin sekʼatza s-bʼenamen.
JHN.14.18	Tan kʼuxh laʼ bʼen in, yeʼl ex laʼ vaqʼ ka ex sejunal, eche ikaj invaʼq nitxaʼ uvaʼ yeʼl vet itxutx ibʼaal. Pet laʼ ul in sexoʼl inpaqte. 
JHN.14.19	Tul bʼiit kuxh vet toq inbʼaneʼ, tul yeʼl vet in laʼ til in inqʼa jit niman vetz. Pet koq ex, tan toq etil in uvaʼs laʼ vitzʼeʼv inpaqte. Tiʼetz uvaʼ laʼ itzʼeʼv in inpaqte, tul at vet qʼij esaq uvaʼ yeʼl iyaʼebʼal imotxebʼal laʼ ibʼana.
JHN.14.20	Pet tu qʼij uvaʼe, tul laʼ bʼen sete uvaʼ vaʼl kuxh in tuchʼ vinBʼaal. Tul vaʼl kuxh in setuchʼ laʼ ibʼana. Atz atat in sekʼatza laʼ ibʼana.{*}
JHN.14.21	Jaʼletz inqʼa ootzaqin vet tetz inqʼa inbʼekʼbʼal, tul oq laʼ inima, aʼetz uvaʼe, nik saʼon in. Tan jaʼl uvaʼ nik saʼon in, tul aʼetz, uvaʼe at taanima vinBʼaal s-tiʼ. Atz atat vaanima s-tiʼ. Tul laʼ inkʼutxh vibʼ s-te tuchʼ vintxumbʼal, —xeʼt Jesuus.
JHN.14.22	Yaʼne ech tal Juudas, uvaʼ jitich Juudas, u aj Karioote, s-eche: —InBʼaal, ¿kametz s-tiʼil taʼn kuxh laʼ akʼutxhvat eebʼ s-qe, tul yeʼl axh laʼ akʼutxh eebʼ te inqʼa tenam uvaʼ jit niman eetz? —xeʼt Juudas.
JHN.14.23	Tul ech tal Jesuus s-eche: —Jaʼl uvaʼ nik saʼon in, tul aʼetz uvaʼe, toq niman inqʼa inyol. Tul atetz taanimae vinBʼaal s-tiʼ. Tul tzumetz vet laʼ qatin t-taanxelal. Atz vaʼl vet laʼ qatin s-tuchʼ. 
JHN.14.24	Pet jaʼl uvaʼ yeʼl taanima s-viʼ, tul yeʼletz laʼ inimae vintxhusbʼal.
JHN.14.24	Jankʼalxh inqʼa yol uvaʼ nik valeʼ, jit vetz koq kuxh sinjunal, pet aʼ vinBʼaal nik alon s-ve.
JHN.14.25	Tuulbʼaletz uvaʼ ant atil in sexoʼl, tul qat val inqʼa yol inqʼae sete. 
JHN.14.26	Pet laʼ taqʼ tzaan vinBʼaal viTiuxhil sete. Tul echatxh tiqleʼm, eche u viqleʼm laʼ ibʼana. Atz laʼ atin sekʼatza. Aʼetz vet u Kʼuqbʼan ekʼuul, viTiuxhil Tiuxh, laʼ txhusun ex tiʼ jankʼal inqʼa kam uvaʼ nik inbʼaneʼ. Tul aʼetz vet viTiuxhil Tiuxh laʼ ulsan jankʼal inqʼa yol sekʼuul uvaʼ alel vet sete vaʼn.
JHN.14.27	Iletz u bʼaʼnil nik vaqʼ ka tetaanima, val u bʼaʼnil uvaʼ taʼn kuxh in laʼ aqʼon. Poro jit eela u bʼaʼnil uvaʼ nik vaqʼ tetaanima tuchʼ u bʼaʼnil uvaʼ nik taltzii inqʼa xaol taqʼax sete, inqʼa xaol vatz txʼavaʼ, inqʼa yeʼ ootzaqin tetz quBʼaal Tiuxh. Echetz yeʼxhkam vaʼq laʼ etitzʼa; atz yeʼvaq xoʼv ex, tiʼ uvaʼ toq bʼenoq in. 
JHN.14.28	Tul yaʼnxh etabʼilaʼ uvaʼ ech qat val sete s-eche: «Maʼt in. Poro laʼ ul in inpaqte sexoʼl,» yetz chich in sete. Oqetz nik esaʼ in, tul toqetz chiibʼoq exe tiʼ vinbʼen kʼatz vinBʼaal. Tan aʼ vinBʼaal palnaʼq tiqleʼm sinviʼ. Tul toqetz taqʼ tzaan viTiuxhil.
JHN.14.29	Iletz inqʼa yol nik inbʼaxabʼsa talax sete s-txheel, tuulbʼal uvaʼs yeʼx elaʼpoq. Pet laʼetz elaʼp veteʼ, echetz laʼ eqejt vete inqʼa yol uvaʼ nik val sete. 
JHN.14.30	Tul yeʼxh jankʼit yol toq val sexoʼl, tan il Satanaas tuleʼ, viqʼesal inqʼa bʼanol tetz yeʼbʼaʼn vatz txʼavaʼ. Tul toq ibʼan s-ve. Poro yeʼl paqul laʼ oleʼv tiʼ teesal inqʼij. 
JHN.14.31	Tul toq nal bʼenoq te inqʼa xaol, inqʼa yeʼ nik niman in, tiʼ kam inqʼa nik inpal s-tuul s-txheel. Toqnaletz bʼenoq s-te uvaʼ, aʼ nik innima kaqaayil uvaʼ bʼekʼel s-ve taʼn vinBʼaal. Echetz laʼ ibʼene te u tenam uvaʼ at vaanima tiʼ vinBʼaal.
JHN.14.31	Pet lakpoq ex. Tul eloqvaq bʼen oʼ tzitza, —xeʼt Jesuus.{*}
JHN.15.1	Tul ech tal Jesuus inpaqt te inqʼa nikich itxhus tibʼ s-kʼatza s-eche: —Toq val sete: Aʼetz ine u nuqla itzeʼil viʼoq uuva. Aʼetz vinBʼaal ech tatin, eche u aqʼonvan tetz u uuva.{*}
JHN.15.2	Echetz tok inqʼa xaol sinkʼatza, eche tok inqʼa qʼabʼ tzeʼ kʼatz inimal. Oqetz yeʼ laʼ ikʼutxh u xaol u bʼaʼnil, eche yeʼ laʼ taqʼt viqʼabʼ tzeʼ ivatz, tul tzokʼeletz laʼ tel taʼn vinBʼaal. Pet jaʼl u xaol uvaʼ laʼ kʼutxhun u bʼaʼn, eche taqʼt u qʼabʼ tzeʼ ivatz, tul aʼl teletz laʼ ilotxhox taʼn vinBʼaal tiʼ ibʼanax u bʼaʼn. Tan ech, eche uvaʼ nik ibʼanax tutxh viqʼabʼ u tzeʼ, tul aʼl teletz nik taqʼt vet ivatz s-bʼaʼn. 
JHN.15.3	Echetze ex, tan bʼaʼn vet ex vatz quBʼaal Tiuxh tiʼ venimat inqʼa yol, inqʼa alel vet sete vaʼn, eche viʼoq qʼabʼ tzeʼ uvaʼ laʼ bʼanax tutxheʼ.{*}
JHN.15.4	Txhabʼavaqetz etatin sinkʼatza, tul toqatetz intxhabʼa vatin sekʼatza. Tan yeʼ laʼ utxh taqʼt u qʼabʼ tzeʼ ivatz sijunal, oq yeʼ at vet ok kʼatz vinimal. Echatetz exe, oq yeʼ laʼ etxhabʼa etatin sinkʼatza, tul yeʼ laʼ utxh ekʼutxht u bʼaʼn uvaʼ nik isaʼ quBʼaal Tiuxh.
JHN.15.5	Echetz nik valte sete uvaʼ, ech vatin, eche vinimal viʼoq uuva. Tul echetz etatin, eche viqʼabʼ. Jaʼletz uvaʼ tira txhabʼamal vet tatin sinkʼatza, tul echatetz laʼ intxhabʼat vatine s-kʼatza, tul aʼetz uvaʼe laʼ kʼutxhun u bʼaʼn. Tan yeʼxhkam invaʼq laʼ oleʼv ex tiʼ ibʼanaxeʼ oq jetxhel el ex sinkʼatza. 
JHN.15.6	Pet jaʼletz uvaʼ yeʼ laʼ itxhabʼa tatin sinkʼatza, tul aʼetz uvaʼe, laʼ eesal el, eche laʼ teesal el u qʼabʼ tzeʼ kʼatz vinimal. Tul laʼ tzaq veteʼ. Yaʼne laʼ iqʼol vet tzaan, tul laʼ oksal vet t-xamal, atz laʼ tzʼeʼ veteʼ. 
JHN.15.7	Oqetz laʼ etxhabʼa etatin sinkʼatza, tul ayaʼlxh ekʼuul laʼ enima jankʼal inqʼa yol uvaʼ nik val sete, tul kametz uvaʼ laʼ etabʼi, tul laʼ inbʼana. 
JHN.15.8	Echetz laʼ toksal iqʼije vinBʼaal, tiʼ uvaʼ, aʼ laʼ ekʼutxh u bʼaʼnil, tul echetz laʼ ekʼutxhte uvaʼ, aʼ nik etxhusvat etibʼ sinkʼatza.
JHN.15.9	Kametzxh u taanima vinBʼaal s-viʼ, tul echatetzxh u vaanimae setiʼ. Tul echatetz uvaʼe laʼ ebʼane. Tul yeʼ laʼ etanbʼa vesaʼt etibʼ sevatzaq. 
JHN.15.10	Oqetz laʼ enima inqʼa inbʼekʼbʼal uvaʼ qat val sete, tul yeʼletz laʼ etanbʼae vesaʼt etibʼ sevatzaq. Tan ech uvaʼe nik inbʼane. Tan nik innima kam uvaʼ nik ibʼekʼ vinBʼaal s-ve, tul yeʼletz laʼ eleʼle u vaanima setiʼ.
JHN.15.11	Niketz val inqʼa yol sete, tiʼ uvaʼ laʼ chiibʼ ex, eche uvaʼ nik inchiibʼeʼ; echetz laʼ itzʼeq tatine u chiibʼichil sekʼatza. 
JHN.15.12	Tul aʼetz nik inbʼekʼ sete uvaʼ: Atoqxh etaanima setiʼ sevatzaq, eche u vaanima setiʼ.
JHN.15.13	Jabʼiletz uvaʼ laʼ taqʼ tibʼ kamoq tiʼ vimol, aʼetz uvaʼe, nik kʼutxhun uvaʼ tira at taanima tiʼ inqʼa imol. Tul yeʼxhkam vaʼtoʼq bʼanoʼm palnaʼq viʼ uvaʼ laʼ taqʼ tibʼ kamoq, tiʼ uvaʼ atxh taanima tiʼ vimol.
JHN.15.14	Aʼetz exe, u vaj yol, oq aʼ laʼ ebʼan inqʼa yol uvaʼ nik inbʼekʼ sete. 
JHN.15.15	Tul jitetz ant koq kuxh ech etatin sinvatz, eche inqʼa xaol, inqʼa aqʼonvil. Tan bʼane tootzaq koq u aqʼonvil xeʼal iyol vibʼaal taqʼon. Pet ex vet vaj yol. Tan qat motx vaqʼl etootzaqi jankʼal inqʼa yol uvaʼ alel s-ve taʼn vinBʼaal. 
JHN.15.16	Tan jit exe chʼexon in, pet ine chʼexon ex. Xaʼtetze nik intxhaq bʼen ex, tiʼ uvaʼ bʼen ekʼutxh vet u bʼaʼnil uvaʼ nik isaʼ vinBʼaal, eche taqʼt viʼoq tzeʼ ivatz. Tul bʼenamen laʼ ekʼutxht u bʼaʼnil. Kametz uvaʼ laʼ etabʼi te vinBʼaal tuchʼ u viqleʼm, tul laʼ taqʼ sete. 
JHN.15.17	Tul nikat inbʼekʼ sete uvaʼ: Atoqxh etaanima setiʼ sevatzaq.
JHN.15.18	Toqetz etil iyan ivatz inqʼa xaol sete, inqʼa jit niman vetz. Pet aʼetz kuxh laʼ etulsa sekʼuul uvaʼ, il in, bʼaxa nik iyan ivatz s-ve. 
JHN.15.19	Tan bʼaʼn uvaʼ vaʼl koq eyol tuchʼ inqʼa xaol tetz vatz txʼavaʼ, inqʼa jit niman vetz, tul toqetz isaʼ exe qʼaoq. Pet jit vaʼl eyol s-tuchʼ. Tan aʼ, in, qat chʼexon el ex xoʼl inqʼa xaol tetz vatz txʼavaʼ, inqʼa jit niman vetz. Echetz toq iyan ivatz inqʼa xaole sete.
JHN.15.20	Tul sotzich u yol sekʼuul uvaʼ alel vet sete vaʼn. Tan ech val sete s-eche: «Jit aʼ vaʼq aqʼonvil palnaʼql viʼ u bʼaal taqʼon,» xeʼt in. Tan oq nik inkʼaxbʼisaleʼ, tul echatetz laʼ ulbʼel exe. Oqetz laʼ motx enima inqʼa yol uvaʼ nik val sete, tul laʼatetz nimal inqʼa yol uvaʼ laʼ etala.
JHN.15.21	Tul tiʼetz kuxh uvaʼ, ex niman vetz, tul laʼ ikʼaxbʼisavat ex inqʼa xaol. Tan tootzaql koq inqʼa xaol vinBʼaal uvaʼ txhaqon tzaan in.
JHN.15.22	Echetze uvaʼ yeʼl koq in qat ul in tiʼ talax inuqul te inqʼa xaol tiʼ kam inqʼa ipaʼv nik ibʼaneʼ, tul yeʼletz qat tootzaqie inqʼa xaol uvaʼ at ipaʼv. Pet qat ul vall inuqul viyolbʼal quBʼaal Tiuxh s-xoʼl tiʼ inqʼa paʼv uvaʼ nik motx ibʼaneʼ. Echetz s-tiʼile yeʼl vet iyol inqʼa xaol laʼ txheji uvaʼ: «Yeʼl inpaʼv,» chaq koq. 
JHN.15.23	Tan jaʼl uvaʼ nik iyan ivatz s-ve, tul echatetz nik iyan ivatz vinBʼaale s-te. 
JHN.15.24	Tul sibʼax kaebʼal aanima inbʼana uvaʼ yeʼl invaʼq xaol inqʼa palnaʼq vet ka oleʼvnaʼq tiʼ ibʼanaxeʼ. Pet echetze uvaʼ yeʼxhkam koq nik inbʼaneʼ, tul yeʼletz qat tootzaqie inqʼa xaol uvaʼ at ipaʼv tiʼ viyan ivatz s-ve. Pet kʼuxh qat motx tillaʼ kam inqʼa qat motx inbʼanl s-xoʼl, tul yaʼt motx iyan ivatz s-ve; atz yaʼt motx iyan ivatz te vinBʼaal. 
JHN.15.25	Tul echetz laʼ telaʼpe val u yol uvaʼ tzʼibʼamal ka t-vibʼekʼbʼal quBʼaal Tiuxh uvaʼ ech nik tal s-eche: «Yeʼxhkam s-tiʼil, tul laʼ yank ivatz inqʼa xaol s-ve, in viTxajoʼm,» chich u yol.{*}
JHN.15.26	Pet laʼetz bʼen intxhaq tzaan u kʼuqbʼan tetz ekʼuul; aʼe viTiuxhil Tiuxh. Tul aʼetz uvaʼe, laʼ alon inuqul inqʼa yol tiʼ vinBʼaal. Tan at vinuqul s-kʼatza. Tan aʼ laʼ tzajk kʼatz vinBʼaal.
JHN.15.27	Tul ant ex laʼ aqʼon ootzaqiloq inuqul inqʼa yol s-viʼ tiʼ kam inqʼa etil etabʼi sinkʼatza. Tan atxh ex sinkʼatza uvaʼs inxeʼt tzaan tiʼ talax inqʼa iyol quBʼaal Tiuxh.
JHN.16.1	Qatetz vall inuqul inqʼa yol sete, tiʼ uvaʼ yeʼxhabʼil invaʼq ex laʼ tanbʼan ekʼuqbʼat ekʼuul s-viʼ uvaʼs laʼ ekʼaxbʼisal tiʼ vinnimaleʼ. 
JHN.16.2	Tan laʼ motx tukil eluʼl ex t-inqʼa kʼulbʼal ibʼ tiʼ vinnimaleʼ. Tul laʼ opoon invaʼl qʼij, tul laʼ yatzʼax el ex s-viʼ taʼn inqʼa xaol. Tul aʼ laʼ tal vet inqʼa xaol uvaʼ iqʼij quBʼaal Tiuxh nik toksa vet s-vatz tiʼ viyatzʼteʼl ex. 
JHN.16.3	Echetzxh laʼ ibʼane inqʼa xaol, tan yeʼ ootzaqimal vinBʼaal taʼn, atz jitoq ootzaqimal in taʼn.
JHN.16.4	Qatetz vall inuqul sete kam uvaʼ laʼ palk ex. Laʼetz elaʼp vet inqʼa yol, tul laʼ etulsa vet sekʼuul uvaʼ alel vet sete vaʼn. Tul yeʼxhkam val sete s-bʼaxa uvaʼs etxhʼuyeʼv vet s-viʼ, tan atich in sexoʼl.
JHN.16.5	Pet il vet in toq qʼaʼvoq in kʼatz vinBʼaal uvaʼ txhaqon tzaan in. Tul yeʼxhabʼilxh invaʼq ex nik abʼin s-ve uvaʼ: «¿Tal bʼenk axh?» chich koq ex s-ve. 
JHN.16.6	Poro ech koqe, tan aʼl nik motx etxumuneʼ uvaʼs nik valt inuqul inqʼa yol sete.
JHN.16.7	Pet toq val inuqul sete uvaʼ bʼaʼnil toq elkaʼp sete uvaʼ toq bʼenoq in. Tan oq yeʼ laʼ bʼen in, tul yeʼletz u kʼuqbʼan tetz ekʼuul laʼ ul sekʼatza. Pet nik inbʼenaʼ, tul bʼen intxhaq tzaan u kʼuqbʼan tetz ekʼuul. 
JHN.16.8	Laʼetz ul veteʼ, tul laʼ ul ibʼokʼtzii inqʼa jit niman vetz tiʼ ibʼen s-te uvaʼ kantxhaq inqʼa paʼv uvaʼ nik ibʼaneʼ. Tul laʼat ibʼokʼtzii tiʼ ibʼanax u jikla txumbʼal. Atz laʼat ul taqʼ tootzaqi uvaʼ, tetxhal laʼ aqʼax kuʼ yol tinuqul s-tiʼ, tiʼ inqʼa ipaʼv. 
JHN.16.9	Atz laʼ ul ibʼokʼtzii inqʼa xaol tiʼ ibʼen s-te uvaʼ kantxhaq inqʼa nik ibʼaneʼ, tiʼ uvaʼ yeʼ nik iqej in. 
JHN.16.10	Atz laʼ ul ibʼokʼtzii inqʼa xaol tiʼ ibʼen s-te uvaʼ jikxh in; yeʼl vaʼq inpaʼv. Tan toq bʼenoq in kʼatz vinBʼaal tu amlikaʼ, tul yeʼletz vet in laʼ etil in. 
JHN.16.11	Atz laʼ ul ibʼokʼtzii inqʼa xaol tiʼ ibʼen s-te uvaʼ at vaʼl kʼaxkʼo laʼ ul tiibʼa Satanaas, u mam iqʼesal u yeʼbʼaʼn, uvaʼ nik ibʼan iqʼesalil vatz txʼavaʼ tuulbʼal jolol qʼij s-txheel. Tan qat aqʼaxiy vet kuʼ yol tinuqul s-tiʼ.
JHN.16.12	Ateletz kuxh yol nik insaʼeʼ laʼ val sete, poro yeʼ laʼ oleʼv ex tiʼ tabʼil s-txheel. 
JHN.16.13	Pet laʼetz ul vet viTiuxhil Tiuxh, u alol tetz vinuqul, tul aʼ uvaʼe, laʼ kʼutxhun vet jankʼal vinuqul tiʼ u quBʼaal Tiuxh sete. Tan laʼ koq kuxh txhej inqʼa yol s-kʼuul sijunal, pet aʼ laʼ tal kam uvaʼ laʼ tabʼi taʼn quBʼaal Tiuxh. Tul laʼat taqʼ etootzaqi inqʼa yol, inqʼa tuleʼ. 
JHN.16.14	Tul laʼ toksa inqʼij. Tan kamxh uvaʼ nik valeʼ, tul antxh uvaʼe laʼ taqʼ etootzaqi. 
JHN.16.15	Tan jankʼalxh inqʼa yol uvaʼ nik tal vinBʼaal, tul antetzxh uvaʼe nik vale. Echetz nik valte sete uvaʼ antxh laʼ taqʼ viTiuxhil Tiuxh etootzaqi kam uvaʼ nik val sete.
JHN.16.16	Poro bʼiit kuxh veteʼ, tul yeʼ vet in toq etil in. Atz yeʼxh jankʼat qʼij, tul toq etil in inpaqte, —xeʼt Jesuus.
JHN.16.17	Yaʼne ech tal kaʼl inqʼa s-vatzaq, inqʼa nikich itxhus tibʼ kʼatz Jesuus, s-eche: —¿Keʼch talax u yol nik tal Jesuus s-qe? Tan ech kuxh nik tal Jesuus s-eche: «Poro bʼiit kuxh veteʼ, tul yeʼ vet in toq etil in. Atz yeʼxh jankʼat qʼij, tul toq etil in inpaqte. Tan toq bʼenoq in kʼatz vinBʼaal,» chich kuxh Jesuus. 
JHN.16.18	Atz ¿kam talax viyol Jesuus?, uvaʼ: «Bʼiit kuxhtuʼ,» chich kuxh Jesuus. Tan yeʼ nik ibʼen s-qe kam talax u yol uvaʼ nik tal Jesuus, —xeʼtaq s-vatzaq.
JHN.16.19	Bʼenetz vet te Jesuus uvaʼ nikich isaʼ inqʼa nikich itxhus tibʼ kʼatz Jesuus tabʼil inuqul u yol s-te. Tul ech tal Jesuus s-eche: —¿Aʼ nik tabʼi txha vet tibʼ sevatzaq abʼa, kam nik elkaʼpun u yol?, uvaʼ ech qat val s-eche: «Bʼiit kuxh veteʼ, tul yeʼ vet in toq etil in. Atz yeʼxh jankʼat qʼij, tul toq etil in inpaqte,» chich in sete. 
JHN.16.20	Tira toq val sete uvaʼ oqʼel toq motx ebʼaneʼ; atz toq kʼayunoq ex. Pet inqʼa xaol, inqʼa yeʼ nik niman in, tan chiibʼichil laʼ ibʼana. Pet ex, kʼuxhetz toq paloq ex t-txumuʼm, tan tetxhal laʼ bʼen vetxumuʼm s-chiibʼichil inpaqte. 
JHN.16.21	Eche laʼ ibʼan vaʼq u ixoq uvaʼ mam txhoʼm laʼ okk veteʼ, tan tzʼeqy vet tichʼilal tiʼ talal u neʼ. Laʼetz alal vet u neʼ, tul yeʼ vet vitxhoʼm u ixoq laʼ ul s-kʼuul. Tan chiibʼichil vet laʼ ibʼan u ixoq tiʼ taqʼax invaʼl neʼ vatz qʼij saq.
JHN.16.22	Echetze ex, tan kʼuxh il ex nik etxumun s-txheel, pet toq uloq in inpaqte tiʼ etilixeʼ. Tul toq chiibʼoq etaanima s-viʼ. Tul yeʼxhabʼil vet invaʼq laʼ eesan el u chiibʼichil tetaanima. 
JHN.16.23	Tuulbʼaletz u qʼij uvaʼa, tul jit tetxhalen koq vet laʼ etabʼi vaʼq yol s-ve. Pet tira toq val sete uvaʼ laʼ taqʼ vinBʼaal sete jankʼal uvaʼ laʼ etabʼi s-te tiʼ vetatin sinkʼatza. 
JHN.16.24	Yeʼxetzxh invaʼxoʼq yol etabʼi te vinBʼaal tiʼ vetatin sinkʼatza, pet abʼivaq. Tul toq taqʼ vinBʼaal sete. Echetz laʼ itzʼeq tatine u chiibʼichil sekʼatza.
JHN.16.25	Inqʼa yol, inqʼa qat motx val sete, tan qat inbʼan eela tuchʼ jolt yol uvaʼ txumbʼalimal. Pet laʼ opoon invaʼl qʼij uvaʼ yeʼ laʼ inbʼan vet eela inqʼa yol. Pet tira laʼ intzanbʼa vet talax inqʼa yol sete tiʼ vinBʼaal.
JHN.16.26	Tuulbʼaletz inqʼa qʼij inqʼa tuleʼ, tul juntxh vet laʼ etabʼi te vinBʼaal tiʼ vetatin sinkʼatza. Pet jit vet in laʼ abʼin te vinBʼaal setiʼ. 
JHN.16.27	Tul at taanima vinBʼaal setiʼ, tiʼ uvaʼ at etaanima s-viʼ. Tan nik eqejeʼ uvaʼ een tzajnaʼql in kʼatz vinBʼaal. 
JHN.16.28	Qatetz tzaj in kʼatz vinBʼaal, tul qat ul in vatz u txʼavaʼ. Toqetz vaqʼ ka u vatz txʼavaʼ, tul yekl in kʼatz vinBʼaal inpaqte, —xeʼt Jesuus.
JHN.16.29	Yaʼne ech tal inqʼa nikich itxhus tibʼ kʼatz Jesuus s-eche: —Jiketzxh vet nik atzanbʼat talax inqʼa yol s-qe s-txheel. Tan yeʼxhkam nik abʼan vet eela tuchʼ joltoʼq yol uvaʼ txumbʼalimal.
JHN.16.30	Niketz ibʼen s-qe uvaʼ ootzaqimal jankʼal inqʼa kam aaʼn. Tul ootzaq veteʼ kam toq tabʼi vaʼq xaol see kʼuxh yeʼnaq tabʼitaʼ. Echetz nik quqejte uvaʼ een tzajnaʼql axh kʼatz quBʼaal Tiuxh, —xeʼtaqe.
JHN.16.31	Tul ech tal Jesuus s-eche: —¡Iletze yaʼn nik eqej vet s-txheel, uvaʼ een tzajnaʼql in kʼatz quBʼaal Tiuxh! 
JHN.16.32	Pet opoony veteʼ uvaʼ talaq kuxh vet toq motx ekʼaqeʼ jununil ex. Tul il u qʼij uy veteʼ uvaʼ junun toq ebʼen vet tetotzotz. Tul toq etaqʼ ka in sinjunal. Poro yeʼl in laʼ kaj in sinjunal, tan at vinBʼaal sinkʼatza. 
JHN.16.33	Qatetz vall inqʼa yol sete inqʼae, tiʼ uvaʼ laʼ ekʼuqbʼa ekʼuul s-viʼ. Tul laʼ atin bʼaʼnil tetaanima. Tan mamala kuxh itzaʼlal toq etil tzitza vatz txʼavaʼ. Pet kʼuqbʼavaq ekʼuul s-viʼ, tan aʼ, in qat oleʼv in tiʼ teesal iqʼij u yeʼbʼaʼn vatz u txʼavaʼ, —xeʼt Jesuus.
JHN.17.1	Yaʼetz kuxh vet talt Jesuus inqʼa yol te inqʼa nikich itxhus tibʼ s-kʼatza, tul saqin vet jaʼ Jesuus t-amlikaʼ. Tul ech tal Jesuus s-eche:
JHN.17.1	—InBʼaal, opoonyetz vet viqʼiil vinkamebʼal. Tul oksa vet inqʼij, in vaKʼaol. Tul toqat voksa aqʼij. 
JHN.17.2	Tan qat aaqʼ viqleʼm tiibʼa inqʼa xaol s-kaqaayil, tiʼ uvaʼ, aʼ, in toq aqʼon qʼij isaq uvaʼ yeʼl iyaʼebʼal imotxebʼal, inqʼa axh qat motx oksan t-inqʼabʼ. 
JHN.17.3	Kametz koqe u taqʼax qʼij isaq inqʼa xaol, uvaʼ yeʼl iyaʼebʼal imotxebʼal, pet aʼe, uvaʼ laʼ motx tootzaqi uvaʼ taʼnxh axhe u quBʼaal Tiuxh vinuqul. Atz laʼat motx tootzaqi u viqleʼm, in, u Kriisto. Atz laʼat motx tootzaqi uvaʼ axh txhaqon tzaan in vatz u txʼavaʼ.
JHN.17.4	Qatetz voksal vet aqʼij tzitza vatz u txʼavaʼ, inBʼaal, tan qat oleʼvy vet in tiʼ jankʼal inqʼa alel s-ve aaʼn uvaʼ laʼ inbʼana.
JHN.17.5	InBʼaal, oksa vet inqʼij, tiʼ uvaʼ toq vatin vet sakʼatza, eche uvaʼ nikich ooksat inqʼij uvaʼs atich in sakʼatza uvaʼs yeʼxnaqich quviinqixsat u txʼavaʼ amlikaʼ.
JHN.17.6	InBʼaal, qat motx vaqʼl ootzaqiloq kam vavatin tuchʼ vaviqleʼm, te jatvaʼl inqʼa xaol, inqʼa niman eetz, inqʼa qat motx achʼex tzitza vatz txʼavaʼ. Tul qat ooksa t-inqʼabʼ. Tul qat motx inimal vayol.
JHN.17.7	Atz qat tootzaqil vet inqʼa xaol uvaʼ jankʼalxh inqʼa kam uvaʼ nik aaqʼ s-ve, tan een tzajnaʼq sakʼatza. 
JHN.17.8	Jankʼal inqʼa yol, inqʼa qat aal s-ve, tan qat motx vaqʼl tootzaqi inqʼa niman eetz. Tul qat motx inimalaʼ. Atz tira qat motx tootzaqilaʼ uvaʼ echxhte uvaʼ een elnaʼq tzaan in sakʼatza. Atz qataq iqejlaʼ uvaʼ axh txhaqon tzaan in.
JHN.17.9	Niketz injaq kuya see tiʼ inqʼa xaol, inqʼa nik qeon in. Pet jit aʼ nik injaqvat kuya tiʼ inqʼa xaol, inqʼa yeʼ nik qeon in. Pet aʼ nik injaqvat kuya tiʼ inqʼa xaol, inqʼa qat motx ooksa t-inqʼabʼ, tan eetz vet inqʼa xaol. 
JHN.17.10	Atz jankʼalxh inqʼa at t-inqʼabʼ, tan eetz. Atz jankʼalxh inqʼa at taqʼabʼ, tan vetz. Tul qat motx toksal inqʼa niman vetz inqʼij.
JHN.17.11	Poro il vet in, toq eloq bʼen in tzitza vatz u txʼavaʼ, inBʼaal, axh, uvaʼ mij bʼeeq paʼv at sakʼatza. Tul yek vet in sakʼatza. Pet inqʼa nik qeon in, inqʼa qat motx ooksa t-inqʼabʼ, tan toq atinoq xoʼl inqʼa jit niman eetz vatz txʼavaʼ. Pet kol tuchʼ vaviqleʼm, inBʼaal Tiuxh, vaviqleʼm uvaʼ qat kolon in. Tul vaʼlaqxh iyol laʼ motx ibʼana, eche u vatin savuchʼ. 
JHN.17.12	Tan tuulbʼal uvaʼ at in vatz txʼavaʼ xoʼl inqʼa nik qeon in, inqʼa qat motx ooksa t-inqʼabʼ, tul tuchʼ vaviqleʼm qat motx inkolvat. Yeʼxhabʼiletz invaʼq qat tzʼeqxi, tiʼ uvaʼ tan, qat motx inkol tuchʼ vaviqleʼm uvaʼ qat aaqʼ s-ve. Pet taʼn kuxh naq qat tzʼeqxi, val uvaʼ alelxh vet tzaan u yol s-tiibʼa. Tul yeʼl vet qʼij isaq naq. Tan aʼ u yol qat eyaʼp veteʼ uvaʼ tzʼibʼamal ka t-vayolbʼal tiʼ naq.
JHN.17.13	Pet s-txheel, tan toq bʼenoq vet in sakʼatza. Pet aloq il inqʼa kam nik vabʼi see tuulbʼal uvaʼs ant atil in vatz txʼavaʼ. Tul nik injaq see, tiʼ uvaʼ tira laʼ motx achiibʼisa inqʼa taanima, eche uvaʼ nik inchiibʼeʼ. 
JHN.17.14	Qatetz motx val inqʼa ayol te inqʼa niman eetz. Tul tiʼetz vinimal vayol, tul aʼl nik itxhiʼan inqʼa xaol, inqʼa yeʼ nik qeon axh. Tan jit vet ech titzʼabʼal inqʼa niman eetz, eche titzʼabʼal inqʼa xaol inqʼae. Tul jitat ech u vitzʼabʼal, eche inqʼa xaol uvaʼ yeʼ nik niman in.
JHN.17.15	Poro jitetz aʼ toq injaq see uvaʼ laʼ eesa el inqʼa niman eetz tzitza vatz u txʼavaʼ, pet aʼ kuxh toq injaq see uvaʼ laʼ motx akol vatz Satanaas, viqʼesal bʼanol yeʼbʼaʼn. 
JHN.17.16	Tan jit vet ech titzʼabʼal inqʼa niman eetz, eche titzʼabʼal inqʼa xaol, inqʼa nik bʼanon inqʼa paʼv tzitza vatz txʼavaʼ. Tul jitat ech u vitzʼabʼal, eche titzʼabʼal inqʼa xaol, inqʼa jit niman eetz vatz txʼavaʼ. 
JHN.17.17	Tul jetxh vet ok inqʼa niman eetz sakʼatza tuchʼ vinuqul, tiʼ uvaʼ yeʼ laʼ motx paʼvini. Tan taʼnxh vayolbʼale vinuqul.
JHN.17.18	Kametzxh uvaʼ qat atxhaqt tzaan in vatz txʼavaʼ xoʼl inqʼa yeʼ nik qeon in, tul echatetzxh toq intxhaqt bʼene inqʼa niman vetz xoʼl inqʼa xaol, inqʼa yeʼ nik qeon in. 
JHN.17.19	Tul tiʼetz inqʼa niman vetz qat vaqʼvat vibʼ tiʼ inimal vinuqul kam uvaʼ nik asaʼeʼ laʼ inbʼana. Qatetz inbʼan s-eche, tiʼ uvaʼ echatetz laʼ taqʼt tibʼe inqʼa niman vetz tiʼ inimal vinuqul kam uvaʼ nik aaleʼ.
JHN.17.20	Poro jit kuxh taʼn nik injaqvat bʼaʼnil see tiʼ inqʼa niman vetz, pet nikat injaq bʼaʼnil see tiʼ jolt inqʼa xaol, inqʼa toq motx qeon in, tiʼ uvaʼ toq motx tabʼi inqʼa yol uvaʼ toq paxsaloq s-xoʼl taʼn inqʼa niman vetz. 
JHN.17.21	Echetz vaʼl kuxh vet s-vatzaq laʼ motx ibʼana, inBʼaal, eche avatin sinkʼatza, atz eche vatin savuchʼ. Echetz vaʼl koq kuxh tatin s-qukʼatza laʼ motx ibʼana. Echetz laʼ motx iqejte inqʼa xaol vatz txʼavaʼ, inqʼa yeʼ nik qeon in, uvaʼ, axh txhaqon tzaan in. 
JHN.17.22	Tul kamxh u viqleʼm aqʼel s-ve aaʼn, tul echatxh u iqleʼme qat vaqʼ te inqʼa niman vetz. Echetz vaʼlaq kuxh vet s-vatzaq laʼ motx ibʼana, eche u qatineʼ. Tan vaʼl kuxh oʼ. 
JHN.17.23	Tan vaʼl kuxh vatin tuchʼ inqʼa niman vetz. Tul vaʼl kuxh axh, at axh sinkʼatza. Tul tira vaʼlxh iyol inqʼa niman vetz s-vatzaq laʼ ibʼana. Echetz laʼ iqejte inqʼa xaol, inqʼa yeʼ nik qeon in, uvaʼ axh txhaqon tzaan in. Tan kamxh vavaanima s-viʼ, tul echatxh vavaanimae tiʼ inqʼa niman eetz.
JHN.17.24	InBʼaal, jankʼalxh inqʼa niman vetz uvaʼ qat aaqʼ s-ve, nik insaʼe uvaʼ, aʼ bʼen atink tal uvaʼ bʼen atink in, echetz laʼ motx tilte u nimla vatineʼ uvaʼ aqʼel vet aaʼn. Tan atichxh u nimla vatin aaʼn uvaʼs yeʼxnaqich u qʼij saq, tiʼ uvaʼ tan, atxh avaanima s-viʼ.
JHN.17.25	Jikla vatz InBʼaal, kʼuxh yeʼ tootzaq axh inqʼa xaol vatz txʼavaʼ, inqʼa yeʼ nik qeon in, pet in, tan vootzaql axh. Tul qat bʼeny te inqʼa niman vetz uvaʼ axh txhaqon tzaan in. 
JHN.17.26	Tan qat vaqʼl vaviqleʼm tootzaqi inqʼa niman vetz. Tul toq vaqʼ tel tootzaqi, echetz kamxh uvaʼ nik asaʼt in, tul echatetzxh laʼ motx isaʼt tibʼe inqʼa niman vetz s-vatzaq. Tul at in s-kʼatza laʼ ibʼana, —xeʼt Jesuus tiʼ inatxht quBʼaal Tiuxh.
JHN.18.1	Yaʼetz vet Jesuus tiʼ inatxhax Tiuxh, tul el vet bʼen Jesuus tuchʼ inqʼa nikich itxhus tibʼ s-kʼatza. Tul yekichaq vet jala el val u toq aʼ Sedroon, tal uvaʼ atich val u xhoraal. Tul pal vet ok Jesuus tuul u xhoraal tuchʼ inqʼa nikich itxhus tibʼ s-kʼatza. 
JHN.18.2	Ootzaqimalichetz u xhoraal taʼn Juudas, uvaʼ oksan Jesuus tiqʼabʼ inqʼa iqʼesal uqʼeʼybʼal, tan nima paqul ex imol tibʼ Jesuus tzitzi tuchʼ inqʼa nikich itxhus tibʼ s-kʼatza.
JHN.18.3	Yaʼne aʼ vet Juudas iqʼon ibʼey intanul sol tuchʼ jolt inqʼa pol, inqʼa txhaqax bʼen taʼn inqʼa iqʼesal oksan yol vatz Tiuxh, atz tuchʼ inqʼa fariseeo. Tul iqʼomalich txiqubʼal taʼn, tan qʼeqxeʼmich veteʼ. Atz iqʼomalich ixamal taʼn. Atz iqʼomalich itxhʼitxhʼ taʼn. Tul bʼenaq vet tu xhoraal.
JHN.18.4	Poro tootzaqich vet Jesuus kame uvaʼ saʼich palka, echetz aʼ, Jesuus, bʼaxich kʼulun Juudas tuchʼ inqʼa txhʼuyich s-tiʼ. Tul ech tal Jesuus s-eche: —¿Jaʼl nik etxhokeʼ? —xeʼt Jesuus.
JHN.18.5	Tul ech motx tal te Jesuus s-eche: —Jesuus, u aj Nasareet, nik qutxhokeʼ, —xeʼtaqe.
JHN.18.5	Yaʼne ech tal Jesuus s-eche: —Ine, —xeʼt Jesuus. Tul ant Juudas atich xoʼl inqʼa xaol, Juudas uvaʼ oksan Jesuus tiqʼabʼ inqʼa iqʼesal uqʼeʼybʼal.
JHN.18.6	Taʼnetz kuxh tal Jesuus u yol uvaʼ: —Ine, —xeʼt Jesuus, tul bʼiqxh motx iqʼaʼv tiʼ iqul, atz motx pakʼel ibʼen t-txʼavaʼ.
JHN.18.7	Yaʼne tabʼi Jesuus inpaqte. Tul ech tal Jesuus s-eche: —¿Jaʼl nik etxhokeʼ? —xeʼt Jesuus.
JHN.18.7	Tul echaq motx tal s-eche: —Jesuus, u aj Nasareet, nik qutxhokeʼ, —xeʼtaqe.
JHN.18.8	Tul ech tal Jesuus s-eche: —Qat vall sete uvaʼ ine. Oqetz in nik etxhok in, tul kuyvaqetz ibʼen inqʼa txhʼuyel s-viʼ, —xeʼt Jesuus.
JHN.18.9	Echetz telaʼpune val u yol uvaʼ maʼtich talt Jesuus uvaʼ ech nik tal s-eche: —Jankʼaletzxh inqʼa xaol, inqʼa ooksa t-inqʼabʼ, tan yeʼxhabʼil invaʼq qat tzʼeqxi, —chiche.
JHN.18.10	Iqʼomalichetz iespaada Simoon Luʼ taʼn, tul tiqʼo jaʼul viespaada t-totzotz. Tul itzokʼeʼl ixichin val u taqʼonvil u mam iqʼesal oksan yol vatz Tiuxh, val u aqʼonvil uvaʼ Maalkoich ibʼij. Tul aʼ vixichin, uvaʼ tisebʼal, tzokʼpeʼl.
JHN.18.11	Yaʼne ech tal Jesuus te Luʼ s-eche: —¡Aqʼ kuʼ vaespaada t-totzotz, tan tetxhal kuxh toq paloq in tu mam kʼaxkʼo uvaʼ alel tzaan s-viʼ taʼn vinBʼaal! —xeʼt Jesuus.
JHN.18.12	Yaʼne txeyp vet Jesuus. Tul qitzix vet Jesuus taʼn intanul inqʼa sol, atz taʼn iqʼesal sol, atz taʼn inqʼa pol, inqʼa itxhaq bʼen inqʼa iqʼesal tij imam Israeel. 
JHN.18.13	Tul aʼ bʼaxa ex aqʼlik ok Jesuus vatz Anaas. Tul ijiʼich Kaifaas Anaas. Tul aʼ Kaifaas atich ok s-mam iqʼesal inqʼa oksan yol vatz Tiuxh tuulbʼal u yaʼbʼ uvaʼe.{*}
JHN.18.14	Antetzxh Kaifaase uvaʼ ech alon te inqʼa iqʼesal inqʼa tij imam Israeel s-eche: —Aʼl bʼaʼn s-qe uvaʼ vaʼl kuxh vinaq laʼ yatzʼax el, tul jit jankʼal oʼ tuchʼ u qutenam laʼ sotzeʼl, —xeʼt Kaifaas.
JHN.18.15	Txhʼuyichetz bʼen Simoon Luʼ tiʼ Jesuus, tul inmolich vibʼ tuchʼ Luʼ, in vaʼt, uvaʼ nikich intxhus vibʼ kʼatz Jesuus. Ootzaqimichetz in taʼn viqʼesal oksan yol vatz Tiuxh, echetz inpaloʼke tiʼ Jesuus t-viqʼanalil u totzotz viqʼesal oksan yol. 
JHN.18.16	Pet Luʼ, tan kajka Luʼ tziʼ jubʼal. Yaʼne qʼaʼv vet eluʼl in, in, uvaʼ nikich intxhus vibʼ kʼatz Jesuus, in, uvaʼ ootzaqimich in taʼn viqʼesal oksan yol vatz Tiuxh. Tul val vet te u ixoq, u xeen tetz tziʼ jubʼal, tiʼ ipaloʼk Luʼ. Echetz ipal vet ok Luʼe.
JHN.18.17	Yaʼne ech tal ixoq, u aqʼonvil, uvaʼ nikich xeen tziʼ jubʼal, te Luʼ s-eche: —¿Eche ant axh vaʼq inqʼa nik itxhus tibʼ kʼatz u vinaq uvaʼe, nik vileʼ? —xeʼte.
JHN.18.17	Tul ech tal Luʼ s-eche: —Yeʼle. Yeʼl in ant in, —xeʼt Luʼ. 
JHN.18.18	Tul txaklich ok inqʼa aqʼonvil tuchʼ inqʼa pol vatz u xamal, uvaʼ maʼtich toksataq tiʼ ilejtaq tibʼ. Tan oqxhich txheʼve. Tul antich Luʼ txaklich ok s-xoʼl tiʼ ilejt tibʼ vatz u xamal.
JHN.18.19	Yaʼne jotxhʼil vet itziʼ Jesuus taʼn Anaas, u paxhaato iqʼesal oksan yol vatz Tiuxh. Tul aʼ ijotxhʼi tiʼ inqʼa yol uvaʼ nikich itxhus Jesuus, atz tiʼ inqʼa xaol, inqʼa nikich itxhus Jesuus.
JHN.18.20	Tul ech tal Jesuus s-eche: —Ech ivatz jankʼal inqʼa xaol txhusun in. Tul nikich intxhus inqʼa xaol t-inqʼa kʼulbʼal ibʼ bʼenamen, atz tu nimla atibʼal tuulbʼal u tostiuxh tal uvaʼ nik qukʼulvat qibʼ, oʼ, inqʼa tij imam Israeel. Tul yeʼl invaʼq yol injutxi talaxeʼ. 
JHN.18.21	¿Kametz s-tiʼil najutxi aabʼit inqʼa yol s-ve? Pet aʼ aabʼivat te inqʼa xaol, inqʼa motx abʼin inqʼa yol uvaʼ motx vala. Aʼetz vet inqʼa xaol toq alon inuqul kam uvaʼ alel vaʼn, —xeʼt Jesuus.
JHN.18.22	Yaʼetz kuxh iyolon Jesuus, tul el iqʼabʼ val u pol tivatz Jesuus. Tul ech tal te Jesuus s-eche: —¡Echetz kol itzaqʼbʼel invaʼq iqʼesale, eche uvaʼ qat atzaqʼbʼeʼ! —xeʼte.
JHN.18.23	Tul ech tal Jesuus s-eche: —Oqetz kantxhaq inqʼa yol, inqʼa qat vala, tul aletz inuqul bʼa s-ve tal qat yank in. Pet oq bʼaʼn uvaʼ nik valeʼ, tul ¡kametz s-tiʼil nik aqʼos in! —xeʼt Jesuus te u pol.
JHN.18.24	Yaʼne ibʼekʼ vet Anaas ibʼen Jesuus vatz Kaifaas, viqʼesal oksan yol vatz Tiuxh. Tul qitzich vet ibʼen Jesuus.
JHN.18.25	Antetzxh txaklich Luʼ xoʼl inqʼa nikich ilej tibʼ vatz u xamal, tul echaq tal te Luʼ s-eche: —¿Ech ant axh kola vaʼl inqʼa nik itxhus tibʼ kʼatz naq uvaʼe? —xeʼt eʼl Luʼ.
JHN.18.25	Tul itzʼeq Luʼ tzij. Tan ech tal Luʼ s-eche: —Yeʼle. Yeʼl in ant in, —xeʼt Luʼ.
JHN.18.26	Atichetz val u taqʼonvil u mam iqʼesal oksan yol vatz Tiuxh, uvaʼ tatinich tibʼ tuchʼ u vinaq uvaʼ itzokʼeʼl Luʼ paqʼil ixichin. Tul ech tal te Luʼ s-eche: —Ant axh qʼaoq, ¿yetz qat vil axh kʼatz naq tu xhoraal abʼa? —xeʼt te Luʼ.
JHN.18.27	Yaʼne itzʼeq Luʼ tzij inpaqte. Tul oqʼ vet val u mam kaxhan.
JHN.18.28	Yeʼnaqichetzxh saqbʼoq s-qʼalaʼm, tul iqʼol vet tzaan Jesuus tu totzotz Kaifaas taʼn inqʼa sol. Tul yekichaq vet tuchʼ Jesuus tu tatibʼal Pilaato, u nimla iqʼesal. Tul yeʼ motx paloʼk inqʼa iqʼesal tijaq imam Israeel tu tatibʼal u nimla iqʼesal, tan aʼaqich isaʼ yeʼ itzʼilutaq tibʼ vatz quBʼaal Tiuxh s-vatz. Echetz laʼich tutxh tetxhbʼute u txʼix uvaʼ nikich inima inqʼa tij imam Israeel tiʼ u nimla qʼij Ipal Aanxel.
JHN.18.29	Yaʼne eluʼl Pilaato s-vatz. Tul ech tal Pilaato s-eche: —¿Kametz ipaʼv naq u vinaq uvaʼe, tul qat etiqʼo tzaan naq sinvatz? —xeʼt Pilaato.
JHN.18.30	Tul ech tal inqʼa iqʼesal s-eche: —Yeʼl koq ipaʼv naq, tul yeʼletz naqe laʼ qiqʼo tzaan savatz, —xeʼtaqe.
JHN.18.31	Yaʼne ech tal Pilaato s-eche: —Antxh ex iqʼon bʼen naq. Tul aqʼvaq kuʼ yol tinuqul tiʼ naq. Tul antxh ebʼanbʼe tiʼ naq kam uvaʼ nik tal inqʼa ebʼekʼbʼal, —xeʼt Pilaato.
JHN.18.31	Tul ech tal vet inqʼa iqʼesal inqʼa tij imam Israeel s-eche: —Poro yeʼ laʼ utxhi, uvaʼ, aʼ, oʼ laʼ yatzʼon invaʼq xaol. Tan jit ech uvaʼe nik ikuy inqʼa ebʼekʼbʼal, ex inqʼa aj Rooma, —xeʼtaqe. 
JHN.18.32	Echetz laʼich telaʼpe u yol uvaʼ maʼtich talt Jesuus, tiʼ uvaʼ kam kamchilil laʼich ulbʼel Jesuus taʼn inqʼa aj Rooma.
JHN.18.33	Yaʼne qʼaʼvoʼk Pilaato tu tatibʼal inpaqte. Tul saʼax tzaan Jesuus taʼn Pilaato. Tul ech tal Pilaato te Jesuus s-eche: —¿Aʼetz kol axhe u mam iqʼesal inqʼa tij imam Israeel? —xeʼt Pilaato.
JHN.18.34	Tul ech tal Jesuus te Pilaato s-eche: —¿Sakʼuulxh nik tzajk inqʼa yol uvaʼ nik aabʼi s-ve? Pet ¿maq jaʼl invaʼq qat alon u yol see s-viʼ? —xeʼt Jesuus.
JHN.18.35	Yaʼne ech tal Pilaato s-eche: —¡Inetz kol tij imam Israeel nik eeleʼ! Pet atz antxh vatenam tuchʼ inqʼa iqʼesal oksan yol vatz vaTiuxh qat iqʼon tzaan axh sinvatz. Tul ¿kametz apaʼv bʼa s-vatz? —xeʼt Pilaato.
JHN.18.36	Tul ech tal Jesuus s-eche: —Jit aʼ inqʼa xaol vatz txʼavaʼ qat aqʼon viqleʼm tiʼ ibʼanax iqʼesalil s-tiibʼa. Pet aʼ koq inqʼa xaol qat aqʼon u viqleʼm tiʼ ibʼanax iqʼesalil s-tiibʼa, tul laʼetz koq ikuye inqʼa lotxhol vetz vok tiqʼabʼ inqʼa iqʼesal tijaq imam Israeel. Echetz nik valte sete uvaʼ jit vaʼq xaol tzitza vatz txʼavaʼ nik aqʼon viqleʼm tiʼ ibʼanax iqʼesalil, —xeʼt Jesuus.
JHN.18.37	Yaʼne ech tal Pilaato s-eche: —¿Axhetzebʼxh mam iqʼesal? —xeʼt Pilaato.
JHN.18.37	Tul ech tal Jesuus s-eche: —Echxhte uvaʼ nik aaleʼ uvaʼ, in, mam iqʼesal. Tan echetz s-tiʼile qat alal in. Tul qat ul in vatz u txʼavaʼ tiʼ talax inuqul inqʼa yol tiʼ quBʼaal Tiuxh, tan aʼe vinuqul. Jankʼaletzxh u xaol uvaʼ nik qeon vinuqul, tul aʼetz inqʼae nik niman kam uvaʼ nik valeʼ, —xeʼt Jesuus.
JHN.18.38	Yaʼne ech tal Pilaato s-eche: —¿Jabʼisteetzebʼ vet vinuqul s-te? —xeʼt Pilaato.
JHN.18.38	Taletz kuxh vet Pilaato u yol uvaʼe, tul el vet ul Pilaato yolon vatz inqʼa iqʼesal tijaq imam Israeel. Tul ech tal Pilaato s-eche: —Yeʼl invaʼq ipaʼv naq nik itxhej sinvatz. 
JHN.18.39	Pet etootzaql veteʼ uvaʼ nik intxhaqpu el juunil pereexho tuulbʼal u nimla qʼij Ipal Aanxel. Pet ¿laʼ kol esaʼa uvaʼ, aʼ naq toq intxhaqpu el u mam eqʼesal, ex inqʼa tij imam Israeel? —xeʼt Pilaato.
JHN.18.40	Yaʼne aalatxh inqʼa xaol sichʼini. Tul echaq motx tal s-eche: —¡Yeʼle! ¡Yeʼl naq uvaʼe laʼ atxhaqpu el! Pet ¡aʼ naq u varAvaas atxhaqpu el! —xeʼtaqe. Tul elqʼomich varAvaas.
JHN.19.1	Echetz tiqʼol vet eluʼl Jesuuse taʼn Pilaato, tul ibʼekʼ vet Pilaato itzʼuʼmal Jesuus. 
JHN.19.2	Yaʼne ibʼit vet inqʼa sol val u kokos uvaʼ chʼiʼxunyichxhtuʼ, eche koroona tetz mam iqʼesal. Tul taqʼaq vet jaʼ tiviʼ Jesuus. Tul toksaaq vet val u oksaʼm tiʼ Jesuus uvaʼ kaqko ikaʼyeʼ tetz mam iqʼesal tiʼ imaxubʼel Jesuus.
JHN.19.3	Tul ech nikich motx tal te Jesuus s-eche: —¡Saqivaq! ¡Okoq aqʼij, axh u mam iqʼesal inqʼa tij imam Israeel! —chichichaqe. Tul poqox Jesuus s-qʼabʼ taʼn.
JHN.19.4	Yaʼne eluʼl Pilaato inpaqte xoʼl inqʼa xaol, inqʼa tij imam Israeel. Tul ech tal Pilaato te inqʼa iqʼesal tij imam Israeel s-eche: —¡Abʼitaq! Toq viqʼo eluʼl naq u vinaq sevatz. Tul laʼ bʼen sete uvaʼ yeʼl invaʼq ipaʼv naq nik itxhej sinvatz uvaʼ laʼ tel qukʼaxbʼisa naq s-tiʼ, —xeʼt Pilaato.
JHN.19.5	Yaʼne el vet ul Jesuus. Tul atich vet jaʼ u kokos chʼiʼx tiviʼ Jesuus. Atz atichat vet ok u oksaʼm uvaʼ kaqkoich ikaʼyeʼ tiʼ Jesuus. Yaʼne ech tal Pilaato s-eche: —Saqivaq naq u vinaq tza, —xeʼt Pilaato.
JHN.19.6	Ilixetz vet Jesuus taʼn inqʼa iqʼesal oksan yol vatz Tiuxh, atz taʼn inqʼa pol, tul motx sichʼini. Tul echaq motx tal s-eche: —¡Jaʼoq Jesuus vatz kurus! ¡Jaʼoq Jesuus vatz kurus! —chichichaq isichʼineʼ.
JHN.19.6	Yaʼne ech tal Pilaato s-eche: —Ape. Iqʼovaq naq, tul bʼenoq etaqʼ jaʼ naq vatz kurus. Pet aloq yeʼl invaʼq ipaʼv naq nik itxhej sinvatz, —xeʼt Pilaato.
JHN.19.7	Tul ech tal inqʼa iqʼesal tuqʼeʼybʼal inqʼa tij imam Israeel s-eche: —At vaʼl u qubʼekʼbʼal tzʼibʼamal ka. Tul aʼ nik tal u qubʼekʼbʼal uvaʼ laʼ kameʼl naq, tan tiʼ uvaʼ nik tal tibʼ naq sikʼaol quBʼaal Tiuxh, —xeʼtaqe.
JHN.19.8	Tabʼietz vet Pilaato u yol uvaʼe, tul aʼl tel ixoʼv Pilaato. 
JHN.19.9	Tul bʼen vet ok Pilaato tu tatibʼal tetz nimla iqʼesal. Tul tiqʼo ok Pilaato Jesuus s-tiʼ. Tul ech tal Pilaato te Jesuus s-eche: —¿Poro taletzxh tzajnaʼql axh? —xeʼt Pilaato. Tul yeʼl Jesuus tzaqʼbʼi.
JHN.19.10	Yaʼne ech tal Pilaato te Jesuus s-eche: —¿Kam s-tiʼil yeʼ nik atzaqʼbʼe in? ¿Maqetz yeʼ ootzaqle uvaʼ at t-inqʼabʼ oq laʼ jaʼ axh vatz kurus, atz atat t-inqʼabʼ oq laʼ intxhaqpu el axh? —xeʼt Pilaato.
JHN.19.11	Tul ech tal Jesuus s-eche: —Il axh at aviqleʼm qʼaoq s-viibʼa, pet tiʼ kuxhte uvaʼ, aʼ u quBʼaal Tiuxh qat aqʼon vaviqleʼm. Pet palnaʼq vipaʼv naq u qʼesal oksan yol vatz Tiuxh uvaʼ qat oksan in taqʼabʼ viʼ vapaʼv, —xeʼt Jesuus.
JHN.19.12	Taʼnetz kuxh tabʼi vet Pilaato viyol Jesuus, tul aʼl ibʼant vet Pilaato yaʼl tiʼ itxhokox txumbʼal tiʼ itxhaqpeʼl Jesuus. Poro aalxh nikich motx isichʼin inqʼa iqʼesal tuqʼeʼybʼal inqʼa tij imam Israeel. Tul echaq nikich motx tal s-eche: —Oqetz toq atxhaqpu el naq u vinaq uvaʼe, tul axhetzebʼ palsan iyol Seesar. Tan naqe uvaʼe nik tal tibʼ s-mam iqʼesal, tul naqetz vete nik eesan iqʼij Seesar tuchʼ viyoloneʼ, —chichichaqe.
JHN.19.13	Tabʼietz vet Pilaato u yol uvaʼe, tul tiqʼo vet eluʼl Pilaato Jesuus inpaqte. Tul kʼuqeʼv vet Pilaato tu tabʼibʼal uvaʼ nik taqʼvat kuʼ yol tinuqul, u tabʼibʼal Pilaato uvaʼ bʼitich sivaniche. Tul Gaavataich ibʼij u atibʼal tu yolbʼal arameeo, viyolbʼal inqʼa tij imam Israeel.
JHN.19.14	Aʼxhetz itxhaqʼaan qʼij, uvaʼ ech qalich vet inima inqʼa tij imam Israeel u nimla qʼij Ipal Aanxel, tul ech tal Pilaato te inqʼa iqʼesal tijaq imam Israeel s-eche: —¡Il naq, u mam eqʼesal, ila! —xeʼt Pilaato.
JHN.19.15	Tul aalxh isichʼin inqʼa iqʼesal inqʼa tij imam Israeel. Tul ech motx tal s-eche: —¡Paloq el naq! ¡Paloq el naq! ¡Aqʼ jaʼ naq vatz kurus! —chichichaqe.
JHN.19.15	Tul ech tal Pilaato s-eche: —¿Toqetz kol vaqʼ jaʼ naq, u mam eqʼesal, vatz kurus nik etaleʼ? —xeʼt Pilaato.
JHN.19.15	Tul ech tal inqʼa iqʼesal oksan yol vatz Tiuxh s-eche: —Yeʼl invaʼtoʼq mam quqʼesal ati. Pet taʼnxh Seesar, —xeʼtaqe.
JHN.19.16	Echetz toksat vet Pilaato Jesuuse tiqʼabʼ inqʼa sol, atz tiqʼabʼ inqʼa tij imam Israeel tiʼ taqʼax jaʼ Jesuus vatz kurus. Tul iqʼol vet Jesuus taʼn inqʼa sol.
JHN.19.17	Yaʼne aqʼax vet tiqa Jesuus val u kurus. Tul yekich vet Jesuus t-val u atibʼal uvaʼ ‹Bʼaqil Viʼ,› chich eʼli. ‹Goolgota,› chich telaʼp u yol Bʼaqil Viʼ tiyolbʼal inqʼa tij imam Israeel. 
JHN.19.18	Tul tzitzi ex aqʼlik jaʼ Jesuus vatz kurus. Tul aqʼaxat jaʼ kaʼvaʼl vinaq vatz kurus kʼatz Jesuus. Vaʼl u vinaq jaʼ tisebʼal Jesuus; atz vaʼt u vinaq jaʼ timax Jesuus. Tul aʼ Jesuus jaʼ tinikʼa.
JHN.19.19	Yaʼne ibʼekʼ Pilaato taqʼax jaʼ val u tzʼibʼ tiviʼ u kurus uvaʼ nikich alon vipaʼv Jesuus. Tul ech nikich tal s-eche: 
JHN.19.20	Tul mamala inqʼa tij imam Israeel motx sikʼlen u tzʼibʼ uvaʼ atich jaʼ tiviʼ u kurus, tan naqlich kuxh atil u atibʼal uvaʼ jaʼk Jesuus vatz kurus kʼatz u tenam Jerusaleen. Tul tzʼibʼamich u yol t-yolbʼal evreeo, atz tu yolbʼal grieego, atz tu yolbʼal latiin.
JHN.19.21	Yaʼne ech tal inqʼa iqʼesal oksan yol vatz Tiuxh te Pilaato s-eche: —Yeʼ koq qat atzʼibʼa kuʼe u yol uvaʼ: «Aʼ naqe u mam iqʼesal inqʼa tij imam Israeel,» chiche. Pet aʼ koq qat atzʼibʼa uvaʼ: «Ech tal naq s-eche: –Aʼ ine u mam iqʼesal inqʼa tij imam Israeel, –xeʼt naq,» chich koq atzʼibʼataʼ, —xeʼtaq te Pilaato.
JHN.19.22	Tul ech tal Pilaato s-eche: —Kam uvaʼ qat inbʼekʼ itzʼibʼaleʼ, tul yeʼl paqul laʼ utxh vet ijalpeʼ, —xeʼt Pilaato.
JHN.19.23	Aqʼax vet jaʼ Jesuus vatz kurus taʼn inqʼa sol. Maʼtichetz taqʼax vet jaʼ Jesuus vatz kurus, yaʼne tiqʼo vet inqʼa sol u toksaʼm Jesuus. Tul kajvaʼl el s-vatz motx ibʼana. Yaʼne tiqʼo vet tzaan inqʼa sol vaʼt viqinkin chemich txhas toksaʼm Jesuus, val uvaʼ yeʼl bʼeeq tzʼisbʼal atich s-tiʼ. Pet tiraich kuxh vaʼl qinkin chemich bʼuʼq; nik ixeʼt tiviʼ tetxhal ikoʼp tixeʼ. 
JHN.19.24	Tul ech motx tal s-vatzaqil tiʼ u chelkin bʼuʼq s-eche: —Yeʼ laʼ qulitxʼ u toksaʼm naq uvaʼe. Pet aʼl saatxhoq oʼ tiʼ ikʼonil jaʼ vaʼq kam tiʼ tilixeʼ jaʼl oʼ laʼ txʼakon oʼ. Tul aʼ, oʼ laʼ iqʼon, —xeʼtaqe. Echetz telaʼpune u yol uvaʼ tzʼibʼamal ka t-viyolbʼal quBʼaal Tiuxh uvaʼ ech nik tal s-eche:
JHN.19.24	—Motx ijatx u voksaʼm
JHN.19.24	s-vatzaq.
JHN.19.24	Tul motx ibʼan vaʼl saatxh
JHN.19.24	tiʼ ikʼonil jaʼ vaʼl kam
JHN.19.24	tiʼ tilixeʼ jaʼl laʼich txʼakon
JHN.19.24	tiʼ u voksaʼm,
JHN.19.24	—chich u yol.
JHN.19.24	Tul echxh uvaʼe motx ibʼan inqʼa sol.
JHN.19.25	Atich vitxutx Jesuus tal uvaʼ aqʼaxik jaʼ Jesuus vatz u kurus, tul atichat vitxhʼoj txutx Jesuus. Atz atich Mal, u tixqel Kleoofas. Atz atich Mal, u aj tenam Magdaala. 
JHN.19.26	Tiletz vet Jesuus vitxutx, atz til vet Jesuus uvaʼ atich in tzitzi, tul ech tal Jesuus te vitxutx s-eche: —Intxutx, aʼ vet naq aval uvaʼe toq ibʼaneʼ, —xeʼt Jesuus s-viʼ, in, uvaʼ nikich intxhus vibʼ s-kʼatza, atz in, uvaʼ atichxh taanima Jesuus s-viʼ.
JHN.19.27	Yaʼne ech tal Jesuus s-ve s-eche: —Txa, nik val see, atxutx vet vintxutx toq ibʼaneʼ, —xeʼt Jesuus. Tul yekich viqʼo vet vitxutx Jesuus s-viʼ t-votzotz.
JHN.19.28	Taletz kuxh vet Jesuus u yol uvaʼe, tan tootzaqich vet Jesuus uvaʼ maʼtich toleʼv vet Jesuus tiʼ ibʼanax kam uvaʼ txhaqax tzaan s-tiʼ. Echetz talt vet Jesuuse u yol s-eche: —Kamxh in t-tzaqa tziʼil, —xeʼt Jesuus. Tiʼetz kuxh talt Jesuus u yol uvaʼe, tul elaʼpun vet u yol uvaʼ tzʼibʼamich ka s-tiʼ t-viyolbʼal quBʼaal Tiuxh.
JHN.19.29	Atich val u atibʼal uvaʼ nojnaʼqich kuʼ vinaagre s-tuul. Tul ex aqʼaxoq kuʼ val uvaʼ, eche qʼos xeʼ u vinaagre. Tul toksaaq bʼen tijuʼ val u aj tzeʼ. Tul taqʼaq jaʼp titziʼ Jesuus.
JHN.19.30	Inatxhetz vet Jesuus u vinaagre, tul ech tal Jesuus s-eche: —Oleʼvyetz vet in s-tiʼ, —xeʼt Jesuus. Tul viqʼel ikuʼ iviʼ Jesuus. Tul toksa vet Jesuus u taanxelal tiqʼabʼ quBʼaal Tiuxh. Tul el vet ikʼuul.
JHN.19.31	Aʼetz ikuʼ vet qʼij uvaʼs ixeʼt vet kuʼ inqʼa tij imam Israeel tiʼ inimal u nimla qʼij Ipal Aanxel. Echichetz vet eqal u xeem qʼij saavado; aʼe u bʼaxa qʼij tetz u nimla qʼij Ipal Aanxel. Tul mam yolichaq vinimal u nimla qʼij vatz inqʼa tij imam Israeel. Tul yeʼletz laʼich utxh ikaj vaʼq kamnaʼq vaʼl aqʼbʼal vatz kurus tuulbʼal u xeem qʼij saavado s-vatz. Echetz nal kuxh ibʼen vet inqʼa iqʼesal tuqʼeʼybʼal inqʼa tij imam Israeel, tul ech ex tal te Pilaato s-eche: —Kuy qupaʼv. Tul bʼen itxʼaq inqʼa asol u vatz taqan inqʼa vinaq, inqʼa at jaʼ vatz kurus, —xeʼtaqe. Tan aʼichaq isaʼ nal kuxh laʼich ikamsal el inqʼa vinaq, tul laʼich iqʼolaq kuʼl inqʼa vinaq vatz u kurus taʼn.
JHN.19.32	Aqʼbʼetz vet inqʼa sol tal uvaʼ atich jaʼ inqʼa vinaq vatz kurus, tul ex itxʼaq vet inqʼa sol vatz taqan vaʼl u vinaq txala Jesuus. Yaʼne echatxh itxʼaqt tetz invaʼt u vinaqe.
JHN.19.33	Aqʼbʼetz vet inqʼa sol tiʼ itxʼaqax vatz taqan Jesuus, tul motx tila uvaʼ maʼtich ikam vet Jesuus. Echetz yeʼl vet vatz taqan Jesuus itxʼaq inqʼa sol. 
JHN.19.34	Pet chʼetex kuxh vet txala tuul Jesuus s-laansa taʼn val u sol. Tul yekich eluʼl kaq tuchʼ aʼ titxhiʼoʼl Jesuus.
JHN.19.35	Tul vilxh kam inqʼa motx utxhi, in Xhun. Tul iletze tira nik vaqʼ etootzaqi. Tul inuquletzxhte uvaʼ nik intzʼibʼa ka sete. Tul tiʼetz uvaʼ tira nik val inuqul sete, tul ant vet ex laʼ niman inqʼa yol tiʼ Jesuus. 
JHN.19.36	Qatetz ibʼan inqʼa yol inqʼae, tiʼ uvaʼ laʼ elaʼp val u yol uvaʼ tzʼibʼamal ka t-viyolbʼal quBʼaal Tiuxh, uvaʼ ech nik tal s-eche: —Yeʼl ibʼaqil u vinaq laʼ txʼaqaxi, —chich u yol.
JHN.19.37	Atz ech nik tal vaʼt u yol uvaʼ tzʼibʼamal ka t-viyolbʼal quBʼaal Tiuxh s-eche: —Laʼ saqil u vinaq taʼn inqʼa xaol, inqʼa chʼeʼon u txala tuul, —chich u yol.
JHN.19.38	Xamtichetz veteʼ tul bʼen vet Xhuʼl, u aj Arimateea, tiʼ tabʼil vitxhiʼoʼl Jesuus te Pilaato. Tan niman tetz Jesuus Xhuʼl. Poro jutx kuxh nikich inimat Xhuʼl Jesuus, tan nikich ixoʼv Xhuʼl te inqʼa iqʼesal tuqʼeʼybʼal inqʼa tij imam Israeel. Ikuyetz vet Pilaato taqʼax vitxhiʼoʼl Jesuus te Xhuʼl, yaʼne ex tiqʼo vet kuʼl Xhuʼl vitxhiʼoʼl Jesuus vatz u kurus.
JHN.19.39	Tul antich Nikodeemo, uvaʼ maʼtich tex tiʼ isolil Jesuus s-qʼeqxeʼm, tul iqʼomich oʼkʼalal (100) liivra u txʼumbʼisabʼal taʼn Nikodeemo tiʼ toksal tiʼ vitxhiʼoʼl Jesuus, u txʼumbʼisabʼal uvaʼ miiraiche uvaʼ yuelich tibʼ tuchʼ vaʼt u txʼumbʼisabʼal uvaʼ aaloe ibʼij.
JHN.19.40	Yaʼne iqʼol vet vitxhiʼoʼl Jesuus taʼn Xhuʼl tuchʼ Nikodeemo. Tul itxʼutaq vet vitxhiʼoʼl Jesuus t-inqʼa jisaqkin bʼuʼq uvaʼ liinoxhtuʼ uvaʼ maʼtich toksal vet txʼumbʼisabʼal s-tiʼ. Tan ech uvaʼe nik ibʼan inqʼa tij imam Israeel tiʼ imuqux invaʼq u kamnaʼq.
JHN.19.41	Atichetz val u xhoraal kʼatz uvaʼ jaʼk Jesuus vatz kurus, tul tzitzi kʼotich val u muqbʼal tetz kamnaʼq vatz val u pejoʼn. Tul yeʼxnaqich oksaloq invaʼq kamnaʼq s-tuul. 
JHN.19.42	Naqlichetz kuxh al u muqbʼal kamnaʼq kʼatz uvaʼ jaʼk Jesuus vatz kurus. Echetz s-tiʼile nal kuxh ex aqʼaxoq vet ka vitxhiʼoʼl Jesuus tzitzi. Naletz kuxh imuqux Jesuus. Tan toqnaʼqich xeʼtoq vet nimaloq u nimla qʼij Ipal Aanxel uvaʼs laʼich iqʼeqxeʼ. Aʼe u xeem qʼij laʼich ibʼana. Tan yek nikichaq ibʼan vet tutxh tibʼ inqʼa tij imam Israeel s-kuʼebʼal qʼij tiʼ inimal u xeem qʼij.
JHN.20.1	Yeʼxnaqichetz saqbʼoq s-qʼalaʼm tuulbʼal u bʼaxa qʼij t-vixeʼtebʼal u xhemaana, tul bʼen Mal, u aj tenam Magdaala, tiʼ tilix tal uvaʼ muqlik vitxhiʼoʼl Jesuus. Tul til Mal uvaʼ maʼtich teesal vet el u mamaʼ sivan titziʼ u muqbʼal tetz kamnaʼq. 
JHN.20.2	Tul qʼex taqʼbʼ Mal s-quxeʼ, oʼ inqʼa nikich qutxhus qibʼ kʼatz Jesuus, Simoon Luʼ tuchʼ in, in, uvaʼ atichxh taanima Jesuus s-viʼ. Tul ech tal Mal s-qe s-eche: —¡Qat iqʼoliy el vitxhiʼoʼl u quBʼaal tal uvaʼ muqlika! Tul ¡yeʼ qootzaqle talebʼ qat ex aqʼlik ka! —xeʼt Mal.
JHN.20.3	Yaʼne bʼen vet oʼ tiʼ tilix tal uvaʼ muqlik vitxhiʼoʼl Jesuus. 
JHN.20.4	Tul qʼex qubʼen s-qukaʼbʼil. Poro aʼ, in pal inqʼex viʼ Luʼ, in Xhun. Tul aʼ, in bʼaxich vaqʼbʼ vatz Luʼ kʼatz u muqbʼal kamnaʼq. 
JHN.20.5	Inkʼoʼbʼaetz kuxh kuʼ bʼiil vibʼ tiʼ insaqin ok tuul u muqbʼal kamnaʼq, tul vila uvaʼ taʼnich kuxh vet inqʼa bʼuʼq atich ka, inqʼa liinoxhtuʼ. Pet yeʼ paloʼk in tu muqbʼal kamnaʼq.
JHN.20.6	Yaʼne aqʼbʼ vet Simoon Luʼ s-viʼ. Tul tira paloʼk Luʼ tu muqbʼal kamnaʼq. Tul til Luʼ uvaʼ taʼn kuxh inqʼa bʼuʼq uvaʼ liinoxhtuʼ atich vet ka. 
JHN.20.7	Pet u bʼuʼq uvaʼ bʼatxhax bʼen iviʼ Jesuus s-tuchʼ, tan jitich eela atich tuchʼ jolt inqʼa bʼuʼq. Pet atichxh el s-junal. Tul patzʼich vet ka.
JHN.20.8	Yaʼne pal vet ok in tu muqbʼal kamnaʼq, in, uvaʼ bʼaxich vaqʼbʼ vatz Luʼ. Tul vila uvaʼ yeʼlich vet vitxhiʼoʼl Jesuus. Tul inqej veteʼ uvaʼ maʼtich titzʼeʼv vet Jesuus inpaqte. 
JHN.20.9	Tan tuulbʼal uvaʼ yeʼnaqich qileʼt u titzʼeʼv Jesuus, tul yeʼ nikich ibʼen inuqul inqʼa yol s-qe uvaʼ tzʼibʼamal ka t-viyolbʼal quBʼaal Tiuxh, oʼ, inqʼa nikich itxhus oʼ Jesuus. Tan aʼ nik tal viyolbʼal quBʼaal Tiuxh uvaʼ, tetxhal laʼ itzʼeʼv u Kriisto, kʼuxh maʼt ikameʼ.
JHN.20.10	Yaʼne qʼaʼv vet oʼ xoʼl inqʼa qumol, inqʼa nikich itxhus tibʼ kʼatz Jesuus.
JHN.20.11	Yaʼne qʼaʼv vet Mal inpaqte tiʼ tilix u muqbʼal kamnaʼq. Tul sebʼtich kuxh toqʼ Mal titziʼ eluʼl. Tuulbʼaletz uvaʼs sebʼtich toqʼ Mal, tul kʼoʼeʼv inbʼiil Mal tiʼ isaqin okaʼp tuul u muqbʼal kamnaʼq. 
JHN.20.12	Tul til Mal kaʼvaʼl aanxel uvaʼ saqich inqʼa toksaʼm. Tul ataqich okaʼpun tal uvaʼ ex aqʼlik ka vitxhiʼoʼl Jesuus. Vaʼletz u aanxel, kʼuqlich tal uvaʼ atink iviʼ Jesuus. Tul vaʼt, uvaʼ kʼuqlich tal uvaʼ atink toq Jesuus.
JHN.20.13	Yaʼne ech tal inqʼa aanxel te Mal s-eche: —Ixoq, ¿kam nik ooqʼle? —xeʼtaqe.
JHN.20.13	Tul ech tal Mal s-eche: —Nik voqʼeʼ, tan qat iqʼoliy vitxhiʼoʼl vinBʼaal Jesuus. Tul yeʼ vootzaqle tal qat ex aqʼlik ka, —xeʼt Mal.
JHN.20.14	Yaʼetz kuxh vet Mal tiʼ talax u yol uvaʼe, tul sutxhqʼ Mal tiʼ iqul. Tul til Mal uvaʼ txaklich vet Jesuus. Poro tira yeʼ bʼen te Mal oq uvaʼ Jesuusiche.
JHN.20.15	Tul ech tal Jesuus te Mal s-eche: —Ixoq, ¿kam nik ooqʼle? Atz ¿jaʼl nik atxhokeʼ? —xeʼt Jesuus.
JHN.20.15	Tul aʼ titzʼa Mal uvaʼ, aʼich u vinaq u xeen tetz u xhoraal. Tul ech tal vet Mal s-eche: —Vinaq, oq axh qat iqʼon el vitxhiʼoʼl Jesuus tzitza, tul al s-ve tal qat ex aaqʼvat ka. Tul bʼen viqʼo tzaan, —xeʼt Mal.
JHN.20.16	Yaʼne ech tal Jesuus s-eche: —¡Mal! —xeʼt Jesuus.
JHN.20.16	Tul sutxhqʼ Mal tiʼ tilix Jesuus. Tul ech tal Mal s-eche: —¡Ravooni! —xeʼt Mal. (‹Txhusul qetz,› chich telaʼp u yol Ravooni tu yolbʼal arameeo.)
JHN.20.17	Tul ech tal vet Jesuus te Mal s-eche: —Mal, txhaqpu in, tan yeʼx opoonoq inbʼen jaʼ kʼatz vinBʼaal. Pet toq atinoq tel in. Pet quuxh, tul bʼen aal te inqʼa nik itxhus tibʼ sinkʼatza, inqʼa eche vitzʼin vatzik tatin vatz quBʼaal Tiuxh uvaʼ: «–Toq bʼenoq in kʼatz vinBʼaal uvaʼ antxh veBʼaal. Atz toq bʼenoq in kʼatz vinTiuxh uvaʼ antxh veTiuxh, –chich Jesuus,» chaq axh, —xeʼt Jesuus te Mal.
JHN.20.18	Echetz ibʼen vet Male, u aj Magdaala, tiʼ talax inuqul u yol te inqʼa nikich itxhus tibʼ kʼatz Jesuus, tiʼ uvaʼ til Mal Jesuus. Atz exat tal Mal tiʼ kame u yol tal Jesuus te Mal.
JHN.20.19	Qʼeqxetz veteʼ, antxh tuulbʼal u bʼaxa qʼij t-vixeʼtebʼal u xhemaana, tul qukʼulaq vet qibʼ, oʼ inqʼa nikich qutxhus qibʼ kʼatz Jesuus. Tul bʼeeno katxʼumich otzotz qaʼn. Tan nikich quxoʼv te inqʼa iqʼesal tuqʼeʼybʼal inqʼa tij imam Israeel. Yaʼne ajtxh motx qil txaklich vet Jesuus s-quxoʼl. Tul ech tal Jesuus tiʼ taqʼax bʼaʼnil qukʼuul s-eche: —¡Ibʼaʼnil quBʼaal Tiuxh laʼ atin tetaanima! —xeʼt Jesuus.
JHN.20.20	Yaʼetz kuxh vet Jesuus tiʼ taqʼax bʼaʼnil qukʼuul, tul ikʼutxh vet Jesuus inqʼa takʼoʼm tiqʼabʼ. Atz ikʼutxh vet Jesuus u takʼoʼm txala tuul. Tul mam chiibʼichil motx qubʼan veteʼ, oʼ inqʼa nikich qutxhus qibʼ kʼatz Jesuus, tiʼ uvaʼ itzʼlich vet Jesuus.
JHN.20.21	Tul ech tal Jesuus s-eche: —Bʼaʼnil laʼ atin tetaanima. Tan kamxh qat itxhaqt tzaan in vinBʼaal xoʼl inqʼa xaol vatz txʼavaʼ, tul echatetz nik intxhaqt bʼen exe xoʼl inqʼa xaol, —xeʼt Jesuus. 
JHN.20.22	Taletz kuxh Jesuus u yol uvaʼe, tul xulin Jesuus. Tul ech tal Jesuus s-eche: —Kʼulvaq viTiuxhil Tiuxh. 
JHN.20.23	Tan jaʼl uvaʼ laʼ motx ekuy ipaʼv, tul laʼetz kuyux ipaʼv taʼn quBʼaal Tiuxh. Pet jaʼl uvaʼ yeʼ laʼ ekuy ipaʼv, tul yeʼletz ipaʼv laʼ kuyuxi, —xeʼt Jesuus.
JHN.20.24	Poro vaʼl uvaʼ yeʼxhkam atiche, uvaʼ atich ok s-tatxhul xoʼl kabʼlaval inqʼa nikich itxhus tibʼ kʼatz Jesuus uvaʼs ikʼutxht tibʼ Jesuus s-xoʼl. Aʼetze Maxh uvaʼ nikich talax s-Xuʼm.
JHN.20.25	Yaʼne ech tal jolt inqʼa nikich itxhus tibʼ kʼatz Jesuus te Maxh s-eche: —¡Qat qil u quBʼaal Jesuus! —xeʼtaqe.
JHN.20.25	Tul ech tal Maxh s-eche: —In yeʼ nik qeon. Pet bʼaxa laʼ nal vil u tokebʼal inqʼa laavuxh tiqʼabʼ Jesuus; atz laʼ nal inkan tal uvaʼ bʼenk inqʼa laavuxh; atz laʼ nal inkan u akʼoʼm txala tuul Jesuus, yaʼnetze laʼ inqea, —xeʼt Maxh.
JHN.20.26	Aʼetz tel vet vajxaqil qʼij vikʼutxht tibʼ Jesuus s-bʼaxa, tul atich okaʼp inqʼa nikich itxhus tibʼ kʼatz Jesuus tuul u otzotz inpaqte. Tul ant Maxh atich vet s-xoʼl. Bʼeenoxhichetz katxʼumichaq tibʼ tu otzotz, tul ajtxh motx til txaklich vet Jesuus s-xoʼl. Tul ech tal Jesuus s-eche: —¡Bʼaʼnil laʼ atin tetaanima! —xeʼt Jesuus.
JHN.20.27	Tul ech tal Jesuus te Maxh s-eche: —Maxh, oksa viʼ aqʼabʼ tzitza. Tul saqi inqʼa akʼoʼm t-inqʼabʼ. Tul aqʼ tzaan aqʼabʼ, atz natxh u vakʼoʼm txala vuul. Tul yeʼ abʼan kaʼl akʼuul s-viʼ. Pet qeja uvaʼ itzʼeʼvy vet in, —xeʼt Jesuus.
JHN.20.28	Yaʼne ech tal Maxh te Jesuus s-eche: —¡Axh inBʼaal! ¡Axh inTiuxh! —xeʼt Maxh.
JHN.20.29	Tul ech tal Jesuus te Maxh s-eche: —Maxh, qat naletzxh eel in, yaʼne qat aqea. Pet at vibʼaʼnil quBʼaal Tiuxh tiibʼa jaʼl u xaol uvaʼ laʼ qeon, kʼuxh yeʼl in qat motx til in, —xeʼt Jesuus.
JHN.20.30	Poro nima tel kuxh inqʼa etxhlal motx ikʼutxh Jesuus vatz inqʼa nikich itxhus tibʼ s-kʼatza. Aʼe tan, yeʼ tzʼibʼamal vet ka tu uʼ uvaʼa. 
JHN.20.31	Pet qat tzʼibʼaliy vet ka inqʼa yol inqʼaa, tiʼ uvaʼ laʼ eqea uvaʼ, aʼ Jesuuse u Kriisto, viKʼaol quBʼaal Tiuxh. Oqetz laʼ eqea, tul atetz qʼij esaq uvaʼ yeʼl iyaʼebʼal imotxebʼal tiʼ u titzʼeʼv Jesuus.
JHN.21.1	Xamtichetz txhan veteʼ, tul ikʼutxh tibʼ Jesuus inpaqte te inqʼa nikich itxhus tibʼ s-kʼatza. Tul aʼ ikʼutxhvat tibʼ Jesuus tziʼ u mam aʼ Tiveerias. Echetz ibʼan s-eche. 
JHN.21.2	Kʼulich tibʼ jolol inqʼa nikich itxhus tibʼ kʼatz Jesuus, tul ant Simoon Luʼ tuchʼ Maxh, uvaʼ nikich talax s-Xuʼm, tuchʼ Natanaeel, u aj tenam Kanaa uvaʼ at tuulbʼal Galileea, atich s-xoʼl. Tul atich kaʼvaʼl inqʼa ikʼaol Sevedeeo, tuchʼ kaʼvaʼt inqʼa nikich itxhus tibʼ kʼatz Jesuus.
JHN.21.3	Yaʼne ech tal Simoon Luʼ s-eche: —Maʼt intxey txay, —xeʼte.
JHN.21.3	Tul ech tal jolt inqʼa nikich itxhus tibʼ kʼatz Jesuus s-eche: —Maʼtatetz oʼ seʼe, —xeʼtaqe.
JHN.21.3	Bʼenaqetz veteʼ, tul motx ok vet bʼen tuul val u vaarko. Poro mij invaʼq txay itxeyaq tuulbʼal u aqʼbʼal uvaʼe.
JHN.21.4	Aʼetz vet saʼich isaqbʼeʼ, tul txaklich vet Jesuus tziʼ u mam aʼ. Poro tira yeʼ bʼen te inqʼa nikich itxhus tibʼ kʼatz Jesuus uvaʼ Jesuusiche. 
JHN.21.5	Tul ech tal okaʼp Jesuus s-eche: —Txa qumol, ¿yeʼx kol etxeyeʼt kaʼvoʼq qutxay, tul laʼ qetxhbʼu? —xeʼt Jesuus.
JHN.21.5	Tul echaq motx tal s-eche: —Yeʼle, —xeʼtaqe.
JHN.21.6	Yaʼne ech tal Jesuus s-eche: —Een ekʼonivat bʼen u kʼatxh tisebʼal u vaarko. Tul toq eleq jolol txay, —xeʼt Jesuus. 
JHN.21.6	Yaʼne ikʼoniaq vet bʼen u kʼatxh tisebʼal u vaarko. Taʼnetz kuxh motx ibʼana, tul yeʼ nikich toleʼvaq vet tiʼ tiqʼol jaʼul u kʼatxh tu mam aʼ, taʼn mamala txay.
JHN.21.7	Tul ech val vet te Luʼ, in, uvaʼ nikich intxhus vibʼ kʼatz Jesuus, atz in, uvaʼ atichxh taanima Jesuus s-viʼ, s-eche: —¡Aʼ bʼak u quBʼaal Jesuuse! —xeʼt in te Luʼ.
JHN.21.7	Taʼnetzxh tabʼi Luʼ uvaʼ Jesuusiche, tul nal kuxh iqitzoʼk Luʼ vaʼt u toksaʼm s-tiʼ. Tan eesamich toksaʼm Luʼ tiʼ itxeyex txay. Tul ikʼoni vet bʼen tibʼ Luʼ xeʼ u mam aʼ tiʼ inuʼx eluʼl. Tul el vet ul Luʼ tiʼ tilix Jesuus.
JHN.21.8	Petetz jolt inqʼa nikich itxhus tibʼ kʼatz Jesuus, tan ataqich ok tuul u vaarko. Tul juxumich tel vet ul u kʼatxh motx ibʼana, tan tira nojnaʼqichxh vet u kʼatxh taʼn txay. Tul jit niimich koq ataqich okaʼp viʼ u mam aʼ tuchʼ u vaarko. Pet kamal kajvaʼl kuxh kʼaʼaj ataqich okaʼpun.
JHN.21.9	Elaqetz vet ul tziʼ u mam aʼ, tul tilaq veteʼ uvaʼ kejlichxh vet aqʼtxhaʼl. Tul atich vet jaʼ val u txay viʼ u aqʼtxhaʼl tuchʼ paan. 
JHN.21.10	Tul ech tal Jesuus s-eche: —Iqʼovaq vet tzaan joloq inqʼa txay uvaʼ yaʼnxh etxeylaʼ, —xeʼt Jesuus.
JHN.21.11	Yaʼne pal vet ok Simoon Luʼ tuul u vaarko tuchʼ jolt imol. Tul ex ijuxu vet eluʼl Luʼ u kʼatxh tziʼ eluʼl u mam aʼ. Tul nojnaʼqichxh vet u kʼatxh taʼn nimla txhaq txay. Tan vaʼl 153 txay atich vet tuul u kʼatxh. Poro yeʼl u kʼatxh rinpi, kʼuxh nojnaʼqichxh vet taʼn mamala txay.
JHN.21.12	Yaʼne ech tal Jesuus te inqʼa nikich itxhus tibʼ s-kʼatza s-eche: —Etulvaq. Tul txʼaʼonoq ex, —xeʼt Jesuus.
JHN.21.12	Poro yeʼxhabʼilxh invaʼq inqʼa nikich itxhus tibʼ kʼatz Jesuus txʼolon tabʼileʼ uvaʼ: —¿Jaʼl axhe? —xeʼt koq te Jesuus. Tan tootzaqlaqiche uvaʼ Jesuusiche. 
JHN.21.13	Yaʼne tiqʼo tzaan Jesuus u paan tuchʼ u txay. Tul taqʼ Jesuus te inqʼa nikich itxhus tibʼ s-kʼatza.
JHN.21.14	Aʼetz uvaʼe ibʼan Jesuus uvaʼs ikʼutxht tibʼ Jesuus itoxpaq xoʼl inqʼa nikich itxhus tibʼ s-kʼatza uvaʼs maʼtich vet titzʼeʼv Jesuus inpaqte.
JHN.21.15	Yaʼetz kuxh vet itxʼaʼon Jesuus tuchʼ inqʼa nikich itxhus tibʼ s-kʼatza, tul ech tal Jesuus te Simoon Luʼ s-eche: —Simoon, axh vikʼaol Xhun, ¿palnaʼq nik asaʼt in viʼ naq inqʼae? —xeʼt Jesuus.
JHN.21.15	Tul ech tal Luʼ s-eche: —Ootzaqle, inBʼaal, uvaʼ tira nik insaʼ axh, —xeʼt Luʼ.
JHN.21.15	Tul ech tal Jesuus s-eche: —Kʼuula inqʼa niman vetz uvaʼ ech tatin, eche chelem karneʼl, —xeʼt Jesuus.
JHN.21.16	Yaʼne ech tal Jesuus tikaʼpaq te Luʼ s-eche: —Simoon, axh vikʼaol Xhun, ¿nik kolxh asaʼ in? —xeʼt Jesuus.
JHN.21.16	Tul ech tal Luʼ s-eche: —Ootzaqle, inBʼaal, uvaʼ tira nik insaʼ axh, —xeʼt Luʼ.
JHN.21.16	Tul ech tal Jesuus s-eche: —Xee inqʼa niman vetz, eche ixeel karneʼl, —xeʼt Jesuus.
JHN.21.17	Yaʼne tal Jesuus titoxpaq. Tul ech tal Jesuus te Luʼ s-eche: —Simoon, axh vikʼaol Xhun, ¿nik kol asaʼ in? —xeʼt Jesuus.
JHN.21.17	Tul yekichxh txumun vet Luʼ, tiʼ uvaʼ itoxpaqich vet tabʼit Jesuus u yol te Luʼ uvaʼ: —¿Nik asaʼ in? —xeʼt Jesuus.
JHN.21.17	Yaʼne ech tal vet Luʼ s-eche: —Yeʼl invaʼq yol uvaʼ yeʼ koq ootzaqle, inBʼaal. Pet at sakʼuul uvaʼ nik insaʼ axh, —xeʼt Luʼ.
JHN.21.17	Tul ech tal Jesuus s-eche: —Kʼuula inqʼa niman vetz, eche vaʼq u xeen karneʼl uvaʼ nik taqʼ titza vikarneʼl. 
JHN.21.18	Tul tira toq val see: Tuulbʼal uvaʼs txulich axh, tul junt nikich aqitzoʼk avoksaʼm seʼe. Tul maʼt axh tal uvaʼ nik isaʼ see. Pet toqetz qʼesbʼoq vet axh, tul laʼ aaqʼ vet el inqʼa aqʼabʼ. Tul vaʼlen vet laʼ qitzon axh s-iqvil. Tul laʼ iqʼol vet axh tal uvaʼ yeʼ laʼ asaʼvat abʼenaʼ, —xeʼt Jesuus te Luʼ.
JHN.21.19	Taletz Jesuus u yol tiʼ ibʼen te Luʼ uvaʼ kam kamchil laʼich palk Luʼ, tul laʼich toksa Luʼ iqʼij quBʼaal Tiuxh s-tuchʼ.
JHN.21.19	Yaʼetz kuxh Jesuus tiʼ talax u yol uvaʼe, tul ech tal Jesuus te Luʼ s-eche: —Txhʼuyeʼven s-viʼ, —xeʼt Jesuus.{*}
JHN.21.20	Taʼnetz kuxh tal Jesuus inqʼa yol te Luʼ, tul sutxhqʼ Luʼ tiʼ iqul. Tul til Luʼ uvaʼ il in, txhʼuyich tzaan in, in, uvaʼ nikich intxhus vibʼ kʼatz Jesuus, in, uvaʼ atxh taanima Jesuus s-viʼ, atz in, uvaʼ anlich ok in vatz itxhelebʼ Jesuus uvaʼs qutxʼaʼon tiʼ inimal u nimla qʼij Ipal Aanxel. Atz in, uvaʼ ech val te Jesuus s-eche: —QuBʼaal, ¿jaʼletz naqe uvaʼ toq oksan axh tiqʼabʼ inqʼa iqʼesal uqʼeʼybʼal? —xeʼt in.
JHN.21.21	Tiletz vet Luʼ vaqʼbʼeʼ, tul ech tal Luʼ te Jesuus s-viʼ s-eche: —InBʼaal, ¿keʼchetz naq uvaʼe? —xeʼt Luʼ.
JHN.21.22	Tul ech tal Jesuus s-eche: —¡Yeʼl avokebʼal tiʼ tootzaqileʼ! Tan oq in laʼ saʼon uvaʼ ant atil naq uvaʼs laʼ vul inpaqte, tul inetz laʼ bʼanon. Pet taʼn kuxh nik val see uvaʼ yeʼ laʼ atanbʼa innimaleʼ, —xeʼt Jesuus te Luʼ.
JHN.21.23	Echetz kuxh isutxhqʼ vet talaxe inqʼa yol s-viʼ xoʼl inqʼa niman tetz Jesuus, tul aʼ ex paxinoq veteʼ uvaʼ yeʼl in laʼich kam in. Poro yeʼxhkam tal Jesuus s-viʼ, uvaʼ yeʼl koq in laʼich kam in. Pet ech kuxh tal Jesuus s-eche: —¡Yeʼl avokebʼal tiʼ tootzaqileʼ! Oq in laʼ saʼon uvaʼ ant atil naq uvaʼs laʼ vul inpaqte, —xeʼt kuxh Jesuus.
JHN.21.24	—Antetzxh ine, in Xhun, uvaʼ nikich intxhus vibʼ kʼatz Jesuus, nik alon inuqul inqʼa kam. Tul ile nik intzʼibʼa ka, —xeʼt Xhun.
JHN.21.24	—Tul qootzaql veteʼ uvaʼ inuqulxh uvaʼ tzʼibʼamal ka taʼn Xhun, —xeʼt inqʼa iqʼon iviʼ.{*}
JHN.21.25	Tul mamala telxh motx ibʼan Jesuus. Echetze uvaʼ motx koq tzʼibʼal jankʼal inqʼa ibʼan Jesuus, tul mamalaebʼ uʼ laʼ ibʼana. Aʼetz nik vitzʼa uvaʼ yeʼ laʼ tzʼeq u vatz txʼavaʼ tiʼ ikolox inqʼa uʼ tiʼ kam uvaʼ ibʼan Jesuus.
ACT.1.1	Axh nimla vatz vinaq Teoofilo, tzʼibʼamal vet opoon see vaʼn tu bʼaxa uʼ tiʼ inqʼa mamala kam ibʼan Jesuus, atz inqʼa motx itxhus ka, 
ACT.1.2	tetxhal topoon viqʼiil tiqʼol jaʼ Jesuus tu amlikaʼ taʼn quBʼaal Tiuxh. Pet yeʼxnaqichetz bʼenoq jaʼ Jesuus tu amlikaʼ, tul ibʼekʼ ka Jesuus yol te inqʼa iapoostol taʼn viTiuxhil Tiuxh tiʼ kam laʼ motx ibʼana. Aʼ inqʼa iapoostol inqʼa chʼexich taʼn.
ACT.1.3	Maʼtichetz ipal vet Jesuus t-kʼaxkʼo tiʼ ikameʼl, tul itzʼeʼv Jesuus inpaqte. Tul itzʼlich veteʼ sikʼutxht tibʼ vatz inqʼa iapoostol. Tuulbʼaletz kaʼviinqil qʼij, tul jatpaqtel kuxh ikʼutxh tibʼ Jesuus, tiʼ uvaʼ yeʼxhabʼil laʼich ibʼan kaʼl ikʼuul, tiʼ uvaʼ itzʼlich vet Jesuus. Tul motx tal tel Jesuus yol tiʼ vibʼant quBʼaal Tiuxh iqʼesalil t-taanima inqʼa xaol.
ACT.1.4	Tuulbʼaletz invaʼl inqʼa qʼij inqʼae, tul kʼulich tibʼ Jesuus tuchʼ inqʼa iapoostol, tul ech ibʼekʼ ka Jesuus s-te s-eche: —Yeʼl ex laʼ motx eleʼl ex tu tenam Jerusaleen. Pet laʼ nal etxʼebʼ tul viTiuxhil Tiuxh uvaʼ alel ka taʼn quBʼaal Tiuxh. Tan alel vet sete vaʼn tiʼ u tulebʼal. 
ACT.1.5	Tan xeʼ kuxh aʼ taqʼvat kuʼ Xhun inqʼa xaol. Pet echetz koq vet uvaʼe toq ibʼane, tan aʼ vet viTiuxhil Tiuxh toq okoq tetaanima tuulbʼal yeʼxh jatvaʼt qʼij s-txheel, —xeʼt ka Jesuus te inqʼa iapoostol.
ACT.1.6	Tuulbʼaletz uvaʼ kʼulich tibʼ inqʼa apoostol kʼatz Jesuus, tul ech motx tabʼi te Jesuus s-eche: —QuBʼaal, ¿toqetz kol abʼaneʼ uvaʼ toq alak u qutenam Israeel inpaqte t-inqʼa qʼij inqʼa s-txheel tiʼ ibʼant iqʼesalil? —xeʼtaq te Jesuus.
ACT.1.7	Yaʼne ech tal Jesuus s-eche: —Yeʼl etokebʼal tiʼ tootzaqileʼ kam s-tuul laʼ ibʼan quBʼaal Tiuxh iqʼesalil, atz kam tutxh ibʼanleʼ laʼ ibʼan quBʼaal Tiuxh. Tan taʼn kuxh atil tiqʼabʼ vinBʼaal. 
ACT.1.8	Pet yaʼn laʼ etootzaqitaʼ uvaʼs laʼ ekʼult eyakʼil, atz etial uvaʼs laʼ toksat quBʼaal Tiuxh viTiuxhil tetaanxelal. Aʼetz vet ex, laʼ aqʼon ootzaqiloq kam uvaʼ qat etila, atz kam uvaʼ qat etabʼi. Tul aʼ laʼ etalvat tu tenam Jerusaleen, atz tuulbʼal jankʼal Judeea, atz tuulbʼal Samaaria, tetxhal topoon tuulbʼal jankʼal u vatz txʼavaʼ s-kaqaayil, —xeʼt ka Jesuus te inqʼa iapoostol.
ACT.1.9	Yaʼetz kuxh vet Jesuus tiʼ talax inqʼa yol inqʼae, tul iqʼol vet jaʼ Jesuus t-amlikaʼ ech ivatz inqʼa apoostol. Tul sotz kuxh vet Jesuus tuul val u suʼtzʼ. 
ACT.1.10	Sebʼtelichetz isaqin jaʼ inqʼa apoostol tiʼ vibʼen jaʼ Jesuus t-amlikaʼ, tul yeʼ kuxh taqla txaklich vet kaʼvaʼl inqʼa aanxel kʼatz inqʼa apoostol. Tul echich bʼanel taʼn inqʼa aanxel, eche kaʼvoʼq vinaq. Tul oqxhich isaqal toksaʼm inqʼa aanxel.
ACT.1.11	Tul ech tal inqʼa aanxel s-eche: —Yeʼ kuxh saqin vet jaʼ ex t-amlikaʼ, ex inqʼa een tzajnaʼq ex tuulbʼal Galileea. Tan echatxh laʼ iqʼaʼv Jesuus inpaqte xoʼl suʼtzʼ, eche uvaʼ qat etilt tiqʼol jaʼ Jesuus tu amlikaʼ xoʼl suʼtzʼ, —xeʼt inqʼa aanxel te inqʼa iapoostol Jesuus.
ACT.1.12	Tzaetz vet inqʼa iapoostol Jesuus tu vitz Inqʼa Oliivo, tul yekichaq qʼaʼv vet paqte tu tenam Jerusaleen. Tan naqlich kuxh ixoʼl kamal taʼn kuxh ixoʼl jankʼal uvaʼ nikich ikuyux ixajt vaʼq xaol tuulbʼal u xeem qʼij saavado.{*}
ACT.1.13	Aqʼbʼetz vet inqʼa apoostol tu tenam Jerusaleen, tul yekichaq vet jaʼ t-vikaʼviq u otzotz tal uvaʼ nikich motx vatka. Aʼetze Luʼ, Jakoovo, Xhun, Lixh, Piʼl, Maxh, Tuʼl, Tio, tuchʼ Jakoovo, vikʼaol qʼes Alfeeo, atz tuchʼ Simoon uvaʼ atich ok xoʼl inqʼa Seloote, tuchʼ Juudas, u titzʼin Jakoovo. 
ACT.1.14	Jankʼaletzxh inqʼa apoostol, tan vaʼlaqichxh iyol tiʼ tabʼil invaʼq kam te quBʼaal Tiuxh. Tul bʼenamen nikich motx inatxht quBʼaal Tiuxh. Antichetz Mal, vitxutx Jesuus, atz tuchʼ inqʼa titzʼin Jesuus, atz tuchʼ jolt inqʼa ixoq ataqich ok s-xoʼl tiʼ inatxhax Tiuxh.
ACT.1.15+ACT.1.16	Ibʼanetz paqul tuulbʼal inqʼa qʼij inqʼae, molelich tibʼ inqʼa apoostol tuchʼ jolt niman tetz Jesuus. Tul kamal vaʼqich vet sieen tuchʼ viinqil (120) s-kaqaayil. Tul txakeʼv Luʼ s-xoʼl. Tul ech tal Luʼ s-eche: —Jankʼal ex, qumol s-niman tetz Jesuus, at inqʼa yol uvaʼ tzʼibʼamal ka taʼn Daviid s-naʼya uvaʼ tetxhalxh qat elaʼpun. Tan tootzaqich viTiuxhil Tiuxh uvaʼ, aʼ Juudas laʼich iqʼon ibʼey inqʼa motx txeyon Jesuus. Aʼetz talaxe uvaʼ, aʼ viTiuxhil Tiuxh nikich alon te Daviid kam uvaʼ laʼ itzʼibʼa ka Daviid.
ACT.1.17	Tan atich ok Juudas s-quxoʼl. Tul nikich ilotxh oʼ Juudas tiʼ qaqʼonv tiʼ viyolbʼal quBʼaal Tiuxh.
ACT.1.18	Pet aʼetze tan, ibʼan vet Juudas val u yeʼbʼaʼn. Tan ikʼul Juudas puaq tiʼ toksal Jesuus tiqʼabʼ inqʼa iqʼesal u qutenam. Aʼetz itxakunsavat Juudas u puaq tiʼ iloqʼox val u txʼavaʼ. Yaʼne ex iyatzʼ vet el tibʼ Juudas s-tuul. Tul tʼebʼel ikuʼl Juudas t-txʼavaʼ. Tul aʼ iviʼ Juudas ul taqʼ kuʼ t-txʼavaʼ. Tul yekich rinp Juudas tinikʼa. Atz tira motx eluʼl taqʼ itxaʼ Juudas.
ACT.1.19	Paxetz vet itziulal inqʼa yol inqʼae xoʼl inqʼa aj tenam Jerusaleen. Echetz s-tiʼile yekich oksal vet ibʼij u txʼavaʼ s-Aseeldama taʼn inqʼa xaol. Aʼetz nik elkaʼp u bʼij Aseeldama s-eche. ‹Txʼavaʼ tetz kaq,› chich t-viyolbʼal inqʼa tij imam Israeel, tan tzitzi elk ikaqal vaʼl xaol.
ACT.1.20	Tan ech val u yol tzʼibʼamal ka t-inqʼa Saalmo s-eche:
ACT.1.20	«Tzʼinkabʼ kuxh vet
ACT.1.20	u tatibʼal laʼ ibʼana.
ACT.1.20	Tul yeʼxhabʼil invaʼq
ACT.1.20	laʼ atin s-tuul,»
ACT.1.20	chich u yol.
ACT.1.20	Atz echat nik tal vaʼt u yol s-eche:
ACT.1.20	«Tikʼen laʼ ok
ACT.1.20	invaʼt u iqʼon iviʼ
ACT.1.20	tiʼ ibʼanax u taqʼon,»
ACT.1.20	chich u yol.
ACT.1.21	Echetz s-tiʼile tetxhal toq quchʼex vaʼl qumol s-quxoʼl uvaʼ antxh niman tetz Jesuus tiʼ tok sivatzil Juudas, poro aʼ vaʼq uvaʼ ilonaʼq tetz jankʼal uvaʼ ibʼan Jesuus. Aʼetz laʼ quchʼex uvaʼ atichxh s-quxoʼl tuulbʼal jankʼal uvaʼ atin Jesuus s-quxoʼl, atz tuulbʼal uvaʼ nikich teleʼl quBʼaal Jesuus s-quxoʼl paqte. 
ACT.1.22	Atz aʼ vaʼq uvaʼ ilon ikuʼ Jesuus xeʼ aʼ taʼn Xhun, tetxhal tilt titzʼeʼv Jesuus inpaqte, atz u topoon viqʼiil tiqʼol jaʼ Jesuus t-amlikaʼ, —xeʼt Luʼ xoʼl inqʼa niman tetz Jesuus.
ACT.1.23	Yaʼne ichʼex vet inqʼa niman tetz Jesuus kaʼvaʼl inqʼa imol s-xoʼl. Vaʼl uvaʼ, Xhuʼlich ibʼij. Tul antxh varSavaasich ibʼij. Tul Juusto chichich eʼl tu yolbʼal latiin. Tul vaʼt uvaʼ, Tiaxhich ibʼij.
ACT.1.24	Yaʼne inatxh vet inqʼa niman tetz Jesuus quBʼaal Tiuxh. Tul ech motx tal s-eche: —QuBʼaal Tiuxh, ootzaql u qaanima s-qukaqaayil. Tul kʼutxh s-qe jabʼiste vaʼl u niman eetz s-te qat achʼex te kaʼvaʼl inqʼa at s-quxoʼl. 
ACT.1.25	Tul laʼ ok s-apoostolil s-quxoʼl tiʼ qulotxhox tiʼ vavaqʼon uvaʼ taqʼ ka Juudas tiʼ vipaʼvineʼ. Tul yekich vet Juudas tal uvaʼ bʼen kʼaxbʼisalika, —xeʼt inatxht inqʼa niman tetz Jesuus Tiuxh.
ACT.1.26	Yaʼne motx ibʼanbʼe vet invaʼl kam tiʼ tilixeʼ jaʼle uvaʼ laʼich oki. Aʼetz ex jaʼkaʼp tiibʼa Tiaxh. Echetz tok vet Tiaxhe xoʼl junlavat inqʼa apoostol, tul ex tzʼeqoq vet tatxhul s-kabʼlaval.
ACT.2.1	Opoonetz vet viqʼiil u nimla qʼij Pentekostees, tul vaʼl kuxh molich tibʼ inqʼa niman tetz Jesuus s-kaqaayil tiʼ ibʼant vaʼl iyol tiʼ inatxhax Tiuxh tu tenam Jerusaleen.
ACT.2.2	Tul yeʼ kuxh taqla tabʼi ivulun itzaj val uvaʼ tu amlikaʼ, eche ijuman ipal mam kaqiqʼ uvaʼ oqxh iyakʼile. Tul tira noj vet u otzotz taʼn tal uvaʼ kʼuqlich inqʼa niman tetz Jesuus. 
ACT.2.3	Tul motx txhej vet, eche taqʼ xamal tiibʼa junun niman tetz Jesuus. 
ACT.2.4	Tul tira ok vet viTiuxhil Tiuxh s-bʼaʼn t-taanxelal jankʼal inqʼa niman tetz Jesuus. Tul xeʼtaq vet yolon t-joltaq yolbʼal uvaʼs tok viTiuxhil Tiuxh t-taanxelal. Tul aʼ nikich tal vet kam uvaʼ nikich ijaʼ vet ul t-taanima taʼn viTiuxhil Tiuxh.
ACT.2.5	Tul atich jolol inqʼa tij imam Israeel tu tenam Jerusaleen tiʼ tilix u nimla qʼij. Tan aʼ nikich motx itxhok ijetxhtaq ok tibʼ kʼatz quBʼaal Tiuxh tiʼ inimal inqʼa bʼekʼbʼal. Tul talaq kuxh mam tenam tzajnaʼqich tuulbʼal u vatz txʼavaʼ. 
ACT.2.6	Tabʼiaqetz vet ivulun tul viTiuxhil Tiuxh, uvaʼ eche kaqiqʼ, tul tal uvaʼ molelich tibʼ inqʼa niman tetz Jesuus, tul nal kuxh motx imol vet tibʼ. Tul ulaq vet tiʼ tilixeʼ kam uvaʼ motx tabʼi. Tul motx tabʼi vet iyolon inqʼa niman tetz Jesuus t-junun inqʼa iyolbʼal. Tul tira sotzaq kuxh vet ikʼuul s-te. 
ACT.2.7	Atz kaayaqichxh vet taanima tiʼ kam uvaʼ motx til tabʼi.
ACT.2.7	Tul ech nikich motx talaq vet s-vatzaq s-eche: —Poro ¡jankʼalxh inqʼa xaol inqʼae, inqʼa nik motx iyolon veteʼ, tan aj Galileeae! 
ACT.2.8	Tul ¡jikxh vet nik qabʼit iyolon t-junun yolbʼal, u alabʼxh qetz! 
ACT.2.9	Tul at oʼ, aʼ quyolbʼal viyolbʼal aj Paarto, viyolbʼal aj Meedo, viyolbʼal aj Elaam, atz t-inqʼa yolbʼal uvaʼ nik iyolbʼel tuulbʼal Mesopotaamia, atz tuulbʼal Judeea, atz tuulbʼal Kapadoosia, atz tuulbʼal Poonto, atz tuulbʼal Aasia, 
ACT.2.10	atz tuulbʼal Friijia, atz tuulbʼal Panfiilia, atz tuulbʼal Ejiipto, atz tuulbʼal inqʼa mam tenam tuulbʼal Aafrika uvaʼ vatz opoon Sireene, atz ant inqʼa xaol, inqʼa aj Rooma, inqʼa aqʼon nik motx ibʼan tzitza, atz inqʼa tij imam Israeel, atz kʼuxh inqʼa xaol, inqʼa jit tij imam Israeel, inqʼa motx toksa tibʼ tiʼ inimal u quqʼeʼybʼal, oʼ inqʼa tij imam Israeel. 
ACT.2.11	Atz at oʼ, inqʼa aj Kreeta, aj Araavia, tul ¡ile nik motx qabʼi talt t-quyolbʼal tiʼ inqʼa mamala kaebʼal aanima qat ibʼan quBʼaal Tiuxh! —chichich vet inqʼa xaol s-vatzaq, inqʼa motx imol tibʼ.
ACT.2.12	Echetz tira motx kajaq vet taanima, atz motx kuxh sotzaq vet ikʼuul. Tan ech kuxh nikich talaq vet s-vatzaq s-eche: —¡Kamebʼ kuxh vet talax inqʼa nik tutxheʼ! —chichichaq kuxh veteʼ.
ACT.2.13	Pet jolt inqʼa xaol, tan aʼl kuxh nikich motx teesat iqʼij inqʼa niman tetz Jesuus. Tul ech nikich motx tal s-eche: —Aʼaqe qat motx pal iviʼ tukʼat qʼuʼich taʼl uuva, —chichichaqe.
ACT.2.14	Yaʼne txakp Luʼ tuchʼ junlavat inqʼa apoostol. Tul sichʼin Luʼ xoʼl inqʼa xaol, inqʼa motx aqʼbʼ saqin. Tul ech tal Luʼ s-eche: —Jankʼalxh ex inqʼa inmol s-tijaq imam Israeel, atz jankʼalxh ex inqʼa at ex tzitza tu tenam Jerusaleen, bʼenoq sete, tul abʼivaq kam uvaʼ toq val tiʼ uvaʼ nik tutxheʼ. 
ACT.2.15	Inqʼa xaol, inqʼa nik motx iyolon t-jolt yolbʼal, tan jitaq aʼe qʼabʼareel, eche uvaʼ nik etitzʼa. Tan yaʼn qʼalaʼmna, atz yaʼn bʼelval oora s-txheel. 
ACT.2.16	Pet aʼ vet inqʼa yol nik telaʼpun, inqʼa alel ka taʼn Joeel, u qʼexsanich tetz viyol quBʼaal Tiuxh, inqʼa iyol quBʼaal Tiuxh uvaʼ ech nik tal s-eche:
ACT.2.17	«–Tuulbʼal vimotxtebʼal
ACT.2.17	inqʼa qʼij,
ACT.2.17	tan ayaʼlxh inkʼuul
ACT.2.17	laʼ vaqʼ vinTiuxhil
ACT.2.17	t-taanxelal
ACT.2.17	jankʼal inqʼa xaol.
ACT.2.17	Laʼetz motx tal elaʼp
ACT.2.17	inqʼa ekʼaol vinyol.
ACT.2.17	Atz laʼ motx tal elaʼp
ACT.2.17	inqʼa emeʼal vinyol.
ACT.2.17	Tul laʼ til
ACT.2.17	inqʼa chelem vinaq
ACT.2.17	kam uvaʼ,
ACT.2.17	in laʼ kʼutxhun s-te.
ACT.2.17	Atz laʼat til inqʼa qʼes
ACT.2.17	vatzikʼ
ACT.2.17	uvaʼ, in laʼ kʼutxhun s-te.{*}
ACT.2.18	Atz kʼuxh inqʼa vinaq,
ACT.2.18	atz kʼuxh inqʼa ixoq,
ACT.2.18	inqʼa loqʼel nik motx tok
ACT.2.18	tiʼ aqʼon,
ACT.2.18	tan ayaʼlxh inkʼuul
ACT.2.18	laʼ vaqʼ vinTiuxhil
ACT.2.18	t-taanxelal
ACT.2.18	tiʼ iqʼexsat vinyol
ACT.2.18	xoʼl inqʼa xaol
ACT.2.18	tuulbʼal vimotxtebʼal
ACT.2.18	inqʼa qʼij inqʼae.
ACT.2.19	Tul laʼ inkʼutxh
ACT.2.19	uvaʼ mam yol laʼ tilix
ACT.2.19	vatz u amlikaʼ,
ACT.2.19	atz tuchʼ inqʼa etxhlal
ACT.2.19	vatz u txʼavaʼ
ACT.2.19	tuchʼ u nimla viqleʼm.
ACT.2.19	Tan aʼetz inqʼa etxhlal
ACT.2.19	uvaʼ laʼ ibʼan vatz u txʼavaʼ;
ACT.2.19	aʼe, uvaʼ laʼ ilix iyatzʼax
ACT.2.19	inqʼa xaol
ACT.2.19	tuulbʼal u txhʼaʼo.
ACT.2.19	Tul laʼ ilix ixaon ikaqal.
ACT.2.19	Tul mam xamal,
ACT.2.19	atz mam sibʼ laʼ ilix tel
ACT.2.19	taʼn u txhʼaʼo.
ACT.2.20	Pet u etxhlal
ACT.2.20	uvaʼ laʼ ibʼan
ACT.2.20	vatz u amlikaʼ,
ACT.2.20	tan aʼe, uvaʼ laʼ bʼen u qʼij
ACT.2.20	s-tokto;
ACT.2.20	atz laʼ bʼen u ichʼ s-kaq.
ACT.2.20	Aʼetz uvaʼe, laʼ utxhi,
ACT.2.20	tul laʼ opoon vet viqʼiil
ACT.2.20	vaqʼt kuʼ
ACT.2.20	inqʼa yol tinuqul.
ACT.2.20	Poro mam yol laʼ tilixeʼ,
ACT.2.20	atz mam yol laʼ ikʼutxhuxeʼ.
ACT.2.21	Pet jatvaʼletzxh
ACT.2.21	inqʼa xaol
ACT.2.21	uvaʼ laʼ qʼiilan in,
ACT.2.21	tul aʼetz uvaʼe, laʼ inkoleʼl
ACT.2.21	vatz u kʼaxkʼo,
ACT.2.21	–chich quBʼaal Tiuxh,»
ACT.2.21	chich u yol uvaʼ tzʼibʼamal ka.
ACT.2.22	Jankʼalxh ex inqʼa inmol s-tijaq imam Israeel, abʼivaq kam uvaʼ nik valeʼ. Tan tuulbʼal uvaʼs atich Jesuus sexoʼl, Jesuus u aj Nasareet. Tan veqlelichxhtuʼ uvaʼ quBʼaal Tiuxh txhaqon Jesuus. Tan motx ibʼan Jesuus inqʼa mam kaebʼal aanima, atz motx ibʼan Jesuus inqʼa kam uvaʼ mam yol tilixeʼ, atz motx ibʼan Jesuus inqʼa etxhlal sexoʼl. Tul etootzaql kam uvaʼ nik valeʼ, 
ACT.2.23	kʼuxh antxh ex kuyun toksal Jesuus tiqʼabʼ inqʼa nikich itxhiʼan tiʼ Jesuus, inqʼa bʼanolaq tetz yeʼbʼaʼn, inqʼa alonaq ijaʼ Jesuus vatz kurus. Kʼuxhetz echxh uvaʼe palk Jesuus, poro tira ootzaqimich taʼn quBʼaal Tiuxh. 
ACT.2.24	Kʼuxhetz mamala txhoʼm palk Jesuus tiʼ ikameʼl, poro itzʼeʼv Jesuus inpaqte. Tan quBʼaal Tiuxh yeʼ kuyun uvaʼ laʼ atin Jesuus xoʼl inqʼa kamnaʼq. Tan jit aʼ u kamchil palnaʼq iyakʼil tiibʼa quBʼaal Tiuxh. Echetz itxhaqpul el Jesuuse tiqʼabʼ u kamchil taʼn quBʼaal Tiuxh.
ACT.2.25	Tan ech val u yol itzʼibʼa ka Daviid s-naʼya tiʼ u Kriisto s-eche:
ACT.2.25	«–InBʼaal, vootzaqle
ACT.2.25	uvaʼ atxh axh sinkʼatza
ACT.2.25	bʼenamen.
ACT.2.25	Echetz, tiʼ uvaʼ atxh axh
ACT.2.25	sinkʼatza,
ACT.2.25	tul yeʼl inbʼeeq in laʼ xoʼv in
ACT.2.25	te inqʼa nik saʼon
ACT.2.25	inkʼaxbʼisaleʼ.
ACT.2.26	Tiʼetz uvaʼ atxh axh
ACT.2.26	sinkʼatza,
ACT.2.26	tul nik ichiibʼ u vaanima,
ACT.2.26	tul nik inbʼitzle axh
ACT.2.26	tuchʼ vaqʼ.
ACT.2.26	Kʼuxhetz maʼt inkam veteʼ,
ACT.2.26	tan nik inkʼuqbʼa inkʼuul
ACT.2.26	uvaʼ laʼ itzʼeʼv in inpaqte.
ACT.2.27	Tul yeʼl u vaanxelal
ACT.2.27	laʼ aaqʼ ka
ACT.2.27	tu tatibʼal inqʼa kamnaʼq.
ACT.2.27	Atz yeʼl vintxhiʼoʼl laʼ akuy
ACT.2.27	iqʼaj ka tu jul,
ACT.2.27	tan tira txʼakel ok vaanima
ACT.2.27	seʼe tiʼ animaleʼ.
ACT.2.28	Tul axh qat alon,
ACT.2.28	tul laʼ bʼen vil
ACT.2.28	u qʼij insaq inpaqte.
ACT.2.28	Tul axh laʼ bʼanon,
ACT.2.28	tul yeʼl iyaʼebʼal imotxebʼal
ACT.2.28	laʼ inbʼen chiibʼoq sakʼatza,
ACT.2.28	–chich u Kriisto,»
ACT.2.28	xeʼt itzʼibʼat ka Daviid.
ACT.2.29	Jankʼalxh ex inqʼa inmol s-tijaq imam Israeel, nik val inuqul u yol sexoʼl tiʼ Daviid, u kʼuy qumam. Tan ootzaqimal uvaʼ kam Daviid, tul muqux vitxhiʼoʼl. Tul il u atibʼal ant atil s-txheel s-quxoʼl tal uvaʼ muqlika. 
ACT.2.30	Tul qʼexsanich iyol quBʼaal Tiuxh Daviid. Pet aʼ talvat Daviid inqʼa yol tiʼ u titzʼeʼv u Kriisto inpaqte. Tul tootzaqlich Daviid uvaʼ tetxhal laʼich inima quBʼaal Tiuxh viyol uvaʼ talka te Daviid, tiʼ uvaʼ antxh laʼich txhejk u Kriisto xoʼl ixaʼnil Daviid. Echetz aʼ vet u Kriisto laʼich bʼanon iqʼesalil s-quxoʼl, oʼ inqʼa tij imam Israeel, eche uvaʼ ibʼan Daviid.
ACT.2.31	Maʼtichetz tootzaqit Daviid u yol tiʼ u titzʼeʼv u Kriisto inpaqte, kʼuxh yeʼxnaqich ibʼaneʼtaʼ, echetz talt vet Daviide u yol tiʼ titzʼeʼv u Kriisto inpaqte. Atz talat Daviid uvaʼ yeʼl u taanxelal u Kriisto laʼich kaj tu tatibʼal inqʼa kamnaʼq. Tul yeʼl vitxhiʼoʼl laʼich qʼai. 
ACT.2.32	Tiʼetz Jesuuse nik talvat u yol uvaʼe, Jesuus uvaʼ titzʼeʼvsa quBʼaal Tiuxh inpaqte. Niketz qal u yol uvaʼe, tan oʼ ilon uvaʼ echxh ibʼane. 
ACT.2.33	Taʼnetzxh aqʼbʼ Jesuus inpaqte kʼatz quBʼaal Tiuxh tu amlikaʼ, tul oksal vet iqʼij Jesuus, atz aqʼax vet tiqleʼm Jesuus tiʼ tatin tisebʼal quBʼaal Tiuxh. Yaʼne aqʼax vet tiqleʼm Jesuus, tiʼ uvaʼ, aʼ Jesuus laʼ aqʼon vet tzaan viTiuxhil Tiuxh. Iletze qat taqʼl vet tuchʼ ayaʼl ikuul, tul aʼetz vet uvaʼe, qat etabʼi, atz nik etil vet s-txheel.
ACT.2.34	Tul antxh tiʼ Jesuus talvat Daviid vaʼt u yol. Aloq jit Daviid koq nik tal u yol tiʼ vibʼen jaʼ tu amlikaʼ, pet aʼ nik talvat tiʼ u Kriisto. Tul ech u yol itzʼibʼa Daviid s-eche:
ACT.2.34	«Ech tal quBʼaal Tiuxh
ACT.2.34	te vinBʼaal Kriisto s-eche:
ACT.2.34	–Kʼuqeʼven tinsebʼal
ACT.2.34	tiʼ abʼant vaqʼesalil,
ACT.2.35	tan tira laʼ veesa iqʼij
ACT.2.35	inqʼa nik itxhiʼan seʼe,
ACT.2.35	tul eche tzeqʼbʼal,
ACT.2.35	toq bʼenk vaʼn,
ACT.2.35	–xeʼt quBʼaal Tiuxh,»
ACT.2.35	chich vaʼt u yol uvaʼ tzʼibʼamal ka taʼn Daviid.
ACT.2.36	Echetz bʼenoqxh inuqul u yol sete s-bʼaʼn, jankʼal ex inmol tijaq imam Israeel, tiʼ uvaʼ, aʼ Jesuuse u Bʼaala, atz aʼ Jesuuse u Kriisto taʼn quBʼaal Tiuxh, kʼuxh antxh ex alon ijaʼ vatz kurus tiʼ ikameʼl, —xeʼt Luʼ xoʼl inqʼa xaol.
ACT.2.37	Taʼnetzxh motx tabʼi vet inqʼa xaol u yol uvaʼ tal Luʼ, tul motx inatxhbʼeaq vet tibʼ uvaʼ antaqich tiʼ talax ikameʼl Jesuus. Atz motx inatxha uvaʼ aj paʼvomich veteʼ. Tul echaq motx tal vet te Luʼ, atz te jolt inqʼa apoostol s-eche: —Txa qumol s-tijaq imam Israeel, ¿kametz toq qubʼan veteʼ, tul laʼ kuyux inqʼa qupaʼv? —xeʼtaqe.
ACT.2.38	Yaʼne ech tal vet Luʼ s-eche: —Itzʼavaq etibʼ t-inqʼa epaʼv. Tul jaqvaq ekuya tiʼ inqʼa motx ebʼana. Tul laʼ eqej u tiqleʼm JesuKriisto tiʼ ikuyux inqʼa epaʼv. Tul laʼ aqʼax kuʼ ex xeʼ aʼ junun ex tuchʼ ibʼij JesuKriisto. Echetz laʼ ikuyuxe inqʼa epaʼv taʼn u tiqleʼm JesuKriisto. Tul laʼ ekʼul vibʼaʼnil viTiuxhil tetaanxelal. 
ACT.2.39	Tan alel ka taʼn quBʼaal Tiuxh uvaʼ laʼ taqʼ viTiuxhil sete, atz te inqʼa kʼaol emeʼal, atz te jatvaʼtel toq alaloq vatz u txʼavaʼ, atz te jankʼal inqʼa quBʼaal Tiuxh toq oksan t-taanima vinimal taʼn, —xeʼt Luʼ te inqʼa xaol.
ACT.2.40	Tul mamala tel yol nikich tal Luʼ inuqul; atz nikich iyaʼlu Luʼ inqʼa xaol. Tul ech nikich tal Luʼ s-eche: —Kolvaq etibʼ vatz inqʼa kʼaxkʼo uvaʼ toq taqʼ kuʼl quBʼaal Tiuxh tiibʼa inqʼa xaol, inqʼa palsan yol, inqʼa itzʼlel s-txheel, atz inqʼa nik ixvan Jesuus, —chichich Luʼ.
ACT.2.41	Tul sibʼal xaol motx niman inqʼa yol uvaʼ tal Luʼ. Tul motx aqʼaxaq vet kuʼ xeʼ aʼ. Tul kamal oxvoʼq mil (3,000) tatxhul ex ibʼan veteʼ. Tan naʼ vet tatxhul inqʼa niman tetz Jesuus tuulbʼal u qʼij uvaʼe.
ACT.2.42	Tul mij nikich motx iyaʼ vet tiʼ itxhustaq tibʼ tiʼ inqʼa txhusbʼal uvaʼ nikich tal inqʼa apoostol. Tul bʼiitxhaqul kuxh tuul nikich motx imoltaq tibʼ s-vatzaq. Tul nikich motx itxʼaʼonaq s-vatzaq, atz nikich motx ipixheʼl u paan s-xoʼl s-vatzaq tiʼ tulsataq vikamebʼal Jesuus s-kʼuul. Atz bʼiitxhaqul tuul nikich motx inatxht Tiuxh inpaqte.
ACT.2.43	Yaʼne mam kaebʼal aanima tuchʼaq etxhlal motx ibʼan vet inqʼa apoostol vatz inqʼa xaol. Ajtetz til vet inqʼa xaol, tul tira bʼen vet te inqʼa xaol uvaʼ mam yol tatin quBʼaal Tiuxh. 
ACT.2.44	Tul vaʼlichxh iyol inqʼa xaol s-vatzaq tiʼ inimal Jesuus. Atz vaʼl kuxh vet nikich motx ibʼanbʼet inqʼa kamaq tetz s-vatzaq. 
ACT.2.45	Tul at inqʼa nikich kʼayin itxʼavaʼ. Atz at inqʼa nikich kʼayin kamaq tetz. Tul antxh nikich jatxaxik u puaq xoʼl inqʼa niman tetz Jesuus. Poro aʼ nikich bʼenk taqʼax u puaq tiʼ kam uvaʼ nikich isaʼon te junun. 
ACT.2.46	Tul ant kuxh vaʼlaqich iyol tiʼ imolt tibʼ jun qʼij tu nimla tuulbʼal u tostiuxh. Tul nikich motx itxʼaʼonaq s-vatzaq t-inqʼa otzotz. Tul nikich motx ipitxheʼl u paan s-xoʼl s-vatzaq tiʼ tulsataq vikamebʼal Jesuus s-kʼuul. Tul chiibʼebʼalichxh tatinaqe, atz ayaʼlaqichxh bʼaʼn s-te s-vatzaq. 
ACT.2.47	Tul vaʼlaqxh nikich toksat iqʼij quBʼaal Tiuxh. Tul mam yol tatinich vet inqʼa niman tetz Jesuus vatz jankʼal inqʼa xaol, inqʼa yeʼnaqich motx okoq s-niman tetz Jesuus. Tul aʼlxh nikich tok vet inqʼa xaol s-niman tetz Jesuus jun qʼij taʼn quBʼaal Tiuxh, jaʼl inqʼa nikich isaʼ ikolt tibʼ vatz u kʼaxkʼo tiʼ inqʼa ipaʼv.
ACT.3.1	Echetz ibʼane, tuulbʼal uvaʼs aʼlich ibʼen Luʼ tuchʼ Xhun tu nimla atibʼal tuulbʼal u tostiuxh uvaʼs ibʼant oxvaʼl oora s-kuʼebʼal qʼij, uvaʼs nikich tutxh natxho Tiuxh.{*}
ACT.3.2	Atichetz val u vinaq uvaʼ aʼxh yeʼ nikich ixaoneʼ s-talaleʼ, tul jun qʼij nikich ex aqʼloq ka tziʼ val u palebʼal ok uvaʼ, aʼich ibʼij Josqʼilxhtuʼ, tal uvaʼ nikich palkoʼk inqʼa xaol. Tul nikich kuxh ijoy u vinaq ipuaq te inqʼa xaol. 
ACT.3.3	Tiletz vet u vinaq uvaʼ aʼlich ipal vet ok Luʼ tuchʼ Xhun tu nimla atibʼal tuulbʼal u tostiuxh, tul kuykunyichxh u vinaq tiʼ tabʼil ipuaq te Luʼ, atz te Xhun.
ACT.3.4	Yaʼne itiila saqi Luʼ tuchʼ Xhun ivatz u vinaq. Tul ech tal Luʼ te u vinaq s-eche: —Saqi oʼ, —xeʼt Luʼ. 
ACT.3.5	Tul isaqi vet u vinaq ivatz Luʼ tuchʼ Xhun. Poro aʼ nikich itxʼebʼ vet u vinaq taqʼt Luʼ ipuaq, atz taqʼt Xhun ipuaq.
ACT.3.6	Yaʼne ech tal Luʼ s-eche: —Yeʼl inpuaq ati, kʼuxh plaata, atz kʼuxh ooro. Pet aʼ toq vaqʼ see vibʼaʼnil quBʼaal Tiuxh uvaʼ aqʼel s-ve taʼn. Toqetz val see tuchʼ u viqleʼm uvaʼ aqʼel taʼn u quBʼaal JesuKriisto, u aj Nasareet: ¡Txakpen! Tul ¡xaon! —xeʼt Luʼ te u vinaq.
ACT.3.7	Tul aʼ itxey Luʼ viqʼabʼ u vinaq, visebʼal, tiʼ ilotxhox u vinaq tiʼ itxakpeʼ. Tul yekich txheaq iyakʼil inqʼa toq u vinaq tuchʼ inqʼa qul toq.
ACT.3.8	Yaʼne yuqel ijaʼ u vinaq. Tul txakeʼvi. Atz xaon veteʼ. Tul pal vet ok tiʼ Luʼ tuchʼ Xhun tu nimla tuulbʼal u tostiuxh. Poro oqxhich vet iyuqpe. Atz sebʼtich vet toksat iqʼij quBʼaal Tiuxh.
ACT.3.9	Tul mamala vet xaol motx ilon u vinaq uvaʼ nikich ixaon veteʼ, atz nikich toksa vet iqʼij quBʼaal Tiuxh. 
ACT.3.10	Tan bʼen vet te inqʼa xaol uvaʼ, aʼich u vinaq uvaʼ nikich kuxh ikʼuqeʼv tiʼ ijoyox ipuaq tziʼ u palebʼal ok uvaʼ aʼich ibʼij Josqʼilxhtuʼ. Tul yekich kaj vet taanima inqʼa xaol s-tiʼ. Atz yekich motx samun veteʼ uvaʼs tiltaʼ uvaʼ bʼaʼnich vet u vinaq. 
ACT.3.11	Txeyelichetz kuxh vet Luʼ tuchʼ Xhun taʼn u vinaq uvaʼ ibʼan bʼaʼn, tul kaʼyaqichxh vet taanima jankʼalxh inqʼa xaol, inqʼa kʼulich tibʼ tu nimla atibʼal tuulbʼal u tostiuxh. Tul motx txhʼuyeʼvaq vet eluʼl paqte tiʼ Luʼ, atz tiʼ Xhun tiʼ eluʼl u palebʼal ok uvaʼ atich ok ibʼij Salomoon s-tiʼ. Tul atinaq vet tiʼ vitiʼ otzotzil inqʼa otzotz uvaʼ sutimich ok tiʼ u nimla atibʼal tuulbʼal u tostiuxh.
ACT.3.12	Tiletz vet Luʼ uvaʼ molich vet tibʼ inqʼa xaol, tul ech tal Luʼ s-xoʼl s-eche: —Jankʼal ex qumol s-tijaq imam Israeel, ¡yeʼ kuxh kaj etaanima tiʼ vibʼant u vinaq bʼaʼn! Atz ¡yeʼ kuxh kaj etaanima tiʼ qusaqileʼ! Atz ¡yeʼ kuxh etoksa quqʼij! ¿Maqetz aʼ nik etale uvaʼ tuchʼ qiqleʼm, atz, tiʼ uvaʼ, oʼ jikla vinaq, tul qat xaonk u vinaq uvaʼe? Yeʼle. 
ACT.3.13	Pet toq val sete: Aʼ u quBʼaal Tiuxhe qat bʼanon uvaʼ inatxhkʼuula Avraʼaam, u kʼuy qumam, inatxhkʼuula Isaak, atz inatxhkʼuula Jakoov. Tan aʼ isaʼ quBʼaal Tiuxh toksal iqʼij viKʼaol; aʼe Jesuus, u quBʼaal. Pet aʼe tan, ekuy toksal Jesuus tiqʼabʼ inqʼa iqʼesal u qutenam, tan yeʼ ekuy itxhaqpul el, kʼuxh maʼtich itxhokt Pilaato txumbʼal tiʼ itxhaqpul el. 
ACT.3.14	Pet yeʼ ekuy itxhaqpul el Jesuus, uvaʼ jikxh tatin vatz quBʼaal Tiuxh, atz uvaʼ loqʼola vinaq tatineʼ. Pet aʼl aʼ ekuy itxhaqpeʼl val u yatzʼol aanima. 
ACT.3.15	Taʼnetz koqe, pet tetxhal etal ikameʼl Jesuus, u aqʼol qʼij saq uvaʼ yeʼl iyaʼebʼal imotxebʼal. Pet quBʼaal Tiuxh itzʼeʼvsan inpaqte tiʼ toksal iqʼij. Tan tira qootzaqle, tul tira qila uvaʼ itzʼeʼvxh Jesuus inpaqte xoʼl inqʼa kamnaʼq.
ACT.3.16	Tul tiʼetz uvaʼ qat qukʼuqbʼa qukʼuul tiʼ Jesuus, tul qat ibʼan u vinaq bʼaʼn tiʼ ikʼutxhuxeʼ uvaʼ, aʼ Jesuuse uvaʼ at tiqleʼm. Tul iletze nik etil s-txheel vibʼant u vinaq bʼaʼn. Tul ootzaqimal etaʼn uvaʼ aʼxh u vinaq yeʼ nikich ixaoneʼ. Tul ile nik ixaon veteʼ. Tiʼetz u kʼuqlebʼ kʼuul tiʼ Jesuus, tul tira qat ibʼan u vinaq bʼaʼn ech evatz sekaqaayil.
ACT.3.17	Poro vootzaqle uvaʼ, ex sotznaʼqich ekʼuul, atz yeʼich etootzaql u Kriisto tul etal ikamsal el. Tul sotznaʼqichat ikʼuul inqʼa mam quqʼesal setuchʼ. 
ACT.3.18	Pet aʼetz inqʼa iyol quBʼaal Tiuxh qat ex tzoqpoq tiʼ ikamsal el u Kriisto, uvaʼ alel ka taʼn inqʼa qʼexsanich tetz viyol quBʼaal Tiuxh s-naʼya. 
ACT.3.19	Echetz toq val sete uvaʼ: Itzʼavaq etibʼ t-inqʼa epaʼv. Tul qʼaʼvoqvaq etitzʼabʼal tiʼ ibʼanax u bʼaʼn vatz quBʼaal Tiuxh. Tul toq sotzsaloq el vepaʼv taʼn quBʼaal Tiuxh. Echetz toq tule viqʼiil vichiibʼisal u qaanima taʼn quBʼaal Tiuxh. 
ACT.3.20	Tul antxh u quBʼaal Tiuxh toq bʼanon. Tul laʼ txhaqax tzaan u Kriisto inpaqte. Tan alelxh vet ka taʼn quBʼaal Tiuxh uvaʼ tetxhal laʼ ul u quBʼaal Jesuus inpaqte.
ACT.3.21	Aloq tetxhal laʼ atin ka quBʼaal Jesuus tu amlikaʼ, tetxhal opoon nal u qʼij uvaʼs laʼ itxhaqt tzaan quBʼaal Tiuxh u quBʼaal Jesuus tiʼ ibʼanax bʼaʼn tatin jankʼal inqʼa kam s-kaqaayil vatz u txʼavaʼ. Tan tiʼ vibʼant bʼaʼn tatin inqʼa kam, tul tal ka quBʼaal Tiuxh inqʼa iyol te inqʼa qʼexsanich tetz viyol s-naʼya.
ACT.3.22	Tul ech tal Moisees te inqʼa kʼuy qumam tiʼ u tulebʼal u Kriisto s-eche: «Laʼ toksa quBʼaal, veTiuxh vaʼt qʼexsan tetz viyol sexoʼl, ex inqʼa tij imam Israeel. Tan ech laʼ itxhaqt tzaan quBʼaal Tiuxh, eche uvaʼ toksat ka in. Tul laʼ motx enima jankʼal inqʼa yol uvaʼ laʼ ul tal sexoʼl. 
ACT.3.23	Jatvaʼletz ex uvaʼ yeʼ laʼ niman u qʼexsan tetz viyol quBʼaal Tiuxh uvaʼ laʼ toksa sexoʼl, tul yeʼletz ex ant ex xoʼl vitenam quBʼaal Tiuxh laʼ ibʼana,» xeʼt ka Moisees.
ACT.3.24	Tul nima tel kuxh qʼexsanich tetz viyol quBʼaal Tiuxh nik alon tiʼ u qʼij uvaʼs tul Jesuus vatz txʼavaʼ. Tan talat Samueel paqte, tul yek kuxh vet s-tiʼ. Tul junun inqʼa qʼexsanich tetz viyol quBʼaal Tiuxh, tan nik motx tal bʼiitxhaqul inqʼa yol tiʼ u tulebʼal Jesuus. 
ACT.3.25	Tul iletze nik etil vitzoqpebʼal inqʼa yol uvaʼ alel ka taʼn inqʼa qʼexsanich tetz viyol quBʼaal Tiuxh.
ACT.3.26	Xaʼtetze aʼ itxhaqvat tzaan quBʼaal Tiuxh Jesuus s-quxoʼl s-bʼaxa, oʼ inqʼa tij imam Israeel, tiʼ taqʼt quBʼaal Tiuxh u bʼaʼnil s-qiibʼa. Qatetz taqʼ quBʼaal Tiuxh, viKʼaol s-quxoʼl, tan aʼ titzʼabʼal s-qiʼ uvaʼ laʼ motx qujalpu inqʼa qutxumbʼal jununil oʼ tiʼ yeʼ qubʼant u paʼv s-vatz, —xeʼt Luʼ xoʼl inqʼa xaol.
ACT.4.1	Sebʼtichetz iyolon Luʼ tuchʼ Xhun xoʼl inqʼa xaol, tul aqʼbʼ jolol inqʼa oksan yol vatz Tiuxh tuchʼ viqʼesal inqʼa xeen tetz u tostiuxh tuchʼ jolt inqʼa saduseeo. 
ACT.4.2	Tan tira atich ka txhoʼm t-taanima tiʼ itxhust Luʼ tuchʼ Xhun inqʼa tenam, atz tiʼ ipaxsal u yol tiʼ u titzʼeʼv inqʼa xaol inpaqte tiʼ titzʼeʼv Jesuus. 
ACT.4.3	Tul motx tal vet itxeyp Luʼ tuchʼ Xhun. Tul palsalaq kuxh vet jaʼ t-tzeʼ s-kaʼbʼil. Pet echich vet qaleen laʼich aqʼax vet kuʼ yol tinuqul tiʼ Luʼ tuchʼ Xhun, tiʼ uvaʼ tan, maʼtich ikuʼ vet qʼij. 
ACT.4.4	Poro mamala xaol, motx ok vet s-niman tetz Jesuus, inqʼa motx abʼin inqʼa yol uvaʼ tal Luʼ tuchʼ Xhun. Tul kamal atich vet oʼvoʼq mil (5,000) tatxhul inqʼa vinaq inqʼa motx niman vet inqʼa yol.
ACT.4.5	Echetz vet eqal, tul motx ikʼul vet tibʼ jankʼalxh inqʼa iqʼesal tenam tu tenam Jerusaleen tuchʼ inqʼa aqʼol kuʼ yol tinuqul, atz tuchʼ inqʼa nikich txhusun ibʼekʼbʼal inqʼa tij imam Israeel. 
ACT.4.6	Tul antich Anaas tuchʼ Kaifaas inqʼa iqʼesal oksan yol vatz Tiuxh. Tul antich jolt inqʼa titzʼin tatzik Kaifaas uvaʼ Xhunich ibʼij, atz tuchʼich Alejaandro, atz tuchʼ jolt inqʼa titzʼin tatzik inqʼa iqʼesal oksan yol. 
ACT.4.7	Yaʼnetze iqʼol vet ok Luʼ tuchʼ Xhun xoʼl inqʼa iqʼesal s-kaqaayil. Tul aqʼax vet kuʼ Luʼ tuchʼ Xhun s-xoʼl. Tul ech tal inqʼa iqʼesal s-eche: —¿Jaʼl qat aqʼon etiqleʼm tiʼ ebʼant bʼaʼn u yaabʼ? Atz ¿kam ibʼij viqʼesal uvaʼ qat aqʼon etiqleʼm? —xeʼt eʼl Luʼ tuchʼ Xhun.
ACT.4.8	Tiraetz inatxh vet Luʼ uvaʼ atichxh vet itial Luʼ taʼn viTiuxhil Tiuxh, tul yolon vet Luʼ xoʼl inqʼa iqʼesal inqʼa tij imam Israeel. Tul ech tal Luʼ s-eche: —Jankʼal ex inqʼa iqʼesal tenam, atz tuchʼ ex inqʼa aqʼol kuʼ yol tinuqul s-quxoʼl, oʼ inqʼa tij imam Israeel, txhaql ex sekaqaayil. 
ACT.4.9	Aʼetz nik ejotxhʼi s-qe tiʼ u bʼaʼnil uvaʼ qubʼan te naq u vinaq uvaʼ oybʼaliche, atz, tiʼ uvaʼ keʼch qat ibʼant naq bʼaʼn tu yaabʼil. 
ACT.4.10	Tiraetz toq vaqʼ etootzaqi vinuqul jankʼal ex sekaqaayil, atz jankʼal ex qumol s-tijaq imam Israeel. Tan tuchʼ ibʼij JesuKriisto, u aj Nasareet, tul il naq u vinaq bʼaʼn veteʼ, JesuKriisto, uvaʼ etaqʼ jaʼ vatz kurus. Pet quBʼaal Tiuxh itzʼeʼvsan inpaqte.{*}
ACT.4.11	Aʼetz JesuKriistoe uvaʼ ech etixvat, eche ikʼonil el u Sivan uvaʼ nik ikaj tixojbʼal u otzotz s-jetxhel jaʼ. Tul aʼetz JesuKriisto qat bʼen siqʼesal. Aʼetz, ex iqʼesal uqʼeʼybʼal vatz quBʼaal Tiuxh nik etaleʼ, eche aqʼolaq jaʼ tostiuxh.
ACT.4.12	Pet toq val sete uvaʼ yeʼxhabʼil invaʼq xaol tzitza vatz u txʼavaʼ laʼ oleʼv tiʼ qeesal el vatz u kʼaxkʼo. Pet taʼn kuxh vibʼij Jesuus at tiqleʼm, —xeʼt Luʼ te inqʼa iqʼesal.
ACT.4.13	Tiletz vet inqʼa iqʼesal uvaʼ tijichxh Luʼ tuchʼ Xhun tiʼ talax inuqul u yol tiʼ Jesuus, tul ulaq vet s-kʼuul uvaʼ antich Luʼ tuchʼ Xhun txhʼuyich tiʼ Jesuus. Echetz kaayaqich kuxh vet taanima inqʼa iqʼesal s-tiʼ. Tan tootzaqlich inqʼa iqʼesal uvaʼ yeʼlich itxhusbʼal, atz yeʼlich tootzaqibʼal Luʼ tuchʼ Xhun. 
ACT.4.14	Tul kam koq saʼich tal vet inqʼa iqʼesal, tan motx tilaq veteʼ uvaʼ ant vet u vinaq, uvaʼ maʼtich ibʼant bʼaʼn, txaklich vet vatz inqʼa iqʼesal.
ACT.4.15	Yaʼne ibʼekʼ vet inqʼa iqʼesal tiqʼol el Luʼ tuchʼ Xhun tiʼ otzotz. Tul motx yolon vet ka inqʼa iqʼesal s-vatzaq. 
ACT.4.16	Tul ech motx tal vet s-eche: —¿Kametz toq qulbʼe inqʼa vinaq inqʼae? Tan jankʼalxh inqʼa qumol s-aj tenam Jerusaleen qat motx ilon u etxhlal uvaʼ qat motx ibʼan tiʼ ibʼanax bʼaʼn u vinaq. Poro kametz koq vet quyol laʼ txhej s-tiʼ. 
ACT.4.17	Aloq kʼuxhetz echxhte, pet oʼ, yeʼ laʼ kuyun ipaxin inqʼa yol uvaʼ nik tal tiʼ viqeex Jesuus. Pet aʼl quxoʼvisa, tul laʼ motx itanbʼa. Tul yeʼ laʼ paxin u yol xoʼl u tenam, kʼuxh txheel, atz kʼuxh s-jatu. Tul yeʼl inpaqt laʼ motx tal inqʼa yol tiʼ Jesuus, —xeʼt iyolt inqʼa iqʼesal s-vatzaq.
ACT.4.18	Yaʼne iqʼol vet ok Luʼ tuchʼ Xhun inpaqte taʼn inqʼa iqʼesal. Tul ech motx ibʼekʼ vet te Luʼ, atz te Xhun s-eche: —Toq qal sete uvaʼ yeʼl inpaqt laʼ motx etal inqʼa yol xoʼl inqʼa xaol tiʼ Jesuus. Atz yeʼl inpaqt laʼ motx etxhus invaʼtoʼq xaol tiʼ vibʼij Jesuus, —xeʼt inqʼa iqʼesal.
ACT.4.19	Yaʼne tzaqʼbʼ Luʼ tuchʼ Xhun. Tul ech motx tal s-eche: —Ant kuxh ex itzʼan jabʼistee uvaʼ bʼaʼn vatz quBʼaal Tiuxh. Aʼ bʼaʼn uvaʼ, aʼ ex laʼ qunima ex, atz maq aʼ bʼaʼn uvaʼ, aʼ quBʼaal Tiuxh laʼ qunima. 
ACT.4.20	Tan oʼ, yeʼ laʼ yaʼ oʼ tiʼ talax jankʼal uvaʼ qat motx qil ibʼant Jesuus, atz uvaʼ qat motx qabʼi taltaʼ, —xeʼt Luʼ tuchʼ Xhun.
ACT.4.21	Yaʼne ech tal vet inqʼa iqʼesal te Luʼ, atz te Xhun s-eche: —Oq yeʼ toq etanbʼa talaxeʼ, tul toq qubʼan sete, —xeʼtaq kuxh veteʼ. Tan yeʼ nikich tutxh vet vatz inqʼa iqʼesal vibʼanax te Luʼ, atz vibʼanax te Xhun. Tan nikich motx ixoʼv inqʼa iqʼesal te u tenam. Tan mamala vet xaol nikich oksan iqʼij quBʼaal Tiuxh, tiʼ uvaʼ ibʼan u vinaq bʼaʼn. Echetz itxhaqpul vet el Luʼe tuchʼ Xhun taʼn inqʼa iqʼesal. 
ACT.4.22	Tul kamal palnaʼqich vet iyaʼbʼ u vinaq s-kaʼ viinqil uvaʼ ibʼan bʼaʼn.
ACT.4.23	Txhaqpuletz vet Luʼ tuchʼ Xhun, tul yekichaq vet xoʼl jolt inqʼa imol s-niman tetz Jesuus. Tul motxaq tal vet jankʼal uvaʼ motx alax s-te taʼn inqʼa iqʼesal oksan yol vatz Tiuxh, atz taʼn inqʼa iqʼesal u tenam.
ACT.4.24	Tabʼietz vet inqʼa niman tetz Jesuus u yol, tul vaʼlxh vet iyol motx ibʼan tiʼ inatxhax Tiuxh. Tul ech motx tal vet s-eche: —QuBʼaal Tiuxh, axh viqʼesal tiibʼa inqʼa kam s-kaqaayil, axh u viinqixsan tetz u txʼavaʼ tuchʼ u amlikaʼ, atz tuchʼ u maar tuchʼ jankʼal inqʼa kam uvaʼ ataq s-tuul. 
ACT.4.25	Tul axh bʼanbʼen Daviid, vavaqʼonvil, tiʼ talax val u yol uvaʼ ech nik tal s-eche:
ACT.4.25	«¿Kam s-tiʼil
ACT.4.25	nik motx ilak tibʼ
ACT.4.25	inqʼa jit tij imam Israeel
ACT.4.25	tiʼ atxhʼaʼoileʼ?
ACT.4.25	Atz ¿kam s-tiʼil
ACT.4.25	nik motx titzʼa
ACT.4.25	inqʼa tij imam Israeel
ACT.4.25	ibʼanax
ACT.4.25	uvaʼ yeʼ laʼ elaʼpun s-tuchʼ?
ACT.4.26	Tul qat motx imol tibʼ
ACT.4.26	inqʼa mam iqʼesal
ACT.4.26	s-kaqaayil
ACT.4.26	tiʼ itxhʼaʼoil u quBʼaal Tiuxh;
ACT.4.26	tul qat motx ibʼan vaʼl iyol
ACT.4.26	s-vatzaq
ACT.4.26	tiʼ ipalsat viyol u Kriisto,
ACT.4.26	viTxajoʼm quBʼaal Tiuxh,»
ACT.4.26	chich u yol.
ACT.4.27	Tul nuqxh u yol uvaʼ aʼl ka quBʼaal Tiuxh. Tan ilakaqxh tibʼ inqʼa iqʼesal u qutenam tiʼ teesal iqʼij u loqʼola aKʼaol uvaʼ achʼexa uvaʼ, axh aqʼon tiqleʼm. Tan ant Eroodes, tuchʼ Poonsio Pilaato, inqʼa jit tij imam Israeel, atz tuchʼ inqʼa qumol s-tijaq imam Israeel, atz tuchʼ jolt inqʼa jit qumol s-tijaq imam Israeel, 
ACT.4.28	motx imol tibʼ tiʼ ikʼaxbʼisal u Kriisto. Aloq taʼnxh qat motx ibʼan kam uvaʼ akuy ibʼantaʼ, tan echxh uvaʼe itzʼamal aaʼn s-naʼy tzaan tiʼ kam uvaʼ laʼ ulbʼeli.
ACT.4.29	Echetze uvaʼ s-txheel, quBʼaal Tiuxh. Tan ile nik eeleʼ, atz nik aabʼi uvaʼ nik talax ikʼaxbʼisal kaʼvaʼl vavaqʼonvil taʼn inqʼa iqʼesal. Niketz qujaq see, quBʼaal Tiuxh, uvaʼ laʼ alotxh inqʼa avaqʼonvil. Tul tijxh laʼ motx ibʼan tiʼ talax inuqul vayol tiʼ Jesuus. 
ACT.4.30	Tul nikat qujaq see uvaʼ laʼ tel abʼan bʼaʼnil tiʼ akʼutxht vaviqleʼm tiʼ ibʼanax bʼaʼn inqʼa yaabʼ tuchʼ vibʼij Jesuus, u loqʼola aKʼaol, atz laʼ akʼutxh inqʼa etxhlal; atz laʼ akʼutxh uvaʼ mam yol tilixeʼ, —xeʼt inatxht inqʼa niman tetz Jesuus Tiuxh.
ACT.4.31	Yaʼetz kuxh vet inqʼa niman tetz Jesuus tiʼ inatxhax Tiuxh, tul ajtxh motx tabʼi itiʼn u atibʼal tal uvaʼ kʼulichaq tibʼ. Tul tira motx inatxh vet jankʼal inqʼa niman tetz Jesuus taqʼax itial taʼn viTiuxhil Tiuxh. Tul tijxh vet motx ibʼan taʼn viTiuxhil Tiuxh tiʼ talax inuqul viyolbʼal quBʼaal Tiuxh.
ACT.4.32	Jankʼaletzxh vet inqʼa xaol, inqʼa maʼtich tok vet s-niman tetz Jesuus, tan vaʼlaqichxh vet iyol s-kaqaayil. Atz vaʼlaqichxh vet titzʼabʼal. Tul yeʼxhabʼil invaʼq nikich alon inqʼa kamaq tetz s-tetz; pet jankʼalxh inqʼa kam, tan tetzich kuxh vet s-vatzaqil. 
ACT.4.33	Tul ataqichxh vet itial, atz ataqichxh vet tiqleʼm inqʼa apoostol tiʼ taqʼax ootzaqiloq u titzʼeʼv quBʼaal Jesuus. Tul mam bʼaʼnil nikich taqʼ quBʼaal Tiuxh tiibʼa jankʼal inqʼa niman tetz Jesuus. 
ACT.4.34	Echetz yeʼlich vet invaʼq niman tetz Jesuus uvaʼ nikich koq iyaʼta invaʼq kam. Tan jankʼalxh inqʼa niman tetz Jesuus, inqʼa atichaq totzotz, atz atichaq itxʼavaʼ, tan nikich motx ikʼayi, tul nikich motx tiqʼo tzaan vijaʼmil. 
ACT.4.35	Tul nikich ul taqʼ u puaq te inqʼa apoostol. Aʼetz vet inqʼa apoostol nikich jatxon el u puaq tiʼ kam uvaʼ nikich isaʼon te junun inqʼa niman tetz Jesuus nikich tileʼ.
ACT.4.36	Echatetz uvaʼe ibʼan Xhuʼl, val u tij imam Levii uvaʼ toksa inqʼa apoostol ibʼij s-Vernavee, uvaʼ een alamich tu txʼavaʼ Chiipre. Echetz nik elkaʼp u bʼij Vernavee s-eche: ‹Ikʼaol kʼuqbʼan ikʼuul xaol,› chiche.{*}
ACT.4.37	Atichetz itxʼavaʼ Vernavee, tul ikʼayi tanul vitxʼavaʼ. Tul ex taqʼ vijaʼmil u txʼavaʼ te inqʼa apoostol.
ACT.5.1	Pet koq vaʼt u vinaq, uvaʼ Ananiiasich ibʼij, uvaʼ ibʼan eela iyol tuchʼ Safiira, u tixqel, tiʼ ikʼayil inseʼtel vitxʼavaʼ. 
ACT.5.2	Tan teesa ka Ananiias tanul u puaq te vijaʼmil vitxʼavaʼ. Tul ant Safiira, u tixqel Ananiias, ootzaqinich tetz. Tul tant kuxh vet u puaq ex taqʼ Ananiias te inqʼa apoostol.
ACT.5.3	Yaʼne ech tal Luʼ te Ananiias s-eche: —Ananiias, tira kantxhaq uvaʼ nik abʼaneʼ. Tan qat akuy aveesal t-bʼey taʼn Satanaas tiʼ atzʼeqt tzij te viTiuxhil Tiuxh. Tan aʼ nik aaleʼ uvaʼ ayaʼl u puaqe qat bʼenk vatxʼavaʼ. Tul tzʼeqo tzij kuxh nik abʼaneʼ. Tan tanul kuxh vijaʼmil u txʼavaʼ qat ul aaqʼeʼ. 
ACT.5.4	Tul bʼane jitetz koq eetz u txʼavaʼ. Pet atz eetz s-kaqaayil. Atz bʼane jit koq eetz u puaq, vijaʼmil u txʼavaʼ. Atz antxh eetz. Pet ¿kametz s-tiʼil qat akuy tok u tzʼeqo tzij tavaanima? Tan jit te invaʼq xaole qat atzʼeqvat tzij, pet te quBʼaal Tiuxhe qat atzʼeqvat tzij, —xeʼt Luʼ te Ananiias.
ACT.5.5	Tabʼietz kuxh Ananiias inqʼa yol uvaʼ tal Luʼ, tul pakʼel ibʼen Ananiias t-txʼavaʼ. Tul yekich el ikʼuul Ananiias. Tul mam xoʼval ok vet tiʼ jankʼal inqʼa xaol, inqʼa motx abʼin vikam Ananiias.
ACT.5.6	Yaʼne txakp tzaan kaʼl inqʼa chelem xaak tiʼ ibʼenaq ok kʼatz vitxhiʼoʼl Ananiias. Tul motx isuti vet ok bʼuʼq tiʼ vitxhiʼoʼl Ananiias. Tul tiqʼoaq vet el vitxhiʼoʼl Ananiias, atz exaq imuq veteʼ.
ACT.5.7	Kamaletz oxvaʼlich vet oora ikam Ananiias, tul aqʼbʼ Safiira, u tixqel Ananiias. Tul tira yeʼlich s-kʼuul Safiira kam uvaʼ maʼtich tutxheʼ.
ACT.5.8	Yaʼne ikʼutxh Luʼ u puaq te Safiira. Tul ech tal Luʼ s-eche: —Al s-ve: ¿Ayaʼl u puaqe qat ekʼul tiʼ vetxʼavaʼ? —xeʼt Luʼ.
ACT.5.8	Tul ech tal Safiira s-eche: —Ee, ayaʼl qat qukʼule, —xeʼt Safiira.
ACT.5.9	Yaʼne ech tal vet Luʼ s-eche: —¡Tira kantxhaq uvaʼ qat ebʼan tiʼ ebʼant eela eyol tiʼ itzʼeqex tzij te viTiuxhil Tiuxh! Il vet inqʼa chelem xaak tukuʼl tziʼ jubʼal, inqʼa qat ex muqun ka vatzumel, tul txheel toqat tiqʼo el inqʼa chelem xaak vatxhiʼoʼl, —xeʼt Luʼ.
ACT.5.10	Taʼnetz kuxh tal Luʼ u yol uvaʼe, tul pakʼel ibʼen Safiira t-txʼavaʼ vatz Luʼ. Tul kam vet Safiira. Yaʼne okaʼp vet inqʼa chelem xaak. Tul tilaq veteʼ uvaʼ kamnaʼqich vet Safiira. Tul tiqʼoaq vet el vitxhiʼoʼl Safiira. Tul antxh ex imuqvataq ka Safiira kʼatz Ananiias, vitzumel. 
ACT.5.11	Tul mam xoʼval ok vet tiʼ inqʼa niman tetz Jesuus tuchʼ inqʼa xaol s-kaqaayil, inqʼa motx abʼin vet vitziulal vikam Ananiias, atz vikam Safiira.
ACT.5.12	Tul mamala etxhlal ibʼan inqʼa apoostol xoʼl inqʼa xaol tuchʼ uvaʼ mam yol tilixeʼ. Tul vaʼlaqichxh iyol inqʼa niman tetz Jesuus s-vatzaq tiʼ ikʼultaq tibʼ tu palebʼal ok uvaʼ atich ok ibʼij Salomoon s-tiʼ. 
ACT.5.13	Pet inqʼa xaol, inqʼa jitich niman tetz Jesuus, tan mij nikich ijetxhaq vet ok tibʼ kʼatz inqʼa niman tetz Jesuus, inqʼa molelichaq tibʼ. Pet tira nikich toksa inqʼa xaol iqʼij inqʼa niman tetz Jesuus. 
ACT.5.14	Poro aʼlxh nikich inaʼ vet tatxhul inqʼa niman tetz Jesuus. Tan mamala ixoq s-vinaq nikich toksaaq vet tibʼ s-niman tetz Jesuus. 
ACT.5.15	Atz mamala kaebʼal aanima nikich ibʼan inqʼa apoostol. Tan aʼl kuxh nikich taqʼ eluʼl inqʼa xaol inqʼa iyaabʼ tziʼ bʼey, tul ataqich kuxh kuʼ viʼ txʼatxh tzeʼ, atz ataqich kuʼ viʼ txʼatxh. Aʼetz nikich itxʼebʼ inqʼa xaol vipal paʼl Luʼ tiʼ ibʼanax bʼaʼn inqʼa yaabʼ. Tan kʼuxh aʼich kuxh vicheonal Luʼ nikich ipal paʼl tiibʼa inqʼa yaabʼ, tul yek nikich ibʼan bʼaʼn. 
ACT.5.16	Atz kʼuxh jetxhel alich inbʼeeq inqʼa xaol kʼatz u tenam Jerusaleen, tan nikich motx tiqʼo tzaan inqʼa iyaabʼ, tul nikich tul tu tenam Jerusaleen tiʼ taqʼaxeʼ. Atz nikatich tiqʼo tzaan inqʼa nikich motx ikʼaxbʼ taʼn demoonio. Tul jankʼalxh inqʼa yaabʼ nikich motx ibʼan bʼaʼn.
ACT.5.17	Tul txhoʼn vet te viqʼesal inqʼa oksan yol vatz Tiuxh tuchʼ kaqaayil inqʼa eelaich iyol s-tuchʼ, inqʼa saduseeoich u tuqʼeʼybʼal. 
ACT.5.18	Tul ibʼekʼ vet inqʼa iqʼesal itxeyp inqʼa apoostol. Tul palsalaq vet jaʼ t-tzeʼ uvaʼ tetz u tenam.
ACT.5.19	Yaʼne ul val viaanxel quBʼaal Tiuxh s-aqʼbʼal tu tzeʼ. Tul ijaq u tzeʼ. Tul itxhaqpu eluʼl inqʼa apoostol tu tzeʼ. Tul ech tal u aanxel s-eche: 
ACT.5.20	—Bʼenoq ex; tul bʼenoq etxakbʼa etibʼ paqte tu nimla atibʼal tuulbʼal u tostiuxh xoʼl inqʼa xaol. Tul bʼenoq epaxsa inuqul inqʼa bʼaʼnla txhaq yol tiʼ u qʼij saq uvaʼ yeʼl iyaʼebʼal imotxebʼal, —xeʼt u aanxel te inqʼa apoostol.
ACT.5.21	Tabʼietz vet inqʼa apoostol viyol u aanxel, tul ech eqal s-qʼalaʼm, palaq vet ok tu nimla atibʼal tuulbʼal u tostiuxh tiʼ itxhusux inqʼa xaol tiʼ inqʼa bʼaʼnla txhaq yol tiʼ Jesuus.
ACT.5.21	Sebʼtichetz itxhusun vet inqʼa apoostol tu nimla tuulbʼal u tostiuxh, tul ibʼekʼ vet viqʼesal inqʼa oksan yol vatz Tiuxh tutxh val u kʼulu ibʼ tuchʼ kaqaayil inqʼa iqʼesal; aʼe kaqaayil inqʼa aqʼolaq kuʼ yol tinuqul xoʼl inqʼa tij imam Israeel. Maʼtichetz ikʼult vet tibʼ inqʼa iqʼesal, tul ibʼekʼaq vet teesal tzaan inqʼa apoostol t-tzeʼ tiʼaq tul s-xoʼl. 
ACT.5.22	Aqʼbʼetz vet inqʼa pol tu tzeʼ, tul ¡tilaq veteʼ uvaʼ yeʼlich vet inqʼa apoostol atiche! Yaʼne qʼaʼv kuxh vet inqʼa pol. Tul ulaq tal vet u yol te inqʼa iqʼesal. 
ACT.5.23	Tul echaq tal vet s-eche: —Bʼantan bʼeenoxh katxʼumal u tzeʼ qʼaoq s-qat qaqʼbʼeʼ. Tul txakuny inqʼa xeen tetz u tzeʼ vatz vijubʼalil. Qatetz qujaq vet u tzeʼ, tul ¡yeʼxhabʼil vet at s-tuul! —xeʼt taqʼbʼ inqʼa pol.
ACT.5.24	Tabʼietz vet u qʼesal oksan yol vatz Tiuxh uvaʼ ul alaxoq, atz tabʼiat jolt inqʼa iqʼesal oksan yol vatz Tiuxh, atz tabʼiat vet viqʼesal u xeen tetz u nimla tuulbʼal u tostiuxh, tul tira kuxh motx sotzaq vet ikʼuul. Tul nikich kuxh motx iyolaq vet s-vatzaq kam laʼich yaʼk vet inqʼa yol.
ACT.5.25	Tul ajtxh motx til taqʼbʼ val u vinaq tiʼ talax u yol. Tul ech tal s-eche: —¡Il naq inqʼa vinaq, inqʼa etaqʼ jaʼ t-tzeʼ, nik itxhusun xoʼl inqʼa xaol tu nimla atibʼal tuulbʼal u tostiuxh! Tul aʼ nik motx itxhus inqʼa yol tiʼ Jesuus, —xeʼte.
ACT.5.26	Yaʼne bʼen viqʼesal xeen tetz u nimla atibʼal tuulbʼal u tostiuxh tuchʼ inqʼa pol. Tul yekichaq tiʼ tiqʼol vet tzaan inqʼa apoostol. Tul jik kuxh motx tiqʼotaq tzaan, tul ex taqʼ tal uvaʼ kʼulich tibʼ inqʼa aqʼolaq kuʼ yol tinuqul, tan nikich motx ixoʼva ikʼonilaq s-sivan taʼn u tenam.
ACT.5.27	Iqʼoletz vet tzaan inqʼa apoostol, tul oksal vet xoʼl inqʼa aqʼol kuʼ yol tinuqul. Tul ijotxhʼi vet viqʼesal oksan yol vatz Tiuxh val u yol te inqʼa apoostol. 
ACT.5.28	Tul ech tal s-eche: —¡Yeʼetz kol nik enatxheʼ, atz tira qutiila bʼekʼu sete uvaʼ yeʼl inpaqt laʼ etxhus inqʼa xaol tiʼ iqeex u vinaq uvaʼe! Yetz qal sete, tul aʼl qat epaxinsat vet inqʼa yol tuulbʼal u tenam Jerusaleen. Tul jitetz kuxh taʼne, pet ¡aal nik etaqʼt jaʼp s-qiibʼa viyatzʼax el u vinaq uvaʼe! —xeʼt viqʼesal.
ACT.5.29	Yaʼne tzaqʼbʼ Luʼ tuchʼ jolt inqʼa apoostol. Tul ech motx tal s-eche: —Aʼ u quBʼaal Tiuxh nik qunima. Pet jit aʼ nik qunima kam uvaʼ laʼ tal invaʼq vinaq s-qe. 
ACT.5.30	Tan antxh u quBʼaal Tiuxh, viTiuxh inqʼa kʼuy qumam, itzʼeʼvsan Jesuus inpaqte, Jesuus uvaʼ etaqʼ jaʼ vatz kurus, atz eyatzʼeʼl. 
ACT.5.31	Aʼetz quBʼaal Tiuxh qat oksan iqʼij Jesuus, tan aʼ Jesuuse uvaʼ qat iqʼol jaʼ t-amlikaʼ. Tul qat taqʼ quBʼaal Tiuxh tisebʼal. Tul quBʼaal Tiuxh qat oksan Jesuus siqʼesal, atz Chitol qetz, tiʼ toksat oʼ s-tuul tiʼ qujalput u qutxumbʼal, atz tiʼ ikuyux inqʼa qupaʼv, oʼ inqʼa tij imam Israeel. 
ACT.5.32	Aʼetz vet oʼ, nik aqʼon ootzaqiloq vinuqul inqʼa yol tiʼ Jesuus, inqʼa qat motx qila. Atz nikat qaqʼ ootzaqiloq kam uvaʼ nik ibʼan viTiuxhil Tiuxh, uvaʼ qat taqʼ quBʼaal Tiuxh s-qe, oʼ inqʼa niman tetz, —xeʼt inqʼa apoostol te inqʼa iqʼesal.
ACT.5.33	Tabʼietz vet inqʼa iqʼesal aqʼol kuʼ yol tinuqul u yol uvaʼ tal inqʼa apoostol, tul motx lakpaq vet iviʼ s-tiʼ. Atz tzʼeʼyichaqxh vet tiʼ iyatzʼax el inqʼa apoostol. 
ACT.5.34	Yaʼne txakeʼv val u vinaq s-xoʼl, uvaʼ Gamalieelich ibʼij, fariseeoiche, atz txhusulich tetz ibʼekʼbʼal inqʼa tij imam Israeel. Tul atich ok xoʼl inqʼa aqʼolaq kuʼ yol tinuqul. Tul oksamalich iqʼij taʼn u tenam. Tul ibʼekʼ Gamalieel tiqʼol el inqʼa apoostol inbʼiil tiʼeʼl tal uvaʼ kʼulichaq tibʼ.
ACT.5.35	Yaʼne ech tal Gamalieel xoʼl inqʼa imol siqʼesalil s-eche: —Jankʼal ex, inmol s-tijaq imam Israeel, itzʼavaqxh s-bʼaʼn kam uvaʼ toq etulbʼe naq inqʼa vinaq inqʼae. 
ACT.5.36	Tan ate sekʼuul kam uvaʼ ibʼan naq u Teuudas s-naʼya, tan junt kuxh nikich taqʼ bʼen tibʼ naq s-nim. Tul ok vet bʼen kajvaʼl sieen (400) tatxhul xaol tiʼ Teuudas. Pet yatzʼaxetz vet el Teuudas, tul talaq kuxh motx ikʼaq vet inqʼa xaol inqʼa txhʼuyich s-tiʼ. Tul yeʼxh elaʼpun kam uvaʼ kʼaqich taʼn.
ACT.5.37	Xamtichetz txhan veteʼ, tul echatxh ibʼan Juudase, val uvaʼ, aʼ atilich tuulbʼal Galileea, tuulbʼal uvaʼs nikich tel tatxhul inqʼa xaol. Tul okat bʼen mamala tenam tiʼ Juudas. Pet yatzʼaxatetz vet el Juudas, tul talaq kuxh motx ikʼaq vet inqʼa xaol inqʼa txhʼuyich s-tiʼ. 
ACT.5.38	Echetz nik valte sete, atz nik val vaʼl etxumbʼal, tiʼ uvaʼ yeʼxhkam laʼ etulbʼe naq inqʼa vinaq inqʼae. Pet aʼl etxhaqpu el txhaqnaq. Tan oq itxhusbʼal, atz oq titzʼabʼal kuxh vinaq uvaʼ nik motx ibʼan txhaqnaq, tul yeʼletzxh txhaqnaqe laʼ elaʼpun. 
ACT.5.39	Pet oqetz tetzxh quBʼaal Tiuxh uvaʼ nik motx ibʼan txhaqnaq, tul yeʼletz exe laʼ oleʼv ex tiʼ imaqaxeʼ. Pet itzʼavaqxh s-bʼaʼn, tan avoqe te quBʼaal Tiuxh nik ebʼanvat txhʼaʼo, —xeʼt Gamalieel xoʼl inqʼa imol.
ACT.5.40	Tul motx inima vet inqʼa iqʼesal kam uvaʼ tal Gamalieel. Yaʼne bʼekʼex vet tiqʼol ukuʼl inqʼa apoostol inpaqte taʼn inqʼa iqʼesal. Tul motx tzʼuʼmal vet inqʼa apoostol. Atz motx xoʼvisal vet tiʼ talax inqʼa yol tiʼ Jesuus. Yaʼne motx txhaqpul vet el.
ACT.5.41	Eletz vet ul inqʼa apoostol xoʼl inqʼa iqʼesal, tul chiibʼiyichaqxh veteʼ uvaʼ motx kuxh kʼaxbʼisal tiʼ vinimal Jesuus. Tan eche iqʼij oksal taʼn inqʼa iqʼesal motx inatxha. Tan nuqxhtuʼ uvaʼ, tiʼ kuxh uvaʼ niman tetz Jesuus tul motx kʼaxbʼisalika. 
ACT.5.42	Tul jun qʼij nikich motx itxhus inqʼa apoostol inqʼa bʼaʼnla txhaq yol, tiʼ uvaʼ, aʼ Jesuuse u Kriisto. Atz jun qʼij nikich motx ipaxsa inqʼa bʼaʼnla txhaq yol kʼuxh tu nimla tuulbʼal u tostiuxh, atz kʼuxh tuulbʼal otzotz, tan yeʼ nikich motx iyaʼ s-tiʼ.
ACT.6.1	Tuulbʼaletz vet inqʼa qʼij inqʼae, tul naʼ vet tatxhul inqʼa niman tetz Jesuus. Atichetz jolol inqʼa xaol s-xoʼl uvaʼ taʼnxh u yolbʼal grieego nikich motx iyolbʼe. Yaʼne xeʼt vet yol xoʼl inqʼa niman tetz Jesuus tiʼ teesal iqʼij inqʼa tij imam Israeel uvaʼ evreeo viyolbʼal.{*}
ACT.6.2	Yaʼne imol vet kabʼlaval inqʼa apoostol jankʼal inqʼa niman tetz Jesuus. Tul ech motx tal vet s-xoʼl s-eche: —Yeʼ laʼ isaʼa uvaʼ laʼ qutanbʼa ipaxsal viyolbʼal quBʼaal Tiuxh, tul laʼ bʼen txhan oʼ tiʼ ijatxax el inqʼa lotxhbʼal sexoʼl. 
ACT.6.3	Ex inmol s-niman tetz Jesuus, bʼaʼn uvaʼ, aʼl laʼ etxhok juqvoʼq vinaq sexoʼl uvaʼ jikxh itxumbʼal, atz uvaʼ, aʼ vet viTiuxhil Tiuxh nik bʼanon iqʼesalil t-taanxelal. Aʼetz inqʼae laʼ qaqʼ ka u aqʼon tiqʼabʼ tiʼ tilix ijatxpeʼl inqʼa lotxhbʼal. 
ACT.6.4	Echetz yeʼ laʼ qutanbʼat inatxhax Tiuxhe; atz yeʼat laʼ qutanbʼa ipaxsal viyolbʼal quBʼaal Tiuxh, —xeʼt inqʼa apoostol.
ACT.6.5	Tul yekich motx chiibʼ vet inqʼa niman tetz Jesuus s-kaqaayil tiʼ u yol uvaʼ motx tal inqʼa apoostol. Tul ichʼex vet inqʼa niman tetz Jesuus jolol inqʼa vinaq s-xoʼl, aʼetze inqʼaa: Ixh, uvaʼ kʼuqlichxh ikʼuul tiʼ quBʼaal Tiuxh, atz aʼ vet viTiuxhil Tiuxh nikich bʼanon iqʼesalil t-taanxelal, yaʼne Piʼl, tuchʼ Prookoro, tuchʼ Nikanoor, tuchʼ Timoon, tuchʼ Parmeenas, tuchʼ Nikolaas, uvaʼ jitich tij imam Israeel, pet een tzajnaʼqlich Nikolaas tu tenam Antiokiia. Tul oknaʼqich vet tiʼ inimal u tuqʼeʼybʼal inqʼa tij imam Israeel.
ACT.6.6	Yaʼne iqʼolaq vet ok s-juqvaʼl vatz inqʼa apoostol. Tul taqʼaq vet jaʼ inqʼa apoostol iqʼabʼ tiviʼ inqʼa chʼexexi tiʼ inatxhax Tiuxh s-tiʼ. Tul oksal vet vatz u aqʼon.
ACT.6.7	Tul aʼlxh nikich iyakʼin talax viyolbʼal quBʼaal Tiuxh xoʼl inqʼa xaol. Tul mamala tel xaol nikich tok s-niman tetz Jesuus tu tenam Jerusaleen. Atz mamalaat inqʼa oksan yol vatz quBʼaal Tiuxh motx ok vet s-niman tetz Jesuus.
ACT.6.8	Echetze Ixh, tan tira atich itial; atz tira atich tiqleʼm taʼn viTiuxhil Tiuxh. Tul mamala kam uvaʼ mam yol tilixeʼ, tuchʼ inqʼa etxhlal nikich ibʼan Ixh xoʼl u tenam.
ACT.6.9	Yaʼnetze xeʼt jolol inqʼa vinaq kʼatz Ixh tiʼ iyajt tibʼ s-tuchʼ tiʼ viyolbʼal quBʼaal Tiuxh. Aʼ jolol inqʼa tij imam Israeel, inqʼa nikich motx imol tibʼ t-val u kʼulbʼal ibʼ uvaʼ; ‹Tetz Inqʼa Chitpinaʼq,› chichich eʼli. Tan aʼ inqʼae motx txhaqpul el s-pereexhoil tinjolol inqʼa tenam. Atetz inqʼa een tzajnaʼqich tu tenam Sireene, Alejandriia, tuulbʼal Siliisia, tuulbʼal Aasia. 
ACT.6.10	Poro yeʼ nikich toleʼvaq tiʼ tel iqʼij Ixh, tan atichxh itxumbʼal Ixh s-bʼaʼn. Tan aʼ viTiuxhil Tiuxh nikich bʼanon iqʼesalil t-taanxelal Ixh.
ACT.6.11	Yaʼne aʼl ijutxi vet itxhoox kaʼl inqʼa vinaq uvaʼ laʼich tzʼeqon tzij tiʼ Ixh. Tul ech laʼich motx tal vet inqʼa tzʼeqol tzij s-eche: —Qat qabʼi teesal iqʼij quBʼaal Tiuxh taʼn Ixh. Atz qat qabʼi teesat Ixh iqʼij inqʼa bʼekʼbʼal uvaʼ itzʼibʼa ka Moisees, —chaqiche.
ACT.6.12	Tul motx xeʼt vet tiʼ itxhaqtziil u tenam, atz tiʼ itxhaqtziil inqʼa aqʼol kuʼ yol tinuqul xoʼl inqʼa tij imam Israeel. Atz motx itxhaqtzii inqʼa nikich txhusun ibʼekʼbʼal inqʼa tij imam Israeel. Yaʼne lakp vet iviʼ u tenam, tul motxaq vet ok tiʼ itxeyex Ixh. Tul iqʼol vet ok Ixh xoʼl jankʼal inqʼa iqʼesal aqʼol kuʼ yol tinuqul.
ACT.6.13	Yaʼne iqʼol vet ok inqʼa txhulin yol tiʼ itzʼeqt tzij tiʼ Ixh. Tul echaq tal s-eche: —Yeʼ kuxh nik iyaʼ naq uvaʼe tiʼ iyoqʼox u Tiuxhla Atibʼal, u qutostiuxh, atz tiʼ teesal iqʼij inqʼa bʼekʼbʼal uvaʼ itzʼibʼa ka Moisees. 
ACT.6.14	Tul qat qabʼi talt naq uvaʼ, aʼ naq u Jesuus, u aj tenam Nasareet, toq jinpun u qutostiuxh. Atz aʼat nik tal naq uvaʼ toq ijalpu naq kamxh inqʼa nik motx quqejeʼ, inqʼa alel ka taʼn Moisees, —xeʼt inqʼa txhulin yol te inqʼa iqʼesal.
ACT.6.15	Jankʼaletzxh vet inqʼa iqʼesal, inqʼa kʼuqinyiche, tan ajt tabʼi vet inqʼa yol inqʼae, tul itzʼtichaq kuxh vet ivatz tiʼ Ixh. Tul tilaq veteʼ uvaʼ echichxh vete ikaʼy invaʼq iaanxel quBʼaal Tiuxh ikaʼy Ixh.
ACT.7.1	Yaʼne ech tal viqʼesal inqʼa oksan yol vatz Tiuxh te Ixh s-eche: —¿Nuqxh inqʼa yol uvaʼ nik talax seʼe? —xeʼte.
ACT.7.2	Tul ech tal Ixh s-eche: —Jankʼal ex, inmol s-tijaq imam Israeel, atz jankʼal ex, inqʼa iqʼesal qutenam, abʼitaq uvaʼ toq valeʼ: Ikʼutxhetz tibʼ u nimla tatin u quBʼaal Tiuxh tu amlikaʼ te Avraʼaam, u kʼuy qumam, uvaʼs yeʼxnaqich tzaoq Avraʼaam tuulbʼal Mesopotaamia; atz yeʼxnaqich bʼenoq Avraʼaam jeqloq tu tenam Araan. 
ACT.7.3	Tul ech tal quBʼaal Tiuxh te Avraʼaam s-eche: «Aqʼ ka inqʼa eetzʼin aatzik, tul elen bʼen t-vatxʼavaʼ. Tul aʼ bʼenk axh tu txʼavaʼ uvaʼ toq inkʼutxh see,» xeʼt quBʼaal Tiuxh te Avraʼaam.
ACT.7.4	Yaʼne el vet tzaan Avraʼaam xoʼl inqʼa kaldeeo. Tul yekich vet Avraʼaam jeqloq tu tenam Araan. Tul tzitzi kamk vet ibʼaal Avraʼaam. Yaʼne tal vet quBʼaal Tiuxh te Avraʼaam, tiʼ uvaʼ laʼich ul vet paqte tu txʼavaʼ, tal uvaʼ jeqlel oʼ s-txheel.
ACT.7.5	Poro jitoq inbʼeeq u txʼavaʼ taqʼ quBʼaal Tiuxh te Avraʼaam. Pet aʼ talvat ka quBʼaal Tiuxh taqʼax te Avraʼaam tuchʼ inqʼa tij imam kʼuxh mijich invaʼq initxaʼa Avraʼaam.
ACT.7.6	Tul echat tal quBʼaal Tiuxh te Avraʼaam s-eche: «Laʼetz bʼen inqʼa avij amam jeqeʼvoq t-val u mam tenam uvaʼ jit itenam. Tan txeyel laʼ motx ibʼen aqʼonvoq. Tul tuulbʼal vaʼl kajvaʼl sieen (400) yaʼbʼ laʼ motx kʼaxbʼisal t-aqʼon. 
ACT.7.7	Pet aʼetz, in laʼ kʼaxbʼisan inqʼa xaol, inqʼa laʼ motx yaʼlun tok inqʼa avij amam tiʼ aqʼon. Tul xamtel laʼ motx txhaqp tzaan inqʼa avij amam. Tul aʼ laʼ ul inatxhkʼuulavat in tzitza,» xeʼt quBʼaal Tiuxh.
ACT.7.8	Yaʼne ijeqbʼa ka quBʼaal Tiuxh val u yol te Avraʼaam uvaʼ laʼich tzokʼox el inbʼiil vitxhiʼoʼl inqʼa talaq xaak, s-tetxhlal uvaʼ itenamich quBʼaal Tiuxh inqʼa tij imam Avraʼaam. Txhejetz vet vikʼaol Avraʼaam uvaʼ toksa Avraʼaam ibʼij s-Isaak. Tul yekichetz itzokʼeʼl Avraʼaam inbʼiil te vitxhiʼoʼl Isaak uvaʼs tel vet Isaak s-vajxaqil qʼij. Echatetzxh ibʼan vet Isaake te Jakoov, vikʼaol. Atz echatxh ibʼan Jakoove te kabʼlaval inqʼa ikʼaol, inqʼa motx bʼen vet s-kʼuy imam kabʼlaval inqʼa tenam.
ACT.7.9	Echetze inqʼa kʼuy qumam, tan xeʼtaq txhiʼanoq taanima tiʼ Xhuʼl. Tul motx ikʼayi vet bʼen tu tenam Ejiipto tiʼ ibʼen vatz kʼaxkʼola aqʼon. Poro yeʼl Xhuʼl aqʼax ka taʼn quBʼaal Tiuxh, tan atich quBʼaal Tiuxh kʼatz Xhuʼl.
ACT.7.10	Tan antxh quBʼaal Tiuxh eesan el Xhuʼl t-inqʼa kʼaxkʼo. Tul antxh quBʼaal Tiuxh aqʼon vibʼaʼnil tiibʼa Xhuʼl. Atz taqʼ quBʼaal Tiuxh itxumbʼal Xhuʼl vatz faraoon, u mam iqʼesalich tuulbʼal Ejiipto. Echetz toksal Xhuʼle siqʼesal taʼn faraoon tuulbʼal Ejiipto, atz tiibʼa jankʼal inqʼa kamaq tetz faraoon.
ACT.7.11	Yaʼne pal val u mam vaʼy tuulbʼal Ejiipto, atz tuulbʼal Kanaan tal uvaʼ jeqlich Jakoov tuchʼ inqʼa ikʼaol, inqʼa kʼuy qumam. Echetz ipal val u mam kʼaxkʼoe tiibʼa inqʼa kʼuy qumam, tan tira yeʼ nikich motx itxhej vet itxʼix.
ACT.7.12	Tabʼietz vet Jakoov, u kʼuy qumam, uvaʼ atich triigo tuulbʼal Ejiipto, tul itxhaq vet bʼen inqʼa kʼuy qumam tiʼ tiqʼol triigo tinpaqul.
ACT.7.13	Tikaʼpaqichetz vet ibʼen inqʼa kʼuy qumam t-Ejiipto, tul taqʼ tibʼ Xhuʼl ootzaqiloq te inqʼa tatzik. Echetz tootzaqil vete inqʼa tatzik Xhuʼl tuchʼ u titzʼin Xhuʼl taʼn u mam iqʼesal tuulbʼal Ejiipto.
ACT.7.14	Yaʼne ibʼekʼ vet Xhuʼl tiqʼol qʼes Jakoov, vibʼaal, tuchʼ jankʼal inqʼa initxaʼa tuchʼ inqʼa tij imam qʼes. Oʼlavalichetz vet imutxʼ (75) tatxhul qʼes ibʼaal Xhuʼl tuchʼ inqʼa tij imam. Tul aqʼbʼ tuulbʼal Ejiipto.{*}
ACT.7.15	Echetz taqʼbʼ vet Jakoove tuulbʼal Ejiipto. Tul opoon vet qʼij, tul kam vet Jakoov tzitzi. Atz opoonat vet qʼij, tul kam vet inqʼa ikʼaol Jakoov; aʼe inqʼa kʼuy qumam.
ACT.7.16	Tul een ex muqlik vitxhiʼoʼl Jakoov tuchʼ inqʼa kʼuy qumam tu tal tenam Sikeem t-val u txʼavaʼ uvaʼ maʼtich iloqʼt ka Avraʼaam, u kʼuy qumam, te inqʼa ikʼaol Amoor.
ACT.7.17	Tul aʼlxh nikich inaʼ vet inqʼa kʼuy qumam tuulbʼal Ejiipto, tuulbʼal uvaʼ ilich vet inqʼa qʼij nikich topooneʼ uvaʼ laʼich elaʼp vet inqʼa iyol quBʼaal Tiuxh uvaʼ ijeqbʼa te Avraʼaam tiʼ itxhaqpul inqʼa kʼuy qumam.
ACT.7.18	Oketz vet vaʼt u mam iqʼesal tu mam tenam Ejiipto uvaʼ yeʼich vet abʼimal itziulal Xhuʼl taʼn.
ACT.7.19	Tul itxhok vet u mam iqʼesal yaabʼla txumbʼal tiʼ inqʼa kʼuy qumam. Tul motx ikʼaxbʼisa veteʼ. Atz ibʼekʼ vet u mam iqʼesal te inqʼa kʼuy qumam uvaʼ taʼn laʼich alal inqʼa neʼ xaak, tul yek laʼich yatzʼaxaq el, tul laʼich bʼen aqʼaxoq ka tiʼ aʼ. Echetz yeʼ laʼich inaʼe inqʼa kʼuy qumam.
ACT.7.20	Tuulbʼaletz inqʼa qʼij uvaʼs nikich iyatzʼax el inqʼa neʼ xaak, tul alal Moisees. Tul josqʼilichxh u neʼ xaak, u Moisees vatz quBʼaal Tiuxh. Oxvaʼletz kuxh ichʼ chʼijsal Moisees taʼn itxutx, atz taʼn ibʼaal t-totzotz.
ACT.7.21	Tul ex aqʼaxoq vet ka Moisees t-val u aʼ, tul kamchilich vet tetz Moisees. Poro ech koqe, tan aʼ, val vimeʼal faraoon, ex leqon Moisees. Atz ichʼijsa vet s-eche tal.
ACT.7.22	Tul aʼ txhusux vet te Moisees inqʼa ootzaqibʼal uvaʼ nikich itxhusux te inqʼa aj Ejiipto. Tul atichxh vet tiqleʼm Moisees tuchʼ u tatineʼ tiʼ viyoloneʼ, atz tiʼ ibʼanax kam kuxh aqʼonil.
ACT.7.23	Eletz vet s-nimal yaʼbʼ, tul kaʼviinqilich vet iyaʼbʼ Moisees, tul titzʼa vet Moisees t-taanima isolil inqʼa imol s-tijaq imam Israeel. 
ACT.7.24	Tiletz vet Moisees val vimol s-tij imam Israeel uvaʼ nikich iqʼosox taʼn val u aj Ejiipto. Tul tira iyatzʼeʼl Moisees u aj Ejiipto tiʼ ikolox vimol. 
ACT.7.25	Tan aʼ titzʼa Moisees uvaʼ nikich ibʼen te inqʼa imol s-tijaq imam Israeel uvaʼ, aʼ Moisees laʼich ibʼanbʼe quBʼaal Tiuxh tiʼ teesal el t-inqʼa kʼaxkʼo. Poro ech koqe, tan yeʼ nikich ibʼen te inqʼa kʼuy qumam. 
ACT.7.26	Echetz vet s-eqal, tul til Moisees iqʼost tibʼ kaʼvaʼl inqʼa imol s-tijaq imam Israeelil. Yaʼne ijatx Moisees ixoʼl tiʼ tok bʼaʼnil s-xoʼl. Tul ech tal Moisees s-te s-eche: «Ex, inmol s-tijaq imam Israeel, ¡yeʼvaq kuxh eqʼos etibʼ! Tan ant kuxh ex tijaq imam Israeel sevatzaq,» xeʼt Moisees.
ACT.7.27	Aʼetz u vinaq uvaʼ nikich qʼoson vimol, tan tira yeʼ toksa viyol Moisees s-tuul. Tan aʼl ech tal te Moisees s-eche: «¿Jaʼl qat oksan axh s-quqʼesal? Atz ¿jaʼl qat oksan axh s-aqʼol kuʼ yol tinuqul s-quxoʼl? 
ACT.7.28	¿Maq aʼ asaʼ ayatzʼteʼl in, eche uvaʼ ayatzʼteʼl naq u aj Ejiipto s-evete?» xeʼt te Moisees.
ACT.7.29	Tabʼietz vet Moisees u yol uvaʼe, tul itzʼeq vet tibʼ Moisees. Tul aʼ yekich vet Moisees jeqloq t-val u txʼavaʼ Madiaan. Tul jitich aj tenam Moisees tzitzi. Pet aloq tzitzi tzʼalonk vet Moisees, tul txhej vet kaʼvaʼl ikʼaol tu tenam uvaʼe.
ACT.7.30	Eletz vet s-nimal yaʼbʼ, tul kaʼviinqilich vet yaʼbʼ ijeqeʼv Moisees tzitzi tu Madiaan, tul ikʼutxh tibʼ val u aanxel te Moisees xoʼl val u taqʼ xamal uvaʼ nikich toybʼ xoʼl val u vatom chʼiʼx tu tzaqa txʼavaʼ uvaʼ yeʼl xaol jeqlel s-tuul tu vitz Sinaii.
ACT.7.31	Tiletz vet Moisees, tul tira kaj taanima Moisees s-te. Yaʼne ijetxh vet ok tibʼ Moisees tiʼ tilixeʼ. Tul ajtxh tabʼi Moisees iyolon tzaan quBʼaal Tiuxh. Tul ech tal quBʼaal Tiuxh s-eche: 
ACT.7.32	«Ine u Tiuxh uvaʼ nik inatxhkʼuula inqʼa kʼuy amam. Ine u Tiuxh uvaʼ nik inatxhkʼuula Avraʼaam. Atz ine u Tiuxh uvaʼ nik inatxhkʼuula Isaak. Atz ine u Tiuxh uvaʼ nik inatxhkʼuula Jakoov,» xeʼt quBʼaal Tiuxh te Moisees. Tul xeʼt vet Moisees tʼuntʼutxhoq t-xoʼval. Tul tira yeʼ itxʼol vet Moisees isaqileʼ.
ACT.7.33	Yaʼne ech tal quBʼaal Tiuxh te Moisees s-eche: «Eesa el vachichʼ xaʼp tavoq, tan Tiuxhla Atibʼale u txʼavaʼ uvaʼ atil axh. 
ACT.7.34	Iletze nik vileʼ uvaʼ il vintenam bʼeeno nik ikʼaxbʼeʼ. Tul ile nik vabʼi uvaʼ ile jiqʼjotxh t-oqʼel t-kʼaxbʼichil. Pet opoony vet viqʼiil uvaʼ toq veesa el vintenam t-inqʼa kʼaxbʼichil. Aʼetz axh toq intxhaq bʼen axh tuulbʼal Ejiipto inpaqte,» xeʼt quBʼaal Tiuxh te Moisees.
ACT.7.35	Yeʼetz saʼax Moisees taʼn inqʼa kʼuy qumam. Tan ech alax te Moisees s-eche: «¿Jaʼl nik oksan axh siqʼesalil? Atz ¿jaʼl nik oksan axh s-aqʼol kuʼ yol tinuqul s-quxoʼl?» xeʼt eʼl Moisees. Kʼuxhetz eche, poro aʼetz Moisees, itxhaq bʼen quBʼaal Tiuxh siqʼesal tiʼ teesal tzaan inqʼa kʼuy qumam tuulbʼal Ejiipto. Aʼetz Moisees, bʼen s-chitol tetz. Tan ech uvaʼe alax s-te taʼn u aanxel uvaʼ ikʼutxh tibʼ te Moisees xoʼl u vatom chʼiʼx.
ACT.7.36	Tul yaʼne xamtel ex teesa vet tzaan Moisees inqʼa kʼuy qumam tuulbʼal Ejiipto. Tul ikʼutxh Moisees uvaʼ mam yol tilixeʼ tuulbʼal Ejiipto, tetxhlal vibʼaʼnil quBʼaal Tiuxh. Atz tuulbʼal kaʼviinqil yaʼbʼ, tul ikʼutxhat Moisees etxhlal uvaʼs ipal tu mam aʼ, uvaʼ Kaq Atzʼam aʼ ibʼij, atz tu tzaqa txʼavaʼ uvaʼ yeʼl xaol jeqlich s-tuul.
ACT.7.37	Tul antxh Moisees uvaʼ ech alon ka te inqʼa kʼuy qumam, inqʼa tij imam Israeel, s-eche: «QuBʼaal Tiuxh laʼ bʼanon, tul antxh laʼ txhejk vaʼt qʼexsan tetz viyol quBʼaal Tiuxh sexoʼl, eche uvaʼ ichʼext in quBʼaal Tiuxh tiʼ iqʼexsal viyol sexoʼl. Tul laʼxh etabʼi viyol,» xeʼt ka Moisees.
ACT.7.38	Antetzxh Moiseese, uvaʼ atich xoʼl inqʼa kʼuy qumam vatz quBʼaal Tiuxh tu tzaqa txʼavaʼ, uvaʼ alax yol s-te viʼ u vitz Sinaii taʼn u aanxel. Tul imolich tibʼ Moisees tuchʼ inqʼa kʼuy qumam uvaʼs talax u yol s-te uvaʼ txhusbʼalich qetz, atz tetzich qʼij saq uvaʼ yeʼl iyaʼebʼal imotxebʼal.
ACT.7.39	Poro tira yeʼ inima inqʼa kʼuy qumam u yol uvaʼ tal Moisees. Pet aʼl tixval Moisees taʼn, tan aʼ eenaqich taanima tiʼ iqʼaʼv inpaqte t-Ejiipto.
ACT.7.40	Xaʼtetze ech tal inqʼa kʼuy qumam te Aroon s-eche: «Bʼan joloq qutiuxh uvaʼ laʼ iqʼon qubʼey tiʼ quqʼaʼv t-Ejiipto. Tan yeʼ qootzaqle kamebʼ qat ibʼan naq u Moisees uvaʼ eesan tzaan oʼ tuulbʼal Ejiipto. Tan yeʼl vet naq nik ikuʼl viʼ u vitz,» xeʼtaqe.
ACT.7.41	Yaʼne ibʼitaq vet val vivatzibʼal yakʼa tal vaʼk sitiuxh. Tul motx itzʼeʼsaaq vet ok txoo s-vatz. Tul motx ibʼan vet vaʼl mam nimla qʼij tiʼ vitiuxh uvaʼ aʼ kuxh motx bʼiton tuchʼ iqʼabʼ.
ACT.7.42	Echetz s-tiʼile tira teesa vet el quBʼaal Tiuxh inqʼa kʼuy qumam t-taanima. Tul antxh vet quBʼaal Tiuxh txhaqpunaq ok, tiʼ uvaʼ, aʼ kuxh laʼich motx tal vet sitiuxh jankʼal inqʼa kam inqʼa nik itxiqun vatz amlikaʼ. Tan ech uvaʼe nik tal tuul val u uʼ uvaʼ tzʼibʼamal ka taʼn inqʼa qʼexsanich tetz viyol quBʼaal Tiuxh uvaʼ ech nik tal s-eche:
ACT.7.42	«Ex tijaq imam Israeel,
ACT.7.42	¿maq aʼ nik etale
ACT.7.42	uvaʼ sinvatz
ACT.7.42	motx etzʼeʼsavat ok
ACT.7.42	inqʼa txoo inqʼa
ACT.7.42	nikich eyatzʼ
ACT.7.42	tuulbʼal kaʼviinqil yaʼbʼ
ACT.7.42	uvaʼs nikich exaon
ACT.7.42	tu tzaqa txʼavaʼ?
ACT.7.42	Echetz koqe.
ACT.7.43	Tan kʼuxh aʼich
ACT.7.43	u vatibʼal
ACT.7.43	txhelemich etaʼn sevatz,
ACT.7.43	poro te taanima,
ACT.7.43	tan aʼ txhelemich etaʼn
ACT.7.43	vivatzibʼal Molook.
ACT.7.43	Atz aʼat kuxh atich
ACT.7.43	tetaanima
ACT.7.43	inatxhax vaʼt vetiuxh
ACT.7.43	u txʼumil
ACT.7.43	uvaʼ Renfaan ibʼij,
ACT.7.43	inqʼa vatzibʼal uvaʼ junt kuxh
ACT.7.43	motx ebʼita.{*}
ACT.7.43	Tul motx enatxhkʼuula.
ACT.7.43	Echetz toq veesat el exe
ACT.7.43	tu txʼavaʼ uvaʼ toq vaqʼ sete.
ACT.7.43	Tul toq inqʼexsa opoon ex
ACT.7.43	tiʼ bʼen u mam tenam
ACT.7.43	Vaviloonia,»
ACT.7.43	xeʼt quBʼaal Tiuxh.
ACT.7.44	Poro atichetz u bʼuʼq tostiuxh, u tatibʼal quBʼaal Tiuxh, xoʼl inqʼa kʼuy qumam tu tzaqa txʼavaʼ. Tul atich inqʼa sivan s-tuul s-tetxhlal vijeqbʼat quBʼaal Tiuxh viyol tuchʼ inqʼa kʼuy qumam. Aʼ u bʼuʼq tostiuxh uvaʼ ibʼekʼ quBʼaal Tiuxh te Moisees uvaʼ echatxh u atibʼal laʼich ibʼit Moisees, eche uvaʼ ikʼutxh quBʼaal Tiuxh s-te.
ACT.7.45	Antetzxh u bʼuʼq tostiuxhe, u tatibʼal quBʼaal Tiuxh, uvaʼ taqʼ vet ka inqʼa kʼuy qumam te inqʼa tij imam. Tul iqʼomichaq u bʼuʼq tostiuxh taʼn inqʼa kʼuy qumam uvaʼs motx taqʼbʼ vet tuchʼ Josuee tu txʼavaʼ uvaʼ motx ibʼan txhʼaʼo tiʼ imaax te inqʼa xaol, inqʼa jitaqich tij imam Israeel. Tul quBʼaal Tiuxh tukin vet el jolt inqʼa xaol tu txʼavaʼ. Tul tzitzi kajk vet u bʼuʼq tostiuxh xoʼl inqʼa kʼuy qumam tu txʼavaʼ uvaʼ atil oʼ s-txheel, tetxhal topoon ibʼant Daviid iqʼesalil.
ACT.7.46	Aʼetz vet Daviide uvaʼ oqxhich ichiibʼ quBʼaal Tiuxh s-tiʼ. Tul ijaq vet Daviid te quBʼaal Tiuxh uvaʼ laʼich ibʼit vaʼt tatibʼal viTiuxh u kʼuy qumam Jakoov.
ACT.7.47	Poro aʼetz vet Salomoon bʼiton u tatibʼal quBʼaal Tiuxh,
ACT.7.48	kʼuxh yeʼlichxh u Nimla Vatz quBʼaal Tiuxh laʼich atin t-invaʼq atibʼal uvaʼ, aʼ inqʼa xaol laʼich aqʼon jaʼ, tan ech val u yol tzʼibʼamal ka taʼn val u qʼexsanich tetz viyol quBʼaal Tiuxh s-eche:
ACT.7.49+ACT.7.50	«–Aʼ vatibʼal u amlikaʼ
ACT.7.49+ACT.7.50	tal uvaʼ kʼuqlel in
ACT.7.49+ACT.7.50	tiʼ inbʼant iqʼesalil
ACT.7.49+ACT.7.50	tiibʼa inqʼa kam s-kaqaayil.
ACT.7.49+ACT.7.50	Tul tilanbʼal voq kuxh tatin
ACT.7.49+ACT.7.50	u txʼavaʼ.
ACT.7.49+ACT.7.50	Tan ine motx bʼanon
ACT.7.49+ACT.7.50	inqʼa kam s-kaqaayil.
ACT.7.49+ACT.7.50	Echetz aʼetz kol vet ex
ACT.7.49+ACT.7.50	laʼ bʼanon
ACT.7.49+ACT.7.50	invaʼq votzotz nik etaleʼ;
ACT.7.49+ACT.7.50	atz aʼetz kol nik etitzʼa
ACT.7.49+ACT.7.50	uvaʼ ex toq bʼiton vilanbʼal,
ACT.7.49+ACT.7.50	–chich quBʼaal Tiuxh,» chich u yol.
ACT.7.51	Poro ¡tira yeʼ nik ibʼen sete! Tul ¡tira yeʼ nik etabʼi! ¡Palsanaq yol! Tan ¡tira yeʼl vinatxhkʼuulal Tiuxh tetaanima, eche jit qolel el inbʼeeq te vetxhiʼoʼl tilixeʼ! Echatxh tial ekʼuul, eche tial ikʼuul inqʼa kʼuy qumam, tan ¡tira yeʼ nik esaʼ ibʼant viTiuxhil Tiuxh iqʼesalil tetaanxelal!
ACT.7.52	Tul jankʼalxh inqʼa qʼexsanich tetz viyol quBʼaal Tiuxh kʼaxbʼisal taʼn inqʼa kʼuy emam, atz mij nikich ikaj utxhchil s-tiʼ, tiʼ ikʼaxbʼisaleʼ. Tan motx yatzʼax el inqʼa bʼaxabʼsan talax u tulebʼal u Jikla Vinaq, aʼe u Kriisto uvaʼ etoksa tiqʼabʼ inqʼa iqʼesal. Tul antxh ex alon iyatzʼax el. 
ACT.7.53	Echetz aʼ exe, uvaʼ kʼulunaʼq tetz inqʼa bʼekʼbʼal uvaʼ aʼxh inqʼa aanxel ul alon te Moisees viʼ u vitz, poro ¡jitoq nik motx enima! —xeʼt Ixh xoʼl inqʼa iqʼesal u tenam. 
ACT.7.54	Tabʼietz vet inqʼa iqʼesal u tenam inqʼa yol uvaʼ motx tal Ixh, tul tira motx lakp iviʼ s-tiʼ. Atz motx ikʼuxiaq tej t-kʼaʼnal tiʼ Ixh.
ACT.7.55	Poro tira nikich inatxh Ixh uvaʼ atich viTiuxhil Tiuxh s-kʼatza. Yaʼne saqin jaʼ Ixh t-amlikaʼ. Tul til Ixh itxiqun vilitzʼkabʼin u nimla tatin vibʼaʼnil quBʼaal Tiuxh. Tul til Ixh uvaʼ atich Jesuus tisebʼal quBʼaal Tiuxh. 
ACT.7.56	Tul ech tal Ixh s-eche: —¡Il u amlikaʼ jaqlel veteʼ! Tul ¡ile nik vileʼ uvaʼ il Jesuus, u Kʼaola uvaʼ bʼen s-alam aanima, at tisebʼal u quBʼaal Tiuxh! —xeʼt Ixh.
ACT.7.57	Tabʼietz vet inqʼa iqʼesal viyol Ixh, tul motx sichʼinaq veteʼ. Atz motx ijupaq vet ixichin. Tul motxaq vet ok tiʼ itxeyex Ixh. 
ACT.7.58	Yaʼne juxul vet el Ixh taʼn inqʼa iqʼesal tiʼeʼl u tenam. Tul xeʼtaq vet tiʼ ikʼonil Ixh s-sivan. Tul teesa vet ka inqʼa iqinkin txhas oksaʼm. Tul aʼ motx taqʼvat vet ka vatz val u chelem vinaq uvaʼ Saauloich ibʼij. Tul aʼ vet Saaulo xeen ka inqʼa iqinkin txhas oksaʼm.
ACT.7.59	Sebʼtichetz ikʼonil Ixh s-sivan, tul xeʼt Ixh tiʼ inatxhax Tiuxh. Tul ech tal Ixh s-eche: —InBʼaal Jesuus, kʼul vet u vaanxelal, —xeʼt Ixh. 
ACT.7.60	Tul qael ikuʼ Ixh. Atz sichʼin Ixh. Tul ech tal Ixh s-eche: —InBʼaal, yeʼ ooksa vipaʼv inqʼa xaol s-tuul, —xeʼt Ixh. Taletz kuxh vet Ixh u yol uvaʼe, tul kam vet Ixh.
ACT.8.1+ACT.8.2	Aʼetz vet jolol inqʼa xaol, inqʼa txʼakichxh ok taanima tiʼ quBʼaal Tiuxh, ex muqun vet vitxhiʼoʼl Ixh. Tul mam oqʼel motx ibʼan vet tiʼ Ixh. Poro bʼaʼnich kuxh vatz Saaulo viyatzʼax el Ixh.
ACT.8.1+ACT.8.2	Antetzxh tuulbʼal u qʼij uvaʼs iyatzʼax el Ixh, tul yekich xeʼt vet inqʼa niman tetz tuqʼeʼybʼal inqʼa tij imam Israeel tiʼ ikʼaxbʼisal, atz tiʼ tojqeʼlal inqʼa niman tetz Jesuus, inqʼa atich tu tenam Jerusaleen. Tul talaq kuxh tenam motx ikʼaqaq veteʼ. Tan at inqʼa aʼl motx ibʼen vet tuulbʼal Judeea, atz tuulbʼal Samaaria. Pet yeʼl inqʼa apoostol eleʼl tu tenam Jerusaleen.
ACT.8.3	Tul tzitzi ixeʼt vet Saaulo tiʼ ikʼaxbʼisal inqʼa niman tetz Jesuus. Tul jun otzotzxh nikich ipal vet Saaulo tiʼ ijuxul eluʼl inqʼa niman tetz Jesuus, vinaq s-ixoq. Tul nikich ex taqʼ jaʼ Saaulo t-tzeʼ.
ACT.8.4	Jankʼaletzxh inqʼa niman tetz Jesuus, inqʼa ojqeʼlamal motx ibʼenaʼ, tan nikich ipaxsa vet inqʼa bʼaʼnla txhaq yol tiʼ Jesuus tuulbʼal inqʼa tenam tal uvaʼ nikich motx palka.
ACT.8.5	Antichetz val u niman tetz Jesuus ojqeʼlal el, val uvaʼ Piʼlich ibʼij; aʼetz yekich vet kuʼ t-invaʼl u tenam tuulbʼal Samaaria. Tul xeʼt vet Piʼl tiʼ ipaxsal inqʼa bʼaʼnla txhaq yol tiʼ Jesuus, u Kriisto. 
ACT.8.6	Tul vaʼlxh nikich motx imolt tibʼ mamala xaol tiʼ tabʼil inqʼa yol uvaʼ nikich tal Piʼl. Tul tekʼxh nikich motx tabʼit inqʼa xaol inqʼa yol. Tul nikich motx til inqʼa etxhlal uvaʼ nikich motx ibʼan Piʼl s-vatz. 
ACT.8.7	Tan mamala xaol atich ok demoonio t-taanima. Tul sichʼiʼmxh nikich ibʼan inqʼa demoonio uvaʼs nikich teleʼl t-taanima inqʼa xaol. Atz mamalaat xaol, inqʼa tzeʼuʼxyich kuxh itxhiʼoʼl, atz inqʼa tira yeʼ nikich ixaoneʼ, tul yek nikich motx ibʼan bʼaʼn. 
ACT.8.8	Echetz mam chiibʼichil nikich motx ibʼan vet inqʼa xaol, inqʼa atich tuulbʼal Samaaria.
ACT.8.9	Atichetz val u vinaq, Simoonich ibʼij; aʼ atich t-val u tenam tuulbʼal Samaaria. Naʼynaqich ixeʼt tiʼ isotzsal ikʼuul inqʼa xaol tuchʼ viqʼianeʼ. Tul nikich kuxh tal tibʼ s-nimla vinaq tuulbʼal u tenam. 
ACT.8.10	Tul mamala xaol nikich abʼin viyol Simoon, kʼuxh at tiqleʼm, atz kʼuxh yeʼl tiqleʼm, atz kʼuxh qʼesla txhaq aanima, atz kʼuxh nitxaʼ, tan nikich motx ibʼen ikʼuul tiʼ inqʼa yol uvaʼ nikich tal Simoon. Tul echaq nikich motx tal s-eche: —Bʼantan aʼetz vet vinimla yakʼil quBʼaal Tiuxh at kʼatz u vinaq uvaʼe, —chichichaq inqʼa xaol.
ACT.8.11	Tul tira nikich inima inqʼa xaol u vinaq uvaʼe. Tan sotznaʼqich vet ikʼuul inqʼa xaol taʼn inqʼa nikich itxhuli Simoon tuchʼ viqʼianeʼ. Tul naʼynaqich vet ixeʼt Simoon tiʼ teesal inqʼa xaol t-bʼey.
ACT.8.12	Pet uletz vet Piʼl xoʼl inqʼa xaol, tul aʼ inima vet inqʼa xaol inqʼa bʼaʼnla txhaq yol tiʼ Jesuus, u Kriisto. Atz aʼ inima vet vibʼant quBʼaal Tiuxh iqʼesalil t-taanima. Tul ikʼuqbʼa vet inqʼa xaol ikʼuul tiʼ Jesuus. Tul aqʼaxaq vet kuʼ xeʼ aʼ, vinaq s-ixoq. 
ACT.8.13	Iqeatetz vet Simoon u yol uvaʼ tal Piʼl. Tul aqʼaxat vet kuʼ Simoon xeʼ aʼ. Tul txhʼuyeʼv vet Simoon tiʼ Piʼl. Tul nikich til Simoon inqʼa etxhlal, atz inqʼa kaebʼal aanima uvaʼ nikich ibʼan Piʼl. Tul kaayich kuxh vet taanima Simoon s-tiʼ.
ACT.8.14	Tabʼietz vet inqʼa apoostol, inqʼa atich tu tenam Jerusaleen, uvaʼ ok vet jolol inqʼa aj Samaaria s-niman tetz Jesuus tiʼ itzaqʼbʼet viyolbʼal quBʼaal Tiuxh. Tul txhaqax vet bʼen Luʼ tuchʼ Xhun taʼn inqʼa imol s-apoostolil.
ACT.8.15	Opoonetz vet Luʼ tuchʼ Xhun tuulbʼal Samaaria, tul motx inatxh vet Tiuxh tiʼ inqʼa niman tetz Jesuus, tiʼ uvaʼ laʼich motx ikʼul inqʼa niman tetz Jesuus viTiuxhil Tiuxh. 
ACT.8.16	Tan yeʼnaqich motx ikʼuleʼt inqʼa aj Samaaria viTiuxhil Tiuxh. Pet taʼn kuxh maʼtich inbʼantaʼ uvaʼ aqʼaxaq kuʼ xeʼ aʼ tuchʼ vibʼij quBʼaal Jesuus. 
ACT.8.17	Taqʼetz vet jaʼ Luʼ iqʼabʼ tuchʼ Xhun tiviʼ inqʼa niman tetz Jesuus, tul yekich motx ikʼul vet viTiuxhil Tiuxh.
ACT.8.18	Tiletz vet Simoon uvaʼ yek nikich ikʼul inqʼa niman tetz Jesuus viTiuxhil Tiuxh uvaʼs nikich taqʼt jaʼ inqʼa apoostol iqʼabʼ tiviʼ inqʼa niman tetz Jesuus, tul taltzii vet Simoon puaq te inqʼa apoostol.
ACT.8.19	Tul ech tal Simoon s-eche: —Nik insaʼeʼ laʼ etaqʼ viqleʼm, eche vetiqleʼm. Jaʼletz uvaʼ laʼ vaqʼ jaʼ inqʼabʼ tiviʼ, tul yek laʼ ikʼul viTiuxhil Tiuxh, —xeʼt Simoon te Luʼ, atz te Xhun.
ACT.8.20	Yaʼne ech tal Luʼ te Simoon s-eche: —Tzum toq asotz tuchʼ vapuaq uvaʼ at saxeʼ, tan aʼ qat eetzʼa uvaʼ laʼ aloqʼ vibʼaʼnil quBʼaal Tiuxh tuchʼ u puaq. Pet yeʼ laʼ utxhi. 
ACT.8.21	Echetz yeʼl avokebʼal tiʼ taqʼax viTiuxhil Tiuxh t-taanima inqʼa xaol, atz yeʼl eetz tiʼ inqʼa nik qubʼaneʼ, tan yeʼl vavaanima jik koq vatz quBʼaal Tiuxh.
ACT.8.22	Pet jalpu vavitzʼabʼal tiʼ inqʼa kantxhaq uvaʼ nik abʼaneʼ. Tul jaq akuya te quBʼaal Tiuxh, tul kamal laʼ ikuy apaʼv. Tul yeʼ laʼ abʼan vet kam inqʼa nik eetzʼa. 
ACT.8.23	Tan ile nik vileʼ uvaʼ il axh qitzel axh taʼn u yeʼbʼaʼn. Atz ile nik vileʼ uvaʼ mam kʼayunchil t-vavaanima, —xeʼt Luʼ te Simoon.
ACT.8.24	Tul ech tal vet Simoon s-eche: —¡Natxhvaq Tiuxh bʼa s-viʼ! Tul yeʼ laʼ ul inqʼa yeʼbʼaʼn s-viibʼa uvaʼ nik motx etaleʼ, —xeʼt Simoon.
ACT.8.25	Taletz kuxh vet ka Luʼ tuchʼ Xhun inuqul inqʼa yol, inqʼa motx til tabʼi kʼatz quBʼaal Jesuus, atz talat vet viyolbʼal quBʼaal Tiuxh. Tul qʼaʼvaq veteʼ. Tul talaq tel kuxh tenam motx palka. Tul qʼoon motx aqʼbʼ vet paqte tu tenam Jerusaleen.
ACT.8.26	Echetz ibʼan Piʼle paqte. Tan ul val u aanxel yolon te Piʼl uvaʼ quBʼaal Tiuxh txhaqon, tul ech tal s-eche: —Elen bʼen tuulbʼal Samaaria. Tul aʼl ajaʼ inbʼiil, yaʼne laʼ akʼaq kuʼ u bʼey uvaʼ nik tel tzaan t-Jerusaleen uvaʼ, aʼ nikʼaq kuʼ u tenam Gaasa. Aʼe uvaʼ atil u tzaqa txʼavaʼ, —xeʼt u aanxel te Piʼl. 
ACT.8.27	Bʼenetz vet Piʼl, tul ikʼul tibʼ Piʼl tuchʼ val u vinaq aj Etiopiia uvaʼ tzajnaʼqich natxhkʼuula Tiuxh tu tenam Jerusaleen. Aʼetz u vinaq uvaʼe atich ok siqʼesal kolol puaq kʼatz val u ixoq uvaʼ atich ok siqʼesal u tenam Etiopiia. Tul Kandaaseich ibʼij u ixoq. 
ACT.8.28	Aalichetz vet iqʼaʼv bʼen u aj Etiopiia inpaqte t-vitenam, atz kʼuqlich vet tuul vikareʼt. Tul sebʼtich isikʼlet u uʼ uvaʼ itzʼibʼa ka Isaiias.
ACT.8.29	Yaʼne ech tal viTiuxhil Tiuxh te Piʼl s-eche: —Jetxhoʼk eebʼ kʼatz u kareʼt uvaʼe, uvaʼ kʼuqlel u vinaq s-tuul, tul al itxakeʼveʼ, —xeʼt te Piʼl.
ACT.8.30	Ijetxhetz vet ok tibʼ Piʼl kʼatz u kareʼt, tul tabʼi vet Piʼl uvaʼ, aʼ nikich isikʼle u aj Etiopiia val u yol uvaʼ itzʼibʼa ka Isaiias, u qʼexsanich tetz viyol quBʼaal Tiuxh. Tul ech tal Piʼl te u aj Etiopiia s-eche: —¿Nik ibʼen see u yol uvaʼ nik asikʼle? —xeʼt Piʼl.
ACT.8.31	Tul ech tal u aj Etiopiia s-eche: —¿Keʼch laʼ ibʼen s-ve? Atz yeʼxhabʼil invaʼq nik alon inuqul s-ve, —xeʼte.
ACT.8.31	Yaʼne ijaq u aj Etiopiia bʼaʼnil te Piʼl, tiʼ uvaʼ laʼich bʼen jaʼ Piʼl kʼuqloq s-kʼatza tu kareʼt. 
ACT.8.32	Tul ech nikich tal u yol uvaʼ tzʼibʼamal ka t-viyolbʼal quBʼaal Tiuxh uvaʼ nikich isikʼle u aj Etiopiia s-eche:
ACT.8.32	—Yeʼl invaʼq yol laʼ tala
ACT.8.32	uvaʼs laʼ tiqʼol bʼen
ACT.8.32	tiʼ iyatzʼax el,
ACT.8.32	eche nik tiqʼol bʼen
ACT.8.32	invaʼq karneʼl
ACT.8.32	tiʼ iyatzʼax el;
ACT.8.32	atz ech laʼ ulbʼel,
ACT.8.32	eche invaʼq
ACT.8.32	u chelem karneʼl
ACT.8.32	uvaʼ jitoq nik isichʼineʼ,
ACT.8.32	pet nik kuxh itxʼaqmii
ACT.8.32	tel ixiʼl,
ACT.8.32	atz jitoq laʼ tal yol
ACT.8.32	uvaʼs laʼ ikʼaxbʼisaleʼ.
ACT.8.33	Tul jitxh inuqul
ACT.8.33	laʼ taqʼax kuʼ yol
ACT.8.33	tinuqul s-tiʼ.
ACT.8.33	Tul yeʼl uvaʼ laʼ koq atxhax
ACT.8.33	tij imam
ACT.8.33	vatz u txʼavaʼ.
ACT.8.33	Tan yeʼl initxaʼa laʼ txheji.
ACT.8.33	Tan yatzʼel laʼ telaʼ,
ACT.8.33	—chichich u yol
ACT.8.33	uvaʼ nikich isikʼle
ACT.8.33	u aj Etiopiia.
ACT.8.34	Yaʼne ech tal u aj Etiopiia te Piʼl s-eche: —Bʼan bʼaʼnil, tul al s-ve: ¿Jaʼl s-tiʼ nik talvat u qʼexsanich tetz iyol quBʼaal Tiuxh u yol uvaʼa? ¿Maq antxh u qʼexsanich tetz viyol quBʼaal Tiuxh nik tal tibʼ tuchʼ u yol? Pet ¿maq tiʼ invaʼtoʼq vinaq nik yolonka? —xeʼte.
ACT.8.35	Yaʼne xeʼt vet Piʼl tiʼ talax inuqul u yol te u aj Etiopiia. Tul antxh viyolbʼal quBʼaal Tiuxh uvaʼ nikich isikʼle u aj Etiopiia tal Piʼl inuqul s-te, tiʼ uvaʼ, aʼ u Mesiias nikich tal u yol uvaʼ itzʼibʼa ka Isaiias. Tul tal vet Piʼl inuqul inqʼa bʼaʼnla txhaq yol tiʼ Jesuus te u aj Etiopiia. Tul iqej veteʼ.
ACT.8.36	Sebʼtichetz ixaon Piʼl tiʼ bʼey tuchʼ u aj Etiopiia, tul palaq kʼatz val u aʼ. Tul ech tal vet u aj Etiopiia te Piʼl s-eche: —Iletz val u aʼ ile. Niketz insaʼe laʼ aaqʼ kuʼ in xeʼ u aʼ, pet ¿maq kam invaʼtoʼq laʼ maqon? —xeʼt u aj Etiopiia.
ACT.8.37	[Yaʼne ech tal Piʼl s-eche: —Oq ayaʼlxh akʼuul nik aqej Jesuus, tul laʼ utxhi, —xeʼt Piʼl.
ACT.8.37	Tul ech tal u aj Etiopiia s-eche: —Nik inqejeʼ uvaʼ, aʼ JesuKriistoe viKʼaol quBʼaal Tiuxh, —xeʼte.]
ACT.8.38	Yaʼne tal vet u aj Etiopiia itxakbʼal u kareʼt. Tul bʼen vet kuʼ xeʼ aʼ s-kaʼbʼil. Tul taqʼ vet kuʼ Piʼl u aj Etiopiia xeʼ u aʼ. 
ACT.8.39	Jaʼaqetz kuxh vet ul xeʼ u aʼ, tul aqʼbʼil kuxh iqʼol vet Piʼl taʼn viTiuxhil Tiuxh. Tul tira yeʼ ilix vet Piʼl taʼn u aj Etiopiia inpaqte. Poro chiibʼiyichxh vet u aj Etiopiia uvaʼs tok vet bʼen inpaqte tiʼ vibʼey.
ACT.8.40	Tul een ex aqʼlik Piʼl tu tenam Asooto taʼn viTiuxhil Tiuxh. Yaʼne bʼen vet Piʼl t-junun inqʼa tenam tiʼ ipaxsal inqʼa bʼaʼnla txhaq yol tiʼ Jesuus, tetxhal topoon Piʼl tu tenam Sesareea.
ACT.9.1	Poro tira yeʼ nikich iyaʼ vatz Saaulo tiʼ ikʼaxbʼisal inqʼa niman tetz Jesuus. Tan aʼ nikich tal Saaulo iyatzʼaxaq el. Echetz ibʼen Saauloe xeʼ viqʼesal inqʼa oksan yol vatz Tiuxh tu tenam Jerusaleen. 
ACT.9.2	Tul ex ijaq Saaulo jolol uʼ te viqʼesal oksan yol. Tul juunil uʼ laʼich bʼen taqʼ Saaulo te junun inqʼa iqʼon iviʼ t-inqʼa kʼulbʼal tibʼ inqʼa tij imam Israeel tu tenam Damaasko uvaʼ tala. Tan aʼ kʼaqich taʼn Saaulo jaʼl uvaʼ txhʼuyich vet tiʼ u Bʼey uvaʼ txhusel taʼn Jesuus, kʼuxh ixoq, atz kʼuxh vinaq, tul laʼich tiqʼo Saaulo. Atz qitzel laʼich ibʼen vet tu tenam Jerusaleen. Tul laʼich bʼen aqʼaxoj jaʼ t-tzeʼ.{*}
ACT.9.3	Atichetz vet ok Saaulo tiʼ bʼey, tul bʼiitich kuxh vet taqʼbʼ Saaulo tu tenam Damaasko. Tul ajtxh til Saaulo itxiqul taʼn val u xamal uvaʼ litzʼel ikuʼl t-amlikaʼ. 
ACT.9.4	Tul joqel ikuʼ Saaulo t-txʼavaʼ. Tul tabʼi Saaulo val u qul uvaʼ ech tal s-eche: —¡Saaulo, Saaulo! ¡Kam s-tiʼil txhiʼany kuxh axh s-viʼ, tul nik ojqeʼla in! —xeʼt eʼl Saaulo.
ACT.9.5	Yaʼne ech tal Saaulo s-eche: —¿Jaʼletz axhe, inBʼaal? —xeʼt Saaulo.
ACT.9.5	Tul ech tal u qul s-eche: —Ine u Jesuus uvaʼ kʼaqel kuxh eebʼ tiʼ inkʼaxbʼisaleʼ. Tan il axh kʼaqel eebʼ tiʼ ikʼaxbʼisal inqʼa niman vetz. Poro txumlebʼal kuxh avatz, tan junt kuxh nik akʼaxbʼisa eebʼ, eche invaʼq u vaʼk uvaʼ sebʼt kuxh tel ka toq tiʼ itzeqʼex ka invaʼq u txhʼitxhʼ uvaʼ tzʼuqel ijuʼ, —xeʼt u qul.
ACT.9.6	Tul yikyotxhichxh vet Saaulo t-xoʼval. Tul ech tal Saaulo s-eche: —¡InBʼaal, al bʼa s-ve kam uvaʼ nik asaʼeʼ laʼ inbʼana! —xeʼt Saaulo.
ACT.9.6	Tul ech tal quBʼaal Jesuus s-eche: —Txakpen. Tul quxhoʼk tu tenam Damaasko. Tul een toq altxhik see tzitzi kam uvaʼ laʼ abʼana, —xeʼt eʼl Saaulo.
ACT.9.7	Tul txakunyich kuxh vet inqʼa vinaq, inqʼa txhʼuyich tiʼ Saaulo. Tul kaayaqich kuxh vet taanima uvaʼs motx tabʼit u qul. Poro yeʼ motx tila jaʼl uvaʼ nikich iyoloneʼ.
ACT.9.8	Txakpetz vet Saaulo, tul saqin vet Saaulo uvaʼ tala. Poro tira yeʼ nikich tilon vet Saaulo. Yaʼne txhʼiqimich tok vet Saaulo tu tenam Damaasko. 
ACT.9.9	Tul oxvaʼl qʼij ibʼan Saaulo tzitzi, uvaʼ tira yeʼ nikich tilon vet Saaulo; atz tira yeʼ nikich itxʼaʼon vet Saaulo. Tul mij inbʼeeq aʼ nikich tukʼa vet Saaulo.
ACT.9.10	Atichetz val u niman tetz Jesuus tu tenam Damaasko uvaʼ Ananiiasich ibʼij. Tul qʼiilal Ananiias taʼn quBʼaal Jesuus tuulbʼal val uvaʼ ikʼutxh quBʼaal Tiuxh s-te. Tul ech tal Jesuus te Ananiias s-eche: —¡Ananiias! —xeʼt eʼl Ananiias.
ACT.9.10	Tul ech tal Ananiias s-eche: —Il in ila, inBʼaal Jesuus, —xeʼt Ananiias.
ACT.9.11	Tul ech tal u quBʼaal Jesuus s-eche: —Nal kuxh axh, tul quxh tiʼ u bʼey uvaʼ Jik ibʼij. Tul yekl axh t-totzotz Juudas. Tul bʼen aabʼi tiʼ val u vinaq uvaʼ Saaulo ibʼij, val u aj Taarso. Ile sebʼt inatxht in tu totzotz Juudas. 
ACT.9.12	Tan in qat kʼutxhun axh s-te. Tul qat til avokaʼp s-kʼatza, uvaʼ axh Ananiias. Tul qat aaqʼ jaʼ aqʼabʼ tiviʼ. Tul qat tila uvaʼ yekich qat saqin vet inpaqte, —xeʼt eʼl Ananiias.
ACT.9.13	Yaʼne ech tal Ananiias s-eche: —InBʼaal, poro nimaxxh vabʼivat uvaʼ xoʼvebʼalxh naq u Saaulo. Tan mam yeʼbʼaʼn nibʼan naq te inqʼa niman eetz tu tenam Jerusaleen. 
ACT.9.14	Iletz vet naq uy tzitza. Tul aqʼel vet tzaan uʼ tiʼ naq taʼn viqʼesal oksan yol tiʼ qutxeyex bʼen t-tzeʼ, jankʼal oʼ inqʼa niman eetz, —xeʼt Ananiias.
ACT.9.15	Yaʼne ech tal quBʼaal Jesuus s-eche: —Quuxh, tan in qat chʼexon Saaulo. Tul toq inbʼanbʼe Saaulo tiʼ ipaxsal vinyolbʼal xoʼl inqʼa jit tij imam Israeel, atz xoʼl inqʼa mam iqʼesal, atz xoʼl inqʼa tij imam Israeel. 
ACT.9.16	Tul toq inkʼutxh s-te uvaʼ tetxhal toq paloq t-mam kʼaxkʼo tiʼ talax inuqul inqʼa yol s-viʼ, —xeʼt quBʼaal Jesuus te Ananiias.
ACT.9.17	Yaʼne bʼen vet Ananiias. Tul pal vet ok Ananiias tu otzotz tal uvaʼ atich Saaulo. Tul taqʼ vet jaʼ Ananiias iqʼabʼ tiviʼ Saaulo. Tul ech tal Ananiias s-eche: —Saaulo, axh vet inmol s-niman tetz Jesuus, tan aʼ u quBʼaal Jesuus qat txhaqon tzaan in seʼe, tiʼ uvaʼ laʼ saqin axh inpaqte, u quBʼaal Jesuus uvaʼ ikʼutxh tibʼ see tiʼ bʼey uvaʼs aʼlich avul tzitza. Qatetz itxhaq in, tiʼ uvaʼ tira laʼ ok vet viTiuxhil Tiuxh s-bʼaʼn tavaanxelal, —xeʼt Ananiias te Saaulo.
ACT.9.18	Iletz kuxh inqʼa yol nikich tal Ananiias te Saaulo, tul el vet el val uvaʼ tivatz Saaulo uvaʼ echichxh, eche txoʼ tiʼ txay. Tul yekich ilon vet Saaulo. Atz txakeʼv vet Saaulo. Tul aqʼax vet kuʼ Saaulo xeʼ aʼ taʼn Ananiias. 
ACT.9.19	Yaʼne txʼaʼon vet Saaulo. Tul txhej vet iyakʼil Saaulo inpaqte. Tul atin vet Saaulo xoʼl inqʼa niman tetz Jesuus tu tenam Damaasko tuulbʼal jolol qʼij.
ACT.9.20	Yaʼne yekich xeʼt vet Saaulo tiʼ ipaxsal paʼl t-inqʼa kʼulbʼal tibʼ inqʼa tij imam Israeel uvaʼ, aʼ Jesuuse u Kriisto. Tul aʼ nikich tal Saaulo uvaʼ iKʼaol quBʼaal Tiuxh Jesuus. 
ACT.9.21	Tul kaayaqichxh vet taanima inqʼa xaol, inqʼa nikich abʼin u yol uvaʼ nikich tal Saaulo. Tul echaq nikich motx tal vet s-eche: —¡Kametz qat ibʼan naq u vinaq uvaʼe, tan aʼ naqe uvaʼ mij nik ikaj tiʼ ikʼaxbʼisal inqʼa niman tetz Jesuus tu tenam Jerusaleen! Atz aʼ naqe uvaʼ nik ul txeyon bʼen inqʼa niman tetz Jesuus, tul nik ex toksa naq tiqʼabʼ inqʼa iqʼesal oksan yol vatz quBʼaal Tiuxh. ¡Antetzxh uvaʼe ul ibʼan naq tu tenam Damaasko nik qaleʼ! —chichich vet inqʼa xaol.
ACT.9.22	Poro aʼlxh nikich taqʼt Saaulo yaʼl tiʼ talax inuqul inqʼa yol tiʼ Jesuus tu tenam Damaasko. Tul aʼ nikich tal Saaulo uvaʼ, aʼ Jesuuse u Kriisto. Tul tira nikich ikajsa Saaulo taanima inqʼa tij imam Israeel, inqʼa atich tu tenam Damaasko tiʼ kam bʼanel taʼn u Kriisto.
ACT.9.23	Nimalichetz vet yaʼbʼ tel bʼen Saaulo tu tenam Damaasko, tul qʼaʼv vet Saaulo inpaqte. Yaʼne ibʼan vet jolol inqʼa tij imam Israeel eela iyol tiʼ iyatzʼax el Saaulo.
ACT.9.24+ACT.9.25	Tabʼietz vet Saaulo ikuʼ yol s-tiʼ, tiʼ iyatzʼpeʼl taʼn inqʼa tij imam Israeel, tul aʼl taqʼ vet kuʼ inqʼa niman tetz Jesuus Saaulo tuul val u mamaʼ xuʼk s-aqʼbʼal. Tul txhaqtan taqʼtaq vet koʼp tiʼ iqul u tzʼach uvaʼ sutimich ok tiʼ u tenam Damaasko. Tan qʼiil aqʼbʼal xeemalich kuxh vet vitziʼ inqʼa jubʼal tetz u palebʼal ok tu tenam Damaasco taʼn inqʼa tij imam Israeel tiʼ iyatzʼax el Saaulo.
ACT.9.26	Aqʼbʼetz vet Saaulo tu tenam Jerusaleen, tul nikich isaʼ Saaulo imolot tibʼ tuchʼ inqʼa niman tetz Jesuus. Poro jankʼalxh inqʼa niman tetz Jesuus nikich ixoʼv te Saaulo, tan yeʼ nikich motx iqejeʼ oq uvaʼ niman tetz Jesuusich vet Saaulo. 
ACT.9.27	Pet aʼetz vet Vernavee iqʼon Saaulo vatz inqʼa apoostol. Tul tal vet Vernavee te inqʼa apoostol uvaʼ til Saaulo quBʼaal Jesuus tiʼ bʼey uvaʼs aʼlich ibʼen Saaulo t-Damaasko, atz qʼiilal Saaulo taʼn. Tul talat Vernavee te inqʼa apoostol uvaʼ mij nikich ixoʼv vet Saaulo tiʼ talax inqʼa bʼaʼnla txhaq yol tiʼ Jesuus tu tenam Damaasko. 
ACT.9.28	Tul atin vet Saaulo kʼatz inqʼa apoostol tu tenam Jerusaleen. Tul yeʼxhkam invaʼq nikich maqon Saaulo tiʼ tatin xoʼl inqʼa tij imam Israeel tu tenam Jerusaleen. 
ACT.9.29	Tul tijichxh vet Saaulo tiʼ talax inqʼa bʼaʼnla txhaq yol tiʼ Jesuus. Tul nikich iyoj tibʼ Saaulo tuchʼ inqʼa tij imam Israeel, inqʼa nikich yolbʼen u yolbʼal grieego. Tul tzʼeʼyichaqxh vet tiʼ iyatzʼax el Saaulo.
ACT.9.30	Tabʼietz vet inqʼa niman tetz Jesuus uvaʼ saʼich yatzʼax vet el Saaulo, tul tiqʼoaq vet Saaulo tu tenam Sesareea. Atz itxhaqaq vet bʼen Saaulo tu tenam Taarso, antxh vitenam Saaulo.
ACT.9.31	Tul tibʼaʼnil atilich inqʼa niman tetz Jesuus, inqʼa ataqich t-junun inqʼa tenam tuulbʼal Judeea, atz tuulbʼal Galileea, atz tuulbʼal Samaaria. Tul aʼlxh nikich motx ichʼij tiʼ viyolbʼal quBʼaal Tiuxh. Tul jikxh tatin nikich motx ibʼan vatz quBʼaal Jesuus. Echetz aʼlxh nikich inaʼ vet tatxhul inqʼa niman tetz Jesuus, tan aʼ, viTiuxhil Tiuxh, nikich motx aqʼon itial.
ACT.9.32	Tuulbʼaletz uvaʼs nikich isolit Luʼ inqʼa niman tetz Jesuus t-junun inqʼa tenam inqʼae, tul opoon vet Luʼ tu tenam Liida xoʼl inqʼa niman tetz Jesuus. 
ACT.9.33	Tul til Luʼ val u vinaq tzitzi uvaʼ Eneeasich ibʼij. Vajxaqilich vet yaʼbʼ ikuʼ vatz txʼatxh taʼn val u yaabʼil uvaʼ tzeʼuʼxich kuxh itxhiʼoʼl taʼn. 
ACT.9.34	Tul ech tal Luʼ te Eneeas s-eche: —Eneeas, txheelaʼ toq abʼan bʼaʼn taʼn JesuKriisto. Pet ¡lakpen! Tul bʼan vet ka tutxh vatxʼatxh, —xeʼt Luʼ. Tul yekich lakp vet Eneeas. 
ACT.9.35	Tiletz vet jankʼal inqʼa aj tenam Liida tuchʼ inqʼa aj Saroon uvaʼ nikich ixaon vet Eneeas, tul motx ijalpuaq vet itxumbʼal, atz motx toksaaq vet tibʼ s-niman tetz Jesuus.
ACT.9.36	Atichetz val u ixoq niman tetz Jesuus tu tenam Joope, uvaʼ Taviitaich ibʼij. Echetz nik elkaʼp u bʼij Taviita tu yolbʼal grieego s-eche: ‹Doorkas,› chiche. Nikichetz ibʼan Doorkas bʼaʼnil te inqʼa xaol; atz nikich ilotxh inqʼa meebʼaʼ. 
ACT.9.37	Tuulbʼaletz uvaʼs atich Luʼ tu tenam Liida, tul kuʼ Doorkas t-yaabʼil, tul kam veteʼ. Atz txʼajp vet vitxhiʼoʼl Doorkas, yaʼne ex aqʼaxoq vet jaʼ t-vaʼt itziʼ u otzotz uvaʼ tikaʼviq.
ACT.9.38	Tabʼietz vet inqʼa niman tetz Jesuus, inqʼa t-Joope, uvaʼ atich Luʼ tu tenam Liida, tul nalxh itxhaqaq vet bʼen kaʼvaʼl bʼanol txhaq tiʼ ijaqax bʼaʼnil te Luʼ. Tan naqlich kuxh ixoʼl u tenam Liida tuchʼ u tenam Joope. Tul echaq ex tal te Luʼ s-eche: —¡Nalxh axh chi, tul koʼ s-qiʼ tu tenam Joope! —xeʼt eʼl Luʼ.
ACT.9.39	Ibʼanetz vet Luʼ tutxheʼ, tul tzaj vet Luʼ tiʼ inqʼa ex iqʼon. Aqʼbʼetz vet Luʼ tu otzotz, tul iqʼol vet jaʼ Luʼ t-vaʼt itziʼ u otzotz t-vikaʼviq tal uvaʼ atich u kamnaʼq. Tul sutil vet tiʼ Luʼ taʼn inqʼa txakay ixoq. Tul motx oqʼ vet vatz Luʼ. Atz motx ikʼutxhaq ok inqʼa oksaʼm, atz inqʼa qinkin itxhas oksaʼm te Luʼ, inqʼa motx ibʼan Doorkas.
ACT.9.40	Yaʼne itxhaq vet eluʼl Luʼ inqʼa xaol s-kaqaayil. Tul qajeʼv vet Luʼ. Tul inatxh vet Luʼ Tiuxh. Sutxhqʼetz vet Luʼ kʼatz u kamnaʼq, tul ech tal Luʼ s-eche: —¡Taviita, lakpen! —xeʼt Luʼ.
ACT.9.40	Tul yekich itzʼeʼv veteʼ. Atz ijaq vet ivatz. Taʼnetzxh ilix vet Luʼ taʼn, tul kʼuqeʼv veteʼ. 
ACT.9.41	Yaʼne taqʼ vet Luʼ iqʼabʼ te Doorkas. Tul lakax vet jaʼ Doorkas taʼn Luʼ. Tul motx isaʼ vet ukuʼl Luʼ inqʼa niman tetz Jesuus tuchʼ inqʼa txakay ixoq. Tul kʼutxhux vet Doorkas s-xoʼl taʼn Luʼ, tan itzʼlich vet Doorkas. 
ACT.9.42	Mamalaetz vet aj tenam Joope abʼin u titzʼeʼv Doorkas, tul mamala vet aj Joope toksa tibʼ s-niman tetz Jesuus. 
ACT.9.43	Nima teletz qʼij ibʼan ka Luʼ tu tenam Joope xeʼ val u bʼanol tutxh tzʼuʼm uvaʼ Simoonich ibʼij.
ACT.10.1	Atichetz val u vinaq tu tenam Sesareea uvaʼ Korneelioich ibʼij; jitich tij imam Israeel. Iqʼesalich xoʼl oʼ kʼalal sol uvaʼ italiiaanoich ibʼij. 
ACT.10.2	Tul txʼakich ok taanima tiʼ quBʼaal Tiuxh tuchʼ jankʼal tatin t-totzotz. Atz mij nikich motx isotzsa quBʼaal Tiuxh s-kʼuul. Pet bʼenamen nikich inatxht Korneelio Tiuxh. Tul nikich ilotxh Korneelio inqʼa meebʼaʼ tuulbʼal u tenam.
ACT.10.3	Aʼxhetz ibʼant oxvaʼl oora s-kuʼebʼal qʼij, tul til Korneelio val uvaʼ ikʼutxh quBʼaal Tiuxh s-te. Tul tira til s-bʼaʼn tuchʼ ivatz. Tul tila uvaʼ aʼlich tukuʼl val viaanxel quBʼaal Tiuxh s-vatz. Tul ech tal u aanxel te Korneelio s-eche: —¡Korneelio! —xeʼte.
ACT.10.4	Yaʼne itiila saqi Korneelio u aanxel. Tul mam vet xoʼval tzaj tiʼ Korneelio. Tul ech tal s-eche: —¡Kame, inBʼaal! —xeʼt Korneelio.
ACT.10.4	Tul ech tal u aanxel s-eche: —Qat tabʼil quBʼaal Tiuxh vanatxhkʼuulaneʼ. Atz qat till quBʼaal Tiuxh inqʼa bʼaʼnil uvaʼ nik abʼan tiʼ ilotxhox inqʼa meebʼaʼ. Tan ech qat ijaʼp vatz quBʼaal Tiuxh, eche nik ijaʼp isibʼel inqʼa oya uvaʼ nik itzʼeʼsaleʼ. 
ACT.10.5	Pet txhaq bʼen joloq vinaq tu tenam Joope tiʼ tiqʼol tzaan Simoon. Tul laʼ ul Simoon tzitza, Simoon uvaʼ Luʼ chich eʼli. 
ACT.10.6	Tan il Simoon aʼ atil xeʼ val u vinaq, val u bʼanol tutxh tzʼuʼm uvaʼ antxh Simoon ibʼij, uvaʼ, aʼ atil totzotz tziʼ u maar. Aʼetz Simoon toq ul alon see jabʼiste uvaʼ tetxhal laʼ abʼana, —xeʼt u aanxel te Korneelio.
ACT.10.7	Bʼenetz vet u aanxel uvaʼ ul alon inqʼa yol te Korneelio, yaʼne isikʼle vet Korneelio kaʼvaʼl inqʼa taqʼonvil tuchʼ vaʼt u sol uvaʼ kʼuqlebʼalichxh kʼuul, atz natxholich Tiuxh. 
ACT.10.8	Tul tal vet Korneelio inuqul jankʼal inqʼa yol te inqʼa vinaq, tul yekich itxhaq vet bʼen tu tenam Joope.
ACT.10.9	Eutalichetz vet tok bʼen inqʼa vinaq tiʼ bʼey, tul nikich motx inaqbʼix vet taqʼbʼ kʼatz u tenam Joope tuulbʼal uvaʼ ilichxh vet qʼij saʼich txhaqʼaani. Tul bʼen jaʼ Luʼ viʼ vitzʼachil u otzotz tiʼ inatxhax Tiuxh. 
ACT.10.10	Tul nikich isaʼ vet Luʼ uvaʼ laʼich txʼaʼon Luʼ, tan kamyichxh vet Luʼ t-vaʼy. Ayaʼletz s-tuul nikich ibʼanax tutxh itxʼix Luʼ, tul inatxh Luʼ val u chiibʼichil t-taanima tiʼ inatxhax Tiuxh. Yaʼne til vet Luʼ val uvaʼ ikʼutxh quBʼaal Tiuxh s-te. 
ACT.10.11	Aʼetz til Luʼ uvaʼ jaqlich vet u amlikaʼ, tul til Luʼ taqʼax kuʼl val uvaʼ t-amlikaʼ uvaʼ tetxhalich ikuʼl t-txʼavaʼ uvaʼ echich, eche invaʼq mamaʼ chelkin bʼuʼq. Tul kajxojbʼaliche. Atz txeyelich ka junun inqʼa ixojbʼal t-amlikaʼ. 
ACT.10.12	Tul nima vatzlen txoo atich s-tuul. Atich inqʼa kʼoʼlich txoo. Atichat inqʼa aʼl nik ijuxu tuul tiʼ ixaoneʼ, atz atichat inqʼa tzʼichin inqʼa aʼl nik ixichʼaneʼ, [inqʼa yeʼlich laʼ utxh itxhiʼt inqʼa tij imam Israeel, tan ech inqʼa bʼekʼbʼale tzʼibʼamich ka taʼn Moisees.]
ACT.10.13	Yaʼne tabʼi Luʼ val u qul uvaʼ ech tal s-eche: —Txakpen, txa Luʼ. Yatzʼ inqʼa txoo. Tul txhiʼa, —xeʼt eʼl Luʼ.
ACT.10.14	Tul ech tal Luʼ s-eche: —InBʼaal, in yeʼ laʼ txhiʼon, tan in yeʼ ootzaqin itxhiʼix invaʼq txoo uvaʼ yeʼbʼaʼn nik tal u qubʼekʼbʼal, oʼ inqʼa tij imam Israeel, —xeʼt Luʼ.
ACT.10.15	Yaʼne ech tal u qul tikaʼpaq te Luʼ s-eche: —«Txaj etxhbʼule uvaʼe,» chaq tel koq axh, tan in nik alon s-txheel uvaʼ bʼaʼn veteʼ, —xeʼt eʼl Luʼ.
ACT.10.16	Oxpaquletz tabʼi Luʼ u qul, tul iqʼol vet jaʼ uvaʼ, eche chelkin bʼuʼq t-amlikaʼ inpaqte.
ACT.10.17	Tul nikich kuxh titzʼa vet Luʼ kam talaxich uvaʼ ikʼutxh quBʼaal Tiuxh s-te, tul aʼxh taqʼbʼ vet inqʼa vinaq tu tenam, inqʼa itxhaq bʼen Korneelio. Tul nikich motx tabʼi itziulal tal atich u totzotz Simoon, u bʼanol tutxh tzʼuʼm. Tul aqʼbʼaq vet tziʼ u jubʼal. 
ACT.10.18	Tul itxokʼaq vet u jubʼal. Tul motx tabʼi veteʼ, maq aʼ atich Simoon tzitzi uvaʼ nikich talax s-Luʼ.
ACT.10.19	Sebʼt telichetz titzʼat Luʼ uvaʼ ikʼutxh quBʼaal Tiuxh s-te, tul ech tal viTiuxhil Tiuxh te Luʼ s-eche: —Il axh nik itxhok axh oxvaʼl inqʼa vinaq. 
ACT.10.20	Pet ¡nal axh, tul quxh il kuʼ! Tul yeʼ laʼ abʼan kaʼl akʼuul tiʼ abʼen s-tiʼ, tan jitaq tij imam Israeel. Tan ine qat motx txhaqon, —xeʼt viTiuxhil Tiuxh te Luʼ.
ACT.10.21	Yaʼne bʼen vet kuʼ Luʼ. Tul til vet Luʼ inqʼa vinaq, inqʼa itxhaq Korneelio. Tul ech tal Luʼ s-te s-eche: —Ine, uvaʼ nik etxhok in. Poro ¿kametz invaʼq etxhaq toq etal s-ve? —xeʼt Luʼ.
ACT.10.22	Yaʼne ech tal inqʼa vinaq, inqʼa itxhaq Korneelio, s-eche: —Oʼ itxhaq Korneelio, viqʼesal xoʼl tanul sol, val u jikla vinaq uvaʼ mij nik isotz quBʼaal Tiuxh s-kʼuul. Tul jikxh ibʼanoʼm vatz inqʼa tenam, inqʼa tij imam Israeel. Tul tira tabʼi jolol inqʼa yol bʼekʼex s-te taʼn val viaanxel quBʼaal Tiuxh. Aʼetz tal u aanxel uvaʼ laʼ aqʼbʼ axh t-totzotz Korneelio, —xeʼt inqʼa vinaq te Luʼ.
ACT.10.23	Yaʼne tiqʼo vet ok Luʼ inqʼa vinaq tu otzotz. Tul aʼaq vatk vet ka tzitzi.
ACT.10.23	Echetz vet s-eqal, tul el vet bʼen Luʼ tuchʼ inqʼa itxhaq Korneelio. Tul ant kaʼl inqʼa aj tenam Joope, inqʼa nimanich tetz Jesuus, motx bʼen vet tiʼ Luʼ.
ACT.10.24	Eutalichetz vet tel tzaan Luʼ tu tenam Joope tuchʼ inqʼa imol, tul motx aqʼbʼ vet tu tenam Sesareea. Tul txʼebʼoʼmyich kuxh vet Korneelio tuchʼ inqʼa titzʼin tatzik tiʼ taqʼbʼ Luʼ. Atz antich jolol inqʼa tamiʼk Korneelio, inqʼa vaʼlichxh iyol s-tuchʼ. 
ACT.10.25	Taʼnetzxh til vet Korneelio taqʼbʼ Luʼ, tul eluʼl Korneelio tiʼ ikʼulux Luʼ. Tul qael ikuʼ Korneelio vatz Luʼ. Tul natxhkʼuulal vet Luʼ taʼn Korneelio.
ACT.10.26	Yaʼne nal kuxh itxey Luʼ iqʼabʼ Korneelio tiʼ itxakpisat jaʼ. Tul ech tal Luʼ te Korneelio s-eche: —Txakpen. Yeʼ kuxh anatxhkʼuula in, tan inat kuxh invaʼl vinaq, eche axh, —xeʼt Luʼ.
ACT.10.27	Sebʼtichetz iyolon vet Luʼ tuchʼ Korneelio tuulbʼal uvaʼs aʼlaqich ipal vet ok tu otzotz. Tul til vet Luʼ uvaʼ mamalaich vet xaol kʼulich tibʼ tu otzotz.
ACT.10.28	Yaʼne ech tal Luʼ te inqʼa xaol, inqʼa kʼulich vet tibʼ, s-eche: —Etootzaqle uvaʼ tira txaj s-quvatz, oʼ inqʼa tij imam Israeel, uvaʼ laʼ qumolo qibʼ tuchʼ invaʼq uvaʼ jit tij imam Israeel, eche u vatin setuchʼ. Atz tira yeʼ laʼ utxh qubʼant eela quyol setuchʼ. Pet qat ikʼutxhl quBʼaal Tiuxh s-ve uvaʼ yeʼxhabʼil vet invaʼq xaol uvaʼ txaj laʼ qumolo qibʼ s-tuchʼ, atz yeʼxhabʼil vet invaʼq xaol laʼ qal s-kantxhaq. 
ACT.10.29	Echetz s-tiʼile yeʼ inbʼan kaʼl inkʼuul tiʼ intzajeʼ uvaʼs ex viqʼol tzaan. Pet toqetz vabʼi sete uvaʼ kametzebʼ s-tiʼil qat ex eloq tzaan in, —xeʼt Luʼ.
ACT.10.30	Yaʼne ech tal Korneelio s-eche: —Kajvaʼx qʼij s-txheel, aʼxh ibʼant oxvaʼl oora s-kuʼebʼal qʼij, tul maqelich vibʼ tiʼ intxʼaʼon tiʼ inatxhax Tiuxh t-votzotz. Tul ajtxh vil itxakeʼv val u vinaq sinvatz uvaʼ litzʼkabʼinyichxh u toksaʼm.
ACT.10.31	Tul ech tal s-ve s-eche: «Korneelio, qat tabʼil quBʼaal Tiuxh vanatxhkʼuulaneʼ. Atz qat till quBʼaal Tiuxh inqʼa bʼaʼnil uvaʼ nik abʼan tiʼ ilotxhox inqʼa meebʼaʼ. 
ACT.10.32	Pet txhaq bʼen joloq vinaq tu tenam Joope. Tul bʼen eloq tzaan Simoon uvaʼ nik talax s-Luʼ, tan il Simoon aʼ atil xeʼ val u vinaq uvaʼ nik bʼanon tutxh tzʼuʼm uvaʼ antxh Simoon ibʼij, uvaʼ, aʼ atil totzotz tziʼ u maar. Tul toq ul tal Simoon see kam uvaʼ laʼ abʼana,» xeʼt s-ve.
ACT.10.33	Echetz nal intxhaqt bʼene kaʼl inqʼa vinaq tiʼ aviqʼoleʼ. Poro taʼntiuxhetz te quBʼaal Tiuxh qat abʼan bʼaʼnil, tul qat ul axh. Tan il oʼ kʼulel qibʼ tzitza s-qukaqaayil vatz quBʼaal Tiuxh. Tul nik qusaʼeʼ laʼ qabʼi u yol uvaʼ qat itxhaq axh quBʼaal Tiuxh tiʼ talax s-qe, —xeʼt Korneelio te Luʼ.
ACT.10.34	Yaʼne xeʼt vet Luʼ tiʼ talax inuqul u yol xoʼl inqʼa xaol. Tul ech tal Luʼ s-eche: —Yaʼnetz bʼeny vet s-ve uvaʼ nuq bʼakxhtuʼ uvaʼ vaʼl bʼak kuxh iqʼabʼ quBʼaal Tiuxh s-qiibʼa.
ACT.10.35	Tan nik ichiibʼ quBʼaal Tiuxh tiʼ jankʼal inqʼa xaol vatz u txʼavaʼ s-kaqaayil, kʼuxh kamxh tenamil oq nik ixoʼva ipaʼvin vatz quBʼaal Tiuxh, tul oq aʼ u jikla txumbʼal nik ibʼan xoʼl inqʼa xaol. 
ACT.10.36	Kʼuxhetz taqʼ tzaan quBʼaal Tiuxh viyolbʼal xoʼl inqʼa tij imam Israeel, poro aʼ isaʼ quBʼaal Tiuxh uvaʼ laʼ paxsal inqʼa bʼaʼnla txhaq yol tiʼ Jesuus. Aʼetz inqʼa bʼaʼnla txhaq yole tiʼ tok bʼaʼnil xoʼl inqʼa xaol s-kaqaayil tuchʼ quBʼaal Tiuxh, tiʼ kam uvaʼ qat ul ibʼan u quBʼaal JesuKriisto vatz txʼavaʼ. Echetz s-tiʼile aʼ vet Jesuus iBʼaal jankʼal inqʼa tenam s-kaqaayil, kʼuxh jit tijaq imam Israeel.
ACT.10.37	Tan etootzaql vet inqʼa bʼaʼnla txhaq yol uvaʼ paxin vet tuulbʼal Judeea, uvaʼ een xeʼtik tzaan alaxoq tuulbʼal Galileea. Tan maʼtich ipaxsat vet Xhun talax ikuʼ inqʼa xaol xeʼ aʼ tiʼ titzʼataq tibʼ t-inqʼa ipaʼv vatz quBʼaal Tiuxh. 
ACT.10.38	Atz etootzaqle uvaʼ taqʼ tzaan u quBʼaal Tiuxh viTiuxhil tiibʼa Jesuus, u aj Nasareet. Atz taqʼ tzaan quBʼaal Tiuxh tiqleʼm Jesuus tiʼ ibʼanax inqʼa kaebʼal aanima. Tul nikich ibʼan Jesuus bʼaʼnil xoʼlaq inqʼa tenam. Atz mamala xaol, inqʼa nikich ikʼaxbʼ taʼn demoonio, nikich ibʼan bʼaʼn taʼn Jesuus, tan atich quBʼaal Tiuxh kʼatz Jesuus.
ACT.10.39	Tul tira qil jankʼal inqʼa motx ibʼan Jesuus tuulbʼal Judeea, atz tu tenam Jerusaleen. Atz qilat taqʼax jaʼ Jesuus vatz kurus tetxhal ikameʼ. 
ACT.10.40	Titoxvichetz vet qʼij, tul itzʼeʼv Jesuus inpaqte taʼn quBʼaal Tiuxh, atz antxh quBʼaal Tiuxh bʼanon uvaʼ ikʼutxh tibʼ Jesuus s-qe. 
ACT.10.41	Poro jit jankʼal inqʼa tij imam Israeel motx ilon Jesuus uvaʼs maʼtich titzʼeʼv vet Jesuus inpaqte. Pet taʼn kuxh oʼ motx ilon, oʼ inqʼa iapoostol, inqʼa ichʼex oʼ quBʼaal Tiuxh s-bʼaxa, atz oʼ inqʼa eela qutxʼaʼon s-tuchʼ, atz uvaʼ eela qukʼ aʼ s-tuchʼ tuulbʼal uvaʼs maʼtich vet titzʼeʼv inpaqte. 
ACT.10.42	Echetz itxhaqt bʼen oʼ Jesuuse tiʼ ipaxsal inqʼa bʼaʼnla txhaq yol xoʼl inqʼa tenam. Atz itxhaqat bʼen oʼ tiʼ qaqʼt ootzaqiloq vinuqul uvaʼ, aʼ Jesuuse uvaʼ laʼ aqʼon kuʼ inqʼa yol tinuqul tiʼ jankʼal inqʼa xaol s-kaqaayil. Tan laʼ aqʼax kuʼ yol tinuqul tiʼ inqʼa itzʼlele, atz kʼuxh inqʼa maʼt ikameʼ. 
ACT.10.43	Tan jankʼalxh inqʼa qʼexsanich tetz viyol quBʼaal Tiuxh alon ka tiʼ u Kriisto. Tul aʼ motx tala uvaʼ jankʼal inqʼa xaol uvaʼ laʼ qeon u Kriisto laʼ kuyux inqʼa ipaʼv taʼn u tiqleʼm JesuKriisto, —xeʼt Luʼ xoʼl inqʼa xaol, inqʼa kʼulich tibʼ t-totzotz Korneelio.{*}
ACT.10.44	Sebʼtelichetz talt Luʼ inqʼa yol inqʼae, tul kuʼl viTiuxhil Tiuxh tiibʼa inqʼa xaol, inqʼa jitich tij imam Israeel, inqʼa nikich abʼin u yol uvaʼ nikich tal Luʼ. 
ACT.10.45	Tul kaayaqich kuxh vet taanima inqʼa tij imam Israeel, inqʼa txhʼuyichaq tiʼ Luʼ, tiʼ uvaʼ ant vet inqʼa jit tij imam Israeel kʼulun u bʼaʼnil; aʼe viTiuxhil Tiuxh. 
ACT.10.46	Tan yekichaqxh motx tabʼi veteʼ uvaʼ nikich iyolon vet inqʼa xaol tinjolt yolbʼal. Atz nikich motx toksa vet inqʼa xaol iqʼij quBʼaal Tiuxh.
ACT.10.47	Yaʼne ech tal Luʼ te inqʼa txhʼuyich s-tiʼ s-eche: —Tira bʼaʼn uvaʼ laʼ aqʼax vet kuʼ inqʼa xaol xeʼ aʼ, tan qat motx ikʼull vet viTiuxhil Tiuxh, eche uvaʼ qukʼult setuchʼ, —xeʼt Luʼ.
ACT.10.48	Tul ibʼekʼ vet Luʼ inqʼa xaol tiʼ ikuʼ xeʼ aʼ tuchʼ vibʼij quBʼaal Jesuus.{*}
ACT.11.1	Tabʼietz vet inqʼa apoostol tuchʼ inqʼa niman tetz Jesuus, inqʼa eenich tuulbʼal Judeea, uvaʼ ant vet inqʼa jitich tij imam Israeel tzaqʼbʼen u yol tiʼ Jesuus, uvaʼ een tzajnaʼql Jesuus kʼatz quBʼaal Tiuxh t-amlikaʼ. 
ACT.11.2	Qʼaʼvetz vet jaʼ Luʼ tu tenam Jerusaleen, tul xeʼt vet inqʼa tij imam Israeel tiʼ iyojt tibʼ tuchʼ Luʼ. 
ACT.11.3	Tul echaq motx tal te Luʼ s-eche: —¡Kametz s-tiʼile, bʼatzʼi, exoʼk axh t-totzotz inqʼa xaol, inqʼa jit qumol s-tijaq imam Israeel! Atz ¡keʼch nik avex txʼaʼon xoʼl inqʼa xaol inqʼae! —xeʼtaq te Luʼ.{*}
ACT.11.4	Yaʼne junun motx ixeʼt Luʼ tiʼ talax kamxh inqʼa motx ibʼana. Tul ech tal Luʼ s-eche: 
ACT.11.5	—Eenichetz in tu tenam Joope. Tul innatxh val u chiibʼichil t-vaanima tiʼ inatxhax Tiuxh. Tuulbʼaletz uvaʼs sebʼtich innatxht Tiuxh, tul ajtxh vabʼi itxeyt in viTiuxhil Tiuxh, tul ikʼutxh vet val uvaʼ s-ve. Tan vil taqʼax kuʼl val uvaʼ t-amlikaʼ uvaʼ, eche mamaʼ vatz chelkin bʼuʼq. Tul kaj xojbʼaliche. Atz txeyelich ka junun inqʼa ixojbʼal. Tul tetxhalich ikuʼl sinvatz. 
ACT.11.6	Itzʼtichetzxh vet invatz s-tiʼ, tul vila uvaʼ nima vatzlen txoo atich s-tuul. Atich inqʼa kʼoʼlich txoo. Atz atich inqʼa txhiʼomla txoo. Atichat inqʼa aʼl nik ijuxu tuul tiʼ ixaoneʼ. Atz atichat inqʼa tzʼichin inqʼa aʼl nik ixichʼan vatz amlikaʼ. 
ACT.11.7	Yaʼne vabʼi iyolon kuʼl quBʼaal Tiuxh t-amlikaʼ. Tul ech tal quBʼaal Tiuxh s-ve s-eche: «¡Nal axh, Luʼ! Yatzʼ inqʼa txoo. Tul txhiʼa,» xeʼt s-ve.
ACT.11.8	Tul ech val s-eche: «InBʼaal, yeʼle. Yeʼ laʼ intxhiʼa, tan in yeʼ ootzaqin itxhiʼix invaʼq txoo uvaʼ bʼekʼel ka s-qe uvaʼ yeʼ laʼ qutxhiʼa, oʼ inqʼa tij imam Israeel,» xeʼt in.
ACT.11.9	Yaʼne ech tal quBʼaal Tiuxh ikaʼpaq s-ve s-eche: «Yeʼ laʼ aala uvaʼ: –Txaj etxhbʼule uvaʼe, –chaq tel koq axh, tan in nik alon s-txheel uvaʼ bʼaʼn veteʼ,» xeʼt s-ve. 
ACT.11.10	Oxpaquletz ibʼan inqʼae, tul iqʼol vet jaʼ uvaʼ, eche mamaʼ chelkin bʼuʼq t-amlikaʼ inpaqte.
ACT.11.11	Yaʼetz kuxh vet vilt inqʼa ikʼutxh quBʼaal Tiuxh s-ve, tul aqʼbʼ vet oxvaʼl inqʼa vinaq txhok vetz tu otzotz tal uvaʼ atich in. Tul een txhaqaxik tzaan inqʼa vinaq tu tenam Sesareea tiʼ viqʼoleʼ. 
ACT.11.12	Yaʼne tal viTiuxhil Tiuxh s-ve uvaʼ yeʼl in laʼich inbʼan kaʼl inkʼuul tiʼ inbʼen tiʼ inqʼa vinaq kʼuxh jitich tijaq imam Israeel. Tul ant vajqit inqʼa qumol inqʼae bʼen s-viʼ. Tul yekich vet ok oʼ t-totzotz val u vinaq uvaʼ Korneelioich ibʼij.
ACT.11.13	Yaʼne tal vet Korneelio s-ve uvaʼ til Korneelio val u aanxel txaklich t-totzotz. Tul ech tal u aanxel chi, te Korneelio s-eche: «Txhaq bʼen joloq vinaq tu tenam Joope tiʼ tiqʼol tzaan Simoon. Tul laʼ ul Simoon tzitza, Simoon uvaʼ Luʼ chich eʼli. 
ACT.11.14	Tul laʼ tal Simoon inuqul inqʼa yol see tiʼ achitp t-inqʼa apaʼv, axh tuchʼ jankʼal avatin tavotzotz,» xeʼt u aanxel chi te Korneelio.
ACT.11.15	Yaʼne xeʼt vet in tiʼ taqʼax ootzaqiloq inuqul viyolbʼal quBʼaal. Tul yekich kuʼl vet viTiuxhil Tiuxh tiibʼa Korneelio, atz tiibʼa inqʼa xaol, eche uvaʼ ikʼuul s-qiibʼa s-bʼaxa.
ACT.11.16	Yaʼne ul vet viyol quBʼaal Jesuus sinkʼuul uvaʼ ech maʼtich talt s-eche: «Nuqxhtuʼ uvaʼ xeʼ aʼ taqʼvat kuʼ Xhun inqʼa xaol. Pet ex, tan aʼ vet viTiuxhil Tiuxh laʼ toksa quBʼaal Tiuxh tetaanxelal,» xeʼt ka Jesuus s-quxoʼl.
ACT.11.17	Oqetz ech taqʼt vibʼaʼnil tiibʼa inqʼa xaol, inqʼa jit tij imam Israeel, eche uvaʼ taqʼt Tiuxh viTiuxhil s-qe, oʼ inqʼa niman tetz Jesuus, tul ¡aʼetz koq vet in laʼ maqon u iqleʼm, aʼe viTiuxhil Tiuxh! —xeʼt Luʼ xoʼl inqʼa imol s-niman tetz Jesuus.
ACT.11.18	Tabʼietz vet inqʼa tij imam Israeel, inqʼa nikich iyoj tibʼ tuchʼ Luʼ, tul yeʼ vet invaʼtoʼq yol motx tala. Pet aʼl motx ichiibʼ vet tiʼ toksal iqʼij quBʼaal Tiuxh. Tul ech motx tal s-eche: —Antetz bʼak inqʼa xaol, inqʼa jit tij imam Israeel, qat taqʼ quBʼaal Tiuxh s-te u titzʼat tibʼ t-inqʼa ipaʼv; atz ant bʼak vet inqʼae yeʼl iyaʼebʼal imotxebʼal qʼij isaq, —xeʼtaq veteʼ.
ACT.11.19	Maʼtichetz vet iyatzʼax el Ixh, tul mij nikich ikaj vet utxhchil tiʼ ikʼaxbʼisal inqʼa niman tetz Jesuus tu tenam Jerusaleen. Echetz motx ipaxit vet el tibʼe inqʼa niman tetz Jesuus. Atetz inqʼa ech motx ipal tuulbʼal Feniisia, atz motx pal tuulbʼal Chiipre, tul yekichaq vet tu tenam Antiokiia tuulbʼal Siiria. Tul nikich motx ipaxsa inqʼa bʼaʼnla txhaq yol tiʼ Jesuus. Poro taʼn kuxh nikich motx talvat te inqʼa imol s-tijaq imam Israeel. Pet yeʼ nikich motx tal te inqʼa jit tij imam Israeel.
ACT.11.20	Poro atich jolol inqʼa niman tetz Jesuus s-xoʼl uvaʼ aj Chiipreiche, atz aj Sireeneiche. Opoonaqetz vet tu tenam Antiokiia, tul motx tal inqʼa bʼaʼnla txhaq yol tiʼ JesuKriisto te inqʼa xaol uvaʼ, aʼ u yolbʼal grieego nikich motx iyolbʼe, inqʼa jitich tij imam Israeel. 
ACT.11.21	Nikichetzxh tilix vibʼaʼnil quBʼaal Tiuxh kʼatz inqʼa niman tetz Jesuus. Echetz mamala xaol motx qeon vet u quBʼaal JesuKriisto. 
ACT.11.22	Tabʼietz vet inqʼa niman tetz Jesuus, inqʼa atich tu tenam Jerusaleen, tiʼ kam inqʼa nikich motx tutxh t-invaʼt tenam s-jetxhel, yaʼnetze txhaqax vet bʼen Vernavee tu tenam Antiokiia taʼn inqʼa iqʼon iviʼ xoʼl inqʼa niman tetz Jesuus.
ACT.11.23	Opoonetz vet Vernavee tu tenam Antiokiia, tul motx til vet Vernavee inqʼa mamala bʼaʼnil uvaʼ nikich ibʼan quBʼaal Tiuxh xoʼl inqʼa niman tetz Jesuus. Tul chiibʼ vet Vernavee s-tiʼ. Tul taqʼ vet Vernavee tial ikʼuul inqʼa niman tetz Jesuus, tiʼ uvaʼ aʼlxh laʼ motx taqʼt yaʼl tiʼ ikʼuqbʼataq ikʼuul tiʼ quBʼaal Jesuus. 
ACT.11.24	Poro bʼaʼnichxh itxumbʼal Vernavee, atz atichxh viTiuxhil Tiuxh kʼatz Vernavee. Tul kʼuqlichxh ikʼuul Vernavee tiʼ quBʼaal JesuKriisto. Echetz s-tiʼile mamala vet xaol motx toksa tibʼ s-niman tetz Jesuus.
ACT.11.25	Xamtichetz veteʼ, tul bʼen vet Vernavee tu tenam Taarso tiʼ itxhokox Saaulo. Leqexetz vet Saaulo taʼn Vernavee, tul tiqʼo vet tzaan tu tenam Antiokiia. 
ACT.11.26	Tul vaʼl yaʼbʼ ibʼan Vernavee tuchʼ Saaulo xoʼl inqʼa niman tetz Jesuus tu tenam Antiokiia. Tul mamalaxh xaol itxhus Vernavee tuchʼ Saaulo tzitzi. Tul aʼ okk vet ibʼij inqʼa xaol tzitzi s-bʼaxa ‹s-niman tetz Kriisto.›
ACT.11.27	Tuulbʼaletz inqʼa qʼij inqʼae, tul el bʼen jolol inqʼa niman tetz Jesuus tu tenam Jerusaleen, inqʼa nikich qʼexsan viyol quBʼaal Tiuxh. Tul yekichaq tu tenam Antiokiia.
ACT.11.28	Yaʼne txakp vaʼl uvaʼ Agaavoich ibʼij. Tul tal xoʼl inqʼa niman tetz Jesuus kam uvaʼ taqʼ viTiuxhil Tiuxh tootzaqi. Aʼetz tala uvaʼ laʼich ul val u mam vaʼy tuulbʼal u vatz txʼavaʼ. Antetzxhtuʼ, tan ulxh u mam vaʼy vatz u txʼavaʼ. Aʼetz tul uvaʼs nikich ibʼant Klaaudio mam iqʼesalil tu tenam Rooma.{*}
ACT.11.29	Echetz imolt vet inqʼa niman tetz Jesuuse inqʼa puaq tetz lotxhbʼal tuulbʼal Antiokiia. Tul aʼ motx taqʼ jankʼal uvaʼ motx tzaj t-taanima. Tul taqʼ bʼen te inqʼa niman tetz Jesuus, inqʼa jeqlich tuulbʼal Judeea. 
ACT.11.30	Tul aʼ ex taqʼvat ka te Vernavee tuchʼ Saaulo. Tul exaq iqʼexsa ka te inqʼa iqʼon iviʼ xoʼl inqʼa niman tetz Jesuus tuubʼal Judeea.
ACT.12.1	Tuulbʼaletz inqʼa qʼij uvaʼs nikich ipaxsal viyolbʼal quBʼaal Tiuxh, tul ibʼekʼ vet Eroodes, u mam iqʼesal, itxeyp jolol inqʼa niman tetz Jesuus tiʼ ikʼaxbʼisaleʼ. 
ACT.12.2	Tul ibʼekʼ vet Eroodes iyatzʼax el Jakoovo s-espaada, Jakoovo u tatzik Xhun.
ACT.12.3	Tiletz vet Eroodes uvaʼ nikich ichiibʼ inqʼa iqʼesal xoʼl inqʼa tij imam Israeel tiʼ viyatzʼax el Jakoovo, tul ibʼekʼat vet Eroodes itxeyp Luʼ. Tul aʼ itxeyp Luʼ uvaʼs ibʼant viqʼiil u nimla qʼij tetz inqʼa tij imam Israeel, uvaʼs nik itxʼaʼp inqʼa paan uvaʼ yeʼl aqʼbʼal jaʼ tuul atoʼk. 
ACT.12.4	Txeypetz vet Luʼ, tul aqʼax vet jaʼ Luʼ t-tzeʼ. Tul kaj tanul sol oksal tiʼ ixeel Luʼ. Kajvaʼl sol atich tuul txhaq tanul. Tan aʼich titzʼabʼal Eroodes tiʼ Luʼ uvaʼ laʼich toksa tiqʼabʼ u tenam uvaʼ il kuxh u nimla qʼij Ipal Aanxel nikich ipal paʼl.
ACT.12.5	Bʼeenoxhichetz xeemal Luʼ tu tzeʼ taʼn inqʼa sol, tul aʼ inqʼa niman tetz Jesuus yeʼ nikich motx iyaʼ tiʼ inatxhax Tiuxh tiʼ Luʼ.
ACT.12.6	Echichetz qal oksal vet Luʼ tiqʼabʼ u tenam taʼn Eroodes, tul vatyich Luʼ xoʼl kaʼvaʼl sol. Atz qitzichat ok Luʼ tiʼ inqʼa sol tuchʼ kaʼvaʼl kadeena. Tul bʼeenoxh xeemalich vijubʼalil u tzeʼ taʼn kaʼt inqʼa sol. 
ACT.12.7	Tul yeʼ kuxh taqla aqʼbʼ val viaanxel quBʼaal Tiuxh kʼatz Luʼ. Tul yekichxh litzʼkabʼin val u xamal tuul u tzeʼ. Tul ex kanaxoq txala tuul Luʼ taʼn u aanxel. Tul ul vet ivatz Luʼ.
ACT.12.7	Tul ech tal u aanxel te Luʼ s-eche: —¡Nal alakpeʼ! —xeʼt u aanxel. Taʼnetzxh tal u aanxel u yol, tul txhaqpeʼl inqʼa kadeena tiʼ junun iqʼabʼ Luʼ. 
ACT.12.8	Tul ech tal u aanxel te Luʼ s-eche: —Bʼan avutxheʼ. Tul qitzoʼk vavoksaʼm seʼe. Atz qitz vachichʼ xaʼp, —xeʼt u aanxel. Tul ibʼan vet Luʼ kam uvaʼ tal u aanxel. Yaʼne echat tal u aanxel inpaqt te Luʼ s-eche: —Oksa bʼen vaqinkin oksaʼm seʼe. Tul txhʼuyeʼven s-viʼ, —xeʼte.
ACT.12.9	Yaʼne txhʼuyeʼv vet eluʼl Luʼ tiʼ u aanxel. Poro yeʼ nikich ibʼen te Luʼ oq nuqxh uvaʼ nikich ibʼan u aanxel te Luʼ. Pet aʼ nikich titzʼa Luʼ uvaʼ vaʼq kuxh kam nikich ikʼutxhux te Luʼ. 
ACT.12.10	Paletz vet paʼl u aanxel tuchʼ Luʼ vatz inqʼa sol, inqʼa bʼaxa xeenal, poro tira yeʼ ilix Luʼ taʼn. Yaʼne palaq vet paʼl vatz inqʼa ikaʼv xeenal. Tul elaʼpaq vet vatz u nimla jubʼal, uvaʼ txhʼitxhʼichxhtuʼ uvaʼ nik telaʼp vet t-bʼey, tal uvaʼ nik palk vet inqʼa xaol. Tul jaqp kuxh vet u jubʼal s-junal. Elaqetz vet ul, tul xaonaq vet bʼen invaʼl qʼeʼtx bʼey. Tul ajtxh til Luʼ yeʼlich vet u aanxel s-kʼatza.
ACT.12.11	Yaʼnetze ul vet titzʼabʼal Luʼ, tul ech tal vet Luʼ s-eche: —¡Qatetz bʼeny vet s-ve uvaʼ iaanxel bʼakxh quBʼaal Tiuxh uvaʼ qat itxhaq tzaan tiʼ veesal tiqʼabʼ Eroodes, atz tiʼ veesal vatz inqʼa yeʼbʼaʼn uvaʼ saʼ tulbʼe in inqʼa iqʼesal inqʼa inmol s-tijaq imam Israeel, —xeʼt vet Luʼ.
ACT.12.12	Tiletz vet Luʼ uvaʼ jit vet t-tzeʼ atich kuʼ Luʼ, tul yekich vet Luʼ t-totzotz Mal, vitxutx Xhun; Xhun uvaʼ Kuxh, chichich eʼli. Mamalaetz xaol kʼulich vet tibʼ tu totzotz Mal tiʼ inatxhax Tiuxh tiʼ Luʼ.
ACT.12.13	Yaʼne sikʼlen Luʼ vatz u jubʼal tetz viqʼanalil u otzotz. Tul eluʼl val u ixvaak, uvaʼ Roodeich ibʼij, tiʼ tabʼileʼ jaʼl uvaʼ nikich isikʼleneʼ. 
ACT.12.14	Tabʼietz vet u ixvaak viqul Luʼ, tul yekichxh chiibʼ u ixvaak. Poro yeʼ ijaq ka u ixvaak u jubʼal kʼuxh oqxhich ichiibʼ vete. Pet aʼl qʼex tok u ixvaak tiʼ talax te inqʼa kʼulich tibʼ tu otzotz, tiʼ uvaʼ atich vet Luʼ vatz jubʼal.
ACT.12.15	Yaʼne ech tal vet inqʼa kʼulich tibʼ tu otzotz te u ixvaak s-eche: —¡Yannaʼqebʼ aviʼ! ¡Xaʼte kam kuxh nik aabʼi! —xeʼt eʼl u ixvaak.
ACT.12.15	—¡Yeʼle! ¡Nuqxhtuʼ! Atz ¡iqulxh Luʼ! —xeʼt u ixvaak inpaqte.
ACT.12.15	Yaʼne ech motx tal te u ixvaak s-eche: —Yeʼle. Jit Luʼe. Pet aʼ u aanxele uvaʼ nik xeen Luʼ, —xeʼtaqe.
ACT.12.16	Poro aʼlxh nikich isichʼin Luʼ vatz u jubʼal tiʼ ijaqpoʼk. Elaqetz vet ul inqʼa niman tetz Jesuus tiʼ ijaqax u jubʼal, tul tilaq veteʼ uvaʼ Luʼiche. Tul tira motx kajaq vet taanima. 
ACT.12.17	Yaʼne ibʼan Luʼ val u etxhlal tuchʼ iqʼabʼ uvaʼ yeʼich laʼ motx tiʼni. Tul motx tal vet Luʼ inuqul te inqʼa niman tetz Jesuus uvaʼ kam tulbʼe quBʼaal Tiuxh teleʼl Luʼ t-tzeʼ. Yaʼne ech vaʼt u yol tal Luʼ s-eche: —Alvaq te Jakoovo, atz alvaq te inqʼa qumol, inqʼa niman tetz Jesuus, tiʼ uvaʼ kam qat tulbʼe quBʼaal Tiuxh veleʼl t-tzeʼ, —xeʼt Luʼ. Tul vaʼten vet yekich Luʼ.
ACT.12.18	Saqbʼetz veteʼ, tul mam yol motx xeʼt vet xoʼl inqʼa sol, tiʼ uvaʼ keʼch teleʼl Luʼ t-tzeʼ. 
ACT.12.19	Yaʼne ibʼekʼ vet Eroodes itxhokox Luʼ. Poro yeʼ vet Luʼ txheji. Tul ijotxhʼi vet Eroodes itziʼ inqʼa sol, inqʼa xeenich tetz Luʼ. Atz ibʼekʼ vet Eroodes iyatzʼaxaq el.
ACT.12.19	Eletz vet inbʼiil s-qʼij ikam inqʼa sol, inqʼa xeen tzeʼ, tul el vet bʼen Eroodes tuulbʼal Judeea. Tul yekich vet Eroodes atinoq tu tenam Sesareea.
ACT.12.20	Tuulbʼaletz inqʼa qʼij inqʼae, tul lakpinaʼqich iviʼ Eroodes, u mam iqʼesal, tiʼ inqʼa aj tenam Tiiro, atz tiʼ inqʼa aj tenam Sidoon. Yaʼne motx ibʼan vet kaʼvaʼl inqʼa tenam inqʼae eela iyol tiʼ ibʼokʼtziil Vlaasto, viqʼesal ilol kam tetz Eroodes. Tul aʼich Vlaasto laʼich bʼokʼtziin Eroodes tiʼ ikuyux ikʼayil tetxhbʼubʼal kaʼvaʼl inqʼa tenam inpaqte tuchʼ inqʼa xaol tuulbʼal Judeea. Tan nikich isaʼ inqʼa tenam uvaʼ bʼaʼn laʼich tatinaq s-vatzaq. Tul atich tiqʼabʼ Eroodes iqʼexsal paʼl etxhbʼubʼal xoʼl kaʼvaʼl inqʼa tenam inqʼae.
ACT.12.21	Yaʼne opoon vet vaʼl qʼij uvaʼ laʼich ikʼul tibʼ Eroodes tuchʼ vitxhaq kaʼvaʼl inqʼa tenam inqʼae, tul aqʼbʼ vet Eroodes xoʼl kaʼvaʼl u tenam. Tul bʼeeno viqich tibʼ Eroodes, tul toksa vet bʼen Eroodes toksaʼm tetz mam iqʼesal. Tul yekich vet Eroodes kʼuqloq tu xhiila tetz mam iqʼesal. Tul xeʼt vet Eroodes yolon xoʼl u tenam.
ACT.12.22	Taʼnetz kuxh tabʼi inqʼa tenam iyolon Eroodes, tul mam sichʼiʼm nikich motx ibʼan vet tiʼ toksal iqʼij Eroodes. Tul ech motx tal s-eche: —¡Jit kuxh vet iqul invaʼq vinaq uvaʼ nik iyoloneʼ! Pet ¡tiuxh vete uvaʼ nik iyoloneʼ! —xeʼt isichʼin inqʼa tenam.
ACT.12.23	Iletz kuxh u yol nikich tal inqʼa tenam tiʼ toksal iqʼij Eroodes, tul yekich kʼaxbʼisal Eroodes taʼn val viaanxel quBʼaal Tiuxh, tiʼ uvaʼ jit aʼ quBʼaal Tiuxh oksal iqʼij taʼn Eroodes. Tan yekich txhej vet mamala kan t-tuul. Tul tzitzi ixeʼt vet val u txhoʼm s-kʼatza, tetxhal ikameʼ.{*}
ACT.12.24	Pet koq viyolbʼal quBʼaal Tiuxh, tan aʼl nikich iyakʼineʼ. Atz aʼl nikich inaʼ tatxhul inqʼa niman tetz Jesuus.
ACT.12.25	Maʼtichetz ex taqʼt vet ka Vernavee tuchʼ Saaulo inqʼa puaq tetz lotxhbʼal te inqʼa iqʼon iviʼ xoʼl inqʼa niman tetz Jesuus tu tenam Jerusaleen, yaʼne qʼaʼv vet bʼen Vernavee tuchʼ Saaulo tu tenam Antiokiia inpaqte. Tul ant Xhun bʼen tiʼ Vernavee, atz tiʼ Saaulo, Xhun uvaʼ ‹Kuxh,› chichich eʼli.{*}
ACT.13.1	Atichetz qʼexsan tetz viyolbʼal quBʼaal Tiuxh xoʼl inqʼa niman tetz Jesuus tu tenam Antiokiia, tul ataqich txhusunal. Aʼetze inqʼaa: Vernavee, tuchʼ Simoon, uvaʼ Niijer chichich eʼli, tuchʼ Luusio, u aj tenam Sireene, atz tuchʼ Manaeen, uvaʼ tzum ichʼij tuchʼ Eroodes Antiipas, uvaʼ ok s-mam iqʼesal, tuchʼ Saaulo.{*}
ACT.13.2	Paquletz uvaʼ sebʼtaqich talt viyolbʼal quBʼaal Tiuxh, atz sebʼtaqich tiʼ inatxhkʼuulal Tiuxh, atz maqichaq tibʼ tiʼ itxʼaʼon tiʼ inatxhax Tiuxh, tul ech tal viTiuxhil Tiuxh s-eche: —Aʼ Vernavee tuchʼ Saaulo echʼexeʼl sexoʼl. Tul aʼ toq ibʼan jabʼiste u aqʼon uvaʼ, in qat chʼexon tiʼ ibʼantaʼ, —xeʼt viTiuxhil Tiuxh. 
ACT.13.3	Yaʼaqetz kuxh vet tiʼ inatxhax Tiuxh, atz tiʼ vimaqt tibʼ tiʼ itxʼaʼon tiʼ inatxhax Tiuxh, tul taqʼaq vet jaʼ iqʼabʼ tiviʼ Vernavee tuchʼ Saaulo. Tul itxhaqaq vet bʼen tiʼ ipaxsal viyolbʼal quBʼaal Tiuxh.
ACT.13.4	Txhaqaxetz vet bʼen Vernavee tuchʼ Saaulo, taʼn viTiuxhil Tiuxh, tul yekichaq vet kuʼ tziʼ u maar tu tenam Seleeusia. Tul tzitzi okkaq vet bʼen tuul vaarko viʼ maar. Tul yekichaq vet tu txʼavaʼ Chiipre uvaʼ at okaʼp tuul u maar. 
ACT.13.5	Aqʼbʼaqetz vet tu tenam Salamiina, titziʼ u Chiipre, tul atinaq vet tzitzi. Tul bʼenaq vet tu kʼulbʼal tibʼ inqʼa tij imam Israeel. Tul tzitzi motx talvat vet viyolbʼal quBʼaal Tiuxh tiʼ Jesuus. Tul ant Xhun txhʼuyich tiʼ ilotxhox Vernavee, atz tiʼ ilotxhox Saaulo. 
ACT.13.6	Tul ayaʼl ixaj Vernavee tuchʼ Saaulo jankʼal tuulbʼal u txʼavaʼ Chiipre, tul opoonaq vet tu tenam Paafos. Tzitzietz ex ikʼulvataq tibʼ tuchʼ val u aj qʼij, uvaʼ varJesuusich ibʼij. Antichxh tij imam Israeel. Tul aʼ nikich tal varJesuus uvaʼ iyol quBʼaal Tiuxh uvaʼ nikich ipaxsa, pet jitich tetz quBʼaal Tiuxh uvaʼ nikich taleʼ. 
ACT.13.7	Atichetz ok varJesuus kʼatz val viqʼesal uvaʼ Seerjio Paauloich ibʼij, iqʼesalich tu txʼavaʼ Chiipre. Atz atichxh itxumbʼal Seerjio. Tul ibʼekʼ Seerjio tul Vernavee tuchʼ Saaulo s-vatz, tan nikich isaʼ Seerjio tabʼit viyolbʼal quBʼaal Tiuxh. 
ACT.13.8	Pet aʼetz varJesuus uvaʼ Eliimas chich telaʼp vibʼij tu yolbʼal grieego, nikich maqon Vernavee tuchʼ Saaulo tiʼ talax viyolbʼal quBʼaal Tiuxh te Seerjio. Tan aj qʼijich Eliimas. Echetz ibʼant Eliimas yaʼle tiʼ yeʼ tok Seerjio tiʼ inimal Jesuus.
ACT.13.9	Atichetzxh itial Saaulo taʼn viTiuxhil Tiuxh, Saaulo, uvaʼ Paʼp chich telaʼp tu yolbʼal latiin. Tul itiila saqi Paʼp ivatz Eliimas. 
ACT.13.10	Tul ech tal Paʼp te Eliimas s-eche: —¡Bʼanol tetz mamala yeʼbʼaʼn; tzʼeqol tzij; eesanal t-bʼey; ikʼaol Satanaas; kʼaʼn kuxh axh tiʼ inqʼa jikla yol! Tul yeʼ kuxh nik ayaʼ tiʼ teesal inqʼa xaol t-bʼey, inqʼa nik saʼon inimal viyolbʼal quBʼaal Tiuxh. 
ACT.13.11	Pet txheel, toq ikʼaxbʼisa vet axh quBʼaal Jesuus. Tul toq tzottoq axh. Atz kaay vet axh t-tokto tuulbʼal jolol qʼij, —xeʼt Paʼp.
ACT.13.11	Taʼnetz kuxh tal Paʼp u yol uvaʼe, tul yekich ok vet tokto tivatz varJesuus; atz yekich kuxh kaj vet t-mam tokto. Tul tukunyich kuxh vet Eliimas txala txhaq tuul tiʼ itxhokoxeʼ jaʼl laʼich txhʼiqin vet Eliimas. 
ACT.13.12	Tiletz vet Seerjio Paaulo, u mam iqʼesal tuulbʼal Chiipre, kam uvaʼ ibʼan Eliimas, tul kaayichxh vet taanima tiʼ inqʼa txhusbʼal tiʼ quBʼaal Jesuus. Tul toksa vet tibʼ s-niman tetz Jesuus.
ACT.13.13	Eletz vet bʼen Paʼp tuchʼ Vernavee, atz tuchʼ inqʼa imol tu tenam Paafos, tul okaq vet bʼen tu vaarko viʼ maar. Tul yekichaq vet t-val u tenam Peerje tuulbʼal Panfiilia. Tul tzitzi elk vet ka Xhun tu tenam Peerje. Tul qʼaʼv vet Xhun inpaqte tu tenam Jerusaleen. 
ACT.13.14	Eletz vet bʼen Paʼp tuchʼ Vernavee tu tenam Peerje, tul yekichaq vet t-vaʼt u tenam Antiokiia tuulbʼal Pisiidia. Aʼxh ibʼant val u xeem qʼij saavado, tul palaq vet ok tuulbʼal u kʼulbʼal tibʼ inqʼa tij imam Israeel, tul motx kʼuqeʼvaq veteʼ. 
ACT.13.15	Tul ataqich vet okaʼpun, tul sikʼlel vet inqʼa bʼekʼbʼal uvaʼ itzʼibʼa ka Moisees, tuchʼ vaʼt u uʼ uvaʼ itzʼibʼa ka inqʼa qʼexsanich tetz viyol quBʼaal Tiuxh. Tul ech ex tal vet viqʼesal u kʼulbʼal ibʼ te Paʼp, atz te Vernavee s-eche: —Txa qumol s-tijaq imam Israeel, maq at invaʼq eyol laʼ etal tiʼ taqʼax tial ikʼuul inqʼa qumol tiʼ inimal viyolbʼal quBʼaal Tiuxh, tul alvaq, —xeʼtaqe.
ACT.13.16	Yaʼne txakp Paʼp. Tul ibʼan Paʼp val u etxhlal tuchʼ iqʼabʼ, tiʼ uvaʼ yeʼlich laʼ tiʼn inqʼa xaol. Tul ech tal Paʼp s-eche: —Abʼivaq u yol, ex, inmol s-tijaq imam Israeel, atz ex, inqʼa jit ex tij imam Israeel, ex, inqʼa natxhol Tiuxh. 
ACT.13.17	Toqetz val bʼiil u yol sete tiʼ inqʼa kʼuy qumam. Tan antxh u quBʼaal Tiuxh uvaʼ nik qunatxhkʼuula, oʼ inqʼa tij imam Israeel, chʼexon inqʼa kʼuy qumam tiʼ ibʼen sitenam. Tul ichʼijsa quBʼaal Tiuxh tatin inqʼa kʼuy qumam tuulbʼal Ejiipto, kʼuxh jitichaqxh aj Ejiipto tatinaq tuulbʼal u tenam. Tul mamala kaebʼal aanima ibʼan quBʼaal Tiuxh tiʼ teesalaq tzaan paqte tuulbʼal Ejiipto. Atz antxh u quBʼaal Tiuxh tuchʼ u tiqleʼm ex eesan tzaan inqʼa kʼuy qumam paqte tu mam tenam Ejiipto.
ACT.13.18	Tul ikotxʼ quBʼaal Tiuxh ivatz te vipalsan yolil inqʼa kʼuy qumam tu tzaqa txʼavaʼ tuulbʼal kaʼviinqil yaʼbʼ.
ACT.13.19+ACT.13.20	Yaʼne isotzsa quBʼaal Tiuxh juq tanul xaol tuulbʼal u txʼavaʼ Kanaan. Tul taqʼ vitxʼavaʼ inqʼa xaol inqʼae te inqʼa kʼuy qumam. Paletz vet paʼl kajvaʼl sieen yaʼbʼ tuchʼ laval toxkʼal (450) taqʼbʼ inqʼa kʼuy qumam t-Ejiipto, tul tzitzi xeʼtik vet tok iqʼesal xoʼl inqʼa tij imam Israeel, atz tzitzi xeʼtik vet lotxhpoq, tetxhal tul kʼatz Samueel, u qʼexsanich tetz viyol quBʼaal Tiuxh.
ACT.13.21	Yaʼne ijaq vet inqʼa kʼuy qumam vaʼl mam iqʼesal te Samueel. Tul aʼetz Sauul, vikʼaol Siis, vixaʼnil Venjamiin, toksa quBʼaal Tiuxh s-mam iqʼesal tuulbʼal kaʼviinqil yaʼbʼ.
ACT.13.22	Eesaletz vet el Sauul siqʼesalil taʼn quBʼaal Tiuxh, tul aʼ vet Daviid toksa quBʼaal Tiuxh sivatzil Sauul. Tul ech tal quBʼaal Tiuxh tiʼ Daviid s-eche: «Aʼetz vet Daviid, vikʼaol Isaii, toq voksa siqʼesal. Tan jikxh vitxumbʼal, tul aʼetz uvaʼe, nik insaʼeʼ. Tan aʼ toq ibʼan Daviid kam uvaʼ toq val s-te,» xeʼt quBʼaal Tiuxh.
ACT.13.23	Txhejetz vet vaʼl tij imam Daviid, aʼe, uvaʼ maʼtich talt quBʼaal Tiuxh te Daviid uvaʼ laʼich ul vaʼl tij imam Daviid tzitza vatz txʼavaʼ. Antetzxhtuʼ. Tan quBʼaal Tiuxh txhaqon tzaan Jesuus s-Chitol qetz, oʼ, inqʼa tij imam Israeel.
ACT.13.24	Pet yeʼnaqichetz uloq Jesuus vatz u txʼavaʼ, tul nikich ipaxsa vet Xhun viyol quBʼaal Tiuxh, Xhun uvaʼ nikich aqʼon kuʼ inqʼa xaol xeʼ aʼ. Tan aʼ nikich ipaxsa Xhun xoʼl jankʼal inqʼa tij imam Israeel uvaʼ laʼich motx titzʼa tibʼ t-inqʼa ipaʼv. 
ACT.13.25	Toqnaʼqichetz oleʼvoq vet Xhun tiʼ u aqʼon uvaʼ atich tzaan s-tiʼ taʼn quBʼaal Tiuxh, tul ech tal Xhun s-eche: «¿Jaʼletz in, nik enatxheʼ? ¿Maq aʼ nik etitzʼa uvaʼ, aʼ, ine u Kriisto, uvaʼ alel ka u tulebʼal taʼn quBʼaal Tiuxh? ¡Yeʼle! Pet yaʼn u Kriisto tuleʼ. Tul sibʼ tel palnaʼq tiqleʼm sinviʼ, tan jit inkʼulel uvaʼ laʼ inchiteʼl vixaʼp t-toq,» xeʼt Xhun.
ACT.13.26	Pet jankʼal ex, inqʼa inmol, ex inqʼa ixaʼnil Avraʼaam, atz ex, inqʼa jit ex tij imam Israeel, ex, inqʼa nik natxhon Tiuxh, niketz val viyolbʼal quBʼaal Tiuxh sete, u tetz chitpichil. Tul kʼulvaqetza. 
ACT.13.27	Tan jankʼal inqʼa xaol tuchʼ inqʼa iqʼesal tu tenam Jerusaleen, tan tira yeʼ motx bʼen s-te uvaʼ, aʼ Jesuuse, u Kriisto, uvaʼ txhaqax tzaan vatz u txʼavaʼ. Tul jitoq nikich iqej inqʼa yol tiʼ Jesuus, inqʼa tzʼibʼamal ka taʼn inqʼa qʼexsanich tetz viyol quBʼaal Tiuxh s-naʼya, kʼuxh nikich motx isikʼlel s-xoʼl tuulbʼal junun inqʼa xeem qʼij saavado. Echetz telaʼpune u yol tiʼ viyatzʼax el u Kriisto, aʼe Jesuus. 
ACT.13.28	Kʼuxhetz yeʼl invaʼq ipaʼv Jesuus txhej vatz Pilaato, uvaʼ laʼich yatzʼax el Jesuus s-tiʼ, poro aʼ, inqʼa xaol, abʼin te Pilaato uvaʼ laʼich yatzʼax el Jesuus.
ACT.13.29	Echetz elaʼpxh jankʼal inqʼa yol, inqʼa tzʼibʼamal ka s-naʼya tiʼ vikamebʼal Jesuus. Yaʼne iqʼol vet kuʼl Jesuus vatz u kurus. Tul ex muqloq vet ka Jesuus.
ACT.13.30	Poro itzʼeʼv Jesuus inpaqte xoʼl inqʼa kamnaʼq taʼn quBʼaal Tiuxh. 
ACT.13.31	Nima teletz qʼij ibʼan Jesuus tzitza vatz u txʼavaʼ tuulbʼal uvaʼs maʼtich vet titzʼeʼv Jesuus. Tul nikich ikʼutxh tibʼ Jesuus te inqʼa een txhʼuyeʼvik tzaan s-tiʼ tuulbʼal Galileea, atz tetxhal topoon tu tenam Jerusaleen. Aʼetz inqʼae, nik aqʼon ootzaqiloq u yol te inqʼa tij imam Israeel s-txheel tiʼ kam uvaʼ motx til tiʼ u titzʼeʼv Jesuus.
ACT.13.32	Antetz oʼ inpaqte tuchʼ Vernavee nik aqʼon etootzaqi inuqul inqʼa bʼaʼnla txhaq yol tiʼ Jesuus uvaʼ motx tal quBʼaal Tiuxh te inqʼa kʼuy qumam. 
ACT.13.33	Iletz vete qat eyaʼp s-quvatz, oʼ inqʼa tij imam, kʼuxh aʼ alaxik ka inqʼa yol te inqʼa kʼuy qumam tiʼ u tul Jesuus vatz txʼavaʼ. Tan ech nik tal u yol uvaʼ tzʼibʼamal ka tu Saalmo tiʼ Jesuus t-vikaʼv kapiitulo s-eche:
ACT.13.33	«Axh inKʼaol.
ACT.13.33	In qat aqʼon axh
ACT.13.33	vatz u txʼavaʼ,»
ACT.13.33	chich u yol.
ACT.13.34	Aʼetz nik elkaʼpun uvaʼ laʼ itzʼeʼv u Kriisto inpaqte, tul yeʼl inpaqul laʼ qʼaʼj vet vitxhiʼoʼl. Tan ech vaʼt u yol uvaʼ tal ka quBʼaal Tiuxh te inqʼa kʼuy qumam s-naʼya s-eche:
ACT.13.34	«Kʼuqlebʼalxh kʼuul
ACT.13.34	toq inlotxht ex,
ACT.13.34	antxh eche uvaʼ valt
ACT.13.34	ilotxhox Daviid,
ACT.13.34	tul inlotxha,»
ACT.13.34	chich u yol.
ACT.13.35	Echatetzxh invaʼt u yol uvaʼ nik tal tiʼ u Kriisto t-invaʼt u kapiitulo tu Saalmo s-eche:
ACT.13.35	«Yeʼ laʼ akuy iqʼaj vitxhiʼoʼl
ACT.13.35	u loqʼola aTxajoʼm
ACT.13.35	uvaʼ atxh tel savatz,»
ACT.13.35	chich u yol.
ACT.13.36	Poro jit ant koqxh talvat Daviid u yol s-tiʼ. Pet aʼ talvat Daviid tiʼ viTxajoʼm quBʼaal Tiuxh. Bʼantan itzoqpisa Daviid inqʼa aqʼon tiʼ ilotxhox inqʼa tenam tuulbʼal u tatin vatz txʼavaʼ. Tul aʼ ibʼan Daviid kam uvaʼ isaʼ quBʼaal Tiuxh s-te. Poro kam Daviid. Tul aʼ ex muqtxʼik Daviid xoʼl inqʼa kʼuy imam. Tul qʼajetz vitxhiʼoʼl Daviid.
ACT.13.37	Pet koq Jesuus, tan yeʼl vitxhiʼoʼl Jesuus qʼaj ka tu muqbʼal kamnaʼq. Echetz aʼ nik talvat inqʼa yol tiʼ Jesuus, tan quBʼaal Tiuxh itzʼeʼvsan Jesuus inpaqte.
ACT.13.38	Bʼenoqetz sete, ex inmol s-tijaq imam Israeel, uvaʼ tiʼ viqeex Jesuuse nik kuypik inqʼa qupaʼv. Aʼetz uvaʼe, nik qal sete. 
ACT.13.39	Pet yeʼ oleʼv inqʼa xaol tiʼ tel s-aj paʼvom vatz quBʼaal Tiuxh tiʼ vinimal inqʼa bʼekʼbʼal uvaʼ itzʼibʼa ka Moisees. Pet ech koq vet s-txheel, tan tiʼ kuxh viqejt inqʼa xaol Jesuus, tul jit vet aj paʼvom vatz quBʼaal Tiuxh.
ACT.13.40	Pet kolvaq etibʼ, tiʼ uvaʼ yeʼ laʼ ul inqʼa kʼaxkʼo setiibʼa, eche u kʼaxkʼo uvaʼ tzʼibʼamal ka taʼn vaʼl inqʼa qʼexsanich tetz viyol quBʼaal Tiuxh. Tan ech uvaʼ itzʼibʼa ka s-eche:
ACT.13.41	«Abʼivaq tenam,
ACT.13.41	ex inqʼa tij imam Israeel,
ACT.13.41	ex inqʼa nik ixvan in.
ACT.13.41	Tan toq etil
ACT.13.41	kam uvaʼ toq inbʼaneʼ;
ACT.13.41	tul toq kaoq etaanima s-te.
ACT.13.41	Maʼtetz etilt ibʼanax inqʼae,
ACT.13.41	tul toq val esotzsal el.
ACT.13.41	Antetzxh tuulbʼal
ACT.13.41	inqʼa qʼij inqʼae,
ACT.13.41	tul toq etil inbʼant
ACT.13.41	val u nimla kʼaxbʼichil sete,
ACT.13.41	val vinbʼanoʼm
ACT.13.41	uvaʼ kʼuxh laʼ alax sete,
ACT.13.41	tul laʼ koq eqea,»
ACT.13.41	chich u yol, —xeʼt Paʼp.
ACT.13.42	Eletz vet ul Paʼp tuchʼ Vernavee tu kʼulbʼal tibʼ inqʼa tij imam Israeel, tul ijaq vet inqʼa xaol, bʼaʼnil te Paʼp, tiʼ uvaʼ laʼ telich ul tal Paʼp viyolbʼal quBʼaal Tiuxh s-xoʼl, eche inqʼae tuulbʼal invaʼt u xeem qʼij saavado. 
ACT.13.43	Ijatxetz vet tibʼ inqʼa xaol s-kaqaayil tu kʼulbʼal ibʼ, tul mamala tijaq imam Israeel tuchʼ inqʼa ataqich vet ok tiʼ inimal inqʼa tuqʼeʼybʼal, inqʼa nik natxhon Tiuxh, motx ok vet bʼen tiʼ Vernavee, atz tiʼ Paʼp. Tul tal vet ka Paʼp tuchʼ Vernavee te inqʼa xaol inqʼae, tiʼ uvaʼ yeʼlich laʼ elka tiʼ vibʼaʼnil quBʼaal Tiuxh, tiʼ uvaʼ kuyel vet vipaʼv taʼn Jesuus.
ACT.13.44	Echichetz vet vaʼt xhemaana t-invaʼt u xeem qʼij saavado, tul jankʼalxh vet inqʼa xaol tu tenam Antiokiia imol vet tibʼ tiʼ tabʼil viyolbʼal quBʼaal Tiuxh. 
ACT.13.45	Tiletz vet inqʼa iqʼesal inqʼa tij imam Israeel uvaʼ mam tenam kʼulich vet tibʼ tiʼ tabʼil u yol tiʼ Jesuus, tul txhiʼanaq vet taanima tiʼ Paʼp. Atz xeʼtaq vet tiʼ ikʼulelal inqʼa yol uvaʼ nikich tal Paʼp. Tul nikich kuxh motx iyoj tibʼ tuchʼ Paʼp. Atz tira nikich teesal iqʼij Paʼp taʼn.
ACT.13.46	Poro yeʼl Paʼp nikich ixoʼveʼ; atz yeʼl Vernavee nikich ixoʼveʼ. Pet tuchʼxh tial, tul ech tal Paʼp te viqʼesal inqʼa tij imam Israeel s-eche: —Toq qaqʼ etootzaqi uvaʼ, aʼ bʼaxich qalvat viyolbʼal quBʼaal Tiuxh sexoʼl, ex inqʼa qumol s-tijaq imam Israeel. Poro aʼl nik eteesat iqʼij, tan yeʼ nik esaʼ qʼij saq uvaʼ yeʼl iyaʼebʼal imotxebʼal kʼatz quBʼaal Tiuxh. Echetz aʼ vet bʼen qalvat inqʼa iyolbʼal quBʼaal Tiuxh xoʼl inqʼa jit tij imam Israeel. 
ACT.13.47	Tan ech uvaʼe itxhaq oʼ quBʼaal Tiuxh s-tiʼ. Tan ech tal quBʼaal Tiuxh s-qe, eche uvaʼ tzʼibʼamal ka t-viyolbʼal quBʼaal Tiuxh, uvaʼ ech nik tal s-eche:
ACT.13.47	«Ech etatin
ACT.13.47	xoʼl inqʼa jit tij imam Israeel
ACT.13.47	eche txiqubʼal,
ACT.13.47	tiʼ ikʼutxhux u bʼey
ACT.13.47	tiʼ tok bʼen inqʼa xaol
ACT.13.47	tiʼ quBʼaal Tiuxh.
ACT.13.47	Echetz aʼ vet ex bʼen alon
ACT.13.47	vinyol tetz chitpichil
ACT.13.47	xoʼl inqʼa xaol
ACT.13.47	tuulbʼal u vatz txʼavaʼ
ACT.13.47	s-kaqaayil,»
ACT.13.47	xeʼt quBʼaal Tiuxh s-qe,
ACT.13.47	—xeʼt Paʼp tuchʼ Vernavee xoʼl inqʼa xaol.
ACT.13.48	Tabʼietz vet inqʼa xaol, inqʼa jit tij imam Israeel, u yol uvaʼ tal Paʼp, tul yekichxh motx chiibʼ vet s-tiʼ. Atz toksaaq vet iqʼij inqʼa yol tiʼ u quBʼaal Jesuus. Tul motxaq toksa vet tibʼ s-niman tetz Jesuus, inqʼa chʼexelichxh vet taʼn quBʼaal Tiuxh tiʼ ikʼult qʼij saq uvaʼ yeʼl iyaʼebʼal imotxebʼal. 
ACT.13.49	Tul aʼlxh nikich ixeʼt vet inqʼa niman tetz Jesuus tiʼ ipaxsal inqʼa bʼaʼnla txhaq yol tiʼ quBʼaal Jesuus tuulbʼal inqʼa tenam inqʼae.
ACT.13.50	Pet inqʼa xaol, inqʼa tij imam Israeel, tan aʼl itxhaqtziil vet inqʼa iqʼesal u tenam Antiokiia taʼn. Atz txhaqtziil vet jolol inqʼa chʼexichla ixoq taʼn, inqʼa nimamalich u tuqʼeʼybʼal inqʼa tij imam Israeel taʼn. Tul motx itxhok vet ixeʼt kʼatz Paʼp, atz kʼatz Vernavee, tetxhal toleʼvaq tiʼ itukilaq bʼen t-vitenam. 
ACT.13.51	Elaqetz vet bʼen tu tenam uvaʼe, tul itichu vet ka Paʼp tuchʼ Vernavee poqoq jaqʼ toq vatz inqʼa xaol, tetxhlal uvaʼ, aʼ u kʼaxbʼichil laʼ ul tiibʼa inqʼa xaol. Tul yekich vet Paʼp tuchʼ Vernavee tu tenam Ikoonio.
ACT.13.52	Tul chiibʼiyichxh inqʼa niman tetz Jesuus tu tenam Antiokiia, tan aʼ viTiuxhil Tiuxh nikich motx aqʼon itial.
ACT.14.1	Echetz ibʼane tuulbʼal uvaʼs eenich vet Paʼp tuchʼ Vernavee tu tenam Ikoonio, tul tzum ipal vet ok Paʼp tuchʼ Vernavee tu kʼulbʼal tibʼ inqʼa tij imam Israeel. Tul motx tal vet viyolbʼal quBʼaal Tiuxh tiʼ Jesuus. Echetz mamala vet tijaq imam Israeel motx toksaaq vet tibʼ s-niman tetz Jesuus, atz mamalaat vet inqʼa jit tij imam Israeel motx toksa tibʼ paqte. 
ACT.14.2	Pet atichetz jolt tijaq imam Israeel yeʼ motx niman Jesuus. Aʼetz inqʼae, aʼl motx itxhaqtziit jolt inqʼa xaol tiʼ uvaʼ jitichxh inuqul inqʼa yol uvaʼ nikich tal Paʼp nikich motx taleʼ. Atz aʼl motx iyansat ikʼuul inqʼa xaol, inqʼa jitich tij imam Israeel, tiʼ itxhiʼkʼuulal inqʼa niman tetz Jesuus.
ACT.14.3	Poro nima teletz qʼij atin Paʼp tuchʼ Vernavee tu tenam Ikoonio. Tul atichaqxh itial tiʼ talax viyolbʼal quBʼaal Tiuxh tiʼ Jesuus xoʼl u tenam. Tul tira nikich motx ikʼuqbʼa ikʼuul tiʼ quBʼaal Tiuxh. Antetzxh quBʼaal Jesuus nikich yakʼinsan viyolbʼal quBʼaal Tiuxh tiʼ ikuyp vipaʼv inqʼa xaol uvaʼ nikich niman quBʼaal Jesuus. Atz antxh quBʼaal Tiuxh nikich kuyun ibʼant Paʼp tuchʼ Vernavee inqʼa etxhlal tuchʼ uvaʼ mam yol tilixeʼ, kʼutxhbʼal tetz uvaʼ, aʼ vinuqul nikich tal Paʼp. 
ACT.14.4	Poro kaʼvaʼlenich vet elnaʼq inqʼa xaol, inqʼa tu tenam Ikoonio. Tan jolol u xaol uvaʼ eenichaq tiʼ inqʼa tij imam Israeel, inqʼa yeʼ nikich qeon Jesuus. Atz jolt inqʼa eenichaq tiʼ Paʼp tuchʼ Vernavee, inqʼa iapoostol quBʼaal Jesuus.
ACT.14.5	Yaʼne xeʼt vet inqʼa tij imam Israeel, inqʼa yeʼ nikich qeon Jesuus, tiʼ ibʼant eela iyol tuchʼ jolt inqʼa jit tij imam Israeel, atz tuchʼ inqʼa iqʼesal. Ayaʼletz inqʼae motx ok tiʼ ikʼaxbʼisal inqʼa niman tetz Jesuus. Tul motx xeʼtaq tiʼ ikʼoʼpileʼ, tetxhal motx ikʼonit s-sivan. 
ACT.14.6	Tabʼietz vet Paʼp u yol tuchʼ Vernavee, tul itzʼeqaq vet tibʼ. Tul yekichaq vet tu tenam Liistra, atz tu tenam Deerve tuulbʼal Likaoonia. Tul bʼenaq vet tinjolt tenam sinaaqaʼ. 
ACT.14.7	Tul tzitzi ipaxsavat Paʼp tuchʼ Vernavee inqʼa bʼaʼnla txhaq yol tiʼ Jesuus.
ACT.14.8	Atichetz val u vinaq tu tenam Liistra uvaʼ yeʼ nikich ixaoneʼ, tan aʼichxh ala s-talaleʼ. Kʼuqlichetz kuxhtuʼ, tan yeʼ nikich itiʼn inqʼa toq. 
ACT.14.9	Tabʼietz u vinaq inqʼa yol uvaʼ tal Paʼp tiʼ Jesuus, tul isaqi Paʼp u vinaq s-bʼaʼn. Tul til Paʼp uvaʼ kʼuqlichxh ikʼuul u vinaq tiʼ quBʼaal Jesuus tiʼ ibʼant bʼaʼn.
ACT.14.10	Yaʼne taqʼ jaʼ Paʼp tiʼ iqul. Tul ech tal Paʼp te u vinaq s-eche: —¡Txakpen! Tul ¡jikxh atxakeʼv tuchʼ inqʼa avoq! —xeʼt Paʼp. Tul yuqel ijaʼ u vinaq. Tul xaon veteʼ.
ACT.14.11	Taʼnetzxh til inqʼa xaol kam uvaʼ ibʼan Paʼp tiʼ vibʼant u vinaq bʼaʼn, tul xeʼt vet inqʼa xaol sichʼin tiyolbʼal inqʼa aj tenam Likaoonia. Tul ech motx tal vet s-eche: —¡Iletz vet inqʼa qutiuxh kuʼy vet ul s-quxoʼl! Tul ¡qat taqʼl vet bʼen tibʼ s-vaʼl aanima! —xeʼtaq veteʼ.
ACT.14.12	Aʼetz Vernavee tal inqʼa xaol s-Seeus, viqʼesal inqʼa bʼitichla tiuxh. Pet aʼetz Paʼp tal inqʼa xaol s-Eermes, tan aʼ Paʼp nikich iyoloneʼ.{*}
ACT.14.13	Atichetz vaʼl tatibʼal Juupiter tal uvaʼ nikich natxhkʼuulalika. Aʼ atilich vatz u palebʼal ok tu tenam. Tul atich iqʼesal u uqʼeʼybʼal tetz Juupiter. Aʼetz vet viqʼesal uqʼeʼybʼal bʼekʼon tiqʼol tzaan viqbʼal, tul taqʼ vet kuʼ tiqul Paʼp tuchʼ Vernavee vatz vijubʼalil u atibʼal. Atz ibʼekʼ u qʼesal tenam tuchʼ inqʼa mam tenam tiqʼol vaʼt yakʼa vaʼk. Tul laʼich yatzʼax tiʼ toksal iqʼij Paʼp tuchʼ Vernavee uvaʼ tala.
ACT.14.14	Ajtetz tabʼi vet inqʼa apoostol, aʼe Vernavee tuchʼ Paʼp, kam uvaʼ saʼich ibʼan inqʼa xaol, tul ilitxʼaq vet el inqʼa toksaʼm s-tiʼ, tetxhlal vitxumun te vitxumbʼal inqʼa xaol. Atz palaq vet ok xoʼl inqʼa xaol. Tul taqʼaq vet jaʼ tiʼ iqul tiʼ iyoloneʼ. 
ACT.14.15	Tul ech motx tal s-eche: —¡Ex tenam sekaqaayil! Yeʼ laʼ utxh enatxhkʼuulat oʼ. Tan oʼat kuxh invaʼl aanima, eche ex. Tul aʼ kuxh vinuqul nik qal sete, tiʼ uvaʼ yeʼ laʼ enima vet kam uvaʼ nik enima uvaʼ yeʼxhkam vaʼq nik taqʼeʼ. Pet aʼ ebʼana uvaʼ laʼ ejalpu vetxumbʼal, tul aʼ vet quBʼaal Tiuxh laʼ enima uvaʼ itzʼlele. Aʼe u quBʼaal Tiuxh u viinqixsan tetz u txʼavaʼ tuchʼ jankʼal inqʼa at s-vatz, atz tuchʼ u amlikaʼ tuchʼ jankʼal inqʼa at s-vatz, atz tuchʼ u maar tuchʼ jankʼal inqʼa at s-tuul. 
ACT.14.16	Poro eche inqʼa s-naʼya, tan nikich kuxh ikuy vet quBʼaal Tiuxh ipaʼv inqʼa xaol tiʼ kamaq kuxh inqʼa nikich motx ibʼaneʼ, jankʼale vitzʼeʼsal ok oya vatz kam kuxh tiuxhil. 
ACT.14.17	Kʼuxhetz eche, poro aʼ ikʼutxh quBʼaal Tiuxh vatz inqʼa xaol uvaʼ yeʼl vibʼaʼnil imaq taqʼax tiibʼa inqʼa xaol. Tul il vibʼaʼnil quBʼaal Tiuxh nik qil setuchʼ s-txheel. Tan aʼ nik aqʼon kuʼl u jabʼal s-qiibʼa. Tul at qetxhbʼubʼal taʼn quBʼaal Tiuxh. Tan aʼ quBʼaal Tiuxh nik aqʼon ivatz kam inqʼa nik motx qava. Echetz nik ichiibʼe u qaanima s-qukaqaayil, —xeʼt Paʼp.
ACT.14.18	Kuxhetz itxhok Paʼp iyaʼsal vatz inqʼa xaol tiʼ yeʼ itzʼeʼsal ok inqʼa oya s-vatz, poro kaaroxh yaʼ vet vatz inqʼa xaol tiʼ vitzʼeʼsal ok inqʼa yakʼa vaʼk vatz Paʼp.
ACT.14.19	Yaʼne aqʼbʼ vet jolol inqʼa tij imam Israeel, inqʼa yeʼ nikich qeon Jesuus, inqʼa tzajnaʼqich tu tenam Antiokiia, atz inqʼa tzajnaʼqich tu tenam Ikoonio. Tul xeʼtaq vet tiʼ itxhaqtziil jankʼal inqʼa xaol uvaʼ tu tenam Liistra tiʼ Paʼp, tiʼ uvaʼ yeʼich laʼ iqej inqʼa xaol inqʼa yol uvaʼ nikich tal Paʼp tiʼ Jesuus. Yaʼne motx kʼonil vet Paʼp s-sivan taʼn inqʼa xaol. Tul aʼ titzʼa vet inqʼa xaol uvaʼ kamnaʼqich vet Paʼp. Tul juxumich tel vet Paʼp tiʼeʼl u tenam ibʼan inqʼa xaol. 
ACT.14.20	Pet koq inqʼa niman tetz Jesuus, tan molelichaq vet ok tibʼ tiʼ Paʼp. Tul ajtxh motx til ilakp Paʼp. Tul antxh qʼaʼvik vet ok Paʼp tu tenam inpaqte.
ACT.14.20	Echetz vet eqal, tul bʼen vet Paʼp tuchʼ Vernavee tu tenam Deerve. 
ACT.14.21	Tul ex tal vet Paʼp inqʼa bʼaʼnla txhaq yol tiʼ quBʼaal Jesuus tu tenam Deerve. Tul mamala vet xaol motx ok s-niman tetz Jesuus. Yaʼne qʼaʼv vet Paʼp inpaqte tu tenam Liistra, atz tu tenam Ikoonio, atz tu tenam Antiokiia. 
ACT.14.22	Qʼaʼvetz vet Paʼp t-inqʼa tenam inqʼae, tan aʼ nikich isaʼ Paʼp pal taqʼt itial inqʼa niman tetz Jesuus, atz tiʼ ikʼuqbʼat tel ikʼuul tiʼ Jesuus. Atz laʼich motx taqʼ yaʼl, inqʼa yaʼnaq kuxh tok tiʼ inimal Jesuus, tul yeʼich laʼ motx el ka tiʼ inimaleʼ. Tul ech nikich tal Paʼp s-eche: —Tetxhalxh laʼ nal pal oʼ tu mamala itzaʼlal tiʼ iqeex Jesuus, yaʼne laʼ opoon oʼ tal uvaʼ nik ibʼanvat quBʼaal Tiuxh iqʼesalil tu amlikaʼ, —chichich Paʼp xoʼl inqʼa niman tetz Jesuus.
ACT.14.23	Tul nikich pal toksa ka Paʼp iqʼonaq iviʼ xoʼl inqʼa niman tetz Jesuus t-junun inqʼa tenam. Tul nikich imaq Paʼp itxʼaʼon tuchʼ Vernavee tiʼ inatxhax Tiuxh. Tul nikich toksa ka inqʼa iqʼonaq iviʼ tiqʼabʼ quBʼaal Jesuus, inqʼa yaʼnaqich kuxh tok siqʼonaq iviʼ.
ACT.14.24	Yaʼne pal vet paʼl Paʼp tuchʼ Vernavee tuulbʼal Pisiidia, atz tuulbʼal Panfiilia. 
ACT.14.25	Aqʼbʼetz vet Paʼp tu tenam Peerje uvaʼ tuulbʼal Panfiilia, tul ipaxsa vet Paʼp viyolbʼal quBʼaal Tiuxh tiʼ Jesuus. Yaʼne aʼl ikuʼ vet Paʼp tu tenam Ataalia.
ACT.14.26	Yaʼne ok vet bʼen Paʼp tuchʼ Vernavee tuul u vaarko viʼ maar. Tul ulaq vet inpaqte tu tenam Antiokiia tuulbʼal Siiria. Tan tzitzi natxhaxik bʼen quBʼaal Tiuxh s-tiʼ s-kaʼbʼil tiʼ toksal tiqʼabʼ quBʼaal Tiuxh tiʼ inqʼa aqʼon uvaʼ exaq ibʼaneʼ. 
ACT.14.27	Atichetz vet Paʼp tuchʼ Vernavee tu tenam Antiokiia, tul motx imol vet inqʼa imol s-niman tetz Jesuus. Tul motxaq tal vet inqʼa nimla txhaq bʼaʼnil uvaʼ motx ibʼan quBʼaal Tiuxh xoʼl inqʼa xaol. Atz motxaq tal vet inuqul uvaʼ quBʼaal Tiuxh kuyun tok vet inqʼa xaol s-niman tetz Jesuus, inqʼa jitich tijaq imam Israeel, eche ijaqp invaʼq jubʼal tiʼ tootzaqit inqʼa xaol quBʼaal Tiuxh. 
ACT.14.28	Tul nimal qʼij ibʼan vet Paʼp tuchʼ Vernavee xoʼl inqʼa niman tetz Jesuus tu tenam Antiokiia.
ACT.15.1	Ibʼanetz inpaqul uvaʼs tel tzaan jolol inqʼa tij imam Israeel tuulbʼal Judeea, tul opoonaq vet tu tenam Antiokiia. Tul echaq tal vet tiʼ itxhusux inqʼa niman tetz Jesuus, inqʼa tij imam Israeel, s-eche: —Oq yeʼ laʼ enima u yol uvaʼ bʼekʼel ka taʼn Moisees, tiʼ uvaʼ laʼ qolox el inbʼiil te vetxhiʼoʼl, tul yeʼl ex laʼ chitp ex t-inqʼa epaʼv, —xeʼtaqe.
ACT.15.2	Tul motx iyoj vet tibʼ inqʼa tij imam Israeel tuchʼ Paʼp, atz tuchʼ Vernavee, inqʼa tij imam Israeel, inqʼa motx tzaj tuulbʼal Judeea. Tul mam yol xeʼtaq vet s-xoʼl. Aʼetz motx ikʼul vet tibʼ iyol s-tiʼ uvaʼ laʼich bʼen Paʼp tuchʼ Vernavee tu tenam Jerusaleen tiʼ iyolox vet u yol uvaʼe tuchʼ inqʼa iqʼon ivi, atz tuchʼ inqʼa apoostol. Tul motx ok bʼen jolt niman tetz Jesuus tiʼ Paʼp tuchʼ Vernavee. 
ACT.15.3	Yaʼne ex qʼexsaloq vet el Paʼp tuchʼ Vernavee tiʼeʼl u tenam taʼn jolt inqʼa niman tetz Jesuus. Tul pal tal vet Paʼp tuchʼ Vernavee tuulbʼal Feniisia, atz tuulbʼal Samaaria uvaʼ mamala inqʼa xaol, inqʼa jitich tij imam Israeel, nikich motx toksa tibʼ s-niman tetz Jesuus. Tul mam chiibʼichil nikich motx ibʼan vet inqʼa niman tetz Jesuus s-tiʼ.{*}
ACT.15.4	Aqʼbʼetz vet Paʼp tuchʼ Vernavee tuchʼ inqʼa imol tu tenam Jerusaleen, tul kʼuluxaq vet tibʼaʼnil taʼn inqʼa niman tetz Jesuus, atz taʼn inqʼa apoostol, atz taʼn inqʼa nikich motx iqʼon iviʼ. Yaʼne xeʼt vet Paʼp tuchʼ Vernavee tiʼ talax jankʼal inqʼa bʼaʼnil, inqʼa motx ibʼan taʼn quBʼaal Tiuxh xoʼl inqʼa jit tij imam Israeel.
ACT.15.5	Atichetz jolol inqʼa niman tetz Jesuus uvaʼ fariseeoiche, poro maʼtich toksataq vet tibʼ s-niman tetz Jesuus. Yaʼne motx txakpi. Tul ech motx tal s-eche: —Bʼaʼn kuxhteʼe. Pet tetxhal laʼ qolpeʼl inbʼiil te vitxhiʼoʼl inqʼa xaol, inqʼa jit tij imam Israeel. Tul laʼ bʼekʼex s-te uvaʼ laʼ inima inqʼa bʼekʼbʼal uvaʼ itzʼibʼa ka Moisees, —xeʼtaqe.
ACT.15.6	Yaʼne motx ikʼul vet tibʼ inqʼa apoostol tuchʼ inqʼa iqʼon iviʼ xoʼl inqʼa niman tetz Jesuus tiʼ iyolox kam laʼich motx tulbʼe vet ibʼanax tutxh u yol. 
ACT.15.7	Maʼtichetz iyolox vet inqʼa yol taʼn inqʼa niman tetz Jesuus, yaʼne txakeʼv Luʼ s-xoʼl.
ACT.15.7	Tul ech tal Luʼ s-eche: —Ex, inmol s-niman tetz Jesuus, etootzaqle uvaʼ naʼy ichʼext in quBʼaal Tiuxh tiʼ taqʼax ootzaqiloq inqʼa bʼaʼnla txhaq yol tiʼ Jesuus xoʼl inqʼa jit tij imam Israeel, tiʼ uvaʼ laʼ motx ok s-niman tetz Jesuus. 
ACT.15.8	Tul aʼ u quBʼaal Tiuxh qat kʼutxhun s-qe, u ootzaqin tetz u qaanxelal s-qukaqaayil, uvaʼ nik toksa quBʼaal Tiuxh inqʼa jit tij imam Israeel s-tatxhul. Tan qat taqʼ quBʼaal Tiuxh viTiuxhil s-te, eche uvaʼ taqʼt quBʼaal Tiuxh s-qe. 
ACT.15.9	Tul mij vaʼq jalbʼal qibʼ tuchʼ inqʼa jit tij imam Israeel qat ibʼan quBʼaal Tiuxh. Tan tiʼ vinimal Jesuus tul qat motx txʼajpik u taanima t-inqʼa ipaʼv.
ACT.15.10	Pet ¡kametz s-tiʼil uvaʼ, aʼ nik esaʼ ipalan vetetz tiibʼa u tetz quBʼaal Tiuxh! Tan nik etaqʼ tiqatz inqʼa jit tij imam Israeel, inqʼa oknaʼq vet s-niman tetz Jesuus. Tul jitoq inqʼa kʼuy qumam qat oleʼv tiʼ inimaleʼ, atz jitoq oʼ laʼ txʼolon inimal paqte. Ech kuxh nik ebʼan, eche vaʼq xaol uvaʼ at ivaakaxh, tul nik taqʼ jaʼ tiqatz vivaakaxh, tul jitoq laʼ itxʼol tiqaleʼ.
ACT.15.11	Pet ech koq oʼe, tan aʼ nik quqej veteʼ uvaʼ taʼn kuxh vibʼaʼnil quBʼaal Jesuus laʼ chiton oʼ t-inqʼa qupaʼv. Echatetz kuxh vet inqʼa xaole, inqʼa jit tij imam Israeel, —xeʼt Luʼ xoʼl inqʼa xaol.
ACT.15.12	Tul tira yeʼl vaʼtoʼq iyol inqʼa niman tetz Jesuus txheji. Yaʼnetze motx kuxh tabʼi vet inqʼa yol uvaʼ tal Vernavee tuchʼ Paʼp tiʼ inqʼa mam etxhlal tuchʼ mam kaebʼal aanima, inqʼa maʼtich ibʼant Paʼp tuchʼ Vernavee taʼn quBʼaal Tiuxh xoʼl inqʼa jitich tij imam Israeel.
ACT.15.13	Yaʼetz vet iyolon Paʼp tuchʼ Vernavee, yaʼne ech tal vet Jakoovo s-eche: —Ex inmol s-niman tetz Jesuus, abʼivaq u yol uvaʼ toq val sexoʼl: 
ACT.15.14	Qatetz tall Simoon Luʼ s-quxoʼl, tiʼ uvaʼs keʼch qat topoon vibʼaʼnil quBʼaal Tiuxh s-bʼaxa tiibʼa inqʼa jit tij imam Israeel, inqʼa qat ichʼex quBʼaal Tiuxh. Tul qat taqʼ bʼen quBʼaal Tiuxh sitenam. 
ACT.15.15	Aʼetz inqʼa yole qat eyaʼpun, inqʼa tzʼibʼamal ka taʼn inqʼa qʼexsanich tetz viyol quBʼaal Tiuxh, uvaʼ ech tal s-eche:
ACT.15.16	«–Laʼ nal tzʼeq opoon
ACT.15.16	iqʼiil val u yol.
ACT.15.16	Tul at vaʼl laʼ inbʼana.
ACT.15.16	Tul antxh in laʼ bʼanon
ACT.15.16	uvaʼ laʼ inxeʼtisa
ACT.15.16	viqʼesalil inpaqte
ACT.15.16	uvaʼ taqʼ ka Daviid.
ACT.15.16	Tan yansamal vet ka.
ACT.15.16	Pet aʼ vet vaʼl tij imam
ACT.15.16	Daviid
ACT.15.16	laʼ ok s-mam iqʼesal
ACT.15.16	inpaqte.
ACT.15.16	Tul ech laʼ inbʼan
ACT.15.16	eche inukʼil
ACT.15.16	invaʼq otzotz
ACT.15.16	uvaʼ maʼt itilpeʼ.
ACT.15.17	Echetz laʼ itxhokt ine jolt
ACT.15.17	inqʼa xaol,
ACT.15.17	inqʼa jit tij imam Israeel.
ACT.15.17	Tul laʼ motx itxhok in,
ACT.15.17	inqʼa jit tij imam Israeel,
ACT.15.17	inqʼa chʼexel vaʼn
ACT.15.17	tiʼ inatxhkʼuulat in.
ACT.15.17	Tul laʼ motx bʼen sintenam,
ACT.15.18	–chich quBʼaal Tiuxh
ACT.15.18	[uvaʼ aqʼon ootzaqiloq
ACT.15.18	inqʼa yol s-naʼya,]»
ACT.15.18	chich u yol.
ACT.15.19	Echetz tiʼ inqʼa yol inqʼaa, tul nik vitzʼa uvaʼ yeʼ laʼ utxhi laʼ kuxh qeesa taanima inqʼa jit tij imam Israeel tiʼ inimal jankʼal u yol uvaʼe, inqʼa nik toksa tibʼ s-niman tetz Jesuus. 
ACT.15.20	Pet taʼn kuxh laʼ ibʼane uvaʼ laʼ qutzʼibʼa bʼen tuul invaʼq uʼ uvaʼ laʼ inima kaʼoxvaʼl yol. Bʼaxa yol, aʼe, uvaʼ yeʼ laʼ motx tetxhbʼu etxhbʼubʼal uvaʼ maʼtaq toksal vatz inqʼa bʼitichla tiuxh, tan txaj s-quvatz, oʼ inqʼa tij imam Israeel. Vaʼte, uvaʼ laʼ ixee tibʼ, tul yeʼ laʼ motx iyansa tibʼ tiʼ ijalput ikʼulel. Atz vaʼte, uvaʼ yeʼ laʼ motx itxhiʼ itxhibʼil invaʼq txoo uvaʼ loqʼs kuxh laʼ txhuyil iviʼ, tul yeʼ laʼ el vikaqal. Atz vaʼte, uvaʼ jitoq laʼ motx tetxhbʼu vikaqal invaʼq txoo, atz jitoq laʼ tukʼa.
ACT.15.21	Pet ech koq oʼ, inqʼa tij imam Israeel, tan ootzaqimalxh vet inqʼa bʼekʼbʼal qaʼn, inqʼa itzʼibʼa ka Moisees. Tan jun xeem qʼij saavado nik motx isikʼlel s-quxoʼl t-inqʼa kʼulbʼal qibʼ t-junun inqʼa tenam. Pet eche inqʼa xaol, inqʼa jit tij imam Israeel, tan aʼl bʼaʼn uvaʼ laʼ motx bʼen tabʼi tel inuqul t-inqʼa kʼulbʼal ibʼ t-jun xeem qʼij, —xeʼt Jakoovo.
ACT.15.22	Yaʼne ibʼan vet inqʼa apoostol eela iyol tuchʼ inqʼa iqʼonaq iviʼ, atz tuchʼ jankʼal inqʼa niman tetz Jesuus tiʼ ichʼexex kaʼl imol s-niman tetz Jesuus uvaʼ laʼich bʼen tiʼ Paʼp, atz tiʼ Vernavee tu tenam Antiokiia tiʼ bʼen talt u yol uvaʼ ikʼuqbʼa inqʼa iqʼon iviʼ. Tul aʼ Juudas chʼexexi, uvaʼ varSavaas chichich eʼli, tuchʼ Siilas, inqʼa iqʼesalich xoʼl inqʼa niman tetz Jesuus t-Jerusaleen. 
ACT.15.23	Tul motx itzʼibʼa val u uʼ tiʼ kam vet inqʼa yol uvaʼ motx ikʼuqbʼa inimaleʼ. Yaʼne motx taqʼ vet bʼen inqʼa iqʼon iviʼ u uʼ tiʼ kaʼvaʼl inqʼa niman tetz Jesuus.
ACT.15.23	Echetz nikich tal tuul u uʼ s-eche:
ACT.15.23	—Oʼ, inqʼa apoostol tuchʼ inqʼa iqʼonaq iviʼ, atz tuchʼ inqʼa qumol s-niman tetz Jesuus, nik qaqʼ bʼen bʼaʼnil ekʼuul, ex inqʼa niman tetz Jesuus, inqʼa jit tij imam Israeel, ex, uvaʼ een ex tu tenam Antiokiia, atz ex inqʼa at ex tuulbʼal Siiria, atz tuulbʼal Siliisia.
ACT.15.24	Qatetz qabʼilaʼ uvaʼ at jolol inqʼa qumol qat el bʼen s-quxoʼl, poro jit oʼ nik motx txhaqon tiʼ talax u yol sexoʼl. Pet qat kuxh bʼenaq s-junal tiʼ itxhoʼnisal etaanima tuchʼ kaʼl inqʼa yol, inqʼa nik ex tal sexoʼl. Atz qat xeʼt vet ex itzʼan tiʼ u yol uvaʼ nik etabʼi. Tul nik iyaʼlu ex tiʼ iqolox el inbʼiil te vetxhiʼoʼl, atz tiʼ enimat u bʼekʼbʼal uvaʼ itzʼibʼa ka Moisees. 
ACT.15.25	Pet qatetz qubʼanl vet vaʼl quyol, tiʼ uvaʼ bʼaʼn nik qileʼ uvaʼ aʼl qat quchʼex bʼen kaʼl qumol s-niman tetz Jesuus s-quxoʼl uvaʼ bʼen ilon ex. Tul toq motx qutxhaq bʼen tiʼ Paʼp tuchʼ Vernavee, inqʼa atxh qaanima s-tiʼ, 
ACT.15.26	tan nik motx taqʼ tibʼ kʼaxbʼisaloq tiʼ talax viyolbʼal quBʼaal Tiuxh tiʼ Jesuus. Tul bʼiitxhaqt kuxh yeʼ nik motx ikamsal el s-tiʼ. 
ACT.15.27	Echetz aʼ Juudas tuchʼ Siilas qat qutxhaq bʼen tiʼ Paʼp, atz tiʼ Vernavee tiʼ talax inuqul inqʼa yol, inqʼa nik qutzʼibʼa opoon sete. 
ACT.15.28	Tan bʼaʼn vatz viTiuxhil Tiuxh, atz bʼaʼn s-quvatz, uvaʼ yeʼ laʼ quyaʼlu ex tiʼ enimat jolt inqʼa bʼekʼbʼal tetz inqʼa tij imam Israeel. Pet bʼantan nimavaq jolol inqʼa kam uvaʼ nik qal bʼen sete, aʼetze inqʼaa: 
ACT.15.29	Yeʼ laʼ etetxhbʼu inqʼa oya, inqʼa maʼt toksal vatz inqʼa bʼitichla tiuxh. Atz jitoq laʼ motx etetxhbʼu vikaqal invaʼq txoo. Atz yeʼ laʼ motx etxhiʼ itxhibʼil invaʼq txoo uvaʼ loqʼs kuxh laʼ txhuyil iviʼ, tul yeʼ laʼ el vikaqal. Atz yeʼ laʼ motx eyansa etibʼ tiʼ ejalput ekʼulel. Oqetz laʼ enima inqʼa yol, inqʼa nik motx qutzʼibʼa opoon sete, tul bʼaʼn ex vatz quBʼaal Tiuxh. Tul aʼ laʼ enima kam uvaʼ nik isaʼ quBʼaal Tiuxh. Tul quBʼaal Tiuxh laʼ lotxhon ex sekaqaayil, —xeʼt bʼen inqʼa apoostol, tuchʼ inqʼa iqʼonaq iviʼ, atz tuchʼ in jolt inqʼa niman tetz Jesuus tuul u uʼ.
ACT.15.30	Qʼaʼvetz vet bʼen Paʼp tuchʼ Vernavee tu tenam Antiokiia, tul ant Siilas tuchʼ Juudas bʼen s-tiʼ. Tul motx aqʼbʼ vet tu tenam Antiokiia. Yaʼne ibʼekʼaq vet imolox inqʼa niman tetz Jesuus, inqʼa jitich tij imam Israeel. Tul taqʼaq vet ok u uʼ te inqʼa niman tetz Jesuus. 
ACT.15.31	Isikʼleetz vet inqʼa niman tetz Jesuus u uʼ, tul yekichxh motx chiibʼ vet s-tiʼ. Atz yekichxh motx txhejaq vet itial taʼn inqʼa yol, inqʼa nikich motx tal tu uʼ.
ACT.15.32	Yaʼne ikʼuqbʼa vet Juudas ikʼuul inqʼa niman tetz Jesuus tzitzi tuchʼ Siilas. Atz motx taqʼaq vet itial inqʼa niman tetz Jesuus tuchʼ mam yol. Tan qʼexsanich tetz viyol quBʼaal Tiuxh s-kaʼbʼil.
ACT.15.33+ACT.15.34	Eletz vet inbʼiil s-qʼij tatin Juudas tuchʼ Siilas tzitzi, tul qʼaʼv vet Juudas inpaqte t-Jerusaleen. Pet [yeʼl vet Siilas qʼaʼv t-Jerusaleen,] tan antxh Siilas saʼon vet ikaj tu tenam Antiokiia. Tul tibʼaʼnil motx ijatxvat tibʼ Juudas tuchʼ inqʼa niman tetz Jesuus tu Antiokiia. Tul antxh qʼaʼvik vet Juudas inpaqte vatz inqʼa iqʼon iviʼ, inqʼa motx txhaqon, atz xoʼl inqʼa niman tetz Jesuus tu tenam Jerusaleen. 
ACT.15.35	Pet Paʼp tuchʼ Vernavee, tan antxh kajk t-Antiokiia. Tul motx itxhus viyolbʼal quBʼaal Jesuus tzitzi. Atz motxat ipaxsa paʼl inqʼa bʼaʼnla txhaq yol tiʼ Jesuus tuchʼ jolt inqʼa niman tetz Jesuus tzitzi.
ACT.15.36	Eletz vet inbʼiil s-qʼij, tul ech tal Paʼp te Vernavee s-eche: —Koʼon. Tul koʼ qusoli inqʼa qumol s-niman tetz Jesuus inpaqte tuulbʼal jatvaʼl inqʼa tenam tal uvaʼ motx ex qupaxsavat viyolbʼal quBʼaal Jesuus. Tul koʼ qileʼ kam yaʼel ichʼij inqʼa qumol s-niman tetz Jesuus tiʼ quBʼaal Tiuxh, —xeʼt Paʼp.
ACT.15.37	Pet aʼe tan, nikich isaʼ Vernavee tiqʼol Xhun s-tiʼ, uvaʼ Kuxh chichich eʼli. 
ACT.15.38	Pet yeʼ isaʼ Paʼp tiqʼol Kuxh s-tiʼ, tan qʼaʼv kuxh ka Kuxh uvaʼs eenichaq vet tuulbʼal Panfiilia. Tul yeʼl Kuxh bʼen tiʼ ipaxsal viyolbʼal quBʼaal Tiuxh. 
ACT.15.39	Tiʼetz uvaʼ yeʼ motx ikʼul vet tibʼ iyol s-vatzaq, tul ijatxaq vet tibʼ s-kaʼbʼil. Yaʼne tiqʼo vet Vernavee Kuxh s-tiʼ. Tul bʼenaq vet t-val u vaarko. Tul yekichaq vet tuulbʼal u txʼavaʼ Chiipre.
ACT.15.40	Pet Paʼp, tan aʼ titzʼa Paʼp ibʼen Siilas s-tiʼ.
ACT.15.40	Antxhtuʼ. Inatxh vet inqʼa niman tetz Jesuus Tiuxh tiʼ Paʼp, atz tiʼ Siilas, tiʼ uvaʼ, aʼ vibʼaʼnil quBʼaal Tiuxh laʼ bʼen tiʼ Paʼp tuchʼ Siilas. Echetz ibʼen vet Paʼpe tuchʼ Siilas tiʼ ipaxsal viyolbʼal quBʼaal Tiuxh tiʼ Jesuus.
ACT.15.41	Yaʼne motx pal vet tuulbʼal Siiria, atz tuulbʼal Siliisia. Tul nikich pal taqʼ ka itial inqʼa niman tetz Jesuus t-junun inqʼa tenam.
ACT.16.1	Xamteletz veteʼ, tul aqʼbʼ vet Paʼp tuchʼ Siilas tu tenam Deerve tiʼ tilix inqʼa niman tetz Jesuus tzitzi. Yaʼne bʼenaq vet tu tenam Liistra. Tul atich val u niman tetz Jesuus tzitzi uvaʼ Timoteeoich ibʼij. Tul tij imam Israeelich vitxutx, atz nimanich tetz Jesuus. Pet jitich tij imam Israeel vibʼaal Timoteeo. Tul aʼ nikich iyolbʼe u yolbʼal grieego. 
ACT.16.2	Tul aʼ nikich tal inqʼa niman tetz Jesuus tu tenam Liistra, atz tu tenam Ikoonio uvaʼ tira bʼaʼnichxh itxumbʼal Timoteeo. 
ACT.16.3	Titzʼaetz Paʼp uvaʼ laʼich bʼen Timoteeo s-tiʼ, poro bʼaʼn uvaʼ bʼaxich iqoleʼl Paʼp inbʼiil te vitxhiʼoʼl Timoteeo. Tan aʼich isaʼ Paʼp uvaʼ yeʼxhkam laʼich tal inqʼa tij imam Israeel, inqʼa jeqlich tzitzi. Tan tootzaqlich inqʼa tij imam Israeel uvaʼ jitich tij imam Israeel vibʼaal Timoteeo.
ACT.16.4	Jununetz tenam nikich palk Paʼp tuchʼ Siilas, atz tuchʼ Timoteeo, tul nikichaq pal tal ka te inqʼa niman tetz Jesuus kam inqʼa yol uvaʼ motx ijeqbʼa inqʼa apoostol tuchʼ inqʼa iqʼon iviʼ tu tenam Jerusaleen. Tul laʼich motx inima. 
ACT.16.5	Echetz aʼlxh nikich taqʼax tel itial inqʼa niman tetz Jesuus tiʼ ikʼuqbʼataq ikʼuul tiʼ Jesuus. Tul jun qʼij nikich motx inaʼ tatxhul.
ACT.16.6	Yaʼne pal paʼl Paʼp tuchʼ inqʼa imol tuulbʼal Galaasia, atz tuulbʼal Friijia. Tul ipaxsa Paʼp viyolbʼal quBʼaal Tiuxh tzitzi tiʼ Jesuus. Tul nikichat isaʼ Paʼp ipaxsal viyolbʼal quBʼaal Tiuxh t-Aasia, poro yeʼ ikuy viTiuxhil Tiuxh ipal Paʼp. 
ACT.16.7	Paletz kuxh paʼl Paʼp txala Aasia, tul aqʼbʼ vet Paʼp tinajqeʼlil Miisia. Poro yeʼl Paʼp bʼenoʼk tuulbʼal Miisia, tan maqaxat Paʼp taʼn viTiuxhil Tiuxh. Yaʼne aqʼbʼ vet Paʼp tuulbʼal Vitiinia. Tul kolich ipaxsa Paʼp viyolbʼal quBʼaal Tiuxh tzitzi tala, poro yeʼat ikuy viTiuxhil Tiuxh. 
ACT.16.8	Palaqetz kuxh vet paʼl tuulbʼal Miisia, tul yekichaq vet tu tenam Trooas.
ACT.16.9	Atichetz vet Paʼp tu tenam Trooas, tul til Paʼp val u vatzikʼ taʼn quBʼaal Tiuxh. Til Paʼp uvaʼ txaklich val u vinaq aj Masedoonia vatz Paʼp. Tul ech tal u vinaq s-eche: —Bʼan bʼaʼnil s-qe, ulen tzitza t-Masedoonia. Tul pal alotxh oʼ, —xeʼt u vinaq te Paʼp t-vatzikʼ.{*}
ACT.16.10	Tul bʼen vet s-qe uvaʼ quBʼaal Tiuxh saʼon oʼ tiʼ ipaxsal paʼl inqʼa bʼaʼnla txhaq yol tiʼ Jesuus tuulbʼal Masedoonia. Echetz yekich qubʼan vet qutxheʼ tiʼ qubʼen tuulbʼal Masedoonia.
ACT.16.11	Eletz vet bʼen oʼ tu tenam Trooas tuul val u vaarko viʼ maar, tul aʼ kʼaqich qaʼn u tenam Samotraasia uvaʼ at okaʼp tuul u maar. Echetz vet eqal, tul bʼen vet oʼ tetxhal qaqʼbʼ tu tenam Neaapolis. 
ACT.16.12	Eletz vet bʼen oʼ tu tenam Neaapolis, tul yekich vet oʼ tu tenam Filiipos, uvaʼ nimla tenam tatin tiibʼa jolol tenam uvaʼ at tuulbʼal Masedoonia. Tan at intanul u tenam Filiipos uvaʼ, aʼ jeqlel jolol aj Rooma s-tuul. Tul qubʼanxh in jolol qʼij tzitzi.
ACT.16.13	Tuulbʼaletz val u xeem qʼij saavado, tul bʼen vet el oʼ tiʼeʼl u tenam tziʼeʼl vijubʼalil. Tul yekich vet oʼ kʼatz val u xaomla aʼ tal uvaʼ nikich ikʼulvat tibʼ inqʼa tij imam Israeel tiʼ inatxhax Tiuxh. Kʼulichetz tibʼ jolol inqʼa ixoq tzitzi, tul kʼuqeʼv oʼ s-kʼatza. Tul xeʼt vet oʼ tiʼ talax viyolbʼal quBʼaal Tiuxh tiʼ Jesuus s-xoʼl.
ACT.16.14	Atichetz val u ixoq uvaʼ Liidiaich ibʼij, jitich tij imam Israeel. Tul kʼayinich bʼaʼnla txhaq bʼuʼq uvaʼ kaq qʼeqqʼo ikaʼyeʼ. Tul aj Tiatiiraich u ixoq.{*}
ACT.16.15	Atz aqʼax vet kuʼ ixoq xeʼ aʼ tuchʼ jankʼal tatin t-totzotz. Tul ech tal ixoq s-qe s-eche: —Oq kʼuqlelxh vet inkʼuul tiʼ quBʼaal Jesuus nik etileʼ, tul koʼvaq s-viʼ. Tul ech kaj ex t-votzotz, —xeʼt s-qe. Tul tetxhalxh iyaʼlu ixoq qukaj t-totzotz.
ACT.16.16	Paquletz uvaʼ aʼlich qubʼen tiʼ inatxhax Tiuxh, tul eluʼl val u chelem ixvaak t-qubʼey uvaʼ nikich ibʼanbʼel tiʼ qʼiaʼm taʼn demoonio. Tul mam puaq nikich ikʼul inqʼa bʼaal taqʼon u ixvaak tiʼ u qʼiaʼm uvaʼ nikich ibʼaneʼ.
ACT.16.17	Yaʼne txhʼuyeʼv vet bʼen u chelem ixvaak s-qiʼ. Tul sichʼiʼmxh nikich ibʼan tiʼ iyoloneʼ. Tul ech nikich tal s-qiʼ s-eche: —¡Inqʼa vinaq inqʼae, tan niman tetz inuqul inqʼa bʼaʼnla txhaq yole tiʼ u quBʼaal Tiuxh uvaʼ sibʼ at jaʼp t-amlikaʼ! Tul ¡aʼ nik motx tal inuqul sete tiʼ echitp t-inqʼa paʼv! —chichich s-qiʼ.
ACT.16.18	Tul ech kuxh nikich ibʼan u chelem ixvaake txhaqpaq. Tul pal vet ikʼuul Paʼp s-te. Yaʼne sutxhqʼ Paʼp tiʼ iqul. Tul ech tal Paʼp te u demoonio uvaʼ nikich bʼanbʼen u ixvaak s-eche: —Nik val see tuchʼ ibʼij quBʼaal JesuKriisto uvaʼ: ¡Elen el kʼatz u ixvaake! —xeʼt Paʼp. Tul el vet el u demoonio t-taanima u ixvaak tuulbʼal u qʼij uvaʼe.
ACT.16.19	Tiletz vet inqʼa bʼaal taqʼon u ixvaak uvaʼ yeʼlich laʼ itxʼak vet puaq tiʼ u ixvaak, tul txeyex vet Paʼp tuchʼ Siilas taʼn. Tul iqʼol vet Paʼp tuchʼ Siilas vatz inqʼa iqʼesal u tenam, tal uvaʼ nikich aqʼaxik kuʼ yol tinuqul. 
ACT.16.20	Tul ech tal vet u bʼaal taqʼon u ixvaak te inqʼa aqʼolaq kuʼ yol tinuqul s-eche: —Qat qiqʼo tzaan kaʼvaʼl inqʼa tij imam Israeel sevatz, inqʼa nik yansan iviʼ u qutenam. 
ACT.16.21	Tan nik kuxh motx itxhus inqʼa txhusbʼal uvaʼ yeʼ nik ikuy u qubʼekʼbʼal qubʼantaʼ, oʼ inqʼa aj Rooma, —xeʼtaqe.
ACT.16.22	Yaʼne motx ilak vet tibʼ inqʼa xaol tiʼ Paʼp, atz tiʼ Siilas. Tul ibʼekʼ vet inqʼa aqʼolaq kuʼ yol tinuqul teesal toksaʼm Paʼp tuchʼ Siilas. Atz ibʼekʼ vet iqʼosox tuchʼ tzeʼ. 
ACT.16.23	Bʼeenoxh iqʼosox Paʼp tuchʼ Siilas, tul yaʼne aqʼax vet jaʼ t-tzeʼ s-kaʼbʼil. Tul bʼekʼex vet te u xeen tzeʼ, uvaʼ bʼeenoxh laʼichaq ixeetaʼ. 
ACT.16.24	Tabʼietz vet u xeen tzeʼ u yol uvaʼ alax s-te, tul iqʼol vet Paʼp tuchʼ Siilas t-vaʼt u atibʼal uvaʼ tiyaʼtebʼal okaʼp u tzeʼ uvaʼ tatibʼalxh inqʼa pereexho uvaʼ niimxh ipaʼv. Tul bʼeeno ijekʼex vet ka toq Paʼp tuchʼ Siilas tixoʼl kaʼl u nimla tzeʼ uvaʼ txeybʼalxh tetz pereexho.
ACT.16.25	Poro aʼetzxh itxhaqʼaan aqʼbʼal, tul nikich inatxhkʼuula Paʼp quBʼaal Tiuxh tuchʼ Siilas. Atz nikichaq ibʼitz tiʼ toksal iqʼij quBʼaal Tiuxh. Tul nikich kuxh tabʼi jolt inqʼa pereexho inqʼa bʼitz uvaʼ nikich tal Paʼp tuchʼ Siilas.
ACT.16.26	Yaʼne yeʼ kuxh taqla ul val u mam kabʼnaano. Tul xeʼt vet ixeʼ u tzeʼ tilkabʼoq el taʼn u kabʼnaano. Atz yekichxh motx jaqp vet inqʼa ijubʼalil u tzeʼ. Tul chitp vet el inqʼa kadeena, inqʼa qitzbʼal tetz jankʼal inqʼa pereexho. 
ACT.16.27	Uletz vet ivatz u xeen tzeʼ, tul tila uvaʼ jaqlich vet inqʼa jubʼal. Tul tiqʼo vet jaʼul viespaada. Tul junt kuxh kol iyatzʼ vet el tibʼ tala. Tan aʼ titzʼa uvaʼ maʼtich itzʼeqt vet tibʼ inqʼa pereexho.
ACT.16.28	Yaʼne jankʼalxh iyakʼil Paʼp sichʼini. Tul ech tal Paʼp s-eche: —¡Yeʼ kuxh ayatzʼeʼl eebʼ! ¡Il oʼ, at oʼ s-qukaqaayil! —xeʼt Paʼp.
ACT.16.29	Tul tabʼi vet u xeen tzeʼ ixamal tiʼ itxiquleʼ. Tul qʼex ipaloʼk kʼatz Paʼp. Tul oqxhich itiʼn vet t-xoʼval. Tul qael ikuʼ vet vatz Paʼp, atz vatz Siilas.
ACT.16.30	Yaʼne iqʼol vet eluʼl Paʼp tuchʼ Siilas taʼn u xeen tzeʼ. Tul ech tal vet te Paʼp, atz te Siilas s-eche: —Txa vinaq, ¿kam toq inbʼaneʼ, tul laʼ chitp in t-inqʼa paʼv? —xeʼte.
ACT.16.31	Yaʼne ech tal Paʼp tuchʼ Siilas s-eche: —Taʼn kuxh toq qal see uvaʼ: Kʼuqbʼa akʼuul tiʼ kam uvaʼ qat ibʼan u quBʼaal Jesuus. Echetz toq achitpe t-inqʼa apaʼv tuchʼ jankʼal avatin tavotzotz, —xeʼt Paʼp te u xeen tzeʼ.
ACT.16.32+ACT.16.33+ACT.16.34	Antetzxh tuulbʼal u aqʼbʼal uvaʼe, tul iqʼol vet Paʼp tuchʼ Siilas taʼn u xeen tzeʼ t-totzotz tiʼ itxʼajt inqʼa takʼoʼm Paʼp, atz inqʼa takʼoʼm Siilas. Yaʼne xeʼt vet Paʼp tuchʼ Siilas tiʼ talax viyolbʼal quBʼaal Tiuxh tiʼ Jesuus te u xeen tzeʼ, atz te jankʼal tatin t-totzotz. Tul motx inima veteʼ. Tul chiibʼiyichxh vet tuchʼ jankʼal tatin t-totzotz tiʼ u toksataq tibʼ s-niman tetz Jesuus. Tul aqʼax vet kuʼ u xeen tzeʼ xeʼ aʼ tuchʼ jankʼal tatin t-totzotz taʼn Paʼp, atz taʼn Siilas. Tul aqʼax vet itxʼix Paʼp tuchʼ Siilas taʼn u xeen tzeʼ.
ACT.16.35	Saqbʼetz vet s-ech eqal, tul txhaqax vet bʼen kaʼl inqʼa pol taʼn inqʼa aqʼolaq kuʼ yol tinuqul, tiʼ uvaʼ ech laʼich bʼen tal te viqʼesal u xeen tzeʼ s-eche: —Txhaqpu el kaʼvaʼl inqʼa vinaq chi, tu tzeʼ, nik tal viqʼesal, —xeʼt taqʼbʼ inqʼa pol.
ACT.16.36	Yaʼne taqʼ vet viqʼesal xeen tzeʼ tootzaqi Paʼp kame uvaʼ ex tal inqʼa pol uvaʼ txhaqax taʼn inqʼa iqʼesal aqʼolaq kuʼ yol tinuqul. Tul ech tal te Paʼp s-eche: —Qat ibʼekʼl tzaan naq inqʼa aqʼol kuʼ yol tinuqul uvaʼ laʼ intxhaqpu vet el ex. Echetz bʼenoq vet ex tibʼaʼnil, —xeʼt veteʼ.
ACT.16.37	Yaʼne ech tal vet Paʼp te u xeen tzeʼ s-eche: —Yeʼ laʼ isaʼa uvaʼ jutximal vet laʼ qel t-tzeʼ taʼn inqʼa aqʼolaq kuʼ yol tinuqul. Pet laʼ nal motx ul s-quvatz. Tul aʼaq laʼ ul eesan el oʼ tu tzeʼ. Tan ech ivatz inqʼa xaol tul ibʼekʼ inqʼa aqʼolaq kuʼ yol tinuqul quqʼosox s-tzeʼ. Tul tira yeʼ tabʼi inuqul u yol s-qiʼ, maq at qupaʼv, atz maq yeʼl qupaʼv. Tul loqʼs kuxh motx taqʼ jaʼ oʼ t-tzeʼ. Atz antxh oʼ aj tenam Rooma, —xeʼt Paʼp.
ACT.16.38	Yaʼne qʼaʼv vet inqʼa pol tiʼ talax u yol te inqʼa aqʼolaq kuʼ yol tinuqul. Tul yekichxh motx xoʼv vet inqʼa iqʼesal uvaʼs tabʼitaʼ uvaʼ aj Roomaich Paʼp tuchʼ Siilas. 
ACT.16.39	Yaʼne aqʼbʼ vet inqʼa aqʼol kuʼ yol tinuqul tu tzeʼ. Tul ibʼokʼtziiaq vet Paʼp tuchʼ Siilas. Tul yaʼne exaq ijaq vet bʼaʼnil s-te tiʼ telaq el tu tzeʼ. Tul eesalaq veteʼ. Atz motxat ijaq bʼaʼnil tiʼ teleʼl Paʼp tuchʼ Siilas tu tenam.
ACT.16.40	Eletz vet el Paʼp tu tzeʼ tuchʼ Siilas, tul yekichaq vet t-totzotz Liidia. Tul ikʼulaq vet tibʼ tuchʼ inqʼa niman tetz Jesuus. Tul taqʼaq vet ka itial inqʼa niman tetz Jesuus tiʼ ikʼuqbʼataq tel ikʼuul tiʼ Jesuus. Tul bʼenaq vet t-invaʼt u tenam.
ACT.17.1	Yaʼne bʼen vet Paʼp tuchʼ Siilas tuulbʼal Masedoonia. Tul echaq ipal tu tenam Anfiipolis, atz tu tenam Apoloonia. Tul aqʼbʼ vet Paʼp tuchʼ Siilas tu tenam Tesaloonika. Atichetz val u kʼulbʼal tibʼ inqʼa tij imam Israeel tzitzi. 
ACT.17.2	Tul yekich vet Paʼp xoʼl inqʼa imol s-tijaq imam Israeel, tan chianaʼqichxh te Paʼp tiʼ ibʼen t-inqʼa kʼulbʼal ibʼ t-junun inqʼa xeem qʼij saavado. Tul oxvaʼl xeem qʼij iyoj tibʼ Paʼp tiʼ viyolbʼal quBʼaal Tiuxh tiʼ u Kriisto tuchʼ inqʼa vinaq, inqʼa iqʼesalich tu kʼulbʼal ibʼ. 
ACT.17.3	Tul nikich tal Paʼp inuqul, tiʼ uvaʼ tetxhal laʼich kam u Kriisto, atz laʼich itzʼeʼv inpaqte. Tul nikich ikʼutxh Paʼp tal nik talvat tuul viyolbʼal quBʼaal Tiuxh uvaʼ tzʼibʼamal. Nikichat tal Paʼp uvaʼ, aʼ Jesuus u Kriisto. Tan ech nikich tal Paʼp s-eche: —U Jesuus, uvaʼ nik val sete, tan aʼe u Kriisto, —chichich Paʼp.
ACT.17.4	Yaʼne motx iqej vet jolol inqʼa tij imam Israeel; atz motx imolo vet tibʼ tuchʼ Paʼp, atz tuchʼ Siilas. Tul motxat iqej vet jolt inqʼa xaol, inqʼa aʼ u yolbʼal grieego nikich motx iyolbʼe, inqʼa txʼakich ok taanima tiʼ quBʼaal Tiuxh. Tul sibʼal ixoq motx qeon, inqʼa ataqich tiqleʼm.
ACT.17.5	Pet koq jolt inqʼa tij imam Israeel, inqʼa yeʼ qeon inqʼa yol uvaʼ ex tal Paʼp, tan nikich kuxh motx itxhoʼnaq vet ikʼuul. Yaʼne exaq imol vet jolol inqʼa yaabʼla txhaq vinaq, inqʼa yeʼich isaʼ aqʼon, inqʼa kuʼsa qʼij kuxh nikich ibʼaneʼ. Aʼetz vet inqʼa vinaq inqʼae, lakon mamala xaol tiʼ Paʼp, atz tiʼ Siilas. Tul motx vavun tok vet inqʼa xaol t-totzotz Jasoon tiʼ tiqʼol eluʼl Paʼp tuchʼ Siilas tiʼ ikʼaxbʼisal taʼn u tenam. 
ACT.17.6	Tul yeʼl Paʼp txhej tuchʼ Siilas. Pet aʼetz Jasoon txeyp vet tzaan tuchʼ jolt inqʼa niman tetz Jesuus taʼn inqʼa xaol. Tul ex aqʼaxoq vet vatz inqʼa iqʼesal u tenam. Poro oqxhich iqʼeqʼun vet inqʼa xaol, inqʼa txeyon Jasoon.
ACT.17.6	Tul ech nikich motx tal s-eche: —¡Aʼ inqʼae, inqʼa qat motx yansan iviʼ inqʼa tenam s-kaqaayil! Tul ¡ile uy txhan tzitza! 
ACT.17.7	Tan aʼ Jasoon qat motx kʼulun! Tul ¡ayaʼletz inqʼae yeʼ nik motx niman inqʼa bʼekʼbʼal uvaʼ alel taʼn inqʼa mam iqʼesal tu Rooma. Tan ¡aʼaq nik motx taleʼ uvaʼ at invaʼt mam iqʼesal uvaʼ Jesuus ibʼij! —chichich u tenam.
ACT.17.8	Taʼnetz kuxh tabʼi u tenam kam u yol uvaʼ nikich tal inqʼa txeyon tzaan Jasoon, atz inqʼa kuʼsa qʼij kuxh nikich ibʼaneʼ, tul motx ilakaq vet tibʼ u tenam, atz motx ilakaq vet tibʼ inqʼa iqʼesal u tenam inpaqte. 
ACT.17.9	Yaʼne tabʼi vet inqʼa iqʼesal puaq tiʼ Jasoon. Aʼetz vet u puaq kaj s-txeybʼal tetz Jasoon, echetz itxhaqpul vet el Jasoone. Tul echat kuxh ibʼan inqʼa iqʼesale tiʼ jolt inqʼa motx txeypi.
ACT.17.10	Tiʼetz uvaʼ vavalkabʼinyichxh vet inqʼa xaol, tul antxh tuulbʼal u aqʼbʼal, tul nal kuxh itxhaq vet bʼen inqʼa niman tetz Jesuus Paʼp tuchʼ Siilas tu tenam Vereea. Aqʼbʼetz vet Paʼp tuchʼ Siilas tu tenam Vereea, tul yekichaq vet ok tal uvaʼ nikich ikʼulvat tibʼ inqʼa imol s-tijaq imam Israeel. 
ACT.17.11	Poro aʼl bʼaʼnich itxumbʼal inqʼa tij imam Israeel, inqʼa kʼulelich tibʼ tu kʼulbʼal ibʼ tu tenam Vereea, viʼ inqʼa nikich ikʼul tibʼ tu kʼulbʼal ibʼ tu tenam Tesaloonika. Tan ayaʼlichaqxh ikʼuul inqʼa tij imam Israeel tu tenam Vereea nikich motx tabʼi inqʼa bʼaʼnla txhaq yol tiʼ Jesuus uvaʼ nikich tal Paʼp. Tul jun qʼij nikich motx itxhʼoti viyolbʼal quBʼaal Tiuxh tiʼ ibʼen s-te oq antichxhte uvaʼ nikich tal Paʼp tuchʼ Siilas, tiʼ uvaʼ oq aʼich Jesuuse u Kriisto. 
ACT.17.12	Tul mamala xaol, inqʼa tij imam Israeel, motx qeon veteʼ uvaʼ, aʼich Jesuuse u Kriisto. Atz mamalaat inqʼa jitich tij imam Israeel, ixoq s-vinaq, inqʼa ataqich tiqleʼm, motx okat vet s-niman tetz Jesuus.
ACT.17.13	Tabʼietz vet inqʼa tij imam Israeel, inqʼa atich tu tenam Tesaloonika, uvaʼ nikich ipaxsa vet Paʼp viyolbʼal quBʼaal Tiuxh tiʼ Jesuus tu tenam Vereea. Tul nalxh motx ibʼen vet tu tenam Vereea tiʼ itxhaqtziil inqʼa xaol, tiʼ uvaʼ laʼich motx ilak tibʼ tiʼ Paʼp, atz tiʼ Siilas. 
ACT.17.14	Yaʼne nal kuxh itxhaqax vet bʼen Paʼp tziʼ maar taʼn inqʼa niman tetz Jesuus. Pet kaj ka Siilas tu tenam Vereea tuchʼ Timoteeo. 
ACT.17.15	Tul itxhaq vet bʼen inqʼa niman tetz Jesuus kaʼl inqʼa imol tiʼ iqʼexsal ka Paʼp tu mam tenam Ateenas. Yaʼne tal Paʼp te inqʼa imol uvaʼ, ex aqʼonka, uvaʼ laʼich tal te Siilas, atz te Timoteeo uvaʼ nal kuxh laʼich taqʼbʼ kʼatz Paʼp tu tenam Ateenas. Tul yaʼne nal kuxh iqʼaʼv vet inqʼa qʼexsan tetz Paʼp tu tenam Vereea inpaqte.
ACT.17.16	Ayaʼletz kuxh s-tuul nikich itxʼebʼ Paʼp taqʼbʼ Siilas tuchʼ Timoteeo tu mam tenam Ateenas, tul til Paʼp uvaʼ tira txhabʼamalich tok u tenam tiʼ inatxhkʼuulal inqʼa bʼitichla tiuxh. Tul txhoʼn vet te Paʼp.
ACT.17.17	Echetz ixeʼt Paʼpe tiʼ ibʼen t-inqʼa kʼulbʼal ibʼ xoʼl inqʼa tij imam Israeel, atz xoʼl inqʼa jit tij imam Israeel, inqʼa txʼakich taanima tiʼ quBʼaal Tiuxh. Tul nikich iyoj tibʼ Paʼp s-tuchʼ, tiʼ viyolbʼal quBʼaal Tiuxh. Atz jun qʼij nikich ipaxsat Paʼp inqʼa bʼaʼnla txhaj yol tiʼ Jesuus te inqʼa xaol tu kʼayibʼal, jatvaʼlxh inqʼa xaol inqʼa nikich motx taqʼbʼeʼ. 
ACT.17.18	Atichetz jolol inqʼa vinaq, aj txumbʼal, uvaʼ, aʼ nikich iqej viqʼabʼ val u uqʼeʼybʼal uvaʼ epikuureos ibʼij, uvaʼ nikich iqej inqʼa aj grieego. Tul nikich iyoj tibʼ tuchʼ Paʼp. Atz atichat jolt aj txumbʼal tiʼ u uqʼeʼybʼal estooiko inpaqte. Tul nikichat iyoj tibʼ tuchʼ Paʼp tiʼ u tuqʼeʼybʼal, atz tiʼ inqʼa bʼaʼnla txhaq yol uvaʼ nikich tal Paʼp.
ACT.17.18	Tul at inqʼa ech nikich motx tal s-eche: —¿Kamebʼ kuxh nik tal naq uvaʼe? Sebʼt kuxh naq, —chichiche.
ACT.17.18	Atz at jolt inqʼa ech nikich motx tal s-eche: —Eche paxsan tetz iyol in joltoʼq tiuxh naq uvaʼe, —chichichaqe. Tan nikich ipaxsa Paʼp inqʼa bʼaʼnla txhaq yol tiʼ Jesuus, atz, tiʼ uvaʼ itzʼeʼvxh Jesuus inpaqte. 
ACT.17.19	Tul iqʼol vet Paʼp viʼ val u vitz uvaʼ, aʼichxh itxaʼk molbʼal tibʼ iqʼesal. Aʼich ibʼij u vitz Areoopago. Tul echaq motx tal te Paʼp s-eche: —Nik qusaʼeʼ laʼ qootzaqi kam talax inqʼa txhusbʼal, inqʼa nik aaleʼ, uvaʼ yaʼn kuxh itxhejaʼ. 
ACT.17.20	Tan qat aal kaʼl u yol s-quxoʼl uvaʼ yeʼ qootzaqle. Niketz qusaʼeʼ uvaʼ laʼ qabʼi inuqul kam talaxeʼ, —xeʼtaq te Paʼp.
ACT.17.21	Tan jankʼalxh inqʼa xaol, inqʼa jeqlich tu tenam Ateenas, tan aʼ kuxh nikich motx isaʼ tabʼileʼ, maq kam vaʼtoʼq uqʼeʼybʼal ati. Tul nikich motx iyoloxeʼ kam bʼanich taʼn u tuqʼeʼybʼal. Aʼetz kuxh uvaʼe nikich motx isaʼe, atz kʼuxh aj tenam Ateenasxh paqte, atz kʼuxh joltenxh xaol, tan nikich tatin tu tenam Ateenas.
ACT.17.22	Yaʼne txakp vet Paʼp xoʼl inqʼa xaol, inqʼa molelich tibʼ tu atibʼal tetz molbʼal tenam. Tul ech tal Paʼp s-eche: —Jankʼal ex inqʼa aj tenam Ateenas, ile nik vileʼ uvaʼ atxh etaanima tiʼ inimal inqʼa tiuxh. 
ACT.17.23	Tan qat vil jatvaʼl inqʼa nik natxhkʼuulank ex, tan ile at tuulbʼal vetenam. Yekichetz vil val u natxhkʼuulabʼal uvaʼ tzʼibʼamal kaʼl u yol s-tuul uvaʼ ech nik tal s-eche: 
ACT.17.24	Aʼetz u quBʼaal Tiuxhe, u viinqixsan tetz u txʼavaʼ amlikaʼ s-kaqaayil, atz tuchʼ jankʼal inqʼa at s-vatz. Tul antetzxh u quBʼaal Tiuxhe, u aj etz u txʼavaʼ amlikaʼ, ¡aʼetz kol laʼ atink txhan tuul invaʼq atibʼal tzitza vatz txʼavaʼ uvaʼ xaol bʼitonaʼq tetz! 
ACT.17.25	Tul jit laʼ nal koq qaqʼ invaʼq tetxhbʼubʼal tiʼ toksal iqʼij. Pet atz aʼl aʼ nik bʼanon, tul at qʼij qusaq vatz txʼavaʼ. Atz aʼl aʼ nik bʼanon tul nik quxevan vatz txʼavaʼ. Atz aʼl aʼ nik aqʼon kam inqʼa nik isaʼon s-qe. 
ACT.17.26	Tul jitetz kuxh taʼne, pet atz aʼl aʼ bʼanon invaʼl vinaq tzitza vatz txʼavaʼ. Tul jankʼaletz vet inqʼa xaol inqʼa at txheel vatz u txʼavaʼ, tan ixaʼnil vet u vinaqe. Tul tal vet ka quBʼaal Tiuxh jankʼal qʼij saq laʼ ibʼan tzitza vatz u txʼavaʼ. Atz tal ka quBʼaal Tiuxh tal laʼ motx atink junun. 
ACT.17.27	Ayaʼletz uvaʼe ibʼan quBʼaal Tiuxh, tan aʼich isaʼ quBʼaal Tiuxh uvaʼ laʼ txhokox taʼn inqʼa xaol. Tul kʼuxh kam kuxh txumbʼal laʼ ibʼan tiʼ itxhokoxeʼ, tul tetxhal laʼ bʼen ileqeʼ. Eche vaʼq tzot uvaʼ laʼ tukun tiʼ kam vaʼq uvaʼ nik itxhokeʼ, tul tetxhal laʼ ileqa. Aloq jit naatxhen koq atil u quBʼaal Tiuxh s-qukʼatza. 
ACT.17.28	Tan quBʼaal Tiuxhe nik bʼanon uvaʼ itzʼlel oʼ. Atz quBʼaal Tiuxhe nik bʼanon, tul nik quxaoneʼ. Atz quBʼaal Tiuxh nik bʼanon, tul at oʼ. Tan ech uvaʼe tal ka jolol vemol, inqʼa aj txumbʼal tiʼ itzʼibʼal inqʼa yol s-eche: «Aʼ, oʼe u kʼaol imeʼal quBʼaal Tiuxh,» xeʼt itzʼibʼal ka.
ACT.17.29	Oqetz nik qunatxheʼ uvaʼ, oʼ kʼaol imeʼal quBʼaal Tiuxh, tul yeʼ laʼ utxhi uvaʼ laʼ qal invaʼq kam s-qutiuxh uvaʼ ooro, atzoq plaata, atzoq invaʼq sivan, atzoq invaʼq josqʼilla sejich kam, tan bʼane itzʼlel koq. Tul jitoq laʼ qunatxhkʼuula invaʼq kam uvaʼ vinaq laʼ bʼiton tuchʼ titzʼabʼal.
ACT.17.30	Aloq payetz vet kae inqʼa qʼij uvaʼ kam kuxh nikich inatxhkʼuula inqʼa xaol sivatzil quBʼaal Tiuxh taʼn u sotzchil kʼuul. Pet uvaʼ s-txheel, tan aʼ vet nik ibʼekʼ quBʼaal Tiuxh uvaʼ jankʼal inqʼa xaol tzitza, atz kʼuxh tal kuxh atibʼal atila, tan laʼ motx titzʼa tibʼ t-inqʼa ipaʼv vatz quBʼaal Tiuxh, tul laʼ motx ijaq ikuya te quBʼaal Tiuxh. 
ACT.17.31	Tan kʼoqelxh vet tiʼ taʼn quBʼaal Tiuxh tiʼ ichʼexex vaʼl qʼij uvaʼ laʼ taqʼt kuʼ inqʼa yol tinuqul, atz vaʼl Vinaq uvaʼ jikxh laʼ taqʼt kuʼ inqʼa yol tinuqul s-qiʼ, oʼ inqʼa xaol s-qukaqaayil. Poro kam koq qunatxhbʼe, pet tira qat ikʼutxh quBʼaal Tiuxh vatz inqʼa xaol s-kaqaayil uvaʼ quBʼaal Tiuxh itzʼeʼvsan u quBʼaal Jesuus xoʼl inqʼa kamnaʼq, tan aʼ uvaʼe, qat ichʼex quBʼaal Tiuxh, —xeʼt Paʼp xoʼl inqʼa tenam.
ACT.17.32	Tabʼietz vet inqʼa xaol, inqʼa aj Ateenas, inqʼa yol tiʼ u titzʼeʼv inqʼa kamnaʼq inpaqte, tul at inqʼa aʼl kuxh motx itzeʼeneʼ. Atz at jolt ech alon s-eche: —Nik qusaʼeʼ uvaʼ laʼ ul aal tel u yol s-quxoʼl inpaqte, —xeʼtaq te Paʼp.
ACT.17.33	Tul motx ijatxaq vet tibʼ. Atz el vet el Paʼp s-xoʼl. 
ACT.17.34	Tanuletz inqʼa xaol uvaʼ niman inqʼa yol uvaʼ tal Paʼp, tul motx toksa vet tibʼ s-niman tetz Jesuus. Tul yekich okaq vet bʼen tiʼ Paʼp. Poro ant Dioniisio uvaʼ atich ok siqʼesalil xoʼl inqʼa aj Ateenas, toksa tibʼ s-niman tetz Jesuus. Tul ant vaʼt u ixoq, uvaʼ Daamarisich ibʼij, toksa tibʼ s-niman tetz Jesuus. Tul atich jolt xaol uvaʼ motx ok s-niman tetz Jesuus inpaqte.
ACT.18.1	Paletz vet paʼl inqʼa yol inqʼae, tul el vet bʼen Paʼp tu tenam Ateenas tuulbʼal Akaaya. Tul yekich vet Paʼp tu tenam Koriinto. 
ACT.18.2	Tul til Paʼp val vimol s-tij imam Israeel tzitzi uvaʼ Akiilaich ibʼij, uvaʼ een alamich tuulbʼal Poonto. Atz een tzajnaʼqich tuulbʼal Itaalia. Imolichetz tibʼ Akiila tuchʼ Prisiila, u tixqel. Tul yaʼnaqich kuxh motx taqʼbʼ tu tenam Koriinto uvaʼs taqʼbʼ Paʼp. Tan aʼ Klaaudio, u mam iqʼesal tu mam tenam Rooma, bʼekʼon itukil el jatvaʼl inqʼa tij imam Israeel, inqʼa atich tuulbʼal u mam tenam Rooma. Echetz yekich vet Paʼp t-totzotz Akiila. 
ACT.18.3	Atinetz vet Paʼp xeʼ Akiila, tan antxh u aqʼon nikich itxhabʼa Paʼp, eche uvaʼ nikich ibʼan Akiila tuchʼ tixqel. Tul tzumetz nikich motx taqʼonv veteʼ. Aʼaqichetz taqʼon bʼitoaq bʼuʼq, inqʼa nikich ibʼanax s-patxh.
ACT.18.4	Junetz xeem qʼij saavado nikich tex Paʼp tu kʼulbʼal ibʼ. Tul nikich ibʼixsa Paʼp inuqul viyolbʼal quBʼaal Tiuxh tiviʼ inqʼa tij imam Israeel tiʼ Jesuus, u Kriisto, atz tiviʼ inqʼa jitich tij imam Israeel, inqʼa atich tu tenam Koriinto.
ACT.18.5	Aqʼbʼetz Siilas tuchʼ Timoteeo kʼatz Paʼp tu tenam Koriinto uvaʼs tzajnaʼqichaq tu tenam Vereea tuulbʼal Masedoonia, tul taʼnich kuxh vet u aqʼon nikich ibʼan Paʼp ipaxsal inqʼa bʼaʼnla txhaq yol tiʼ quBʼaal JesuKriisto. Tul nikich taqʼ Paʼp ootzaqiloq te inqʼa tij imam Israeel inqʼa yol uvaʼ, aʼich Jesuus u Kriisto. Aʼ uvaʼe, nikich ibʼan Paʼp uvaʼs taqʼbʼ vet Siilas tuchʼ Timoteeo tu tenam Koriinto uvaʼs tzajnaʼqichaq tu tenam Vereea tuulbʼal Masedoonia.
ACT.18.6	Pet koq inqʼa tij imam Israeel, tan aʼl ixeʼtaq tiʼ ikʼulelal Paʼp, atz tiʼ teesal iqʼij Paʼp.
ACT.18.6	Tul ech tal Paʼp s-eche: —Laʼ kuxh etila, tan antxh ex laʼ ilon ikʼaxkʼoil inqʼa epaʼv. Pet yeʼl vet inpaʼv setiʼ, tan qat vall viyolbʼal quBʼaal Tiuxh sexoʼl tiʼ Jesuus. Pet aʼ vet maʼt valvat viyolbʼal quBʼaal Tiuxh tiʼ Jesuus xoʼl inqʼa xaol, inqʼa jit tij imam Israeel, —xeʼt Paʼp.
ACT.18.6	Tul itichu vet ka Paʼp u toksaʼm tetxhlal uvaʼ, aʼ inqʼa xaol yeʼ saʼon vikolt tibʼ vatz u kʼaxbʼichil vatz quBʼaal Tiuxh.
ACT.18.7	Eletz vet ul Paʼp tu kʼulbʼal ibʼ, tul yekich vet Paʼp t-totzotz val u vinaq uvaʼ Juustoich ibʼij. Tan txʼakichxh ok taanima Juusto tiʼ quBʼaal Tiuxh. Tul jitich tij imam Israeel Juusto. Aʼetz atich totzotz Juusto kʼatz u kʼulbʼal tibʼ inqʼa tij imam Israeel. 
ACT.18.8	Atichetz val u vinaq uvaʼ Kriispoich ibʼij, iqʼonich iviʼ xoʼl inqʼa tij imam Israeel tu kʼulbʼal ibʼ. Tul toksa vet tibʼ Kriispo s-niman tetz quBʼaal Jesuus tuchʼ jankʼal tatin t-totzotz. Tul mamalaat vet aj tenam Koriinto motx qeon u yol uvaʼ tal Paʼp. Tul motx aqʼaxaq vet kuʼ xeʼ aʼ s-kaqaayil.
ACT.18.9	Yaʼne ikʼutxh tibʼ quBʼaal Jesuus te Paʼp tuulbʼal val u aqʼbʼal uvaʼs vatyiche. Tul ech tal Jesuus te Paʼp s-eche: —Yeʼ xoʼv axh. Al vinyolbʼal. Yeʼ yaʼ axh tiʼ talaxeʼ. 
ACT.18.10	Tan il in at in sakʼatza. Tul yeʼxhabʼil invaʼq laʼ oleʼv tiʼ ibʼanax yeʼbʼaʼn see. Tan mamala xaol toq niman in tuulbʼal u tenam Koriinto, —xeʼt Jesuus te Paʼp.
ACT.18.11	Echetz ikaj Paʼpe tu tenam Koriinto tiʼ itxhusux inqʼa xaol tiʼ viyolbʼal quBʼaal Tiuxh tiʼ Jesuus tuulbʼal vaʼl yaʼbʼ tuchʼ vajqil ichʼ.
ACT.18.12	Aʼichetz Galioon atich ok s-nimla iqʼesalil tuulbʼal Akaaya taʼn u mam iqʼesal tu Rooma. Yaʼne ibʼan inqʼa tij imam Israeel eela iyol, tul motx imol vet tibʼ tiʼ itxeyp Paʼp. Tul motx tiqʼo vet inqʼa tij imam Israeel Paʼp vatz Galioon, atz vatz inqʼa aqʼol kuʼ yol tinuqul. 
ACT.18.13	Tul ech tal inqʼa tij imam Israeel te viqʼesal s-eche: —Il naq val u vinaq qat qiqʼo tzaan savatz, naq uvaʼ nik eesan iqʼij inqʼa qubʼekʼbʼal, oʼ inqʼa tij imam Israeel. Tan nik kuxh iyaʼlu naq inqʼa xaol tiʼ inatxhax Tiuxh tuchʼ val u txumbʼal uvaʼ yeʼ bʼekʼel ka taʼn Moisees, —xeʼt inqʼa tij imam Israeel.
ACT.18.14	Yaʼnaqetzxh Paʼp saʼich yolon tiʼ ikolt tibʼ, tul aʼ Galioon bʼaxa itzaqʼbʼ te inqʼa tij imam Israeel. Tul ech tal Galioon s-eche: —Eche uvaʼ sibʼ koqxh vipaʼv naq, atz vaʼq koq xaol qat iyatzʼ naq, tul toqetz inkotxʼ invatz tiʼ tabʼil inuqul. 
ACT.18.15	Pet tiʼ kuxh inqʼa yol uvaʼ nik itxhus naq sexoʼl, atz tiʼ kuxh inqʼa bʼij, tul tiʼ kuxh uvaʼ yeʼ nik ibʼan eela inqʼa ebʼekʼbʼal tuchʼ u tetz naq nik etxhʼaʼoivat etibʼ. Echetz antxh ex bʼanon tutxheʼ. Tan yeʼ insaʼ laʼ vaqʼ kuʼ yol tinuqul, tiʼ uvaʼ nik etaleʼ, —xeʼt Galioon. 
ACT.18.16	Tul tukimich ipal vet el inqʼa tij imam Israeel taʼn Galioon tu aqʼbʼal kuʼ yol tinuqul.
ACT.18.17	Yaʼne jankʼalxh vet inqʼa grieego motx txeyon Soostenes, viqʼesalich tuulbʼal u kʼulbʼal tibʼ inqʼa tij imam Israeel. Tul qʼosox vet Soostenes taʼn inqʼa grieego ech ivatz Galioon. Tul saqin kuxh Galioon. Atz yeʼxhkam inbʼeeq tal Galioon s-tiʼ.
ACT.18.18	Poro nimal qʼij ibʼan Paʼp tu tenam Koriinto. Yaʼne tal vet Paʼp ibʼen te inqʼa niman tetz Jesuus.
ACT.18.18	Tul ok vet bʼen Paʼp t-vaarko viʼ maar, tul aʼ kʼaqich taʼn Paʼp tuulbʼal Siiria. Poro oketz vet bʼen Akiila tuchʼ Prisiila tiʼ Paʼp. Aqʼbʼaqetz vet tu tenam Senkreea, tul el vet xeʼ iviʼ Paʼp tiʼ inimal val viyol uvaʼ maʼtich talt vatz quBʼaal Tiuxh.
ACT.18.19	Aqʼbʼaqetz vet tu tenam Eefeso, tul tal vet Paʼp ikaj Akiila tzitzi tuchʼ Prisiila. Yaʼne bʼen vet ok Paʼp tu kʼulbʼal tibʼ inqʼa tij imam Israeel. Tul xeʼt vet Paʼp tiʼ iyojt tibʼ tuchʼ inqʼa tij imam Israeel tiʼ viyolbʼal quBʼaal Tiuxh tiʼ Jesuus. 
ACT.18.20	Yaʼne ijaq vet inqʼa tij imam Israeel bʼaʼnil te Paʼp, tiʼ uvaʼ laʼich ibʼan tel Paʼp inbʼitoʼq s-xoʼl. Poro yeʼ isaʼ Paʼp ikajeʼ. 
ACT.18.21	Pet aʼl talt vet Paʼp ibʼen te inqʼa tij imam Israeel. Tul ech tal Paʼp s-eche: —Uloqn vil ex inpaqte, oq quBʼaal Tiuxh laʼ saʼon. Tan aʼ kʼaqel vaʼn uvaʼ tetxhal toq bʼen innima u nimla qʼij tu tenam Jerusaleen uvaʼ toq utxhoq, —xeʼt Paʼp. Tul pal vet jaʼ Paʼp t-val u vaarko. Tul el vet bʼen Paʼp tu tenam Eefeso.
ACT.18.22	Aqʼbʼetz vet Paʼp tu tenam Sesareea tuulbʼal Samaaria, tul yekich vet jaʼ Paʼp tu tenam Jerusaleen. Tul pal isoli ka Paʼp inqʼa iqʼon iviʼ xoʼl inqʼa niman tetz Jesuus tzitzi. Yaʼne qʼaʼv vet Paʼp inpaqte tu tenam Antiokiia tuulbʼal Siiria.
ACT.18.23	Eletz vet inbʼiil s-qʼij tatin Paʼp tu tenam Antiokiia, tul jununichxh ibʼen vet Paʼp tiʼ isolil junun inqʼa tenam tuulbʼal Galaasia, atz tuulbʼal Friijia. Tul nikich pal taqʼ ka Paʼp itial inqʼa niman tetz Jesuus.
ACT.18.24	Opoonetz vet viyolbʼal quBʼaal Tiuxh tiʼ Jesuus tu tenam Eefeso tuulbʼal Aasia. Tan atich val u tij imam Israeel uvaʼ Apoolosich ibʼij, aj Alejandriiaiche tuulbʼal Ejiipto. Tul aqʼbʼ tu tenam Eefeso tiʼ ipaxsal viyolbʼal quBʼaal Tiuxh tzitzi. Tul telabʼalichxh Apoolos iyolon xoʼl inqʼa xaol. Tan tootzaqichxh Apoolos viyolbʼal quBʼaal Tiuxh s-bʼaʼn, inqʼa tzʼibʼamich ka. 
ACT.18.25	Atz txhuselichxh tiʼ inqʼa bʼaʼnla txhaq yol tiʼ quBʼaal Jesuus. Tul tijichxh tiʼ talax inqʼa yol tiʼ quBʼaal Jesuus. Tul nikich tal viyolbʼal quBʼaal Tiuxh, atz tekʼxh nikich itxhus viyolbʼal quBʼaal Tiuxh, kʼuxh taʼnxh tootzaqich inqʼa yol uvaʼ txhuselich taʼn Xhun tiʼ taqʼt kuʼ inqʼa xaol xeʼ aʼ. 
ACT.18.26	Xeʼtetz vet Apoolos yolon xoʼl inqʼa tij imam Israeel tu kʼulbʼal ibʼ. Tul atichxh itial tiʼ iyolon tu kʼulbʼal ibʼ. Tabʼietz vet Akiila tuchʼ Prisiila inqʼa yol uvaʼ nikich tal Apoolos, tul aʼl talt tel Akiila tuchʼ Prisiila inuqul viyolbʼal quBʼaal Tiuxh te Apoolos s-junal, tiʼ kame uvaʼ nik taqʼt quBʼaal Tiuxh u qʼij saq uvaʼ yeʼl iyaʼebʼal imotxebʼal.
ACT.18.27	Yaʼne tal vet Apoolos ibʼen tuulbʼal Akaaya. Tul taqʼ inqʼa niman tetz Jesuus itial Apoolos tiʼ ibʼen tzitzi. Yaʼne itzʼibʼa vet bʼen inqʼa niman tetz Jesuus val u uʼ, tiʼ uvaʼ laʼ kʼulux Apoolos taʼn jolt inqʼa imol s-niman tetz Jesuus tuulbʼal Akaaya.
ACT.18.27	Aqʼbʼetz vet Apoolos tuulbʼal Akaaya, tul sibʼla lotxhbʼal ex aqʼaxoq te inqʼa niman tetz Jesuus taʼn, inqʼa motx ok s-niman tetz Jesuus tibʼaʼnil quBʼaal Tiuxh. 
ACT.18.28	Tan tira atichxh itial Apoolos tiʼ ikʼulelal inqʼa yol xoʼl inqʼa tij imam Israeel. Tul tira tijichxh nikich talt Apoolos inuqul inqʼa yol uvaʼ tzʼibʼamal ka t-viyolbʼal quBʼaal Tiuxh, tiʼ uvaʼ, aʼich Jesuus u Kriisto.
ACT.19.1	Tuulbʼaletz uvaʼ atich Apoolos tu tenam Koriinto, tul nikich pal isoli Paʼp inqʼa talaq tenam tuulbʼal Galaasia, atz tuulbʼal Friijia uvaʼ aʼl ijaʼeʼ.
ACT.19.1	Yaʼne aqʼbʼ vet Paʼp tu tenam Eefeso. Tul til Paʼp jolol inqʼa xaol, inqʼa nikich tal tibʼ s-niman tetz Jesuus. 
ACT.19.2	Tul ech tal Paʼp s-te s-eche: —¿Ekʼul kol viTiuxhil Tiuxh uvaʼs etoksat etibʼ s-niman tetz Jesuus? —xeʼt Paʼp. Tul ech motx tal s-eche: —Yeʼle. Tan yeʼl inbʼeeq abʼimal qaʼn oq at iTiuxhil Tiuxh, —xeʼtaqe.
ACT.19.3	Yaʼne ech tal Paʼp s-eche: —¿Jabʼisteetz enima bʼa, tul aqʼax kuʼ ex xeʼ aʼ? —xeʼt Paʼp.
ACT.19.3	Tul echaq tal s-eche: —Aʼ qunima u txhusuʼm uvaʼ tal Xhun. Echetz qukuʼe xeʼ aʼ, —xeʼtaqe.
ACT.19.4	Tul ech tal Paʼp s-eche: —Nikichetz taqʼ kuʼ Xhun inqʼa xaol xeʼ aʼ tiʼ titzʼat tibʼ t-inqʼa ipaʼv vatz quBʼaal Tiuxh. Tul motx tal Xhun te inqʼa xaol uvaʼ tetxhal laʼich motx ikʼuqbʼa ikʼuul tiʼ val u Vinaq uvaʼ xamtel laʼich ul tiʼ Xhun. Aʼetze u quBʼaal Jesuus, —xeʼt Paʼp.
ACT.19.5	Tabʼietz vet inqʼa xaol u yol uvaʼ motx tal Paʼp, tul motx aqʼaxaq vet kuʼ xeʼ aʼ tuchʼ ibʼij u quBʼaal Jesuus. 
ACT.19.6	Atz taqʼ vet jaʼ Paʼp iqʼabʼ tiviʼ inqʼa niman tetz Jesuus. Tul motx ikʼul vet viTiuxhil Tiuxh. Tul motx xeʼtaq vet yolon t-jolt yolbʼal. Tul motx tal vet inqʼa yol uvaʼ nikich tal viTiuxhil Tiuxh s-te.{*}
ACT.19.7	Tul kamal kabʼlaval vinaq ok s-niman tetz Jesuus.
ACT.19.8	Tul nikich tex Paʼp xoʼl inqʼa tij imam Israeel tu kʼulbʼal ibʼ tu Eefeso tuulbʼal oxvaʼl ichʼ. Tul atichxh itial Paʼp tiʼ talax viyolbʼal quBʼaal Tiuxh. Tul nikich iyoj tibʼ Paʼp tuchʼ inqʼa tij imam Israeel tu kʼulbʼal ibʼ. Poro nikich ibʼixsa Paʼp tiviʼ inqʼa xaol kam talax vibʼant quBʼaal Tiuxh iqʼesalil t-taanima inqʼa niman tetz Jesuus. 
ACT.19.9	Pet atichetz jolol xaol uvaʼ itijbʼixsa ikʼuul. Tul yeʼ motx iqej u yol uvaʼ tal Paʼp. Tul ech ivatz inqʼa mamala xaol motx tal yaabʼla yol tiʼ inqʼa bʼaʼnla txhaq yol uvaʼ nikich itxhus Paʼp uvaʼ, ‹Bʼey Tetz Jesuus,› chichich eʼli.
ACT.19.9	Yaʼne teesa vet el tibʼ Paʼp tuchʼ inqʼa niman tetz Jesuus xoʼl inqʼa yeʼ motx niman. Tul yekich vet Paʼp tuchʼ inqʼa niman tetz Jesuus t-val u otzotz tal uvaʼ nikich txhusunk val u vinaq uvaʼ Tiraanoich ibʼij. Tul jun qʼij nikich iyolt Paʼp viyolbʼal quBʼaal Tiuxh tiʼ Jesuus tzitzi tuchʼ inqʼa niman tetz Jesuus. 
ACT.19.10	Tul kaʼvaʼl yaʼbʼ ibʼan Paʼp tzitzi tiʼ talax inqʼa bʼaʼnla txhaq yol tiʼ quBʼaal Jesuus. Echetz jankʼalxh inqʼa tij imam Israeel, atz inqʼa jit tij imam Israeel, inqʼa at tuulbʼal Aasia, motx tabʼi vet inqʼa bʼaʼnla txhaq yol tiʼ quBʼaal Jesuus.
ACT.19.11	Tul mamala kaebʼal aanima nikich ibʼan Paʼp xoʼl inqʼa xaol taʼn quBʼaal Jesuus, inqʼa kaebʼal aanima uvaʼ yeʼtixich ilixi. 
ACT.19.12	Tan tuchʼ kuxh tiqʼol vaʼq vibʼuʼq Paʼp xeʼ invaʼq yaabʼ, tul yek nikich ibʼan inqʼa yaabʼ bʼaʼn. Atz kʼuxh kam kuxh vaʼtoʼq bʼuʼqil nikich tiqʼoleʼ uvaʼ tetz Paʼp, tul yek nikich ibʼan bʼaʼn inqʼa yaabʼ. Atz yekat nikich teleʼl inqʼa demoonio t-taanima inqʼa xaol.
ACT.19.13	Atichetz jolol inqʼa tij imam Israeel, inqʼa talaq kuxh nikich palka, tul nikich motx tal tibʼ s-tukin el demoonio t-taanima inqʼa xaol. Tul til teleʼl demoonio taʼn Paʼp tuchʼ ibʼij quBʼaal Jesuus. Tul yekich titzʼa vet ibʼanaxeʼ uvaʼ laʼ ituki el demoonio. Tul xeʼtaq tiʼ iqʼiilal demoonio. Tul ech motx tal s-eche: —Tuchʼ ibʼij Jesuus uvaʼ nik ipaxsa Paʼp viyolbʼal, toq val sete: Eloq el ex kʼatz u xaol, —chichichaqe. 
ACT.19.14	Aʼetz uvaʼe, nikich ibʼan juqvaʼl inqʼa ikʼaol val u vinaq uvaʼ Eseevaich ibʼij, uvaʼ maʼtich teleʼl siqʼesal inqʼa oksan yol vatz Tiuxh xoʼl inqʼa tij imam Israeel.
ACT.19.15	Yaʼne ech tal u demoonio te inqʼa ikʼaol Eseeva s-eche: —Vootzaql Jesuus, atz vootzaql Paʼp. Pet ex, tan yeʼ vootzaql ex, —xeʼt u demoonio. 
ACT.19.16	Tul yuqp u vinaq, uvaʼ atich ok demoonio t-taanima, tiibʼa inqʼa ikʼaol Eseeva. Tul motx yutxhʼux vet taʼn, tetxhal motx tel iqʼij s-juqvaʼl. Yaʼne itzʼeqaq vet eluʼl tibʼ tu otzotz. Tul yeʼlichaq vet toksaʼm, atz akʼonaʼqlichaq veteʼ uvaʼs telaq vet ul.
ACT.19.17	Tul paxin vet itziulal u yol xoʼl jankʼal inqʼa xaol inqʼa jeqlich tu tenam Eefeso, kʼuxh tijaq imam Israeel, atz kʼuxh jit tijaq imam Israeel, inqʼa nikich yolbʼen u yolbʼal grieego. Tul motx xoʼvaq vet te u yol uvaʼ utxhi. Echetz toksal vet iqʼij quBʼaal Jesuuse taʼn inqʼa xaol.
ACT.19.18	Tul mamala vet inqʼa xaol, inqʼa motx toksa tibʼ s-niman tetz Jesuus, ulaq ijaq vet ikuya tiʼ inqʼa ipaʼv. Tul ech ivatz inqʼa xaol motx tal veteʼ kam inqʼa paʼv nikich motx ibʼaneʼ. 
ACT.19.19	Atz echatxh ibʼan jolt inqʼae nikich iqʼianeʼ. Tan motx tiqʼo vet tzaan inqʼa tuʼ tetz qʼiabʼal, tul motx itzʼeʼsa veteʼ ech ivatz inqʼa xaol. Bʼanaxetz vet tiʼ vijaʼmil inqʼa uʼ, tul kamal lavoq toxkʼal mil (50,000) puaq uvaʼ plaataxhtuʼ ijaʼmilich inqʼa uʼ uvaʼ motx tzʼeʼi. 
ACT.19.20	Echetz aʼlxh nikich ipaxin vet inqʼa bʼaʼnla txhaq yol tiʼ quBʼaal Jesuus. Tul yeʼxhabʼil vet invaʼq oleʼv tiʼ imaqaxeʼ.
ACT.19.21	Paletz vet ka inqʼa motx utxhi, tul ikʼaq vet tibʼ Paʼp tiʼ ibʼen tu tenam Jerusaleen. Poro bʼaxa laʼ nalich pal isoli Paʼp inqʼa niman tetz Jesuus t-inqʼa tenam tuulbʼal Masedoonia, atz tuulbʼal Akaaya. Tul ech tal Paʼp inpaqt s-eche: —Laʼetz el vet bʼen in tu tenam Jerusaleen, yaʼne tetxhal laʼ bʼen in tu mam tenam Rooma, —xeʼt Paʼp. 
ACT.19.22	Itxhaqetz vet bʼen Paʼp kaʼvaʼl inqʼa lotxhol tetz tuulbʼal Masedoonia, aʼe Timoteeo tuchʼ Eraasto. Tul kaj vet ka Paʼp inbʼiil t-inqʼa tenam, inqʼa at tuulbʼal Aasia.
ACT.19.23	Tuulbʼaletz inqʼa qʼij uvaʼs nikich ipaxsat Paʼp inqʼa bʼaʼnla txhaq yol tiʼ u Bʼey Tetz Jesuus. Tul mam vavu ibʼ xeʼt tu tenam Eefeso tiʼ u yol uvaʼ ‹Bʼey Tetz Jesuus› chichich eʼli. 
ACT.19.24	Echetz ibʼante, tan atich val u vinaq uvaʼ Demeetrioich ibʼij. Tul nikich itxet Demeetrio txhʼitxhʼ uvaʼ plaataxhtuʼ. Tul nikich ibʼit talaq ivatzibʼal tostiuxh tuchʼ inqʼa imol, u tostiuxh uvaʼ nikich natxhkʼuulalik Diaana, aʼe val vitiuxh inqʼa Greesia tuchʼ inqʼa aj Rooma. Tul plaataxh nikich ibʼanbʼe Demeetrio s-tiʼ. Tul mam puaq nikich itxʼak tuchʼ inqʼa imol. 
ACT.19.25	Yaʼne imol vet Demeetrio inqʼa imol s-txetolaq txhʼitxhʼ. Tul ech tal s-xoʼl s-eche: —Ex inmol s-txetolaq txhʼitxhʼ, etootzaqle uvaʼ, aʼ u qaqʼon uvaʼ nik motx qubʼaneʼ nik aqʼon txʼijbʼal quqʼij. 
ACT.19.26	Tul nik etileʼ, atz nik etabʼi kam uvaʼ nik ibʼan Paʼp tzitza tu Eefeso. Tul jit taʼn kuxh nik ibʼokʼtzii Paʼp inqʼa xaol tzitza, pet nikat ibʼokʼtzii Paʼp inqʼa xaol uvaʼ at tuulbʼal jankʼal Aasia. Tan ech nik tal Paʼp s-eche: «Jit tiuxhe inqʼa aʼl nik ibʼitixeʼ,» chich Paʼp tiʼ inqʼa qutiuxh. Tul mamala vet xaol nik teesa Paʼp t-bʼey tuchʼ u yol uvaʼ nik taleʼ. 
ACT.19.27	Tul jit kuxh taʼn u txhokbʼal qupuaq toq kuʼoq ul, pet toqat eloq iqʼij u qutostiuxh tal uvaʼ nik qunatxhkʼuulavat u qunimla tiuxh Diaana. Atz toq kuʼoq vet ul u nimla tatineʼ. Tul ayaʼlxh inqʼa xaol, inqʼa jeqlel t-Aasia nik natxhkʼuulan. Tul jankʼal u tenam s-kaqaayil vatz txʼavaʼ nik natxhkʼuulan u qutiuxh, —xeʼt Demeetrio te inqʼa imol.
ACT.19.28	Tabʼietz vet inqʼa txetol txhʼitxhʼ u yol uvaʼ tal Demeetrio, tul lakpaq vet iviʼ. Tul echaq motx tal vet isichʼin s-eche: —¡Nimla tiuxh Diaana, u qutiuxh, oʼ inqʼa aj tenam Eefeso! —xeʼtaq veteʼ.
ACT.19.29	Tul tira sotz kuxh vet ikʼuul u tenam. Tul vaʼlxh motx tok vet tiʼ itxeyp Gaayo tuchʼ Aristaarko, kaʼvaʼl inqʼa aj Masedoonia, inqʼa txhʼuyelich tiʼ Paʼp tiʼ talax inqʼa bʼaʼnla txhaq yol tiʼ Jesuus. Tul juxumichxh ibʼen vet s-kaʼbʼil taʼn u tenam. Tul yekichaq vet tu atibʼal tetz kaʼyebʼal tal uvaʼ nik utxhk saatxh. 
ACT.19.30	Nikichetz isaʼ Paʼp ipaloʼk xoʼl inqʼa tenam tiʼ talax inuqul u yol. Poro yeʼ txhaqpul Paʼp taʼn inqʼa niman tetz Jesuus tiʼ iyolon xoʼl u tenam. 
ACT.19.31	Atichetz kaʼt inqʼa tamiʼk Paʼp, inqʼa atich ok siqʼesalil t-Aasia, tul taqʼ opoon val viyol te Paʼp, tiʼ uvaʼ yeʼl Paʼp laʼich bʼenoʼk tu kaʼyebʼal tetz saatxh.
ACT.19.32	Tanuletz u xaol nikich isichʼin tiʼ talax invaʼl yol, tul tant u xaol vaʼten yol nikich motx taleʼ. Tan sotznaʼqich kuxh vet ikʼuul inqʼa xaol, tiʼ uvaʼ yeʼaq nikich motx ibʼen s-te kam s-tiʼil kʼulelaqich tibʼ. 
ACT.19.33	Aʼetz vet Alejaandro, uvaʼ iqʼesalich xoʼl inqʼa tij imam Israeel, kʼoʼpil ok taʼn inqʼa xaol tiʼ iyolon s-xoʼl. Echetz taqʼt vet jaʼ Alejaandro iqʼabʼe, tiʼ uvaʼ laʼich yaʼ isichʼin inqʼa xaol, tul laʼich yolon Alejaandro s-xoʼl tiʼ ikolt inqʼa tij imam Israeel vatz u yol.
ACT.19.34	Tiletz vet u tenam uvaʼ tij imam Israeelich Alejaandro, uvaʼ yeʼ nikich niman Diaana, tul aʼlxh ixeʼtaq vet sichʼin. Tul ech nikich motx tal s-eche: —¡Nimla tiuxh Diaana, u qutiuxh, oʼ inqʼa aj tenam Eefeso! —chichich vet u tenam. Tul kamal kaʼvaʼl oora sichʼin u tenam tiʼ talax u yol uvaʼe.
ACT.19.35	Yaʼne aʼ vet u aj tzʼibʼ yaʼsan isichʼin u tenam. Tul ech tal xoʼl u tenam s-eche: —Jankʼal ex qumol s-aj tenam Eefeso, abʼivaq: Jankʼalxh inqʼa tenam s-kaqaayil ootzaqin tetz uvaʼ, aʼ, oʼ xeen tetz u tostiuxh tal uvaʼ atil u qutiuxh Diaana, uvaʼ een tzajnaʼq t-amlikaʼ. Tan ivatzibʼal u qutiuxhe u Juupiter, tul aʼ uvaʼe txhaqon tzaan s-quxoʼl. 
ACT.19.36	Yeʼxhabʼiletz invaʼq laʼ alon uvaʼ: «Jitxh tiuxhe,» chaq koq eʼli. Pet yaʼoq sevatz, tan ebʼanch kuxh invaʼq yol uvaʼ yeʼnaq etitzʼat s-bʼaʼn. 
ACT.19.37	Atz qat kuxh etiqʼo tzaan inqʼa vinaq inqʼae. Tul yeʼl u qutostiuxh nik iyansa, atz yeʼl u qutiuxh Diaana nik motx teesa iqʼij. 
ACT.19.38	Pet oq at itxhʼaʼo Demeetrio, atz oq at itxhʼaʼo inqʼa imol Demeetrio s-txetol txhʼitxhʼ tuchʼ invaʼq xaol, tul bʼenoqaq ixotxh tibʼ s-vatzaq, vatz inqʼa iqʼesal uvaʼ oksamal taʼn viqʼesal t-Rooma, inqʼa iqatzimal taqʼax kuʼ yol tinuqul taʼn. 
ACT.19.39	Atzoq kam invaʼtoʼq nik exotxh etibʼ s-tiʼ, tul jikxh eyolt sevatzaq vatz inqʼa aqʼolaq kuʼ yol tinuqul. 
ACT.19.40	Tan bʼane vatz koq invaʼq aqʼol kuʼ yol tinuqul molel qibʼ setuchʼ s-txheelaʼ. Oqetz toq xotxhpoq oʼ tiʼ u vavu ibʼ uvaʼ nik qubʼaneʼ, tul tzaʼl u yol toq ibʼan s-qe. Tan kam koq saʼ qal veteʼ oq laʼ abʼil s-qe taʼn u mam iqʼesal, tan yeʼxhkam invaʼq s-tiʼil nik motx quvavuvat qibʼ, —xeʼt u aj tzʼibʼ. 
ACT.19.41	Taletz kuxh vet u aj tzʼibʼ u yol uvaʼe, tul ijatx vet tibʼ u tenam, inqʼa molich tibʼ.
ACT.20.1	Yaʼetz kuxh vet tzi vatz inqʼa xaol uvaʼ lakich vet tibʼ tu tenam Eefeso, tul imol vet Paʼp inqʼa niman tetz Jesuus. Atz taqʼ vet Paʼp itial tiʼ inimal inqʼa bʼaʼnla txhaq yol tiʼ Jesuus, atz itiila bʼekʼu vet ka Paʼp s-te uvaʼ yeʼ laʼ motx el ka tiʼ inimaleʼ. Yaʼne tal vet Paʼp ibʼen te inqʼa niman tetz Jesuus. Tul motx ijele vet tibʼ Paʼp s-tuchʼ. Tul bʼen vet Paʼp tuulbʼal Masedoonia. 
ACT.20.2	Yaʼne ex isoli vet Paʼp inqʼa niman tetz Jesuus t-junun inqʼa tenam, inqʼa at tuulbʼal Masedoonia. Tul pal taqʼ vet ka Paʼp itial inqʼa niman tetz Jesuus. Tul nima tel kuxh yol motx itiila bʼekʼu ka Paʼp te inqʼa niman tetz Jesuus tiʼ inqʼa bʼaʼnla txhaq yol. Yaʼne bʼen vet Paʼp tuulbʼal Greesia uvaʼ antxh Akaaya ibʼij. 
ACT.20.3	Oxvaʼlichetz vet ichʼ tatin Paʼp tuulbʼal Greesia, tul saʼich bʼen vet Paʼp t-val u vaarko tiʼ ibʼen t-Siiria. Tul tabʼi Paʼp uvaʼ kuʼ vet yol s-tiʼ taʼn inqʼa tij imam Israeel tiʼ iyatzʼpeʼl. Echetz yeʼ ipal vet Paʼpe tal uvaʼ saʼich palka. Pet aʼ titzʼa vet Paʼp uvaʼ ech laʼich ipal vet tuulbʼal Masedoonia inpaqte. 
ACT.20.4	Atichetz jolol imol Paʼp uvaʼ tzum laʼich ibʼen s-tuchʼ tu Jerusaleen, tul ibʼaxabʼsa bʼen Paʼp s-vatz tu tenam Trooas tuulbʼal Aasia. Antichetz Soopater, u aj Vereea; atz antich Aristaarko tuchʼ Seguundo, inqʼa ajaq Tesaloonika; atz antich Gaayo u aj Deerve; atz antichat Timoteeo u aj Galaasia; tul antich Tiikiko tuchʼ Troofimo, inqʼa ajaq Aasia. 
ACT.20.5	Aʼetz inqʼae, bʼaxabʼ bʼen s-quvatz. Tul een ex itxʼebʼvat oʼ tu tenam Trooas. 
ACT.20.6	Paletz viqʼiil Vitxʼaʼp Inqʼa Paan, inqʼa yeʼl aqʼbʼal jaʼ tuul atoʼk, yaʼne el vet bʼen oʼ tu tenam Filiipos. Tul ok vet bʼen oʼ t-vaarko viʼ maar. Tul oʼvaʼlen qʼij pal qutxʼakvat inqʼa qumol tu tenam Trooas. Tul tzitzi atink vet oʼ juqvaʼl qʼij.
ACT.20.7	Aʼxhetz ibʼant tumeenkuʼ tu bʼaxa qʼij t-vixeʼtebʼal u xhemaana, tul motx ikʼul tibʼ inqʼa niman tetz Jesuus tiʼ ipixhix el u paan s-xoʼl s-vatzaq tiʼ tulsat vikamebʼal Jesuus s-kʼuul. Tul xeʼt vet Paʼp txhusun s-xoʼl. Tul nimalxh ibʼan Paʼp, tetxhal itxhaqʼaan aqʼbʼal, tan ech qalich el vet bʼen Paʼp t-Trooas. 
ACT.20.8	Tul mamala txiqubʼal atich ok tuul vitoxv viq u otzotz tal uvaʼ kʼulich tibʼ inqʼa niman tetz Jesuus. 
ACT.20.9	Atichetz val u chelem xaak, uvaʼ Eutiikoich ibʼij, kʼuqlich tziʼ vixotoʼlil u otzotz t-vitox viq tuulbʼal uvaʼs nikich itxhusun Paʼp. Kamyichetzxh vet u xaak t-vataʼm, tan yeʼ nikich iyaʼ Paʼp tiʼ itxhusuneʼ. Bʼenetz vet u xaak t-vataʼm. Tul el tzaan u xaak tziʼ u xotoʼl. Exetz lakaxoq vet u xaak, tul ilixi uvaʼ kamnaʼqich veteʼ.
ACT.20.10	Yaʼne qʼex ikuʼl Paʼp. Tul kʼoʼeʼv vet Paʼp tiʼ ijelel u xaak. Tul ech tal Paʼp s-eche: —Yeʼ kuxh xoʼv ex, tan il naq u xaak itzʼeʼvy inpaqte, —xeʼt Paʼp.
ACT.20.11	Yaʼne qʼaʼv vet jaʼ Paʼp inpaqte t-vitoxv viq u otzotz. Tul ipixh vet Paʼp u paan s-tuul. Tul motx itxʼaʼ vet inqʼa niman tetz Jesuus tiʼ tulsataq vikamebʼal Jesuus s-kʼuul. Tul nima tel kuxh txhusuʼm ibʼan Paʼp, tetxhal isaqbʼeʼ. Tul bʼen vet Paʼp.
ACT.20.12	Pet u xaak, tan iqʼol vet t-totzotz. Tul aʼl mam chiibʼichil ibʼan vet inqʼa niman tetz Jesuus, tiʼ uvaʼ yeʼl u xaak kami, pet itzʼeʼv inpaqte.
ACT.20.13	Bʼaxabʼetz vet bʼen oʼ t-vaarko, tul yekich vet oʼ tu tenam Asoon. Pet Paʼp, tan toq Paʼp bʼenka. Tul maʼtich talt Paʼp s-qe uvaʼ, aʼ laʼich qukʼulvat qibʼ s-tuchʼ tu tenam Asoon. 
ACT.20.14	Exetz qukʼul vet qibʼ tuchʼ Paʼp tu tenam Asoon, tul ok vet bʼen Paʼp s-qukʼatza tuul u vaarko. Tul ech qupal vet tu tenam Mitileene. 
ACT.20.15	Tul vaʼl aqʼbʼal qubʼan tzitzi. Saqbʼetz veteʼ, tul bʼen vet oʼ t-vaarko inpaqte. Tul pal qil vet ka val u txʼavaʼ uvaʼ Kiio ibʼij, tul ok bʼen oʼ. Tikaʼvetz qʼij quxaon tuul vaarko, tul een ex txakeʼvik vet oʼ tu tenam Saamos. Yaʼne ok bʼen oʼ paqte, tul aqʼbʼ vet oʼ tu tenam Trojiilio. Echetz txhan vet vaʼt qʼij, tul aqʼbʼ vet oʼ tu tenam Mileeto. 
ACT.20.16	Tan itzʼamich taʼn Paʼp uvaʼ laʼich kuxh pal paʼl Paʼp tu tenam Eefeso tuulbʼal Aasia. Echetz yeʼl Paʼp ibʼal tibʼ tuulbʼal Aasia, tan aʼ nikich tojqeʼla Paʼp uvaʼ tuul laʼich bʼen tilt Paʼp u nimla qʼij Pentekostees tu tenam Jerusaleen oq quBʼaal Tiuxh laʼich saʼon.{*}
ACT.20.17	Atichetz oʼ tu tenam Mileeto, tul aʼl ibʼekʼ vet Paʼp tul inqʼa iqʼon iviʼ t-Mileeto, inqʼa nikich iqʼonaq iviʼ xoʼl inqʼa niman tetz Jesuus tu tenam Eefeso. 
ACT.20.18	Uletz vet inqʼa iqʼon iviʼ tu tenam Mileeto, tul ech tal Paʼp s-xoʼl s-eche: —Etootzaqle kam bʼaʼnil nikich inbʼan tiʼ vatin sexoʼl uvaʼs vul s-bʼaxa tzitza tuulbʼal Aasia tetxhal qul tzitza. 
ACT.20.19	Tan tira nikich viqʼo kuʼl vibʼ sevatz tuulbʼal uvaʼ nik inbʼan kam uvaʼ nik isaʼ quBʼaal Jesuus s-ve tiʼ talax viyolbʼal. Tul mam kuxh itzaʼlal motx palk in taʼn inqʼa yol uvaʼ nikich itxhok inqʼa inmol s-viʼ, inqʼa tij imam Israeel. Tul mam txumlebʼal, atz mam oqʼel motx palk in taʼn. 
ACT.20.20	Tul yeʼl in inmaq vibʼ tiʼ ipaxsal viyolbʼal quBʼaal Tiuxh sexoʼl tiʼ Jesuus. Tan nimal kuxh ibʼanax qat inbʼan tiʼ talax viyolbʼal quBʼaal Tiuxh sexoʼl. Atz nimal kuxh ibʼanax qat inbʼan tiʼ intxhust ex tiʼ viyolbʼal quBʼaal Tiuxh. Qat intxhus ex kʼuxh vatz tenam, atz qat intxhus ex kʼuxh tuulaq otzotz, atz qat intxhus ex kʼuxh tal kuxhtuʼ. 
ACT.20.21	Tul qat motx vaqʼl ootzaqiloq viyolbʼal quBʼaal Tiuxh tiʼ Jesuus xoʼl jankʼal inqʼa tenam, kʼuxh tijaq imam Israeel, atz kʼuxh jit tijaq imam Israeel. Qat vaqʼ ootzaqiloq, tiʼ uvaʼ laʼ motx titzʼa tibʼ inqʼa xaol tiʼ ijaqt ikuya vatz quBʼaal Tiuxh. Atz qat vaqʼ ootzaqiloq uvaʼ tetxhal laʼ motx ikʼuqbʼa inqʼa xaol ikʼuul tiʼ quBʼaal JesuKriisto.
ACT.20.22	Pet nik val sete s-txheel uvaʼ yekl vet in tu tenam Jerusaleen. Aloq ile nik inatxhp te u vaanxelal uvaʼ at vaʼl toq palk in, kʼuxh tira yeʼ vootzaqle kame uvaʼ toq palk in tzitzi. 
ACT.20.23	Tan txhaqpaq inpal t-junun tenam, tul nik taqʼ viTiuxhil Tiuxh vootzaqi uvaʼ toq jaʼoq in t-tzeʼ, atz toq paloq in titzaʼlal. Tan aʼ uvaʼe, nik itxʼebʼon s-viʼ tu tenam Jerusaleen.
ACT.20.24	Poro yeʼxhkam nik voksa s-tuul kʼuxh eche. Atz yeʼxhkam nik vitzʼa inkolt vibʼ vatz u kamchil. Pet taʼn kuxh nik vitzʼa uvaʼ tetxhal toq oleʼvoq in tiʼ kam uvaʼ nik isaʼ quBʼaal Jesuus s-ve. Tul toq inbʼan tuchʼ chiibʼichil. Tul tetxhal toq intzoqpisa u aqʼon uvaʼ inkʼul tiqʼabʼ u quBʼaal Jesuus uvaʼ laʼ inbʼana. Aʼetz u vaqʼone uvaʼ laʼ vaqʼ ootzaqiloq inqʼa bʼaʼnla txhaq yol tiʼ teesat el tibʼ inqʼa xaol t-vipaʼv taʼn vibʼaʼnil u quBʼaal Tiuxh.
ACT.20.25	Pet toq val sete s-txheel uvaʼ: Yeʼl paqt laʼ til tibʼ quvatz setuchʼ, ex, uvaʼ qat inpaxsal sexoʼl vibʼant quBʼaal Tiuxh iqʼesalil tetaanima. 
ACT.20.26	Echetz nik valte sete uvaʼ yeʼl vet inpaʼv setiʼ, jabʼiste ex yeʼ nik niman inqʼa bʼaʼnla txhaq yol, inqʼa qat motx vall sete, tan qat motx inyolbʼel ex s-tiʼ. 
ACT.20.27	Tan nimal kuxh ibʼanax qat inbʼan tiʼ talax kam uvaʼ nik isaʼ quBʼaal Tiuxh setiʼ. 
ACT.20.28	Pet xeevaqxh etibʼ, ex inqʼa iqʼon iviʼ. Tul laʼat exee inqʼa niman tetz Jesuus, eche ixeel inqʼa karneʼl taʼn u xeen tetz. Tan aʼ viTiuxhil Tiuxh qat oksan ex s-iqʼon iviʼ tiʼ ichʼijsal inqʼa niman tetz u quBʼaal Jesuus, eche taqʼt u xeen karneʼl ikʼoatxh inqʼa ikarneʼl. Tan sibʼ tiqleʼm inqʼa niman tetz Jesuus vatz u quBʼaal Tiuxh. Tan txhoel vet vipaʼv inqʼa xaol taʼn Jesuus uvaʼs tel vikaqal. 
ACT.20.29	Pet xeevaq etibʼ, tan vootzaqle uvaʼ laʼ txhej jolol yaabʼla txhaq xaol sexoʼl uvaʼs yeʼl vet in. Tan taʼn kuxh titzʼabʼal uvaʼ, aʼ laʼ txʼakonk viʼ inqʼa niman tetz Jesuus, eche xoʼ uvaʼ laʼ koq ixoʼva ibʼanax te u karneʼl, pet bʼeeno toq ivitutaʼ tiʼ itxhiʼixeʼ. 
ACT.20.30	Jitetz kuxh taʼne, pet antxh laʼ txhejk jolol inqʼa xaol sexoʼl, inqʼa laʼ txhusun txhusbʼal uvaʼ jitxh aʼ vinuqul laʼ tala. Tul laʼ oleʼv tiʼ ibʼokʼtziil inqʼa niman tetz Jesuus tiʼ iqejt inqʼa txhusbʼal uvaʼ jitxh inuqul. 
ACT.20.31	Pet xeevaq etibʼ vatz inqʼa tzʼeqolaq tzij. Tul atoq sekʼuul uvaʼ tuchʼ oqʼel qat intxhusvat jununil ex, tiʼ uvaʼ yeʼ laʼ enima invaʼtoʼq uqʼeʼybʼal, atz qat innatxhonsa sete s-qʼiil s-aqʼbʼal tuulbʼal oxvaʼl yaʼbʼ.
ACT.20.32	Pet vitzʼin vatzik, nik voksa vet ka ex s-txheel tiqʼabʼ quBʼaal Tiuxh. Tul yeʼ laʼ etanbʼa inimal viyolbʼal quBʼaal Tiuxh tiʼ Jesuus, uvaʼ at bʼaʼnil s-kʼatza. Tan oq yeʼ laʼ etanbʼa inimaleʼ, tul laʼetz chʼij etatin tuulbʼal viyolbʼal quBʼaal Tiuxh. Tan tiʼ eqejt viyolbʼal quBʼaal Tiuxh, tul laʼ etetza inqʼa bʼaʼnil uvaʼ laʼ taqʼ quBʼaal Tiuxh te jankʼal inqʼa niman tetz. Tul emol vet etibʼ tuchʼ jankʼal inqʼa txael vet taʼn laʼ ibʼana. 
ACT.20.33	Tul etootzaqle uvaʼ yeʼxhabʼil kam tetz qat vatxhva. Tan yeʼl puaq uvaʼ plaataxhtuʼ qat vatxhva. Atz yeʼl ooro qat vatxhva. Atz jitoq toksaʼm invaʼq xaol qat vatxhva. 
ACT.20.34	Pet in qat aqʼonv in tuchʼ inqʼabʼ tiʼ iloqʼox kam uvaʼ qat saʼon s-ve tuchʼ inqʼa inmol uvaʼs atich oʼ sexoʼl. 
ACT.20.35	Tul qat intxhusl ex, tiʼ uvaʼ laʼ aqʼonv ex, eche uvaʼ nik vaqʼonveʼ. Echetz laʼ tutxh elotxhte inqʼa xaol oq kam vaʼq nik isaʼon s-te. Tul ulsavaq inqʼa iyol quBʼaal Jesuus sekʼuul, uvaʼ ech tal s-eche: «Aʼl sibʼ bʼaʼnil laʼ taqʼ quBʼaal Tiuxh te u xaol uvaʼ laʼ lotxhon vimol, viʼ uvaʼ aʼl laʼ ikʼult lotxhbʼal,» xeʼt Jesuus, —xeʼt Paʼp te inqʼa iqʼon iviʼ, inqʼa tzajnaʼqlich tu tenam Eefeso.
ACT.20.36	Taletz kuxh vet Paʼp inqʼa yol inqʼae, tul qajeʼv vet Paʼp tuchʼ inqʼa iqʼonaq iviʼ. Tul motx inatxh vet Tiuxh. 
ACT.20.37	Tul mam oqʼel nikich ibʼan vet inqʼa iqʼon iviʼ. Tul motx jelel vet Paʼp taʼn, atz motx tzʼubʼux vet itziʼ Paʼp tiʼ ijatxt vet tibʼ Paʼp s-tuchʼ. 
ACT.20.38	Tul mam txumuʼm nikich ibʼan vet inqʼa iqʼonaq iviʼ, tiʼ u yol uvaʼ tal Paʼp uvaʼ yeʼ vet inpaqt laʼich til tibʼ ivatz Paʼp s-tuchʼ. Tul ex qʼexsaloq vet ka Paʼp tuul vaarko taʼn inqʼa iqʼon iviʼ.
ACT.21.1	Qujatxetz vet qibʼ tuchʼ inqʼa iqʼonaq iviʼ, tul ok vet bʼen oʼ tuul vaarko viʼ maar. Tul aqʼbʼal el vet bʼen oʼ. Tul ech qubʼen titziʼ val u txʼavaʼ uvaʼ Koos ibʼij, uvaʼ at okaʼp tuul u maar. Echetz vet eqal, tul bʼen vet oʼ tu txʼavaʼ Roodas, uvaʼ at okaʼp tuul u maar. Eletz vet bʼen oʼ t-Roodas, tul yekich vet oʼ tu tenam Paatara. 
ACT.21.2	Atichetz vet oʼ tu tenam Paatara, yaʼne qutxhok vaʼt u vaarko uvaʼ aʼlich ibʼen tuulbʼal Feniisia. Oketz vet bʼen oʼ tu vaarko, tul bʼen vet oʼ. 
ACT.21.3	Tul ech qupal vet txala u txʼavaʼ Chiipre, uvaʼ at okaʼp tuul u maar, een t-qumax uvaʼ aʼl qubʼen tuulbʼal Siiria. Yaʼne opoon vet oʼ tu tenam Tiiro tuulbʼal Feniisia, tan tzitzi laʼich elk tiqatz u vaarko.
ACT.21.4	Kuʼetz kuxh vet ul oʼ tu vaarko, tul ex qukʼul vet qibʼ tuchʼ inqʼa qumol s-niman tetz Jesuus tu tenam Tiiro. Tul juqvaʼl qʼij atin oʼ tzitzi. Tul tal vet viTiuxhil Tiuxh te inqʼa niman tetz Jesuus uvaʼ yeʼl Paʼp laʼich bʼen jaʼ tu tenam Jerusaleen. 
ACT.21.5	Eletz vet juqvaʼl qʼij qatin tu tenam Tiiro, tul bʼen vet oʼ. Poro ex iqʼexsa ka oʼ inqʼa qumol s-niman tetz Jesuus tuchʼaq tixqel, atz tuchʼaq initxaʼa tiʼeʼl u tenam. Tul qajeʼv vet oʼ viʼ inqʼa musan tziʼ maar. Tul qunatxh vet Tiuxh s-qukaqaayil.
ACT.21.6	Yaʼne motx qujele vet qibʼ s-quvatzaq tiʼ qujatxt qibʼ. Tul bʼen vet jaʼ oʼ tuul u vaarko. Pet inqʼa qumol s-niman tetz Jesuus, tan qʼaʼvaq vet t-totzotz. 
ACT.21.7	Eletz vet bʼen oʼ tu tenam Tiiro, tul opoon vet oʼ tu tenam Tolemaaida tal uvaʼ yaʼk vet quxaon viʼ maar. Echetz pal qusolite inqʼa niman tetz Jesuus. Tul atin vet oʼ tuulbʼal invaʼl qʼij tu tenam Tolemaaida.
ACT.21.8	Echetz vet eqal, tul el vet bʼen oʼ tu tenam Tolemaaida, tul aqʼbʼ vet oʼ tu tenam Sesareea. Tul yekich vet oʼ t-totzotz Piʼl uvaʼ atich ok s-tatxhul juqvaʼl inqʼa chʼexex taʼn inqʼa apoostol, Piʼl uvaʼ nikich alon viyolbʼal quBʼaal Tiuxh tiʼ Jesuus. Tul tzitzi vatk vet oʼ xeʼ Piʼl.
ACT.21.9	Atichetz kajvaʼl imeʼal Piʼl, inqʼa aʼxh yeʼxnaqich tzaqʼbʼen invaʼq vinaq. Tul qʼexsanich tetz iyol quBʼaal Tiuxh inqʼa ixvaak inqʼae.
ACT.21.10	Atinetz vet oʼ kaʼoxvaʼl qʼij t-totzotz Piʼl, tul kuʼl vet val u qʼexsan tetz viyol quBʼaal Tiuxh uvaʼ Agaavoich ibʼij, een tzajnaʼqich t-Judeea. Poro aʼ viTiuxhil Tiuxh txhaqon.
ACT.21.11	Yaʼne ijetxh vet ok tibʼ Agaavo s-qukʼatza, tul itxey tzaan Agaavo u qitzbʼal xeʼ tuul Paʼp. Tul iqitz Agaavo toq tuchʼ iqʼabʼ tuchʼ u qitzbʼal. Tul ech tal Agaavo s-eche: —Ech nik tal viTiuxhil Tiuxh s-eche: «U vinaq, u aj etz u qitzbʼal, tan ech toq iqitzix s-eche, taʼn inqʼa iqʼesal inqʼa tij imam Israeel tu tenam Jerusaleen. Tan antxh inqʼa iqʼesal toq oksan u vinaq tiqʼabʼ inqʼa jit tij imam Israeel,» chich viTiuxhil Tiuxh, —xeʼt Agaavo tiʼ Paʼp.
ACT.21.12	Qabʼietz vet u yol tuchʼ inqʼa aj tenam Sesareea uvaʼ tal Agaavo tiʼ Paʼp, tul jatpaqul qal vet te Paʼp uvaʼ yeʼl koq Paʼp laʼich bʼen jaʼ tu tenam Jerusaleen.
ACT.21.13	Yaʼne ech tal Paʼp s-eche: —Yeʼ kuxh oqʼ ex s-viʼ, tan nik etxumunsa in. Pet kʼuxh toq qitzpoq in, atz kʼuxh tira toq yatzʼaxoq el in tu tenam Jerusaleen, tan kʼayimal vet vibʼ kʼuxh kamxh kʼaxbʼichil bʼen inkʼul tiʼ inbʼant u taqʼon quBʼaal Jesuus, —xeʼt Paʼp.
ACT.21.14	Poro yeʼxh oʼ oleʼv oʼ tiʼ iyaʼsal vatz Paʼp. Pet qutzaqʼbʼe kuxh veteʼ. Tul ech qal vet te Paʼp s-eche: —Koʼ bʼa. Tul quBʼaal Jesuus laʼ bʼanon kam uvaʼ itzʼamal seʼe taʼn, —xeʼt vet oʼ te Paʼp.
ACT.21.15	Paletz vet paʼl jolol qʼij, tul motx qubʼan vet qutxheʼ. Tul el vet bʼen oʼ t-qoq tu tenam Sesareea, tul ok vet bʼen oʼ tiʼ u bʼey uvaʼ yek tu tenam Jerusaleen. 
ACT.21.16	Tul aʼich qumol kaʼl inqʼa niman tetz Jesuus, inqʼa tzajnaʼqich tu tenam Sesareea. Tul Mnasoonich ibʼij vaʼl inqʼa txhʼuyich s-qiʼ. Aʼetz vet yekich oʼ t-totzotz Mnasoon, val u aj Chiipre uvaʼ jeqlich tu tenam Jerusaleen. Tul naʼynaqich vet tok Mnasoon s-niman tetz Jesuus. Tan aʼ tok Mnasoon uvaʼs nikich ipaxsal inqʼa bʼaʼnla txhaq yol tiʼ Jesuus s-bʼaxa.
ACT.21.17	Aqʼbʼetz vet oʼ tu tenam Jerusaleen, tul chiibʼiyichxh inqʼa qumol s-niman tetz Jesuus tiʼ qukʼuluxeʼ. 
ACT.21.18	Echetz vet s-eqal, tul bʼen vet oʼ tuchʼ Paʼp tiʼ isolil Jakoovo, u iqʼon iviʼ xoʼl inqʼa niman tetz Jesuus. Tul kʼulelich vet tibʼ inqʼa iqʼon iviʼ xoʼl inqʼa niman tetz Jesuus t-totzotz Jakoovo uvaʼs qaqʼbʼeʼ. 
ACT.21.19	Tul motx qaqʼ vet bʼaʼnil ikʼuul inqʼa iqʼon iviʼ. Tul junun talt vet Paʼp kam uvaʼ motx ibʼan quBʼaal Tiuxh xoʼl inqʼa jit tij imam Israeel tuulbʼal uvaʼs ex ipaxsat Paʼp viyolbʼal quBʼaal Tiuxh tiʼ Jesuus. 
ACT.21.20	Tabʼietz vet inqʼa iqʼon iviʼ u yol uvaʼ tal Paʼp, tul toksaaq vet iqʼij quBʼaal Tiuxh s-tiʼ.
ACT.21.20	Yaʼne tal vet te Paʼp kam uvaʼ nikich motx tutxh s-xoʼl tu tenam Jerusaleen. Tul ech motx tal te Paʼp s-eche: —Txa qumol s-niman tetz Jesuus, ile nik eeleʼ uvaʼ tiʼ mil (1,000) qat tok vet inqʼa qumol, inqʼa tij imam Israeel s-niman tetz Jesuus s-quxoʼl. Tul tira aʼ txabʼamal tokaq tiviʼ inimal inqʼa bʼekʼbʼal uvaʼ itzʼibʼa ka Moisees. 
ACT.21.21	Pet qatetz motx tabʼi seʼe uvaʼ, aʼ nik atxhus uvaʼ laʼ motx itanbʼa inqʼa tij imam Israeel inimal inqʼa bʼekʼbʼal. Aʼ inqʼa tij imam Israeel, inqʼa yaʼnaq kuxh tok tiʼ inimal Jesuus, inqʼa at xoʼl inqʼa jit tij imam Israeel. Tul aʼ nik motx atxhus paqte s-te uvaʼ yeʼ laʼ motx iqol vet el inbʼiil te vitxhiʼoʼl inqʼa ikʼaol. Atz yeʼat laʼ motx iqej inqʼa quqejoʼm, oʼ inqʼa tij imam Israeel. ¡Echetz kolxhte inqʼa yol! 
ACT.21.22	Tul ¿kamebʼ toq yaʼk vet oʼ savuchʼ? Tan kamal toq motx imol tibʼ jankʼal inqʼa qumol s-tijaq imam Israeel seʼe s-txheel. Tan qat tabʼil veteʼ uvaʼ uy vet axh tzitza.
ACT.21.23	Pet aʼ toq abʼan kam uvaʼ toq qal see tiʼ ikʼutxhuxeʼ uvaʼ nik anima inqʼa bʼekʼbʼal. Tan il kajvaʼl inqʼa vinaq at s-quxoʼl uvaʼ qat tal vaʼl iyol vatz Tiuxh. Tul ile toq motx inima s-txheel vatz Tiuxh. 
ACT.21.24	Iqʼoaqetz seʼe, tul nimavaq u bʼekʼbʼal tetz u txʼajo ibʼ vatz Tiuxh uvaʼ itzʼibʼa ka Moisees. Laʼetz tzoqp vet viyol inqʼa vinaq uvaʼ alel vet taʼn, tul aʼ, axh laʼ txhoon vet jankʼal vijaʼmil inqʼa oya uvaʼ laʼ tzʼeʼsal vatz Tiuxh tiʼ vitʼoril el inqʼa xeʼaq iviʼ tiʼ ikʼutxhtaʼ uvaʼ qat motx oleʼvy vet tiʼ itzoqpisal viyol uvaʼ alel taʼn vatz Tiuxh. Echetz toq ibʼene te jankʼal inqʼa xaol tu tostiuxh uvaʼ tzʼeqo tzij kuxh inqʼa yol uvaʼ nik talax seʼe, tiʼ uvaʼ yeʼ nik anima inqʼa bʼekʼbʼal. Echetz toq motx tilte uvaʼ antxh txhʼuyel axh tiʼ inimal inqʼa bʼekʼbʼal uvaʼ itzʼibʼa ka Moisees.
ACT.21.25	Pet inqʼa xaol, inqʼa jit tij imam Israeel, inqʼa qat motx toksal vet tibʼ s-niman tetz Jesuus, tan qat motx qutzʼibʼal bʼen s-te kam inqʼa yol qat motx qujeqbʼa, tiʼ uvaʼ jit tetxhal koqxh laʼ inima inqʼa bʼekʼbʼal. Pet taʼn laʼ motx inima uvaʼ yeʼ laʼ tetxhbʼu inqʼa oya, inqʼa maʼtaq toksal vatz inqʼa bʼitichla tiuxh. Atz jitoq laʼ motx tukʼa kaq. Atz yeʼ laʼ motx itxhiʼ itxhibʼil invaʼq txoo uvaʼ yeʼ laʼ el vikaqal. Tul jitoq laʼ motx iyansa tibʼ tiʼ ijalput ikʼulel —xeʼt inqʼa iqʼon iviʼ te Paʼp.
ACT.21.26	Echetz vet eqal, tul tiqʼo vet Paʼp inqʼa vinaq s-tiʼ, tul motx bʼen vet tu nimla tuulbʼal u tostiuxh tiʼ inimal vet u bʼekʼbʼal tetz txʼajo ibʼ vatz Tiuxh uvaʼ itzʼibʼa ka Moisees. Echetz txhan vet vaʼt qʼij, tul bʼenaq vet ok tuulbʼal tal uvaʼ atil u tatibʼal inqʼa oksan yol vatz Tiuxh tiʼ talax te u oksan yol kam qʼiil laʼ motx tzʼeq inqʼa qʼij tetz u txʼajo ibʼ vatz Tiuxh. Atz kam qʼiil laʼich motx tiqʼo vet inqʼa txoo tiʼ itzʼeʼsal vatz Tiuxh. Tul motx tal vet kaj inqʼa vinaq kam qʼiil laʼ motx tzʼeʼsal vet inqʼa txoo tiʼ junun.
ACT.21.27+ACT.21.28+ACT.21.29	Iletzxh vet u juqvaʼl qʼij nikich itzoqpeʼ, tul ilix ixaon Paʼp tuulbʼal u tenam Jerusaleen taʼn jolol inqʼa tij imam Israeel, inqʼa tzajnaʼqich tuulbʼal Aasia. Tul imolich tibʼ Paʼp tuchʼ Troofimo, val uvaʼ jitich tij imam Israeel, tul aj Eefesoiche.
ACT.21.27+ACT.21.28+ACT.21.29	Yaʼne motx lakpaq vet iviʼ tiʼ Paʼp. Tul xeʼtaq vet tiʼ itxhaqtziil u tenam. Tul aʼ motx titzʼa uvaʼ tiqʼo ok Paʼp Troofimo s-tiʼ tuulbʼal u tostiuxh. Atz yeʼ nikich ikuyuxeʼ uvaʼ laʼich paloʼk invaʼq xaol uvaʼ jit tij imam Israeel. Tul echaq motx tal vet isichʼin xoʼl u tenam s-eche: —¡Jankʼal ex qumol s-tijaq imam Israeel, qulotxhvaq qibʼ tiʼ itxeyp u vinaq uvaʼe! Tan aʼ, uvaʼe jun tenam kuxh ipal tiʼ itxhusuxeʼ uvaʼ laʼ ixval oʼ, oʼ inqʼa tij imam Israeel, taʼn inqʼa jit qumol s-tijaq imam Israeelil. Atz vaʼt ipaʼv uvaʼ, aʼ nik taleʼ uvaʼ yeʼ laʼ nimal inqʼa bʼekʼbʼal uvaʼ itzʼibʼa ka Moisees. Atz vaʼt ipaʼv uvaʼ, tira yeʼ nik motx inima inqʼa bʼekʼel tiʼ kam uvaʼ laʼ qubʼan tiʼ qatin tuulbʼal u tostiuxh. Tan qat tiqʼo tzaan kaʼl inqʼa xaol uvaʼ jit tijaq imam Israeel, tul qat motx paloʼk tuulbʼal u atibʼal tetz inqʼa oksan yol vatz Tiuxh. Qatetz motx teesal vet iqʼij u Tiuxhla Atibʼal, —xeʼtaq isichʼineʼ.
ACT.21.27+ACT.21.28+ACT.21.29	Echetz imotx vet ok u tename tiʼ itxeyp Paʼp.
ACT.21.30	Tabʼietz vet inqʼa xaol u yol, inqʼa tu tenam Jerusaleen, tul nal kuxh motx ilakaq vet tibʼ. Tul bʼenaq vet ok tu nimla atibʼal tuulbʼal u tostiuxh tiʼ tilixeʼ kam nikich motx tutxheʼ. Tul motx lakpaq vet iviʼ, atz motxaq ok tiʼ itxeyp Paʼp. Tul juxumichxh tel vet ul Paʼp tiʼ el u tostiuxh tu nimla atibʼal taʼn inqʼa xaol. Tul nal kuxh ijupaq vet ka inqʼa palebʼalaq ok tu nimla atibʼal tuulbʼal u tostiuxh. 
ACT.21.31	Tuulbʼaletz uvaʼs nikich iqʼosox Paʼp, tul tzʼeʼyichxh vet inqʼa xaol tiʼ iyatzʼax el Paʼp. Yaʼne nalxh ex altxhoq vet te u mam iqʼesal sol, tiʼ uvaʼ mam tenam vavalkabʼinyichxh vet tu nimla tuulbʼal u tostiuxh.
ACT.21.32	Tul nal kuxh ibʼekʼ vet u mam iqʼesal sol tul nima tant sol tuchʼaq iqʼesal. Tul nal kuxh motx ibʼen tal uvaʼ vavalkabʼinyich inqʼa xaol. Tiletz vet inqʼa xaol taqʼbʼ mamala sol tuchʼ inqʼa iqʼesal, tul yekich yaʼaq vet tiʼ iqʼosox Paʼp. 
ACT.21.33	Aqʼbʼetz vet u mam iqʼesal sol, tul tal vet itxeyp Paʼp. Atz ibʼekʼ vet iqitzix Paʼp tuchʼ kaʼvaʼl kadeena. Tul tabʼi vet u mam iqʼesal sol inuqul te inqʼa xaol uvaʼ jaʼlich Paʼp, atz kamich ipaʼv Paʼp. 
ACT.21.34	Poro mam sichʼiʼm nikich ibʼan inqʼa xaol tiʼ talax vipaʼv Paʼp. Tan vaʼlen yol nikich tal jolol, tul vaʼten nikich taltxha jolte. Tiʼetz uvaʼ mam sichʼiʼm nikich ibʼan inqʼa xaol, tul yeʼ nikich tabʼi vet viqʼesal sol kam vipaʼv Paʼp nikich tal inqʼa xaol. Echetz ibʼekʼt vete u mam iqʼesal sol tiqʼol Paʼp tu tatibʼal inqʼa sol.
ACT.21.35	Aqʼbʼetz vet Paʼp t-vikumukil u tatibʼal sol, tul aʼl viʼtxhelbʼal vet Paʼp taʼn inqʼa sol. Tan oqxhich vet ivavut ok tibʼ inqʼa xaol tiʼ iqʼosox Paʼp. 
ACT.21.36	Tan jankʼalxh u tenam uvaʼ txhʼuyich tzaan tiʼ Paʼp sebʼtichaq isichʼineʼ. Tul ech nikich motx tal s-eche: —¡Kamoq el Paʼp! —chichichaqe.
ACT.21.37	Iletzxh vet Paʼp saʼich palsal ok t-tatibʼal inqʼa sol, tul iyolbʼe Paʼp u mam iqʼesal sol t-yolbʼal grieego. Tul ech tal Paʼp s-eche: —Kuy inpaʼv, ¿maq laʼ utxhi laʼ val kaʼl vinyol see? —xeʼt Paʼp.
ACT.21.37	Yaʼne ech tal u mam iqʼesal sol s-eche: —¡Niketz bʼak atxhabʼa u yolbʼal grieego! 
ACT.21.38	Tul eche axh naq val u aj Ejiipto, uvaʼ xeʼtisan val u txhʼaʼo s-jatxhaq tzaane. Tan tiqʼo el naq kajvaʼl mil (4,000) vinaq bʼanolaq txhʼaʼo, tul een ex imuqvataq tibʼ tu tzaqa txʼavaʼ, —xeʼt viqʼesal sol.
ACT.21.39	Tul ech tal Paʼp s-eche: —¡Yeʼle! ¡Jit ine! Pet in invaʼl tij imam Israeel. Tul een alamal in tu tenam Taarso uvaʼ at tuulbʼal Siliisia. Tul aʼ vintenam Taarso palnaʼql viʼ jolt inqʼa tenam. Pet bʼan bʼaʼnil s-ve, tul toq yolonoq in xoʼl u tenam, —xeʼt Paʼp te viqʼesal sol.
ACT.21.40	Yaʼne ikuy vet viqʼesal sol iyolon Paʼp. Tul txakeʼv vet tzaan Paʼp viʼ u kumuk. Tul taqʼ jaʼ Paʼp iqʼabʼ vatz u tenam tiʼ imaqax iyoloneʼ. Tul yekich yaʼ vet inqʼa xaol. Yaʼne xeʼt vet Paʼp yolon xoʼl inqʼa xaol tu yolbʼal evreeo, t-viyolbʼal inqʼa tij imam Israeel. Tul ech tal Paʼp s-eche:
ACT.22.1	—Jankʼal ex qumol s-tijaq imam Israeel tuchʼ ex inqʼa iqʼesal u qutenam, abʼitaq vinyol uvaʼ toq val inuqul sexoʼl tiʼ inkolt vibʼ vatz inqʼa yol uvaʼ nik talax s-viʼ, —xeʼt Paʼp.
ACT.22.2	Tabʼietz vet inqʼa xaol iyolon Paʼp tu yolbʼal evreeo, tul aʼlatxh iyaʼ vet iyolon inqʼa xaol. Tan ech tal Paʼp s-xoʼl s-eche: 
ACT.22.3	—Nik val inuqul sete uvaʼ in tij imam Israeel. Tul een alamal in tu tenam Taarso uvaʼ at tuulbʼal Siliisia. Poro aʼ chʼijnaʼq in tzitza tu tenam Jerusaleen. Tul tira aʼ chʼijk in kʼatz Gamalieel tiʼ itxhusux inqʼa bʼekʼbʼal uvaʼ itzʼibʼa ka Moisees. Tul tira txhabʼamal vaʼn, atz ech nikich inbʼan tiʼ innimataʼ, eche nikich ibʼan inqʼa kʼuy qumam tiʼ inimal u quBʼaal Tiuxh. Tul tira atich vaanima tiʼ inimal u quBʼaal Tiuxh, eche uvaʼ nik motx ebʼan s-txheel.
ACT.22.4	Jitetz kuxh taʼn nikich innimae, pet motx vojqeʼla inqʼa niman tetz Jesuus, tetxhal ikameʼ, inqʼa nikich tok bʼen tiʼ u ‹Bʼey Tetz Jesuus,› chich eʼli. Tul nikich motx intxeyeʼ, kʼuxh ixoq, atz kʼuxh vinaq. Tul tetxhal nikich vaqʼ jaʼ t-tzeʼ. 
ACT.22.5	Tul tootzaq u mam iqʼesal oksan yol vatz Tiuxh inqʼa nikich inbʼaneʼ. Atz tootzaq jolt inqʼa iqʼesal xoʼl u tenam, inqʼa at tzitza. Tan taqʼaq bʼen jolol uʼ s-viʼ, tiʼ uvaʼ laʼich bʼen inkʼaxbʼisa inqʼa niman tetz Jesuus. Yaʼne bʼen vet in tu tenam Damaasko, aʼetz kʼaqich vaʼn itxeyp tzaan inqʼa niman tetz Jesuus uvaʼ vala. Tul qitzel laʼich viqʼotaq tzaan. Tul laʼich ul kʼaxbʼisaloq tzitza tu tenam Jerusaleen uvaʼ nikich valeʼ.
ACT.22.6	Pet echetz ibʼan s-eche: Atich ok in tiʼ bʼey, tul bʼiitich kuxh vaqʼbʼ tu tenam Damaasko. Kamal aʼxh itxhaqʼaan vet qʼij. Tul ajtxh vil insutil taʼn val u xamal uvaʼ litzʼel ikuʼl t-amlikaʼ sinkʼatza. 
ACT.22.7	Tul joqel inkuʼ t-txʼavaʼ. Yaʼne vabʼi val u qul uvaʼ ech tal s-ve s-eche: «¡Saaulo, Saaulo, kam s-tiʼil nik ojqeʼla in!» xeʼt s-ve.
ACT.22.8	Yaʼne ech val s-eche: «¿Jaʼletz axhe, inbʼaal?» xeʼt in.
ACT.22.8	Tul ech tal s-ve s-eche: «Ine u Jesuus, u aj Nasareet, uvaʼ nik oojqeʼla in,» xeʼt s-ve. 
ACT.22.9	Tul ant inqʼa vinaq ilon u xamal, inqʼa txhʼuyich s-viʼ. Tul samunyichaqxh veteʼ. Poro yeʼ motx bʼen s-te jaʼl uvaʼ yolon tzaan s-ve. Tul nuqxh uvaʼ nik valeʼ.
ACT.22.10	Echetz val vet s-eche: «¿Kametz toq inbʼaneʼ bʼa, inbʼaal?» xeʼt vet in.
ACT.22.10	Tul ech tal quBʼaal Jesuus s-ve s-eche: «Txakeʼven, tul quxhoʼk tu tenam Damaasko. Tul een toq altxhik see tzitzi s-kaqaayil kam uvaʼ toq abʼaneʼ,» xeʼt s-ve. 
ACT.22.11	Poro yekich tzott in taʼn ilitzʼkabʼin u xamal. Tul txhʼiqimich vet vok tu tenam Damaasko taʼn inqʼa inmol, inqʼa txhʼuyich s-viʼ.
ACT.22.12	Atichetz kuxh vet in tu tenam Damaasko, tul ex til vet in val u vinaq uvaʼ Ananiiasich ibʼij. Tul aʼxh nikich inima Ananiias inqʼa bʼekʼbʼal uvaʼ itzʼibʼa ka Moisees. Atz bʼaʼnich iyol jankʼal inqʼa qumol s-tijaq imam Israeel tu tenam Damaasko tiʼ Ananiias. 
ACT.22.13	Exetz til vet in Ananiias, tul ech tal vet Ananiias s-ve s-eche: «Txa Saaulo, txheelaʼ toq saqinoq vet axh inpaqte,» xeʼt Ananiias s-ve. Taʼnetz kuxh tal Ananiias u yol s-ve, tul yekich ilon vet inqʼa bʼaqʼ invatz. Tul vil vet Ananiias.
ACT.22.14	Yaʼne ech tal Ananiias s-ve s-eche: «Aʼ u quBʼaal Tiuxh, uvaʼ nikich inatxhkʼuula inqʼa kʼuy qumam qat chʼexon axh. Tul toq taqʼ ootzaqi kam uvaʼ nik isaʼeʼ laʼ abʼana. Echetz laʼ eelte u quBʼaal Jesuus, u Jikla Vinaq, tul laʼ aabʼi inqʼa yol uvaʼ laʼ tal see.{*}
ACT.22.15	Tan aʼ vet axh toq aqʼon ootzaqiloq viyol Jesuus xoʼl inqʼa tenam s-kaqaayil, kam uvaʼ qat eela, atz kam uvaʼ qat aabʼi. 
ACT.22.16	Kametz koq vet saʼ atxʼebʼa, pet jaq akuya s-te tiʼ inqʼa apaʼv. Tul nal akuʼ vet xeʼ aʼ,» xeʼt Ananiias s-ve.
ACT.22.17	Xamteletz veteʼ, tul qʼaʼv vet tzaan in tu tenam Damaasko, tul ul vet in tzitza t-Jerusaleen. Tul bʼen vet in tiʼ inatxhax Tiuxh tu nimla atibʼal tuulbʼal u tostiuxh. Tul innatxh vet val u chiibʼichil t-vaanima tiʼ inatxhax Tiuxh. Tul vil vet val uvaʼ ikʼutxh quBʼaal Tiuxh s-ve. 
ACT.22.18	Tul vila uvaʼ ech nikich tal quBʼaal Jesuus s-ve s-eche: «¡Nal kuxh axh! Elen el tzitza tu tenam Jerusaleen. Tan laʼ koq motx inima inqʼa xaol inqʼa yol uvaʼ toq motx aal s-te s-viʼ,» xeʼt s-ve.
ACT.22.19	Yaʼne ech val s-eche: «InBʼaal, poro ootzaqimal vet in, uvaʼ nikich vex t-junun inqʼa kʼulbʼal ibʼ tiʼ itzʼuʼmal inqʼa xaol, inqʼa niman eetz. Tul nikich motx vaqʼ jaʼ t-tzeʼ. 
ACT.22.20	Kʼuxh uvaʼs iyatzʼax el Ixh uvaʼ, aʼ inqʼa yol nikich taqʼ ootzaqiloq seʼe, tan antich in tiʼ talax iyatzʼax el Ixh. Tul aʼ in xeen ka toksaʼm inqʼa motx yatzʼon el Ixh,» xeʼt in.
ACT.22.21	Yaʼne ech tal quBʼaal Jesuus s-ve s-eche: «Quuxh, tan in toq txhaqon bʼen axh s-txheel xoʼl inqʼa xaol, inqʼa jit tij imam Israeel, inqʼa naatxhen atila,» xeʼt s-ve, —xeʼt Paʼp xoʼl u tenam.
ACT.22.22	Ajtetz tabʼi vet inqʼa xaol tok tzaan inqʼa jit tij imam Israeel tuul u yol, tul yeʼ motx itxʼol vet tabʼit jolt yol laʼich tal Paʼp. Tan aʼlatxh motx ixeʼt vet sichʼin. Tul ech motx tal vet tiʼ Paʼp s-eche: —¡Yeʼ qusaʼ laʼ qil vet ivatz naq uvaʼe! ¡Kamoq el naq! —xeʼt isichʼin u tenam.
ACT.22.23	Nikichetz motx iqʼeqʼun u tenam, tul nikich kuxh motx ikʼoni jaʼ inqʼa toksaʼm. Atz nikich motx imakʼ jaʼ poqoq t-amlikaʼ t-kʼaʼnal.
ACT.22.24	Yaʼne ibʼekʼ vet u mam iqʼesal sol tiqʼol ok Paʼp tu tatibʼal inqʼa sol. Tul ibʼekʼ vet tok itzʼuʼmal Paʼp tiʼ ijotxhʼil itziʼ Paʼp tiʼ tootzaqileʼ kam s-tiʼil nikich motx isichʼin u tenam tiʼ Paʼp.
ACT.22.25	Yaʼne qitzix vet Paʼp taʼn inqʼa sol tiʼ itzʼuʼmaleʼ. Tul ech tal Paʼp te vaʼl viqʼesal sol, uvaʼ atich Paʼp s-vatz, s-eche: —¿Maqetz laʼ utxh iqʼosox invaʼq u aj Rooma uvaʼ yeʼnaq ootzaqimal kam ixeʼ vipaʼv? —xeʼt Paʼp.
ACT.22.26	Taʼnetzxh tabʼi vet viqʼesal sol u yol uvaʼ tal Paʼp, tul nal kuxh ex tal te u mam iqʼesal sol. Tul ech ex tal s-eche: —¿Kam toq abʼaneʼ? Tan aj tenam Rooma bʼak naq uvaʼe, —xeʼte.
ACT.22.27	Yaʼne bʼen vet ok u mam iqʼesal sol kʼatz Paʼp. Tul ech tal te Paʼp s-eche: —Al inuqul s-ve: ¿Axh kolxh aj tenam Rooma? —xeʼte.
ACT.22.27	Yaʼne ech tal Paʼp s-eche: —Ee. Nuqxhtuʼ. In aj tenam Rooma, —xeʼt Paʼp.
ACT.22.28	Tul ech tal u mam iqʼesal sol s-eche: —Inatetz aj tenam Rooma. Poro elom koq puaq intxhojvat, —xeʼte.
ACT.22.28	Yaʼne ech tal Paʼp s-eche: —Ape, axhe bʼa. Pet koq in, tan in aj Rooma s-valaleʼ. Aʼ alamal in t-invaʼl tenam uvaʼ atoʼk jaqʼ iqʼabʼ Rooma, —xeʼt Paʼp.
ACT.22.29	Tul yekich kuxh motx ijetxh vet el tibʼ inqʼa sol, inqʼa saʼich tzʼuʼman Paʼp. Atz kʼuxh u mam iqʼesal sol, tan yekich xoʼv veteʼ. Tan tabʼi veteʼ uvaʼ aj Roomaich Paʼp. Tul maʼtich ibʼekʼt iqitzix Paʼp.
ACT.22.30	Echetz vet eqal, tul ibʼekʼ vet u mam iqʼesal sol ichitix vet el u kadeena tiʼ Paʼp. Tul imol vet u mam iqʼesal sol inqʼa iqʼesal tuqʼeʼybʼal u tenam tuchʼ jolt inqʼa aqʼol kuʼ yol tinuqul. Tan nikich isaʼ u mam iqʼesal sol tootzaqileʼ uvaʼ kam s-tiʼil nikich imolvat tibʼ inqʼa tij imam Israeel tiʼ Paʼp. Yaʼne iqʼol vet eluʼl Paʼp. Tul ex oksaloq vet Paʼp vatz jankʼal inqʼa iqʼesal oksan yol vatz Tiuxh tuchʼ inqʼa aqʼolaq kuʼ yol tinuqul.
ACT.23.1	Yaʼne itiila saqi Paʼp ivatz jankʼal inqʼa aqʼolaq kuʼ yol tinuqul. Tul ech tal Paʼp s-xoʼl s-eche: —Ex inmol s-tijaq imam Israeel, ile nik innatxheʼ uvaʼ jik kuxh in nik inbʼan vatz quBʼaal Tiuxh jun qʼij, tetxhal vul tzitza, —xeʼt Paʼp.
ACT.23.2	Yaʼne ibʼekʼ Ananiias, viqʼesal inqʼa oksan yol vatz Tiuxh, ipoqox itziʼ Paʼp s-qʼabʼ taʼn inqʼa xeenich tetz Paʼp.
ACT.23.3	Tul ech tal Paʼp s-eche: —Aʼ quBʼaal Tiuxh laʼ aqʼon ichʼexel seʼe, tan ech kuxh axh, eche bʼitzʼ uvaʼ aʼl kuxh txunimal, tan bʼan vatz kuxh nik abʼaneʼ. Tan il axh kʼuqlel axh tiʼ taqʼax kuʼ yol tinuqul, tul aʼetz ikʼulel uvaʼ, aʼ laʼ anima u bʼekʼbʼal tiʼ taqʼax kuʼ yol tinuqul s-viʼ. Pet ant kuxh axh nik eesan iqʼij u bʼekʼbʼal, tan bʼaxa kuxh nik abʼekʼt inqʼosoxeʼ, —xeʼt Paʼp te Ananiias.
ACT.23.4	Yaʼne ech tal inqʼa iqʼesal te Paʼp s-eche: —¡Keʼch taltxheʼ uvaʼ nik eesa iqʼij viqʼesal inqʼa oksan yol vatz Tiuxh! —xeʼtaqe.
ACT.23.5	Tul ech tal Paʼp s-eche: —Txa qumol s-tijaq imam Israeel, kuy sotzsavaq inpaʼv. Tan yeʼ vootzaqle oq iqʼesal oksan yol vatz Tiuxh naq uvaʼe. Tan ech val u yol tzʼibʼamal ka s-eche: «Yeʼ laʼ isaʼa laʼ aal yaabʼla yol tiʼ u mam iqʼesal tenam,» chich u yol, —xeʼt Paʼp.
ACT.23.6	Yaʼne til Paʼp uvaʼ kaʼvaʼl elnaʼqich inqʼa iqʼesal u tenam. Tan atich jolol inqʼa saduseeo, atz atich jolt inqʼa fariseeo. Tul taqʼ jaʼ Paʼp tiʼ iqul. Tul ech tal Paʼp xoʼl inqʼa iqʼesal s-eche: —¡Txa qumol s-tijaq imam Israeel, in fariseeo, tan fariseeoich kʼuyaq inmam! ¡Iletz in txeyel in, tiʼ uvaʼ tan, aʼ nik inqej u titzʼeʼv inqʼa kamnaʼq inpaqte! —xeʼt Paʼp.
ACT.23.7	Yaʼetz kuxh vet Paʼp tiʼ talax inqʼa yol, tul xeʼt vet inqʼa fariseeo txhʼaʼoi tibʼ tuchʼ inqʼa saduseeo. Tan jitichaq eela iyol s-vatzaq. Atz yeʼaq motx ikʼul vet tibʼ iyol. 
ACT.23.8	Tan aʼ nikich tal inqʼa saduseeo uvaʼ yeʼ laʼ itzʼeʼv vet inqʼa kamnaʼq inpaqte, tan yeʼl vet taanxelal inqʼa kamnaʼq s-vatz. Atz nikichat taleʼ uvaʼ yeʼl aanxel. Pet inqʼa fariseeo, tan aʼ nikich iqej uvaʼ tetxhal laʼ itzʼeʼv inqʼa kamnaʼq inpaqte. Atz nikichat taleʼ uvaʼ at taanxelal inqʼa kamnaʼq. Tul nikich motx iqejeʼ uvaʼ at aanxel.
ACT.23.9	Tul aʼlatxh motx isichʼin vet inqʼa iqʼesal u tenam s-kaqaayil. Yaʼne txakeʼv vet inqʼa nikich txhusun ibʼekʼbʼal inqʼa tij imam Israeel, inqʼa antichxh fariseeo. Tul ech motx tal s-eche: —Poro ¡yeʼxhkam invaʼq yeʼbʼaʼn nik quleq tiʼ naq uvaʼe! Pet kamal invaʼq aanxel, atz maq kam invaʼq itiuxhil nik iyolon te naq. Yeʼletz laʼ utxhi laʼ qumaq quBʼaal Tiuxh s-tiʼ, —xeʼtaqe.
ACT.23.10	Tiletz vet u mam iqʼesal sol uvaʼ aʼlxh nikich inimx vet u txhʼaʼo, tul xoʼv veteʼ. Tan aʼ nikich titzʼa uvaʼ avoqe tira laʼ juyil el Paʼp taʼn inqʼa iqʼesal u tenam. Yaʼne ibʼekʼ vet u mam iqʼesal sol tul inqʼa sol tiʼ teesal el Paʼp tiqʼabʼ inqʼa iqʼesal u tenam. Tul iqʼol vet Paʼp tu tatibʼal inqʼa sol inpaqte.
ACT.23.11	Qʼeqxetz veteʼ, tul ikʼutxh vet tibʼ quBʼaal Jesuus te Paʼp. Tul ech tal te Paʼp s-eche: —¡Paʼp, yeʼ xoʼv axh! Tan kamxh uvaʼ qat aaqʼt ootzaqiloq vinyolbʼal tu tenam Jerusaleen, tul echatetzxh laʼ aaqʼte ootzaqiloq vinuqul tu mam tenam Rooma, —xeʼt quBʼaal Jesuus.
ACT.23.12	Saqbʼetz vet ech eqal, tul at jolol inqʼa tij imam Israeel uvaʼ tira motx ikʼayi ikʼuul tiʼ iyatzʼax el Paʼp. Tul ibʼanaq vet eela iyol s-vatzaq. Atz motx tal vet vaʼl iyol vatz Tiuxh. Tul echaq motx tal s-eche: —Qat ibʼanlaʼ oq laʼ ul u yeʼbʼaʼn s-qiibʼa. Pet yeʼl oʼ laʼ txʼaʼon oʼ, atz yeʼl oʼ laʼ ukʼ oʼ aʼ, oq yeʼnaq quyatzʼeʼt Paʼp, —xeʼtaqe.
ACT.23.13	Tul kamal palnaʼqich tatxhul s-kaʼ viinqil inqʼa motx tal viyol vatz Tiuxh tiʼ iyatzʼax el Paʼp. 
ACT.23.14	Tul yekich motx bʼen vet vatz jankʼal inqʼa iqʼesal u tenam. Tul ech motx ex tal s-eche: —Poro qat qall vet vaʼl quyol vatz Tiuxh tiʼ iyatzʼax el Paʼp, kʼuxh laʼ ul yeʼbʼaʼn s-qiibʼa oq jit aʼ vinuqul nik qubʼaneʼ. Tul qat qubʼanl vaʼl quyol uvaʼ yeʼl oʼ laʼ txʼaʼon oʼ, atz yeʼl oʼ laʼ ukʼ oʼ aʼ, oq yeʼnaq quyatzʼeʼt el Paʼp. 
ACT.23.15	Pet aʼetz toq ebʼaneʼ uvaʼ qal emol etibʼ inpaqte sekaqaayil, ex inqʼa iqʼesal u tenam. Echetz qal etal te u mam iqʼesal sol s-eche: «Nik qusaʼeʼ uvaʼ laʼ qabʼi bʼitoʼq inuqul inqʼa yol te Paʼp,» chaq kuxh ex. Echetz laʼ tiqʼol vet tzaan Paʼpe. Tul iletz vet oʼe nik qutxʼebʼon tiʼ iyatzʼax el Paʼp uvaʼs yeʼnaq uloq Paʼp sevatz, —xeʼtaq te inqʼa iqʼesal.
ACT.23.16	Tuuletzxh tabʼit xaak, val u tal tanabʼ Paʼp, ikuʼ yol tiʼ Paʼp. Tul yekich bʼen vet u xaak tu tatibʼal inqʼa sol. Tul ex tal vet inqʼa yol te Paʼp.
ACT.23.17	Yaʼne isikʼle vet Paʼp val viqʼesal sol. Tul ech tal Paʼp s-te s-eche: —Iqʼo naq u xaak uvaʼe vatz naq u mam eqʼesal, tan at vaʼl iyol naq u xaak toq tal te naq, —xeʼt Paʼp te viqʼesal sol.
ACT.23.18	Yaʼne ex aqʼloq vet u xaak vatz u mam iqʼesal taʼn u qʼesal sol. Tul ech tal viqʼesal sol te u mam iqʼesal s-eche: —Qat ijaq naq u Paʼp bʼaʼnil s-ve, naq uvaʼ txeyele. Aʼ qat tal naq tiʼ viqʼot tzaan naq u xaak savatz. At kaʼl u yol chi toq tal naq see, —xeʼt viqʼesal sol.
ACT.23.19	Yaʼne itxhʼiqi vet el u mam iqʼesal sol u xaak. Tul ijetxh vet el tibʼ s-tuchʼ. Tul ech tal vet te u xaak s-eche: —¿Kametz toq aal s-ve? —xeʼte.
ACT.23.20	Tul ech tal vet u xaak s-eche: —Qat ibʼan jolol inqʼa qumol s-tijaq imam Israeel eela iyol, tiʼ uvaʼ qal kuxh ul teesa axh t-bʼey. Tan ech qal ul tal see s-eche: «Toq qabʼi tel inuqul inqʼa yol te Paʼp,» chaq kuxh ul itzʼeqt tzij see. Tan aʼaq kuxh isaʼ chi, uvaʼ qal eeqʼo el Paʼp vatz inqʼa iqʼesal. 
ACT.23.21	Poro yeʼletz laʼ aqej u yol uvaʼ qal ul altxhoq see. Tan palnaʼq tatxhul inqʼa vinaq s-kaʼ viinqil, inqʼa nik itxʼebʼon vet tiʼ iyatzʼax el Paʼp. Tan qat motx tal vet vaʼl iyol vatz Tiuxh tiʼ iyatzʼax el Paʼp kʼuxh laʼ ul u yeʼbʼaʼn chi, s-tiibʼa, oq jit aʼ vinuqul nik motx ibʼaneʼ, chi. Tul qat ibʼanl vaʼl iyol uvaʼ yeʼ laʼ txʼaʼoni, atz yeʼ laʼ motx ukʼ aʼ, oq yeʼnaq iyatzʼeʼtaq el Paʼp. Echetz aʼaq kuxh nik motx itxʼebʼ vet vayol tiʼ bʼen aaqʼt ka Paʼp vatz jankʼal inqʼa iqʼesal s-eqal, —xeʼt u xaak te u mam iqʼesal sol.
ACT.23.22	Yaʼne ibʼekʼ vet u mam iqʼesal sol te u xaak uvaʼ yeʼxh tal laʼich talvat u yol uvaʼ ex tal s-te. Tul txhaqax vet tzaan u xaak taʼn u mam iqʼesal sol.
ACT.23.23	Yaʼne isaʼ vet u mam iqʼesal sol kaʼvaʼl iqʼesal sol. Tul ibʼekʼ vet te viqʼesal sol uvaʼ laʼich ibʼan tutxh kaʼvaʼl sieen (200) sol tiʼ ibʼen tiʼ bʼey. Atz laʼ ibʼan tutxh lavat imutxʼ (70) sol uvaʼ laʼich bʼen tiʼ chej. Atz kaʼvaʼt sieen (200) sol uvaʼ laʼich iqʼon ilaansa tetz bʼanbʼal txhʼaʼo. Tul aʼ laʼich ibʼant bʼelval oora s-aqʼbʼal, tul laʼich motx bʼen vet kuʼ tu tenam Sesareea. 
ACT.23.24	Yaʼne laʼichaq itxhok vet vaʼq chej uvaʼ laʼich jaʼ bʼen Paʼp s-tiʼ. Echetz laʼich ikolox Paʼpe, atz bʼaʼn laʼich taqʼbʼ Paʼp vatz Feeliks, viqʼesal tiibʼa tanul tenam tuulbʼal Rooma.
ACT.23.25	Yaʼne itzʼibʼa u mam iqʼesal sol val u uʼ te Feeliks, viqʼesal, tu tenam Sesareea. Tul ech nikich tal u uʼ s-eche:
ACT.23.26	—In Klaaudio Liisias. Nik vaqʼ bʼen val u uʼ see, axh Feeliks, axh u bʼaʼnla vinaq, atz axh viqʼesal tiibʼa tanul tenam tuulbʼal Rooma. Tul nik vaqʼ bʼen bʼaʼnil akʼuul.
ACT.23.27	Niketz intxhaq bʼen naq val u vinaq savatz uvaʼ Paʼp ibʼij, tan txeyp naq taʼn inqʼa tij imam Israeel. Vabʼietz vet inuqul uvaʼ, aʼ elnaʼqich tuʼal naq tuulbʼal Rooma, tul nalxh ex inkol vet naq tuchʼ inqʼa insol. Tan tira saʼich yatzʼax vet el naq. 
ACT.23.28	Nikichetz insaʼ tootzaqileʼ uvaʼ kam s-tiʼil nikich ilak tibʼ u tenam tiʼ Paʼp, echetz viqʼot vet Paʼpe vatz inqʼa iqʼesal u tenam, inqʼa nik aqʼon kuʼ yol tinuqul. 
ACT.23.29	Poro vabʼietz vet inuqul uvaʼ tiʼ bʼak inqʼa ibʼekʼbʼal txhaqnaq nikich lakpikaq iviʼ tiʼ Paʼp. Echetz yeʼl ipaʼv Paʼp txhej sinvatz tiʼ ijaʼ t-tzeʼ, atz tiʼ ikameʼl. 
ACT.23.30	Poro qatetz ul alaxoq s-ve uvaʼ il jolol inqʼa tij imam Israeel nik motx ixeen tiʼ iyatzʼax el Paʼp. Echetz nik inbʼekʼt tiqʼol bʼen Paʼpe savatz. Toqetz val te inqʼa tij imam Israeel, inqʼa nik motx xotxhon Paʼp, tul een laʼ bʼen talvat vet savatz jabʼiste vipaʼv Paʼp.
ACT.23.30	Ech kuxh inyole. Pet laʼ eel eebʼ, —xeʼt itzʼibʼat bʼen u mam iqʼesal sol Klaaudio u yol tuul u uʼ te Feeliks.
ACT.23.31	Yaʼne iqʼol vet Paʼp taʼn inqʼa sol. Tul aʼ motx ibʼan kam uvaʼ maʼtich motx ibʼekʼex s-te. Tul aʼ ex qʼexsalik ka Paʼp tu tenam Antiipatris taʼn inqʼa sol, inqʼa bʼen t-toq. 
ACT.23.32	Echetz vet eqal, tul qʼaʼv vet inqʼa sol, inqʼa bʼen t-toq. Tul antxh motx ulk tu tenam Jerusaleen tal uvaʼ atilich u tatibʼal. Pet taʼnetzxh vet inqʼa sol, inqʼa atichaq jaʼ tiʼ chej, ex qʼexsan ka Paʼp tu tenam Sesareea. 
ACT.23.33	Aqʼbʼetz vet inqʼa sol tu tenam Sesareea, tul taqʼ vet ok inqʼa sol u uʼ te Feeliks, viqʼesal. Tul aqʼax vet ok Paʼp tiqʼabʼ Feeliks.
ACT.23.34	Isikʼleetz vet Feeliks u uʼ, tul tabʼi vet te Paʼp jabʼiste tenam tzajnaʼqich Paʼp. Yaʼne tabʼi vet inuqul uvaʼ aj tenam tuulbʼal Siliisiaich Paʼp.
ACT.23.35	Tul ech tal Feeliks te Paʼp s-eche: —Laʼ naletz ul inqʼa nik xotxhon axh, yaʼne laʼ vabʼi u yol seʼe, —xeʼt Feeliks. Tul ibʼekʼ vet Feeliks ixeel Paʼp t-tzeʼ tu nimla atibʼal uvaʼ ibʼekʼ qʼetz Eroodes ilakax s-tatibʼal mam iqʼesal.
ACT.24.1	Oʼvaʼlichetz vet qʼij taqʼbʼ Paʼp tu tenam Sesareea, tul aqʼbʼ vet Ananiias, u mam iqʼesal inqʼa oksan yol vatz Tiuxh tuchʼ jolt inqʼa iqʼesal tijaq imam Israeel. Atz aqʼbʼat val u vinaq uvaʼ Teertuloich ibʼij, oksanich yol, tul telabʼalichxh ibʼen tiʼ yol. Ayaʼletz inqʼae motx aqʼbʼ vet vatz Feeliks tiʼ ixotxhox Paʼp.
ACT.24.2	Yaʼne ex eloq vet Paʼp. Tul xeʼt vet Teertulo tiʼ ixotxhox Paʼp te Feeliks. Tul ech tal Teertulo s-eche: —Taʼntiuxh see, quqʼesal Feeliks uvaʼ yeʼl lako ibʼ nik tutxh aaʼn. Atz taʼntiuxh te vatxumbʼal uvaʼ nimax bʼaʼnil qil ibʼanax tuulbʼal u qutenam aaʼn. 
ACT.24.3	Nimla vatz vinaq Feeliks, ayaʼl kuxh qukʼuul laʼ qukʼul axh s-quxoʼl kamxh qʼiilil, atz ayaʼl qukʼuul laʼ qukʼul axh kʼuxh talxh tenam laʼ aqʼbʼik axh. Tul ayaʼl qaanima nik qaqʼ taʼntiuxh see tiʼ vabʼaʼnil.
ACT.24.4	Yeʼletz axh laʼ qubʼal axh, pet laʼ koq abʼan bʼaʼnil. Tul laʼ aabʼi kaʼl vatz quyol uvaʼ txhʼoj kuxh tuul, tan yeʼl txhʼoj yeʼl nim savatz. 
ACT.24.5	Pet toq val see uvaʼ paxsan tetz yaabʼla yol kuxh naq u Paʼp. Tan aʼ nik iyakʼinsa Paʼp val u palsa yolil, tiʼ uvaʼ yeʼ laʼ nimal u qubʼekʼbʼal, oʼ inqʼa tij imam Israeel kʼuxh tzitza, atz kʼuxh s-naatxh uvaʼ nik tal Paʼp. Tul aʼ Paʼp iqʼon iviʼ xoʼl inqʼa xaol inqʼa nik niman val u txhulimla uqʼeʼybʼal, uvaʼ ‹tuqʼeʼybʼal aj Nasareet,› chich eʼli. 
ACT.24.6	Tul aʼ titzʼabʼal Paʼp teesal iqʼij u qutostiuxh. Pet qutxey vet Paʼp. Tul kol qaqʼ vet kuʼ yol tinuqul tiʼ Paʼp, uvaʼ qala, tiʼ kam uvaʼ nik tal u qubʼekʼbʼal. 
ACT.24.7	[Pet aʼe tan, aʼ naq u mam iqʼesal sol, u Liisias, ex maon el Paʼp t-quqʼabʼ tuchʼ mam yakʼil.] 
ACT.24.8	Iletz oʼ qat txhaqax tzaan oʼ taʼn Liisias tiʼ ul quxotxht Paʼp savatz.
ACT.24.8	Antetzxh vet axh toq txhʼotin inuqul te Paʼp jankʼal inqʼa yol inqʼa nik quxotxh Paʼp s-tiʼ. Aʼetz vet axh toq ilon nuq kolxh uvaʼ nik qaleʼ. Atz aʼetz toq tzajk vet tatziʼ kam toq aaleʼ, —xeʼt Teertulo.
ACT.24.9	Jankʼaletzxh u yol uvaʼ tal Teertulo, tul: —Echxhte uvaʼ nik tal naq, —xeʼt itzʼeqsat inqʼa iqʼon iviʼ tiʼ u yol uvaʼ tal Teertulo.
ACT.24.10	Yaʼne ibʼan vet Feeliks, iqʼabʼ vatz Paʼp uvaʼ laʼich yolon Paʼp. Tul ech tal Paʼp s-eche: —Vootzaqle uvaʼ naʼy tzaan avok s-aqʼol kuʼ yol tinuqul tu tenam uvaʼa. Echetz ayaʼlxh inkʼuul toq val inuqul inqʼa yol see tiʼ inkolt vibʼ. 
ACT.24.11	Tul yek toq bʼenoqe see uvaʼ yaʼnxh kabʼlavax qʼij s-txheel vopoon tu tenam Jerusaleen tiʼ inatxhkʼuulal Tiuxh. 
ACT.24.12	Tan yeʼxhabʼil xaol inyaj vibʼ s-tuchʼ. Atz yeʼl xaol nik inlakeʼ. Atz jitoq tuulbʼal u tostiuxh, atz jitoq tuul tal uvaʼ nik ikʼulvat tibʼ inqʼa tij imam Israeel. Tul yeʼl tenam nik inlak tu tenam Jerusaleen. 
ACT.24.13	Echetz yeʼl paqul laʼ txhej ixeʼ inqʼa yol uvaʼ nik ixotxh in txhaqnaq s-tiʼ. 
ACT.24.14	Bʼantan aʼetz nik innima qʼaoq, u Bʼey Tetz Jesuus. Aʼ uvaʼe ‹txhulim uqʼeʼybʼal,› chich txhaqnaq s-tiʼ. Pet aʼ u quBʼaal Tiuxh nik innima uvaʼ nikich inima inqʼa kʼuy inmam. Tul aʼ nik innima kam uvaʼ nik tal inqʼa bʼekʼbʼal, atz kam uvaʼ tzʼibʼamal ka taʼn inqʼa qʼexsanich tetz viyol quBʼaal Tiuxh. 
ACT.24.15	Tul nik innima inqʼa yol uvaʼ tetxhal laʼ itzʼeʼv inqʼa kamnaʼq inpaqte taʼn quBʼaal Tiuxh, eche uvaʼ nik motx inima txhaqnaq. Tan tetxhal kuxh laʼ itzʼeʼv inqʼa laʼ niman quBʼaal Tiuxh, atz kʼuxh inqʼa yeʼ laʼ niman quBʼaal Tiuxh. 
ACT.24.16	Echetz s-tiʼile nik inbʼan yaʼl, tiʼ uvaʼ jikxh u vitzʼabʼal laʼ inbʼan vatz quBʼaal Tiuxh, atz vatz inqʼa xaol. Yeʼxhabʼiletz laʼ txhej iyol s-viʼ tiʼ inbʼant invaʼq paʼv.
ACT.24.17	Nimalichetz vet yaʼbʼ vel tzaan tu tenam Jerusaleen, yaʼne qʼaʼv vet in inpaqte tiʼ taqʼax inbʼiil oya te inqʼa meebʼaʼ, atz tiʼat vaqʼt oya vatz quBʼaal Tiuxh. 
ACT.24.18	Atichetz vet in tzitzi tiʼ vaqʼt vinoya, tul sebʼtich in tiʼ inimal u txʼajo ibʼ vatz Tiuxh tuulbʼal u tostiuxh. Tul til in jolol inqʼa inmol s-tijaq imam Israeel, inqʼa jeqlich tuulbʼal Aasia. Tul jitoq atich mam xaol sinkʼatza, atz jitoq nikich inlak xaol. 
ACT.24.19	Aʼetz koq inqʼa ilon in qat ul savatz tiʼ ixotxht in oq kam vaʼq inpaʼv s-vatz. 
ACT.24.20	Pet antxh txhaqnaq inqʼae alon oq kam inpaʼv txheji uvaʼs vok vatz txhaqnaq inqʼa aqʼol kuʼ yol tinuqul tu tenam Jerusaleen. 
ACT.24.21	Pet maq aʼ kuxh inpaʼv vatz txhaqnaq, tiʼ uvaʼ vaqʼ jaʼ tiʼ inqul, tul ech val xoʼl txhaqnaq s-eche: «Tiʼ kuxh vinqejt u titzʼeʼv inqʼa kamnaʼq inpaqte, tul nik emol etibʼ tiʼ taqʼax kuʼ yol tinuqul s-viʼ,» xeʼt in, —xeʼt Paʼp te Feeliks.
ACT.24.22	Tabʼietz vet Feeliks inqʼa yol uvaʼ tal Paʼp, tul yekich itanbʼa vet ka Feeliks u yol. Tan ootzaqimalich vet u Bʼey Tetz Jesuus taʼn Feeliks. Tul ech tal Feeliks s-eche: —Laʼ naletz ul Liisias, u mam iqʼesal sol uvaʼ een tu tenam Jerusaleen, yaʼne laʼ intzoqpisa taqʼax kuʼ inqʼa yol tinuqul seʼe, —xeʼt Feeliks.
ACT.24.23	Yaʼne ibʼekʼ vet Feeliks vaʼl qʼesal sol, tiʼ uvaʼ laʼich kuxh xeel Paʼp. Tul yeʼl Paʼp laʼich jaʼ t-tzeʼ. Atz yeʼlich laʼ maqax inqʼa xaol uvaʼ laʼich aqʼbʼ tiʼ isolil, atz tiʼ ikʼuulal Paʼp.
ACT.24.24	Eletz kuxh inbʼiil s-qʼij, tul imolich tibʼ Feeliks tuchʼ tixqel, uvaʼ Drusiilaich ibʼij, u tijich imam Israeel. Yaʼne ibʼekʼ Feeliks tul Paʼp s-vatz inpaqte. Tul tabʼi vet Feeliks u yol uvaʼ nikich tal Paʼp tiʼ vinimat inqʼa xaol JesuKriisto. 
ACT.24.25	Tul motx tal Paʼp inqʼa yol te Feeliks tiʼ kam nik tulbʼe quBʼaal Tiuxh ibʼen inqʼa xaol s-jik, atz, tiʼ uvaʼ laʼ imaq tibʼ inqʼa xaol tiʼ ibʼanax u paʼv, atz, tiʼ uvaʼ tetxhal laʼ opoon val u qʼij uvaʼ laʼ taqʼ kuʼ quBʼaal Tiuxh yol tinuqul tiʼ inqʼa xaol tiʼ inqʼa ipaʼv. Tul yekich samun vet Feeliks.
ACT.24.25	Tul ech tal vet Feeliks s-eche: —¡Bʼaʼnixy veteʼe! ¡Quxh vet el! Pet jatu laʼ isaʼ tokeʼ, tul insaʼen txhan ukuʼl axh inpaqte. Pet atoq kuxh axh tzi, —xeʼt vet Feeliks.
ACT.24.26	Poro atich vaʼt titzʼabʼal Feeliks tiʼ Paʼp, tan aʼ nikich itxʼebʼ Feeliks taqʼt Paʼp puaq tiʼ itxhaqpeʼl. Tan jatpaqul kuxh nikich isaʼax Paʼp taʼn Feeliks tiʼ tul s-vatz.
ACT.24.27	Tul yeʼl Paʼp itxhaqpu ka Feeliks, tan aʼich isaʼ Feeliks toksal iqʼij taʼn inqʼa tij imam Israeel. Paletz vet kaʼvaʼl yaʼbʼ itxeyp Paʼp, yaʼne jalp vet Feeliks. Tul aʼ vet Poorsio Feesto ok sivatzil Feeliks.
ACT.25.1	Oxvaʼlichetz vet qʼij tok Feesto siqʼesalil tu tenam Jerusaleen, tul opoon vet Feesto tu tenam Sesareea tuulbʼal Judeea. 
ACT.25.2	Yaʼne aqʼbʼ vet inqʼa iqʼesal oksan yol vatz Tiuxh tuchʼ jolt inqʼa iqʼesal inqʼa tij imam Israeel vatz Feesto. Tul xeʼtaq vet xotxhon te Feesto tiʼ Paʼp. Tul ijaq inqʼa ataqich tiqleʼm xoʼl inqʼa tij imam Israeel bʼaʼnil te Feesto. 
ACT.25.3	Tul laʼich txhaqpul tzaan Paʼp t-Jerusaleen taʼn Feesto. Tul eche bʼaʼnil nikich motx isaʼeʼ tabʼileʼ, pet atz maʼtaqich iyoltaʼ uvaʼ laʼich bʼen kʼuluxoq Paʼp taʼn. Tul laʼich yatzʼax ka Paʼp tiʼ bʼey.
ACT.25.4	Yaʼne ech tal Feesto s-eche: —Kam koq saʼ ul ibʼan Paʼp tzitza, tan il Paʼp bʼeenoxh xeemal tu tenam Sesareea. Pet yeʼxh jatvaʼt qʼij laʼ qʼaʼv in tu tenam Sesareea inpaqte. 
ACT.25.5	Aʼletz laʼ bʼen ex s-viʼ, ex inqʼa iqʼesal, tul aʼl laʼ bʼen exotxh Paʼp tzitzi, oq at invaʼq ipaʼv sevatz, —xeʼt Feesto.
ACT.25.6	Kamal vajxaqt kuxh qʼij, atz maq lavat kuxh qʼij ibʼan Feesto tu tenam Jerusaleen, tul bʼen vet Feesto tu tenam Sesareea. Eutalichetz vet taqʼbʼ Feesto tu tenam Sesareea, tul ex vet Feesto tu tabʼibʼal. Tul ibʼekʼ vet Feesto taqʼbʼ Paʼp s-vatz. 
ACT.25.7	Okaʼpetz vet Paʼp vatz Feesto, tul nalxh imolaq vet ok tibʼ inqʼa iqʼesal inqʼa tij imam Israeel tiʼ Paʼp, inqʼa een tzajnaʼqich tu tenam Jerusaleen. Tul tzaʼlichxh inqʼa ipaʼv Paʼp, tul sibʼalich kuxh ipaʼv Paʼp nikich motx taloʼk inqʼa iqʼesal te Feesto. Poro yeʼl ixeʼ inqʼa ipaʼv Paʼp nikich itxhejaʼ.
ACT.25.8	Yaʼne xeʼt Paʼp tiʼ taqʼax ichʼexel u yol tiʼ ikolt tibʼ. Tul ech tal Paʼp s-eche: —Yeʼl in nik inpaʼvin tiʼ teesal iqʼij inqʼa bʼekʼbʼal uvaʼ itzʼibʼa ka Moisees s-qe, oʼ inqʼa tij imam Israeel. Atz yeʼl u tostiuxh nik veesa iqʼij. Atz jitoq nik inpaʼvin vatz u mam iqʼesal tu Rooma, —xeʼt Paʼp.
ACT.25.9	Aʼichetz isaʼ Feesto toksal iqʼij taʼn inqʼa tij imam Israeel, tul ech tal Feesto te Paʼp s-eche: —¿Maq laʼ asaʼa uvaʼ een laʼ bʼen vaqʼvat kuʼ yol tinuqul seʼe tu tenam Jerusaleen? —xeʼt Feesto te Paʼp.
ACT.25.10	Yaʼne ech tal Paʼp s-eche: —Yeʼle. Kam koq saʼ bʼen inbʼan tu tenam Jerusaleen. Tan il in at ukuʼl in tu atibʼal tetz aqʼbʼal kuʼ yol tinuqul uvaʼ aqʼel tiqleʼm taʼn Seesar, u mam iqʼesal tu Rooma. Echetz antxh laʼ aqʼaxik kuʼ yol tinuqul s-viʼ tzitza. Tul antxh axh ootzaqin tetz s-bʼaʼn uvaʼ yeʼxhkam invaʼq nik vulbʼe inqʼa inmol s-tijaq imam Israeel. 
ACT.25.11	Pet oqetz at invaʼq inpaʼv uvaʼ tijxhtuʼ uvaʼ laʼ yatzʼax el in s-tiʼ, tul yeʼletz in laʼ xoʼv in tiʼ inkameʼl. Pet yeʼl ixeʼ u yol nik itxhejaʼ uvaʼ nik inxotxhox s-tiʼ, tul yeʼ laʼ utxhi laʼ oksal in tiqʼabʼ inqʼa inmol s-tijaq imam Israeel. Pet aʼ insaʼ uvaʼ, aʼ Seesar, u mam iqʼesal tu Rooma, laʼ aqʼon kuʼ u yol tinuqul s-viʼ, —xeʼt Paʼp te Feesto.
ACT.25.12	Yaʼne iyol vet Feesto u yol tuchʼ inqʼa aqʼolaq itxumbʼal. Tul ech tal vet Feesto te Paʼp s-eche: —Aʼ qat ajaq abʼen vatz Seesar, u mam iqʼesal tu Rooma. Echetz aʼ toq intxhaqvat bʼen axh vatz Seesar, —xeʼt Feesto te Paʼp.{*}
ACT.25.13	Eletz vet inbʼiil s-qʼij, tul aqʼbʼ Agriipa, vaʼt viqʼesal, tuchʼ ixoq u Vereniise tiʼ isolil Feesto, atz tiʼ taqʼax bʼaʼnil ikʼuul Feesto tu tenam Sesareea. 
ACT.25.14	Atinetz vet Agriipa tinjolol qʼij tzitzi tuchʼ Vereniise, tul tal vet ok Feesto inqʼa yol tiʼ Paʼp te Agriipa. Tul ech tal Feesto s-eche: —Il naq val u vinaq at tzitza uvaʼ atichxh jaʼ t-tzeʼ taʼn naq u Feeliks. 
ACT.25.15	Pet exetz in tu tenam Jerusaleen, tul aqʼbʼ vet inqʼa iqʼesal oksan yol vatz quBʼaal Tiuxh sinvatz tuchʼ jolt inqʼa iqʼesal inqʼa tij imam Israeel. Tul aʼ motx ex tal s-ve uvaʼ laʼ inbʼekʼ iyatzʼax el naq tiʼ vipaʼv.
ACT.25.16	Yaʼne ech motx val te inqʼa iqʼesal s-eche: «Yeʼle. Tan jit nal koq kuxh laʼ iyatzʼax el invaʼq xaol qaʼn, oʼ inqʼa aj Rooma, oq yeʼnaq txheoq ixeʼ vipaʼv; atzoq yeʼnaq ibʼaneʼt kʼula vatz tuchʼ inqʼa nik xotxhon. Pet laʼ nal qabʼi viyol naq tiʼ vikolt tibʼ vatz u yol,» xeʼt in. 
ACT.25.17	Yekichetz motx tzaj vet kaʼl inqʼa vinaq s-viʼ, tul ulaq vet oʼ tzitza tu tenam Sesareea. Echetz vet eqal, tul nal kuxh vul vet tu vabʼibʼal, tul inbʼekʼ vet tul naq u vinaq sinvatz. 
ACT.25.18	Txakpetz vet inqʼa nikich xotxhon naq u vinaq tiʼ iyoloneʼ, tul yeʼl invaʼq ipaʼv naq alaxi, eche uvaʼ nikich vitzʼa. 
ACT.25.19	Pet aʼ bʼak kuxh txhejk ipaʼv naq tiʼ u tuqʼeʼybʼal. Tan nikich tal naq jolol u yol tiʼ naq val u Jesuus uvaʼ kamnaʼql veteʼ. Tul aʼ nik tal naq uvaʼ itzʼeʼv Jesuus inpaqte. 
ACT.25.20	Poro yeʼichetz vootzaqle kame inqʼa laʼich vabʼi te naq tiʼ u tuqʼeʼybʼal. Echetz vabʼit vete te naq uvaʼ maq een laʼich aqʼaxik kuʼ u yol tinuqul tiʼ naq tu tenam Jerusaleen. 
ACT.25.21	Poro yeʼetz isaʼ naq, tan aʼ tal naq uvaʼ, aʼ u mam iqʼesal tu Rooma, laʼ aqʼon kuʼ u yol tinuqul tiʼ naq. Echetz inbʼekʼt ixeel naqe tu tzeʼ inpaqte. In naletz laʼ alon ibʼen naq vatz u mam iqʼesal t-Rooma, —xeʼt Feesto.{*}
ACT.25.22	Yaʼne ech tal Agriipa te Feesto s-eche: —Poro nik insaʼeʼ laʼ vabʼi viyol naq u vinaq uvaʼ nik aaleʼ, —xeʼt Agriipa.
ACT.25.22	Tul ech tal Feesto s-eche: —Ape. Qaloq aabʼi iyol naq bʼa, —xeʼt Feesto.
ACT.25.23	Echetz vet eqal, tul mam yol taqʼbʼ vet Agriipa tuchʼ Vereniise. Tul bʼen vet ok tu abʼibʼal tuchʼ mamala txhaq iqʼesal sol, atz tuchʼ inqʼa iqʼesal u tenam. Yaʼne ibʼekʼ vet Feesto tiqʼol Paʼp.
ACT.25.24	Tul ech tal Feesto s-eche: —Axh nimla vatz quqʼesal Agriipa, tuchʼ jankʼal ex, inqʼa at ex s-txheel s-qukʼatza, iletz naq u vinaq ila, uvaʼ mamala tijaq imam Israeel, inqʼa tu tenam Jerusaleen, atz inqʼa at tzitza tu tenam Sesareea, inqʼa sichʼiʼmxh nik motx ibʼan s-ve tiʼ tabʼil ikameʼl naq. 
ACT.25.25	Poro yeʼl ipaʼv naq nik itxhej sinvatz uvaʼ laʼ quyatzʼeʼl naq s-tiʼ. Tul antxh naq jaqon s-ve uvaʼ, aʼ u mam iqʼesal tu Rooma laʼ aqʼon kuʼ yol tinuqul tiʼ naq. Echetz toq vaqʼt opoon naqe vatz u mam quqʼesal uvaʼ tu Rooma. 
ACT.25.26	Poro yeʼ nik itxhej inyol tiʼ intzʼibʼat opoon u yol te naq u mam quqʼesal tu Rooma. Echetz qat viqʼot tzaan naqe sevatz, atz savatz, axh mam quqʼesal Agriipa, tiʼ uvaʼ laʼ aabʼi inuqul te naq. Atetz vet inyol laʼ ibʼana, yaʼne laʼ intzʼibʼa u yol. 
ACT.25.27	Tan yeʼ laʼ utxhi uvaʼ laʼ kuxh intxhaq bʼen invaʼq pereexho xeʼ naq u mam quqʼesal oq uvaʼ yeʼ laʼ val bʼen inuqul kam s-tiʼil nik xotxhlik naq, —xeʼt Feesto te Agriipa, atz te inqʼa iqʼesal.
ACT.26.1	Yaʼne ech tal Agriipa te Paʼp s-eche: —Laʼ utxhi uvaʼ antxh axh laʼ alon inuqul u yol seʼe, —xeʼt Agriipa.
ACT.26.1	Yaʼne taqʼ jaʼ Paʼp iqʼabʼ tiʼ ixeʼt yolon. Tul ech tal Paʼp tiʼ ikolt tibʼ s-eche: 
ACT.26.2	—Nimla vatz quqʼesal Agriipa, nik inchiibʼeʼ uvaʼ il in at in savatz. Tul toq aabʼi vinyol tiʼ inkolt vibʼ vatz jankʼal inqʼa yol uvaʼ nik ixotxh in inqʼa iqʼon iviʼ s-tiʼ, inqʼa inmol s-tijaq imam Israeel. 
ACT.26.3	Tul tira ootzaqle kam uvaʼ nik quqejeʼ, oʼ inqʼa tij imam Israeel. Atz kam uvaʼ nik quyoj qibʼ s-tiʼ. Atz ootzaqlat kam yol nik qubʼan s-quvatzaq. Echetz s-tiʼile nik injaq kuybʼal see uvaʼ josqʼil koq laʼ aabʼit vatz inyol.
ACT.26.4	Tul tootzaq jankʼal inqʼa inmol s-tijaq imam Israeel kame vinchʼiebʼal uvaʼs txulich kuxh in. Tan bʼaxa atin in t-vintenam. Yaʼne atin in tu tenam Jerusaleen. 
ACT.26.5	Tul yekich ok in xoʼl inqʼa fariseeo. Tul tootzaq jankʼal inqʼa inmol, inqʼa nik iqʼon iviʼ xoʼl inqʼa tij imam Israeel. Tul tira tijxh nik tilixeʼ kam nik tulbʼel inimal inqʼa bʼekʼbʼal viʼ jolt inqʼa uqʼeʼybʼal s-quxoʼl, tan atich ok in xoʼl inqʼa fariseeo. 
ACT.26.6	Pet aʼetz vet uvaʼ s-txheel, tan aʼ vet nik intxʼebʼ inqʼa kam uvaʼ alel ka taʼn quBʼaal Tiuxh te inqʼa kʼuy qumam tiʼ vitxʼebʼex u tulebʼal u Kriisto. Aʼetz s-tiʼile nik xotxhoxik in. 
ACT.26.7	Tul antxh uvaʼe nik itxʼebʼ kabʼlaval tanul inqʼa qutenam, inqʼa ixaʼnil Jakoov. Tan sebʼtaq kuxh tiʼ inimal s-qʼiil s-aqʼbʼal. Echetz ant kuxh tiʼ vintxʼebʼon tiʼ u tulebʼal u Kriisto nik motx ixotxhvat in inqʼa iqʼon iviʼ xoʼl inqʼa tij imam Israeel, quqʼesal Agriipa. 
ACT.26.8	¡Kametz veteʼ! ¡Maqetz mam vet paʼv chi, uvaʼ ant kuxh nik innima u titzʼeʼv inqʼa kamnaʼq inpaqte taʼn quBʼaal Tiuxh!
ACT.26.9	Pet tuubʼal uvaʼ iqʼomich u fariseeoil vaʼn, tul tira nikich vitzʼa uvaʼ viqatzich ikʼaxbʼisal inqʼa niman tetz Jesuus, u aj Nasareet. Tul tira kam kuxh txumbʼal nikich inbʼan tiʼ ikʼaxbʼisaleʼ. 
ACT.26.10	Tul echatxh uvaʼe inbʼan tu tenam Jerusaleen. Tan atich vet viqleʼm, atz atich vet t-inqʼabʼ taʼn inqʼa iqʼesal oksan yol vatz quBʼaal Tiuxh taqʼaxaq jaʼ inqʼa niman tetz Jesuus t-tzeʼ. Echetz s-tiʼile nikich motx ex vojqeʼla. Tul nikich injup t-tzeʼ. Oqetz nikich talax iyatzʼax el inqʼa niman tetz Jesuus, tul ant in nikich alon yol tiʼ iyatzʼax el. 
ACT.26.11	Atz nima paqul kuxh motx inkʼaxbʼisa inqʼa niman tetz Jesuus tuulaq junun inqʼa kʼulbʼal ibʼ. Tul tetxhal kuxh nikich motx inyaʼlu, tiʼ uvaʼ laʼich motx teesa iqʼij Jesuus. Tan tira lakpinaʼqich inviʼ s-tiʼ. Xaʼtetze tetxhal kuxh nikich motx ex intxhokeʼ talxh tenam nikich motx ikʼaqeʼ, kʼuxh tal uvaʼ jeqlich inqʼa jit tij imam Israeel.
ACT.26.12	Antetzxh kʼaqich vaʼn vikʼaxbʼisal inqʼa niman tetz Jesuus tu tenam Damaasko. Tan atich vet viqleʼm, atz atich vet t-inqʼabʼ taʼn inqʼa oksan yol vatz Tiuxh. Tul iqʼomalichxh inyakʼil vaʼn uvaʼs aʼlich inbʼenaʼ, tan iqʼomalich vet vaʼl uʼ vaʼn uvaʼ aqʼelich tzaan taʼn inqʼa oksan yol tiʼ itxeyp inqʼa niman tetz Jesuus. 
ACT.26.13	Atichetz ok in tiʼ bʼey, mam quqʼesal, tul aʼxh itxhaqʼaan qʼij, tul vil itxiqun kuʼl val u xamal t-amlikaʼ uvaʼ palnaʼqich itxiqun viʼ u qʼij. Tul tira kuʼl val u xamal s-viibʼa, atz tiibʼa inqʼa vinaq inqʼa txhʼuyich s-viʼ. 
ACT.26.14	Tul yekich motx joqel qukuʼ t-txʼavaʼ s-qukaqaayil. Tul vabʼi val u qul t-quyolbʼal evreeo, u quyolbʼal, oʼ inqʼa tij imam Israeel. Tul ech tal u qul s-ve s-eche: «¡Saaulo, Saaulo, kam s-tiʼil nik ojqeʼla in! Poro txumlebʼal kuxh avatz, tan junt kuxh nik akʼaxbʼisa eebʼ, eche invaʼq u vaʼk uvaʼ sebʼt kuxh tel ka toq tiʼ itzeqʼex ka invaʼq u txhʼitxhʼ uvaʼ tzʼuqel ijuʼ,» xeʼt s-ve.
ACT.26.15	Yaʼne ech val s-eche: «¿Jaʼletz axhe, InBʼaal?» xeʼt in.
ACT.26.15	Tul ech tal s-ve s-eche: «Ine u Jesuus uvaʼ nik ojqeʼla in. 
ACT.26.16	Pet lakpen, tul nal atxakpeʼ. Tan qat inkʼutxh vibʼ see tiʼ uvaʼ toq vaqʼ eeqatzi ibʼanax u vaqʼon tiʼ vinyolbʼal. Tul toq aaqʼ ootzaqiloq inuqul inqʼa yol s-viʼ xoʼl inqʼa tenam tiʼ kam inqʼa qat eela, atz kam inqʼa qat aabʼi. Tul laʼ aaqʼ ootzaqiloq kam tel inqʼa toq inkʼutxh see. Aʼetz vet eeqatze vaʼn. 
ACT.26.17	Tul txheel toq intxhaq bʼen axh xoʼl inqʼa jit tij imam Israeel. Tul in toq kolon axh vatz inqʼa amol s-tijaq imam Israeelil, atz vatz inqʼa jit tij imam Israeel. 
ACT.26.18	Toqetz intxhaq bʼen axh tiʼ bʼen aaqʼt tootzaqi vinuqul tiʼ tootzaqit in, echetz laʼ motx ijalpute inqʼa itxumbʼal tiʼ innimaleʼ, atz tiʼ yeʼ taqʼt tibʼ bʼekʼloq taʼn Satanaas. Tul laʼ ok vet tiqʼabʼ quBʼaal Tiuxh, eche vaʼq tzot uvaʼ at kuxh bʼen tu tokto. Ajtetz laʼ ilon veteʼ, tul aʼ vet u qʼij saq laʼ tila. Tiʼetz vet vijalput vitxumbʼal, atz tiʼ ikʼuqbʼat ikʼuul s-viʼ, tul laʼ inkuy inqʼa ipaʼv. Tul antaq vet tiʼ ikʼulux u nimla tatin sinkʼatza tuchʼ inqʼa in laʼ motx chʼexon,» xeʼt Jesuus s-ve.
ACT.26.19	Pet toqetz val see mam iqʼesal, uvaʼ qat innima kam uvaʼ ikʼutxh quBʼaal Tiuxh s-ve tu amlikaʼ. Echetz yeʼxhkam qat veesa iqʼij viyol Jesuus. 
ACT.26.20	Pet aʼxh bʼaxich ex inpaxsavat u yol xoʼl inqʼa tij imam Israeel tu tenam Damaasko. Yaʼne ex inpaxsa paqte xoʼl inqʼa tij imam Israeel tu tenam Jerusaleen. Yaʼne ex inpaxsa t-jolt inqʼa tenam tuulbʼal Judeea. Yaʼne ex inpaxsa paqte xoʼl inqʼa jit tij imam Israeel. Tul aʼ motx ex val s-xoʼl uvaʼ laʼ motx ijalpu inqʼa itxumbʼal tiʼ yeʼ ipaʼvineʼ, tul aʼ laʼ motx ikʼul vibʼant quBʼaal Tiuxh viqʼesalil t-taanima tiʼ inimal quBʼaal Tiuxh. Echetz laʼ motx ibʼante inqʼa bʼaʼnla txhaq bʼanoʼm tiʼ ikʼutxhtaʼ uvaʼ nuqxhtuʼ qat titzʼal tibʼ.
ACT.26.21	Tiʼetz kuxh inqʼa yol inqʼa nik val sete s-txheel, tul itxey in inqʼa inmol s-tijaq imam Israeel tuulbʼal u tostiuxh. Tul aʼ kʼaqichaq vet taʼn inyatzʼax el. 
ACT.26.22	Pet quBʼaal Tiuxh qat lotxhon in. Tul il in sebʼt ilotxht tel in quBʼaal Tiuxh tiʼ taqʼax ootzaqiloq vinuqul inqʼa yol tiʼ Jesuus s-txheel te inqʼa xaol, kʼuxh at tiqleʼm, atz kʼuxh yeʼl tiqleʼm. Tul taʼn kuxh nik val kam telaʼpun inqʼa yol uvaʼ tzʼibʼamal ka taʼn Moisees tuchʼ jolt inqʼa qʼexsanich tetz viyol quBʼaal Tiuxh. Tan motx tal ka kam uvaʼ laʼ utxhi, atz kam inqʼa laʼ ul s-qiibʼa taʼn quBʼaal Tiuxh. 
ACT.26.23	Atz motx tal ka uvaʼ laʼ kam u Kriisto. Tul laʼ itzʼeʼv u Kriisto inpaqte xoʼl inqʼa kamnaʼq. Aʼetz Kriistoe, u bʼaxa Kʼaola, uvaʼ qat iqʼon bʼey tiʼ u itzʼeʼvchil. Tul antxh u Kriisto ul paxsan inqʼa bʼaʼnla txhaq yol s-quxoʼl, oʼ inqʼa tij imam Israeel, atz xoʼl inqʼa jit tij imam Israeel. Tul ech qat topoon u chitpichil xoʼl inqʼa xaol taʼn u Kriisto, eche itxiqun invaʼq txiqubʼal, —xeʼt Paʼp te Agriipa.
ACT.26.24	Sebʼtichetz talt Paʼp inqʼa yol inqʼae tiʼ ikolt tibʼ vatz u yol, tul jankʼalxh tiʼ iqul Feesto sichʼin tiʼ iyoloneʼ. Tul ech tal Feesto s-eche: —¡Paʼp, tira bʼak yany aviʼ! Tan antxh inqʼa mamala txhusbʼal uvaʼ nik abʼaneʼ qat yansan aviʼ! —xeʼt Feesto.
ACT.26.25	Yaʼne ech tal Paʼp s-eche: —Yeʼle. Jit ine yannaʼq inviʼ, nimla vatz vinaq Feesto. Pet antxhte inqʼa yol uvaʼ nik valeʼ. Tul inuqulxhte. 
ACT.26.26	Tan tootzaql Agriipa, u quqʼesal, uvaʼ jankʼalxh inqʼa yol uvaʼ nik valeʼ, tan echxhte. Tul yeʼl in nik inxoʼv tiʼ talax inqʼa yol vatz Agriipa. Atz yeʼl vaʼq yol nik valeʼ uvaʼ yeʼl koq s-kʼuul Agriipa. Tan tira ech ivatz kaqaayil xaol ul ibʼan Kriisto inqʼa kam vatz u txʼavaʼ, pet bʼane muqel koq ul ibʼant Kriisto, —xeʼt Paʼp te Feesto.
ACT.26.27	Yaʼne ech tal Paʼp te Agriipa s-eche: —Mam quqʼesal, Agriipa, ¿nik aqej inqʼa yol uvaʼ itzʼibʼa ka inqʼa qʼexsanich tetz viyol quBʼaal Tiuxh s-naʼya? Vootzaqle uvaʼ nik anima, —xeʼt Paʼp te Agriipa.
ACT.26.28	Yaʼne ech tal Agriipa s-eche: —Aʼetzebʼ nik aaleʼ uvaʼ nal txhan kuxh laʼ inbʼen s-niman tetz Jesuus, —xeʼt Agriipa.
ACT.26.29	Tul ech tal Paʼp s-eche: —¡QuBʼaal Tiuxh laʼ bʼanon bʼaʼnil, quqʼesal, kʼuxh s-txheel, atz kʼuxh xamel uvaʼ jit koq kuxh axh, pet jankʼal koqxh inqʼa xaol uvaʼ nik abʼin in s-txheel laʼ toksa tibʼ s-niman tetz Jesuus, eche uvaʼ inbʼana! Tul ¡jit koq vet ech laʼ eqitzix s-kadeena, eche vinqitzixeʼ! —xeʼt Paʼp.
ACT.26.30	Yaʼetz kuxh vet Paʼp tiʼ talax u yol uvaʼe, tul motx txakeʼvaq veteʼ. Txakeʼv u mam iqʼesal Agriipa tuchʼ Feesto, u aqʼol kuʼ yol tinuqul. Tul txakeʼv Vereniise tuchʼ jolt inqʼa xaol, inqʼa imolich tibʼ s-tuchʼ. 
ACT.26.31	Tul ijetxhaq vet el tibʼ s-junal. Tul ech motx iyol vet s-vatzaq s-eche: —Yeʼl invaʼq ipaʼv naq uvaʼe nik itxhejaʼ, tul laʼ qaqʼ jaʼ naq t-tzeʼ s-tiʼ, atz laʼ quyatzʼeʼl naq, —xeʼtaq veteʼ.
ACT.26.32	Yaʼne ech tal Agriipa te Feesto s-eche: —Laʼ utxhi laʼ qutxhaqpu el naq uvaʼ yeʼ koq tal naq ibʼen tu tenam Rooma vatz naq u mam quqʼesal, —xeʼt Agriipa.
ACT.27.1	Yaʼne ijeqbʼa vet Feesto viyol tiʼ qok bʼen tuul vaarko viʼ maar tiʼ qubʼen vet tuulbʼal Itaalia. Tul oksal vet bʼen Paʼp tuchʼ jolt inqʼa pereexho tiqʼabʼ val viqʼesal sol uvaʼ Juulioich ibʼij. Tul Auguustaich ibʼij intanul oʼkʼalal (100) inqʼa sol uvaʼ nikich ibʼan Juulio iqʼesalil s-xoʼl. 
ACT.27.2	Yaʼne ok vet bʼen oʼ tuul val u vaarko uvaʼ een tzajnaʼqich tu tenam Adramiitio. Tul aʼ kʼaqich taʼn u vaarko uvaʼ nimal kuxh tenam tziʼ maar laʼich palka, inqʼa tenam uvaʼ at tuulbʼal Aasia. Yaʼne bʼen vet oʼ. Aʼich qumol Aristaarko, u niman tetz Jesuus, atz u aj tenam Tesaloonika, tuulbʼal Masedoonia.
ACT.27.3	Echetz vet eqal, tul aqʼbʼ vet oʼ tu tenam Sidoon. Tul ibʼan Juulio, u qʼesal sol, bʼaʼnil te Paʼp tiʼ ikʼutxht Juulio uvaʼ at taanima Juulio tiʼ Paʼp. Tan ikuy Juulio ibʼen Paʼp soli tetz inqʼa niman tetz Jesuus tu tenam Sidoon. Opoonetz Paʼp tiʼ ijaqax bʼaʼnil te inqʼa niman tetz Jesuus, tiʼ uvaʼ laʼich kʼuulal Paʼp taʼn.
ACT.27.4	Yaʼne el vet bʼen oʼ tu tenam Sidoon, tul ok txhan vet bʼen oʼ inpaqte viʼ maar. Tul ech qupal vet tiibʼa u txʼavaʼ Chiipre uvaʼ at okaʼp tuul u maar tiʼ qukolt qibʼ vatz u kaqiqʼ. Tan aʼl nikich tul vet u kaqiqʼ s-quvatz. 
ACT.27.5	Yaʼne ech qupal paʼl titziʼ u maar tuulbʼal Siliisia, atz tuulbʼal Panfiilia tetxhal qopoon tu tenam Miira tuulbʼal Liisia.
ACT.27.6	Yaʼne tzitzi itxhokvat vet viqʼesal sol val u vaarko uvaʼ, aʼ kʼaqich tuulbʼal Itaalia taʼn. Aʼetz tzajnaʼqich u vaarko tu tenam Alejandriia. Yaʼne ok vet bʼen oʼ s-tuul. 
ACT.27.7	Tul sibʼal qʼij qubʼana. Tan qʼoon kuxh qopoon tu tenam Gniido, tiʼ uvaʼ tan, aʼl nikich tul u kaqiqʼ s-quvatz. Eletz vet bʼen oʼ tu tenam Gniido, tul ech qupal vet txala tuul u txʼavaʼ Kreeta uvaʼ at okaʼp tuul maar. Tan xoʼvebʼalichxh vet tul u kaqiqʼ s-qukʼatza. Echetz tetxhal kuxh ech qupal vet txala u tenam Salmoon. 
ACT.27.8	Tul ech qupal titziʼ u txʼavaʼ Kreeta. Aloq tzaʼlxh qupal tzitzi, tan aʼl nikich tul u kaqiqʼ s-quvatz. Yaʼne opoon vet oʼ tu tal tenam uvaʼ Bʼaʼnla Kʼulbʼal Tibʼ Vaarko ibʼij. Tul naq kuxh atich el u tenam uvaʼe kʼatz u nimla tenam Laseea.
ACT.27.9	Poro sibʼal qʼij maʼtich tiqʼot vet u quxaoneʼ, atz, tiʼ uvaʼ xoʼvebʼalich vet u viʼ maar uvaʼ kʼaqich vet qaʼn, echetz s-tiʼile tal vet Paʼp uvaʼ laʼich kuxh kaj oʼ tzitzi, atz laʼ nalich pal tuulbʼal u txun txheʼv. Atz echetz talt Paʼpe, tiʼ uvaʼ tan, oktuuvreich veteʼ, maʼtich ipal vet paʼl u nimla qʼij xoʼl inqʼa tij imam Israeel uvaʼs nikich motx imaqt itxʼaʼon tiʼ inatxhax Tiuxh tetz u nimla qʼij Jaqbʼal Kuybʼal. Tul inatxhonsa Paʼp te inqʼa imol, inqʼa atich ok tu vaarko. 
ACT.27.10	Tul ech tal Paʼp te inqʼa aj etz vaarko s-eche: —Txa vinaq, nik inatxhp s-ve uvaʼ tzaʼl toq qupal viʼ u maar tu vaarko oq laʼ bʼen oʼ s-txheel. Tan toq tzʼeqonoq oʼ taʼn u mam kaqiqʼ; toq tzʼeqxoq inqʼa iqatz inqʼa iqʼomal taʼn u vaarko. Atz toq yanoq u vaarko. Tul echat kuxh oʼ paqte, tan avoqe kam laʼ qubʼana, —xeʼt Paʼp.
ACT.27.11	Tul jit ech titzʼa u qʼesal sole. Tan aʼl talt u qʼesal sol uvaʼ nal laʼich motx ibʼen u vaarko. Tan ech nikich tale u qʼiʼol vaarko tuchʼ u aj etz vaarko. Jitetz ech uvaʼe tal Paʼp s-te. Tul aʼl yeʼ motx iqejt viyol Paʼp. 
ACT.27.12	Tul atich bʼiil viyanaʼsul tal uvaʼ txakatxhik u vaarko, u iqʼonich tetz Paʼp. Tan ipalebʼalichxh kaqiqʼ atila. Tul jitich ikʼulel uvaʼ laʼich atin u vaarko tzitzi jatvoʼq ichʼ tiʼ itxʼebʼex ipal u txun txheʼv. Echetz s-tiʼile sibʼal inqʼa xaol inqʼa atich ok tu vaarko motx alon uvaʼ laʼich motx ok bʼen paqte viʼ maar. Tan aʼ motx titzʼa uvaʼ bʼaʼn uvaʼ bʼiit kuxh laʼich motx ixaja tul laʼich opoon tu tenam Feniise tuulbʼal Kreeta. Tul bʼaʼnetz laʼich tatin ka u vaarko tzitzi. Tan kaʼpaqʼil nikich kʼulunk u kʼulbʼal vaarko. Paqʼil itziʼ aʼlich ijaʼeʼ; atz paqʼit itziʼ aʼlich ikuʼeʼ. Tul tzitzi laʼich motx itxʼebʼvat ipal iqʼiil u txun txheʼv uvaʼ motx tala. Tul bʼenaq veteʼ.
ACT.27.13	Yaʼne josqʼil kuxh ixeʼt vet val u kaqiqʼ iykabʼoq uvaʼ aʼlen nikich ijaʼul. Aʼetz motx titzʼa inqʼa qʼiʼol vaarko uvaʼ bʼaʼnich kuxhtuʼ, tan aʼl nikich ijaʼul u kaqiqʼ. Yaʼne tiqʼoaq vet jaʼul u txhʼitxhʼ, u txeybʼal ka tetz u vaarko tuul u maar. Tul xeʼt vet bʼen u vaarko xaon titziʼ eluʼl u txʼavaʼ Kreeta. 
ACT.27.14	Bʼiilichetz kuxh tel tzaan u vaarko, tul ul vet vaʼt u mam kaqiqʼ jabʼal uvaʼ aʼlen ikuʼl xoʼl inqʼa txʼavaʼ uvaʼ aʼl ijaʼeʼ. Tul ul vet vatz u vaarko. Tul aʼxh xoʼvebʼalla kaqiqʼ jabʼale uvaʼ yaʼtix ilixi. 
ACT.27.15	Tul tira bʼen vet u vaarko taʼn u mam kaqiqʼ jabʼal. Tul yeʼ oleʼv vet u qʼiʼol tetz tiʼ ixajsal bʼen u vaarko vatz u kaqiqʼ. Pet qutxʼaqmiaq kuxh veteʼ tal laʼich iqʼolik vet oʼ taʼn u mam kaqiqʼ jabʼal. 
ACT.27.16	Tul ok vet bʼen oʼ viʼ maar, tul qukol vet qibʼ tinuq u txʼavaʼ Klaauda vatz u mam kaqiqʼ jabʼal, u txʼavaʼ Klaauda uvaʼ at okaʼp tuul u maar. Tul tetxhalxh qubʼan yaʼl tiʼ qiqʼot jaʼul u tal vaarko uvaʼ qitzich bʼen txala tuul u nimla vaarko, tul qaqʼ jaʼul tuul u nimla vaarko.
ACT.27.17	Maʼtichetz qiqʼot vet jaʼul u tal vaarko tuul u nimla vaarko, tul aʼ vet u iqvil qutxakunsa tiʼ ijekʼex u tuul u nimla vaarko. Yaʼne motx qeesa vet el u chelkin bʼuʼq tivatz u vaarko, echetz yeʼlich laʼ tiqʼol vete u vaarko taʼn u kaqiqʼ. Tan nikich ixoʼva inqʼa qʼiʼol tetz u vaarko vipaxit ok tibʼ u vaarko viʼ vimusanil u maar. Tul qutxʼaqmiaq kuxh veteʼ tal laʼich iqʼolik oʼ taʼn u mam kaqiqʼ jabʼal. 
ACT.27.18	Tul mij nikich iyaʼ u xoʼvebʼalla kaqiqʼ jabʼal, pet aʼ itiʼn u vaarko taʼne tuulbʼal vaʼl aqʼbʼal. Echetz vet s-eqal, tul xeʼtaq vet inqʼa qʼiʼol vaarko tiʼ ikʼonil ka inqʼa iqatz tu maar. 
ACT.27.19	Titoxvichetz vet qʼij, tul mij nikich iyaʼ u xoʼvebʼalla kaqiqʼ jabʼal. Tul motx kʼonil vet ka inqʼa kam xeʼ u maar, inqʼa nik itxakun te u vaarko. Tul ant oʼ motx kʼonin ka. Tul txhʼoʼlisal vet tiqatz u vaarko tzij. 
ACT.27.20	Tul tira yeʼ nikich iyaʼ u xoʼvebʼalla kaqiqʼ jabʼal. Tul sibʼal qʼij uvaʼ tira yeʼl qʼij nikich qil veteʼ. Tul jitoq txʼumil nikich qil vet s-aqʼbʼal. Tul oʼ yeʼ nikich itzʼan vet bʼeeq uvaʼ laʼich elaʼp oʼ tibʼaʼnil. Pet aʼ nikich qitzʼa vet qukameʼ.
ACT.27.21	Tul sibʼalich vet qʼij qutxʼaʼoneʼ. Yaʼne txakp Paʼp. Tul ech tal Paʼp s-eche: —Txa, enima koqxhte u yol uvaʼ val sete. Tul yeʼl koq oʼ el tzaan oʼ tu tenam Kreeta, tul yeʼlebʼ oʼ qat pal oʼ tu kʼaxkʼo. Atz yeʼ qat tzʼeqon oʼ. 
ACT.27.22	Pet toq val sete: Yeʼ kuxh vet xoʼv ex, atz yeʼ txumun vet ex, tan yeʼxhabʼil invaʼq oʼ toq kamoq oʼ. Pet taʼn kuxh toq qutzʼeq u vaarko. 
ACT.27.23	Tan tuulbʼal u aqʼbʼal s-txheelaʼ qat vila uvaʼ at val viaanxel u quBʼaal Tiuxh sinkʼatza, u quBʼaal Tiuxh uvaʼ atoʼk in tiqʼabʼ, atz uvaʼ nik innatxhkʼuula.
ACT.27.24	Tul ech qat tal u aanxel s-ve s-eche: «Paʼp, yeʼ kuxh xoʼv axh, tan tetxhal nik abʼen vatz u mam iqʼesal tu mam tenam Rooma. Tan seʼe tul yeʼl inqʼa xaol toq kamoq, inqʼa at sakʼatza tu vaarko,» chich s-ve. 
ACT.27.25	Echetz yeʼ xoʼv vet ex, tan nik inkʼuqbʼa inkʼuul tiʼ quBʼaal Tiuxh uvaʼ echxh toq ibʼan, eche uvaʼ qat ul tal u aanxel s-ve. 
ACT.27.26	Tul tetxhal kuxh bʼen taqʼ oʼ u vaarko t-invaʼq txʼavaʼ uvaʼ at okaʼp tuul u maar, —xeʼt Paʼp xoʼl inqʼa xaol uvaʼ atich ok tu vaarko.
ACT.27.27	Aʼetzxh tel vet kajlaval aqʼbʼal uvaʼ nikich kuxh qutxʼaqmii tiqʼol vet u vaarko taʼn u xoʼvebʼalla kaqiqʼ jabʼal. Tul aʼ bʼak nikich palk vet oʼ tu maar uvaʼ Adriaatiko ibʼij. Aʼetzxh itxhaqʼaan vet aqʼbʼal, tul bʼen vet bʼiil te inqʼa qʼiʼol vaarko uvaʼ naqich vet kʼatz val u txʼavaʼ uvaʼ at okaʼp tuul u maar. 
ACT.27.28	Yaʼne taqʼaq vet bʼen val u pajbʼal xeʼ u maar. Tul tilaq veteʼ uvaʼ viinqitich jaj atich koʼp u txʼavaʼ. Ixaetz vet u vaarko inbʼiite, tul taqʼaq txhan vet bʼen u pajbʼal ikaʼpaq xeʼ u maar. Tul tilaq veteʼ uvaʼ oʼlavatich kuxh vet jaj atich koʼp u txʼavaʼ. 
ACT.27.29	Yaʼne motx taqʼ vet koʼp kajvaʼl txeybʼal ka tetz tiʼ iqul u vaarko xeʼ u maar, tan nikich motx ixoʼva ipaxit ok tibʼ u vaarko tiʼ u txʼavaʼ. Tul nalich koq kuxh isaqbʼeʼ nikich motx tal veteʼ.
ACT.27.30	Yaʼne titzʼa vet inqʼa nikich taqʼonv tu vaarko itzʼeqtaq tibʼ. Tul xeʼtaq vet tiʼ taqʼax koʼp u tal vaarko tu maar inpaqte, tan aʼaqich isaʼ tok bʼen s-tuul. Tul nikich kuxh motx ibʼan vatz uvaʼ, eche aʼ inqʼa txeybʼal tetz u vaarko uvaʼ atoʼk s-vatz, nikich motx ibʼan ipal kuʼ tuul u maar.
ACT.27.31	Yaʼne ech tal Paʼp te viqʼesal sol, atz te inqʼa sol s-eche: —Oqetz toq itzʼeq tibʼ u qʼiʼol tetz u vaarko tuchʼ inqʼa imol, tul kamchiletz vet etetz, —xeʼt Paʼp te inqʼa sol.
ACT.27.32	Yaʼne nal kuxh itzokʼ vet inqʼa sol u iqvil, u txeyolich tetz u tal vaarko. Tul txhaqp vet bʼen u tal vaarko viʼ maar.
ACT.27.33	Aʼetzxh saʼich isaqbʼ veteʼ, tul tal Paʼp qutxʼaʼoneʼ, jankʼal oʼ inqʼa atich ok oʼ tu vaarko. Tul ech tal Paʼp s-eche: —Kajlavax vet qʼij uvaʼ txʼebʼoʼm kuxh al oʼ tiʼ kam toq yaʼk oʼ s-qukaqaayil. Tul yeʼl oʼ nik qutxʼaʼoneʼ. 
ACT.27.34	Pet bʼanvaq bʼaʼnil, tul txʼaʼonoq oʼ. Tul at quyakʼil laʼ ibʼana, tan yeʼxhabʼil invaʼq oʼ toq kamoq oʼ, —xeʼt Paʼp s-quxoʼl.
ACT.27.35	Yaʼetz kuxh vet Paʼp tiʼ talax u yol uvaʼe, tul tiqʼo tzaan Paʼp val u paan. Tul ech quvatz taqʼ Paʼp taʼntiuxh te quBʼaal Tiuxh s-tiʼ. Tul ipixh Paʼp u paan s-tuul. Tul itxʼaʼ vet Paʼp. 
ACT.27.36	Yaʼne kʼuqatxhaq vet qukʼuul taʼn u yol uvaʼ tal Paʼp. Tul xeʼtaq vet oʼ txʼaʼon paqte. 
ACT.27.37	Tul kaʼvaʼl sieen tuchʼ vaqlaval imutxʼ (276), oʼ inqʼa atich ok oʼ tuul u vaarko. 
ACT.27.38	Maʼtichetz iyaʼ vet qutxʼaʼoneʼ, tul motx kʼonil vet ka inqʼa triigo xeʼ u maar taʼn inqʼa qʼiʼol vaarko tiʼ itxhʼoʼlisal talal tiqatz u vaarko, tan aʼaqich isaʼ uvaʼ yeʼ laʼ pal kuʼ u vaarko jaqʼ u maar.
ACT.27.39	Saqbʼetz veteʼ, tul til vet inqʼa qʼiʼol tetz vaarko val u txʼavaʼ. Poro yeʼ nikich motx ibʼen s-te talaq atich veteʼ. Pet taʼn kuxh nikich isaqi vet eluʼl vitziʼ u maar uvaʼ xoʼlamich taʼn txʼavaʼ tal uvaʼ atich musan uvaʼ txhaqʼaalaichxhtuʼ. Yaʼne iyolaq veteʼ uvaʼ tetxhal kuxh een laʼich bʼenk u vaarko txakeʼvoq viʼ u musan tixoʼl u txʼavaʼ oq laʼich itxʼol taqʼbʼ tzitzi. 
ACT.27.40	Yaʼne motx itzokʼaq vet el inqʼa ikʼaʼil kajvaʼl inqʼa txeybʼal tetz u vaarko tuul u maar. Tul motx taqʼ vet ka xeʼ u maar. Tul motx itzokʼeʼl inqʼa qitzbʼal tetz u qʼiʼbʼal vaarko, tiʼ uvaʼ laʼich motx utxh iqʼiʼtaq bʼen u vaarko. Yaʼne motx toksa vet jaʼ u bʼuʼq tivatz u vaarko inpaqte tiʼ ikʼulux u kaqiqʼ. Tul aʼ nikich ikʼaq vet u vaarko vitziʼ u txʼavaʼ tal uvaʼ atich inqʼa musan. 
ACT.27.41	Poro ech koqe, tan tira ex itxʼap bʼen tibʼ vijuʼ u vaarko xoʼl musan. Tul tira yeʼ tiʼn vet u vaarko. Tul il vet u tiʼ iqul u vaarko nikich ixeʼt eʼpoq taʼn vipumlut ok tibʼ u maar s-tiʼ.
ACT.27.42	Yaʼne iyol vet inqʼa sol s-vatzaq iyatzʼax el inqʼa pereexho, tan aʼ nikich motx ixoʼva uvaʼ nuʼximal laʼich itzʼeqt tibʼ inqʼa pereexho.{*}
ACT.27.43	Poro yeʼ ikuy viqʼesal sol kam uvaʼ nikich titzʼa inqʼa sol, tan yeʼich isaʼ uvaʼ laʼich kameʼl Paʼp. Echetz jatvaʼl inqʼa nikich txʼolon nuʼx, tul bʼekʼex ipaleʼl s-bʼaxa tziʼeʼl u maar taʼn viqʼesal sol. 
ACT.27.44	Pet jolt inqʼa pereexho, inqʼa yeʼ nikich txʼolon nuʼx, tan aʼl motx ibʼanbʼe aqʼin tzeʼ tiʼ inuʼxaq elaʼpun tziʼ u maar. Atz at inqʼa, aʼ motx ibʼanbʼe inqʼa yalaq ipaʼxil u vaarko tiʼ inuʼxaq elaʼpun. Tul yeʼxhabʼil invaʼq kami.
ACT.28.1	Poro bʼaʼnaqich kuxh oʼ s-qelaʼp tziʼ u maar. Yaʼne qabʼi veteʼ uvaʼ Maaltaich bʼak ibʼij u txʼavaʼ uvaʼ at okaʼp tuul u maar. 
ACT.28.2	Tul mam bʼaʼnil motx ibʼan inqʼa aj Maalta s-qe, tan ayaʼlxh oʼ motx ikʼul oʼ tuchʼ bʼaʼnil. Tan motx toksa vet quxamal, tan mam jabʼal, atz mam txheʼv sebʼtiche. 
ACT.28.3	Yaʼne imol tzaan Paʼp kaʼl u tzaqa qʼabʼ tzeʼ. Tul toksa Paʼp t-xamal. Atichetz bʼak val u kan xoʼl inqʼa qʼabʼ tzeʼ. Tul itzʼeq vet tibʼ u kan te vitzʼaʼl u xamal. Tul yekichxh xapul iqʼabʼ Paʼp taʼn. 
ACT.28.4	Tiletz vet inqʼa aj Maalta uvaʼ txhʼunlich vet ok u kan tiʼ iqʼabʼ Paʼp, tul ech motx tal vet s-vatzaq s-eche: —¡Yatzʼol aanimaebʼ uvaʼe! Tan kʼuxh qatxh itxʼol ipal paʼl tu maar, tul yeʼ qat kami, poro tetxhal bʼakxh toq uloq inqʼa yol s-tiibʼa. Tul toq kamoq el, —chichich vet inqʼa xaol tiʼ Paʼp.
ACT.28.5	Yaʼne itziku kuʼ Paʼp u kan t-xamal. Tul yeʼxhkam ibʼan Paʼp taʼn vitxhiʼon u kan. 
ACT.28.6	Aʼetz nikich itxʼebʼ vet inqʼa xaol isipkʼ iqʼabʼ Paʼp. Atz aʼat nikich motx itxʼebʼ veteʼ uvaʼ yeʼ kuxh taqla laʼich kam Paʼp. Nimaletzxh itxʼebʼ inqʼa xaol kam uvaʼ laʼich yaʼk vet Paʼp, tul tilaq veteʼ uvaʼ yeʼxhkam bʼeeq nikich bʼanon Paʼp. Yaʼne motx ijalpu vet inqʼa xaol titzʼabʼal. Tul: —Tiuxhebʼa, —chichichaq vet tiʼ Paʼp.
ACT.28.7	Atichetz val u vinaq tu txʼavaʼ Maalta uvaʼ sibʼichxh itxʼavaʼ atiche. Tul Puuvlioich ibʼij u vinaq, iqʼesalich xoʼl inqʼa xaol. Tul ikʼul oʼ Puuvlio tibʼaʼnil. Tul oxvaʼl qʼij ikʼuula oʼ Puuvlio t-totzotz. Tul tzitzi nikich vatk oʼ. 
ACT.28.8	Oybʼalichetz qʼes vibʼaal Puuvlio taʼn xamal, atz taʼn txʼiila uul. Tul tira atich vet kuʼ vatz txʼatxh. Yaʼne paloʼk Paʼp tiʼ tilix qʼes. Tul inatxh vet Paʼp Tiuxh s-tiʼ. Atz taqʼ vet jaʼ Paʼp iqʼabʼ tiibʼa qʼes, tul yekich ibʼan vet bʼaʼn. 
ACT.28.9	Tiletz vet inqʼa aj Maalta vibʼant qʼes bʼaʼn vibʼaal Puuvlio, tul yekich ex aqʼaxoq vet jolt yaabʼ vatz Paʼp taʼn, tul yekich motx ibʼan vet inqʼa yaabʼ bʼaʼn. 
ACT.28.10	Tul kamaq kuxh motx ibʼan vet tiʼ qulotxhoxeʼ. Atz kamaq kuxh vet oya ex taqʼ s-qe, kam inqʼa laʼich saʼon s-qe tiʼ bʼey.
ACT.28.11	Eletz vet oxvaʼl ichʼ qatin tzitzi tu Maalta, tul bʼen vet oʼ t-val u vaarko uvaʼ een tzajnaʼqich tu tenam Alejandriia. Tan pal val u vaarko uvaʼ atich kuxh tzitzi tiʼ itxʼebʼex ipal paal viqʼiil u txun txheʼv. Tul atich ok ibʼij kaʼvaʼl inqʼa bʼitichla tiuxh tiʼ u vaarko, Kaastor tuchʼ Pooluks.
ACT.28.12	Yaʼne aqʼbʼ vet oʼ tu tenam Sirakuusa. Tul oxvaʼl qʼij pal qubʼan tzitzi. 
ACT.28.13	Eletz vet bʼen oʼ, tul aqʼbʼ vet oʼ tu tenam Reejio. Echetz vet eqal uvaʼs aʼl nikich ijaʼ vet ul u kaqiqʼ. Tul ech vet vaʼt qʼij tul aqʼbʼ vet oʼ tu tenam Puteooli. 
ACT.28.14	Tul ex quleq vet jolol niman tetz Jesuus. Tul motx ijaq bʼaʼnil s-qe tiʼ qukaj s-xoʼl tuulbʼal juqvaʼl qʼij. Yaʼne bʼen vet oʼ tu mam tenam Rooma.
ACT.28.15	Tabʼietz vet jolol inqʼa niman tetz Jesuus qaqʼbʼ t-Rooma, tul ul ikʼul vet oʼ tal uvaʼ nikich imolvat tibʼ xaol tu mam bʼey Aapio, atz tal uvaʼ atich val u atibʼal Oxvaʼl Vatbʼal ibʼij. Taʼnetzxh til Paʼp inqʼa niman tetz Jesuus, tul taqʼ Paʼp taʼntiuxh te quBʼaal Tiuxh s-tiʼ. Tul yekichxh chiibʼ taanima Paʼp. 
ACT.28.16	Aqʼbʼetz vet oʼ tu mam tenam Rooma, tul toksa vet viqʼesal sol inqʼa pereexho tiqʼabʼ viqʼesal sol uvaʼ palnaʼqich tiqleʼm viʼ jolt inqʼa iqʼesal sol. Pet Paʼp, tan kuyux tatin Paʼp s-junalil taʼn viqʼesal sol. Tan vaʼl kuxh sol nikich xeen Paʼp.
ACT.28.17	Oxvaʼlichetz vet qʼij qaqʼbʼ tu mam tenam Rooma tuchʼ Paʼp, tul isaʼ Paʼp inqʼa iqʼesal tijaq imam Israeel. Imoletz vet tibʼ inqʼa iqʼesal kʼatz Paʼp, tul ech tal Paʼp s-xoʼl s-eche: —Txa inmol s-tijaq imam Israeel, toq val sete uvaʼ kʼuxh een txeypik tzaan in s-pereexhoil tu tenam Jerusaleen taʼn inqʼa iqʼesal u qutenam. Tul motx toksa in tiqʼabʼ inqʼa aj Rooma. Tul qat ul in tzitza. Poro yeʼxhkam invaʼq nik inbʼan tiʼ teesal iqʼij u quqʼeʼybʼal, oʼ u tenam inqʼa tij imam Israeel. Atz jitoq nik veesa iqʼij inqʼa nimamal taʼn inqʼa kʼuy qumam. 
ACT.28.18	Pet motxetz tabʼi vet inqʼa aj Rooma inuqul u yol s-ve, tul nikich motx isaʼ intxhaqpul el, tan yeʼl ixeʼ vinpaʼv nikich itxhejaʼ, tiʼ uvaʼ laʼich kameʼl in. 
ACT.28.19	Poro yeʼ motx bʼix tiviʼ inqʼa iqʼesal u qutenam intxhaqpul el. Tetxhaletz kuxh val veteʼ uvaʼ, aʼ laʼ aqʼon kuʼ yol tinuqul s-viʼ u mam iqʼesal tu mam tenam Rooma, uvaʼ tzitza veteʼ. Tul jit aʼ vitzʼabʼal uvaʼ, aʼ vintenam laʼ ul inxotxheʼ. 
ACT.28.20	Echetz qat motx insaʼt exe, tiʼ uvaʼ laʼ til tibʼ quvatz, atz laʼ vaqʼ etootzaqi kam s-tiʼile txeyel in s-pereexhoil. Tan il in qitzel in s-kadeena tiʼ kuxh valt inuqul u tulebʼal u Kriisto uvaʼ ile nik qutxʼebʼ setuchʼ, oʼ inqʼa tij imam Israeel, —xeʼt Paʼp.
ACT.28.21	Yaʼne ech tal inqʼa iqʼesal te Paʼp s-eche: —Yeʼl invaʼq uʼ nik qukʼul taʼn inqʼa aj Judeea seʼe. Atz yeʼxhabʼil invaʼq qumol s-qitzʼin qatzik nik ul xotxhon axh. Atz yeʼxhabʼil invaʼq nik ul alon invaʼq yaabʼla yol seʼe. 
ACT.28.22	Poro nik qusaʼeʼ uvaʼ laʼ qabʼi kam uvaʼ nik eetzʼa tiʼ u uqʼeʼybʼal uvaʼ yaʼn kuxh itxhejaʼ, tan qootzaqle uvaʼ mamala xaol tuulbʼal inqʼa tenam nik motx itxhiʼan s-tiʼ, —xeʼtaq te Paʼp.
ACT.28.23	Yaʼne taqʼ vet ka inqʼa iqʼesal invaʼl qʼij uvaʼ laʼich motx imol tibʼ tiʼ iyolox u yol tiʼ u Kriisto.
ACT.28.23	Opoonetz vet u qʼij, tul mamala vet xaol motx ikʼul tibʼ tal uvaʼ nikich vatk Paʼp. Yaʼne qʼalaʼmxh xeʼt Paʼp tiʼ talax inuqul u yol tiʼ kam nik tulbʼe quBʼaal Tiuxh vibʼant iqʼesalil kʼatz inqʼa xaol. Tul taqʼ Paʼp ootzaqiloq kam ibʼan quBʼaal Tiuxh tu taanima Paʼp. Tul itxhok Paʼp txumbʼal tiʼ ibʼix tiviʼ inqʼa xaol, tiʼ uvaʼ aʼ Jesuuse u Kriisto. Aʼetz nikich ibʼanbʼe Paʼp inqʼa bʼekʼbʼal uvaʼ itzʼibʼa ka Moisees tiʼ ibʼixsal tiviʼ. Atz ant nikich ibʼanbʼe Paʼp inqʼa yol uvaʼ tzʼibʼamal ka taʼn jolt inqʼa qʼexsanich tetz viyol quBʼaal Tiuxh. 
ACT.28.24	Tanuletz kuxh inqʼa xaol motx bʼen s-te, tul motx inima kam inqʼa nikich tal Paʼp. Pet tant xaol yeʼ motx qeon.
ACT.28.25	Tiletz vet Paʼp uvaʼ saʼich motx iyoj vet tibʼ inqʼa xaol s-vatzaq, atz saʼich ijatx vet tibʼ, tul ech tal vet Paʼp s-xoʼl s-eche: —Nuqxh uvaʼ tal viTiuxhil Tiuxh te Isaiias, u qʼexsanich tetz viyol quBʼaal Tiuxh, tiʼ inqʼa kʼuy qumam. Tul aʼ nik ex jaʼpik u yol setiibʼa. Tan ech tal viTiuxhil Tiuxh s-eche:
ACT.28.26	«Quxh xoʼl inqʼa tij
ACT.28.26	imam Israeel
ACT.28.26	tu tenam uvaʼe.
ACT.28.26	Tul ech bʼen aal
ACT.28.26	s-xoʼl s-eche:
ACT.28.26	–Kʼuxh laʼxh tabʼi vinyol,
ACT.28.26	poro laʼ koq bʼen s-te.
ACT.28.26	Atz kʼuxh laʼxh til kam
ACT.28.26	uvaʼ nik inbʼan s-xoʼl,
ACT.28.26	poro laʼ koq pal
ACT.28.26	itxumbʼal s-tuul
ACT.28.26	kam nik elkaʼpun.
ACT.28.27	Tan tira qat tijbʼixiy
ACT.28.27	u taanima u tenam uvaʼe.
ACT.28.27	Tul tzaʼlxh vet nik ipaloʼk
ACT.28.27	tixichin.
ACT.28.27	Tul jupel vet bʼaqʼ ivatz
ACT.28.27	tiʼ tilixeʼ.
ACT.28.27	Laʼetz koq vet isaʼ
ACT.28.27	inimal kam
ACT.28.27	uvaʼ nik val s-te.
ACT.28.27	Atz jitoq laʼ motx taqʼ koʼp
ACT.28.27	t-taanima
ACT.28.27	kam uvaʼ nik motx til
ACT.28.27	inbʼantaʼ;
ACT.28.27	atz kam uvaʼ nik motx tabʼi
ACT.28.27	valtaʼ.
ACT.28.27	Echetz s-tiʼil
ACT.28.27	yeʼ laʼ motx til vet vinuqul
ACT.28.27	tuchʼ bʼaqʼ ivatz.
ACT.28.27	Oqetz laʼ motx isaʼ
ACT.28.27	tabʼil vinuqul tuchʼ
ACT.28.27	inqʼa ixichin,
ACT.28.27	atz oq laʼ motx eleʼl
ACT.28.27	tu taanima,
ACT.28.27	tul laʼ koq motx titzʼaaq vet
ACT.28.27	tibʼ t-inqʼa ipaʼv,
ACT.28.27	tul laʼ motx inbʼan bʼaʼn,
ACT.28.27	–xeʼt viTiuxhil Tiuxh,»
ACT.28.27	chich Isaiias.
ACT.28.28	Echetz toq etootzaqite s-txheel uvaʼ, aʼ vet toq paxsalik viyolbʼal quBʼaal Tiuxh xoʼl inqʼa xaol, inqʼa jit tij imam Israeel tiʼ ichitp t-inqʼa ipaʼv. Tan aʼ vet inqʼae toq motx bʼenoq viyolbʼal Tiuxh s-te tiʼ Jesuus, —xeʼt Paʼp.
ACT.28.29	Tabʼietz kuxh vet inqʼa tij imam Israeel u yol uvaʼ tal Paʼp, tul yekich motx bʼen veteʼ. Yaʼne mam yojo ibʼ motx ex ibʼan vet s-vatzaq tiʼ u yol uvaʼ motx tabʼi.
ACT.28.30	Kaʼvaʼletz yaʼbʼ atin Paʼp t-val u kʼam otzotz tu mam tenam Rooma. Tul nikich ikʼul Paʼp inqʼa xaol tibʼaʼnil, inqʼa nikich ex ilon Paʼp. 
ACT.28.31	Tul tira atich tokebʼal Paʼp tiʼ talax viyolbʼal quBʼaal Tiuxh tiʼ Jesuus t-Rooma. Tan nikich ipaxsa paʼl Paʼp inuqul u yol tiʼ kam nik tulbʼe quBʼaal Tiuxh ibʼant iqʼesalil kʼatz inqʼa xaol. Tul nikich itxhus Paʼp jankʼal inqʼa yol tiʼ u quBʼaal Jesuus. Tul yeʼl bʼeeq Paʼp nikich ixoʼv tiʼ talax viyolbʼal quBʼaal Tiuxh, atz yeʼxhabʼil invaʼq nikich maqon Paʼp s-tiʼ.
ROM.1.1	In Paʼp, vaʼl te inqʼa taqʼonvil quBʼaal JesuKriisto. Tan qat isaʼ tzaan in quBʼaal Tiuxh tiʼ inbʼen sitxhaq, atz siapoostol. Tul qat ichʼexeʼl in tiʼ ipaxsal inqʼa bʼaʼnla txhaq yol tiʼ quBʼaal JesuKriisto, inqʼa yol uvaʼ tzajnaʼq kʼatz quBʼaal Tiuxh.{*}
ROM.1.2	Aʼetz inqʼa bʼaʼnla txhaq yole uvaʼ alel ka taʼn quBʼaal Tiuxh s-naʼya te inqʼa qʼexsanich tetz viyol tiʼ u tul u quBʼaal JesuKriisto. Tul motx itzʼibʼa vet ka t-inqʼa loqʼola iyol quBʼaal Tiuxh. 
ROM.1.3	Aʼetz inqʼa bʼaʼnla txhaq yole tiʼ viKʼaol quBʼaal Tiuxh; aʼe u quBʼaal JesuKriisto, uvaʼ bʼen s-alam aanima tiʼ pal tiqʼot vixaʼnil kʼatz inqʼa tij imam Daviid; 
ROM.1.4	pet iKʼaolxh quBʼaal Tiuxh, tiʼ uvaʼ kʼuxh maʼtich ikam u quBʼaal JesuKriisto, tan itzʼeʼv inpaqte taʼn viTiuxhil Tiuxh. Tan ech uvaʼe ikʼutxh viTiuxhil Tiuxh tuchʼ u nimla tiqleʼm, tiʼ uvaʼ chʼexichla aanimaich u Kriisto. Aʼetz vet JesuKriisto, quBʼaal. 
ROM.1.5	Tul aʼetz vet quBʼaal JesuKriisto qat chʼexon in s-vaʼl bʼanol itxhaq taʼn vibʼaʼnil uvaʼ jit inkʼulel laʼ inkʼula. Tan aʼ qat qukʼulvat u aqʼon tiqʼabʼ quBʼaal JesuKriisto tiʼ ipaxsal inqʼa bʼaʼnla txhaq yol s-tiʼ. Echetz nik isaʼt tzaan quBʼaal Tiuxhe inqʼa xaol tiʼ tok s-niman tetz tiʼ vikʼuqbʼat ikʼuul tiʼ quBʼaal JesuKriisto. Tul nik isaʼ tzaan niman tetz xoʼl jankʼal inqʼa jit tij imam Israeel. Echetz laʼ inimal vete u quBʼaal JesuKriisto taʼn. 
ROM.1.6	Tul ant ex, saʼel vet tzaan ex taʼn quBʼaal Tiuxh. Atz antetz vet ex, atoʼk ex xoʼl inqʼa qat motx niman Jesuus.
ROM.1.7	Echetz nik intzʼibʼat bʼene u uʼ sete, jankʼal ex inqʼa een ex tu tenam Rooma, atz jankʼal ex inqʼa at taanima quBʼaal Tiuxh setiʼ, atz qat isaʼ tzaan ex, tiʼ uvaʼ tira laʼ ejetxheʼl etibʼ kʼatz u paʼv.
ROM.1.7	Tul aʼ u quBʼaal Tiuxh tuchʼ u quBʼaal JesuKriisto laʼ aqʼon vibʼaʼnil sete, tul aʼ vibʼaʼnil laʼ atin tetaanima.{*}
ROM.1.8	Bʼaxaetz toq val sete, uvaʼ nik vaqʼ taʼntiuxh te quBʼaal Tiuxh setiʼ, jankʼal ex inqʼa niman tetz Jesuus tu mam tenam Rooma. Tan tiʼ uvaʼ qat palk u quBʼaal JesuKriisto, echetz nik tutxh vet qaqʼt taʼntiuxhe te u quBʼaal Tiuxh. Niketz vaʼq taʼntiuxh te quBʼaal Tiuxh setiʼ, tan nik vabʼi uvaʼ talaq kuxh tenam vatz txʼavaʼ nik alaxik bʼaʼnla yol setiʼ, tiʼ etok s-niman tetz Jesuus. 
ROM.1.9	Tul tootzaql quBʼaal Tiuxh uvaʼ bʼenamen nik tulsa sinkʼuul tiʼ voksat tzaan ex tuul vinyol uvaʼs nik innatxht Tiuxh, quBʼaal Tiuxh uvaʼ ayaʼlxh inkʼuul nik inbʼan u taqʼon tiʼ inpaxsat inqʼa bʼaʼnla txhaq yol tiʼ Jesuus, viKʼaol. 
ROM.1.10	Tul nik injaq te quBʼaal Tiuxh txhaq paq uvaʼ, tetxhal koqxh laʼ opoon invaʼq qʼij, tul laʼ nal bʼen insoli ex.
ROM.1.11	Tan tira nik insaʼeʼ laʼ bʼen vil ex. Tan nik insaʼe uvaʼ laʼ tel bʼen val inuqul jolt txumbʼal sexoʼl uvaʼ nik taqʼ viTiuxhil Tiuxh s-lotxhbʼal etetz tiʼ echʼij s-bʼaʼn kʼatz quBʼaal Tiuxh. 
ROM.1.12	Tul aʼ nik vale uvaʼ laʼ qulotxh qibʼ s-quvatzaqil tiʼ taqʼt tibʼ qutial tiʼ inimal quBʼaal JesuKriisto.
ROM.1.13	Ex, inmol s-niman tetz Jesuus, nik insaʼeʼ laʼ vaqʼ etootzaqi tiʼ bʼen vilt ex. Tul jatpaqx kuxh voksa tibʼeyil vinbʼen sexoʼl. Pet aʼe tan, nik inmaqtxʼ tiʼ inbʼen tiʼ esolileʼ. Tan aʼ vitzʼabʼal tiʼ vinbʼen sexoʼl uvaʼ laʼ tel chʼij ex kʼatz quBʼaal Tiuxh, eche ichʼij viʼoq tzeʼ. Tan aʼ vitzʼabʼal uvaʼ laʼ inlotxh ex tiʼ echʼij kʼatz quBʼaal Tiuxh, eche nik inlotxht jolt niman tetz Jesuus tiʼ ichʼij kʼatz quBʼaal Tiuxh, inqʼa t-jolt tenam, inqʼa jit tij imam Israeel.
ROM.1.14	Poro ile nik innatxheʼ uvaʼ at viqatz tiʼ talax inqʼa bʼaʼnla txhaq yol tiʼ Jesuus te jankʼal inqʼa xaol, inqʼa yeʼx ootzaqinaʼq tetz quBʼaal Tiuxh. Kʼuxh inqʼa xaol, inqʼa nik yolbʼen u yolbʼal grieego, atz kʼuxh inqʼa yeʼ nik yolbʼen grieego; atz kʼuxh inqʼa ataqxh tootzaqibʼal, atz kʼuxh inqʼa yeʼl tootzaqibʼal. 
ROM.1.15	Echetz aʼ tzʼeʼy in tiʼ ipaxsal inqʼa bʼaʼnla txhaq yol sexoʼl, ex inqʼa een ex tu mam tenam Rooma.
ROM.1.16	Tul nuqxhtuʼ, tan in yeʼ laʼ chʼixv in tiʼ ipaxsal inqʼa bʼaʼnla txhaq yol tiʼ Jesuus; pet aʼl tuchʼxh vaanima toq inpaxsavat. Tan aʼ inqʼae, sibʼ tiqleʼm qat itxakunsa quBʼaal Tiuxh tiʼ ichitp inqʼa xaol tiʼ yeʼ bʼen tilt u kʼaxkʼo tiʼ inqʼa ipaʼv, jatvaʼl inqʼa laʼ motx qeon quBʼaal Jesuus. Tul aʼxh inqʼa tij imam Israeel kʼaqel s-bʼaxa taʼn quBʼaal tiʼ ikʼulux viyolbʼal, yaʼne inqʼa jit tij imam Israeel.{*}
ROM.1.17	Echetz aʼ inqʼa bʼaʼnla txhaq yol tiʼ Jesuus nik aqʼon ootzaqiloq kame uvaʼ nik ikuyux vipaʼv inqʼa xaol, tiʼ uvaʼ jit vet aj paʼvom vatz quBʼaal Tiuxh laʼ ibʼana. Tiʼetz kuxh viqejt inqʼa xaol quBʼaal Jesuus, tul jit vet aj paʼvom vatz quBʼaal Tiuxh, atz tiʼ vikʼuqbʼat tel ikʼuul s-tiʼ. Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
ROM.1.17	—Tiʼ vikʼuqbʼat inqʼa xaol ikʼuul
ROM.1.17	tiʼ quBʼaal Tiuxh,
ROM.1.17	tul jit vet aj paʼvom vatz quBʼaal Tiuxh.
ROM.1.17	Tul yeʼl vet iyaʼebʼal imotxebʼal qʼij isaq
ROM.1.17	laʼ ibʼan tiʼ vikʼuqbʼat ikʼuul,
ROM.1.17	—chich u yol.
ROM.1.18	Tul alel tzaan t-amlikaʼ taʼn quBʼaal Tiuxh s-naʼya uvaʼ yeʼ nik isaʼ quBʼaal Tiuxh jankʼal inqʼa paʼv nik ibʼan inqʼa xaol, jankʼal eche uvaʼ yeʼ nik motx toksa inqʼa xaol quBʼaal Tiuxh s-tuul; atz inqʼa yaabʼla txumbʼal nik motx ibʼan inqʼa xaol. Tan yeʼ ibʼan vinuqul tiʼ viyaabʼla txumbʼal. Tan aʼetz inqʼae, at vet jaʼp vikʼaʼnal quBʼaal Tiuxh s-tiibʼa. Tul kʼuxhetz ootzaqimalxh vet tzaan taʼn inqʼa xaol, uvaʼ kʼaʼn quBʼaal Tiuxh tiʼ inqʼa paʼv, pet antetz kuxh vet inqʼa yeʼbʼaʼn, inqʼa nik motx ibʼaneʼ, nik maqon tootzaqit vinuqul tiʼ quBʼaal Tiuxh.{*}
ROM.1.19	Tan jankʼal inqʼa xaol nik ibʼen s-te uvaʼ at quBʼaal Tiuxh. Tan veqlelxhtuʼ uvaʼ antxh quBʼaal Tiuxh nik aqʼon tootzaqi inqʼa xaol. 
ROM.1.20	Tan kʼuxh yeʼ naʼl kam bʼanel taʼn, atz kam vitxumbʼal u quBʼaal Tiuxh, poro aʼ nik ikʼutxhvat kam bʼanel taʼn vitxumbʼal quBʼaal Tiuxh tiʼ tilix inqʼa kam, inqʼa viinqixsamal ka taʼn. Tul tira veqlelxhtuʼ uvaʼ sibʼ tatin u quBʼaal Tiuxh tuchʼ u tiqleʼm uvaʼ yeʼl iyaʼebʼal, atz tuchʼ vimam txumbʼal s-junalil. Echetz yeʼxhabʼil invaʼq laʼ txhej iyol uvaʼ: —Yeʼ vootzaqle oq at quBʼaal Tiuxh, —chaq koq.
ROM.1.21	Kʼuxhetz ootzaqimalich vet quBʼaal Tiuxh taʼn inqʼa xaol, poro tira yeʼ motx toksa iqʼij quBʼaal Tiuxh sitiuxh. Atz jitoq motx taqʼ taʼntiuxh te quBʼaal Tiuxh. Pet aʼ motx toksavat vet bʼen inqʼa titzʼabʼal tiʼ inqʼa kam uvaʼ yeʼxhkam laʼ taqʼa. Tiʼetz viyaabʼla txumbʼal, tul jitoq motx bʼen vet s-te kame uvaʼ nikich isaʼ quBʼaal Tiuxh s-te, eche invaʼq xaol uvaʼ tira at tuul tokto. 
ROM.1.22	Kʼuxhetz nikich motx tal tibʼ s-aj txumbʼal, poro aʼl ipal iviʼ motx ibʼen vet s-bʼokkin tiʼ ipalsat yol. 
ROM.1.23	Tan aʼ motx tal vet sitiuxh ivatzibʼal xaol uvaʼ at ikamebʼal, atz aʼ tal vet sitiuxh ivatzibʼal txoo, atz ivatzibʼal tzʼichin, atz ivatzibʼal kalabʼaq txoo, inqʼa kajvaʼl toq, atz ivatzibʼal txoo, inqʼa aʼl nik ijuxu tibʼ vatz txʼavaʼ. Pet jitetz vet aʼ quBʼaal Tiuxh tal sitiuxh, uvaʼ sibʼ tatineʼ, atz uvaʼ mij paqul laʼ kami.
ROM.1.24	Echetz vet s-tiʼile, tul antxh vet quBʼaal Tiuxh txhaqpun tiʼ ibʼant kam inqʼa paʼv nikich motx tatxhva tu taanima, inqʼa txoqebʼal kʼuulla atxhaʼv tetz yansa ibʼ, uvaʼ jit ikʼulel laʼich ibʼana. Tul tira kuxh motx ichʼixvisaaq vet inqʼa itxhiʼoʼl tiʼ ibʼant inqʼa kamaq kuxh paʼvil s-vatzaqil. 
ROM.1.25	Echetz aʼ vet ivatzil vinimal u quBʼaal Tiuxh uvaʼ inuqulxhtuʼ, motx ibʼana uvaʼ, aʼ motx inatxhkʼuula vet sitiuxh inqʼa bʼitichla tiuxh uvaʼ jitxh Tiuxh. Tan aʼ kuxh motx inatxhkʼuula, atz motx toksa vet iqʼij, inqʼa ivatzibʼal inqʼa iviinqixsaʼm quBʼaal Tiuxh. Tul jit aʼ quBʼaal Tiuxh, u viinqixsan inqʼa kam, motx toksa iqʼij, u quBʼaal Tiuxh uvaʼ ikʼulelxh laʼ oksal iqʼij s-txheel, atz t-inqʼa jattanulxh yaʼbʼ uvaʼ yaʼn tuleʼ. Tul echxh laʼ ibʼane.
ROM.1.26	Echetz antxh vet quBʼaal Tiuxh kuyun tiʼ ibʼant inqʼa chʼixvebʼalla atxhaʼv tiʼ iyansat tibʼ. Echetze inqʼa ixoq, tan tira motx ijalpu vet titzʼal inqʼa atxhaʼv uvaʼ atxhka. Tan jit aʼ nikich ibʼan vet kam uvaʼ ibʼan ka quBʼaal Tiuxh, tiʼ uvaʼ vaʼl vinaq, vaʼt ixoq laʼ ikʼul tibʼ s-vatzaq. Pet ant kuxh vet ixoq tuchʼ vaʼt ixoq nikich ikʼul tibʼ s-vatzaq. 
ROM.1.27	Tul echat kuxh inqʼa vinaqe. Tan jitat aʼ titzʼa vet inqʼa atxhaʼv uvaʼ atxhka kam uvaʼ ibʼan ka quBʼaal Tiuxh, tiʼ uvaʼ vaʼl vinaq tuchʼ vaʼt ixoq laʼ ikʼul tibʼ s-vatzaq. Pet aʼl ipal vet iviʼ atxhaʼv s-kʼatza tiʼ imol s-vinaqil. Tul antxh vet vinaq tuchʼ vinaq nikich ikʼul tibʼ s-vatzaq. Tul tira chʼixvebʼal uvaʼ nikich ibʼan vet inqʼa vinaq. Tul tiʼ inqʼa itxoqebʼal kʼuulla bʼanoʼm, tul motx itxhok tul u kʼaxbʼichil s-tiibʼa uvaʼ ikʼulelxh vet motx tatxhi.
ROM.1.28	Tan aʼl motx talt vet yol, tiʼ uvaʼ yeʼxhkam laʼ taqʼ u tootzaqil quBʼaal Tiuxh taʼn inqʼa xaol. Tiʼetz uvaʼ ech motx titzʼae, tul ikuy vet quBʼaal Tiuxh ibʼant inqʼa yanebʼal kʼuulla txumbʼal tetz inqʼa titzʼabʼal, atz tiʼ ibʼant vet inqʼa yeʼbʼaʼn, inqʼa jit ikʼulel laʼ bʼanaxi. 
ROM.1.29	Tul tira kuxh motx itxhaqpuaq vet tibʼ tiʼ ibʼanax kamaq kuxh yaabʼla txumbʼalil, inqʼa yeʼbʼaʼn. Tul tira kuxh motx teesaaq vet tibʼ t-bʼey tiʼ ibʼanax inqʼa yansa ibʼ, atz tiʼ ibʼanax jankʼale inqʼa jiqʼal, atz inqʼa kantxhaqla itzʼabʼal. Tul aʼ kuxh vet u txhiʼal kʼuul tiʼ imol nikich motx ibʼaneʼ, atz inqʼa yatzʼoʼm, atz inqʼa txhʼaʼo, atz inqʼa subʼuʼm, atz inqʼa yaabʼla yol laʼ tal tiʼ imol, atz kamaq tel kuxh yeʼbʼaʼnil, 
ROM.1.30	txhejsan yol tiʼ imol, eesan iqʼij quBʼaal Tiuxh, eesan iqʼij imol, oksanaq iqʼij s-junal, kʼaxbʼisan imol tuchʼ iyoloneʼ, txhulinaq tetz yeʼbʼaʼn, palsanaq iyol itxutx ibʼaal, 
ROM.1.31	yeʼlaq itxumbʼal tiʼ tatineʼ, nik kuxh ixaon titzʼabʼal, atz tira yeʼl taanima tiʼ titzʼin tatzik, yeʼxhabʼil kuxh at itxaʼk s-te, tira tij kuxh ikʼuul tiʼ ikʼaxbʼisal imol. 
ROM.1.32	Tul tootzaqlaqe uvaʼ, aʼ vet u kamchil ikʼulel inqʼa xaol, inqʼa laʼ bʼanon inqʼa yeʼbʼaʼn inqʼae. Atz tootzaqle uvaʼ ech uvaʼe bʼekʼel taʼn quBʼaal Tiuxh uvaʼ ikʼulelxhtuʼ. Kʼuxhetz tootzaq veteʼ, tul jitetz taʼn koq kuxh inqʼa paʼv sebʼt tiʼ ibʼanaxeʼ inqʼae, pet aʼl nik ichiibʼ tiʼ jaʼl inqʼa nik tok bʼen tiʼ ibʼanax inqʼa paʼv s-kʼatza.
ROM.2.1	Echetz ikʼulelxh inqʼa xaol s-kaqaayil u kʼaxbʼichil vatz quBʼaal Tiuxh. Tiʼetz uvaʼ ikʼulelxh inqʼa xaol u kʼaxbʼichil, tul yeʼxhabʼil invaʼq laʼ utxh talt yol tiʼ imol, kʼuxh jabʼilxhtuʼ, eche uvaʼ nik ebʼan tiʼ inqʼa jit tij imam Israeel. Tan, tiʼ uvaʼ nik etal yol tiʼ inqʼa emol, tul juntetz kuxh nik etaqʼ jaʼpe u yol setiibʼa.{*}
ROM.2.2	Tul qootzaqle uvaʼ, aʼ nik bʼenk quBʼaal Tiuxh tiʼ vinuqul tiʼ taqʼt jaʼp u yol tiibʼa inqʼa xaol, inqʼa nik bʼanon inqʼa paʼv inqʼae. 
ROM.2.3	Echetz s-tiʼile toq taqʼ jaʼp quBʼaal Tiuxh u yol tiibʼa inqʼa nik alon yol tiʼ imol, eche uvaʼ nik ebʼaneʼ. Tan echat kuxh nik epaʼvin, eche vemol uvaʼ nik etal yol s-tiʼ. Echetz yeʼxhabʼil vaʼq ex laʼ itzʼan uvaʼ jit ant ex laʼ aqʼax kuʼ yol tinuqul setiʼ, tiʼ ebʼen tu kʼaxbʼichil taʼn quBʼaal Tiuxh.
ROM.2.4	Pet bʼenoqetz sete, ex inqʼa nik alon yol tiʼ emol, uvaʼ mam yol vibʼaʼnil quBʼaal Tiuxh tiʼ ikuyux inqʼa epaʼv, ex inqʼa ant ex tiʼ ibʼanax inqʼa yeʼbʼaʼn. Kamal jit ant ex nik txhokon u kuybʼal nik tal quBʼaal Tiuxh sete. Atz bʼenoqat sete uvaʼ il quBʼaal Tiuxh nik ikotxʼ ivatz sete, ex inqʼa bʼanolaq tetz yeʼbʼaʼn, tiʼ etitzʼat etibʼ. Atz bʼenoqat sete uvaʼ ile txʼebʼoʼmy al setiʼ. Tan aʼ titzʼabʼal uvaʼ laʼ etitzʼa etibʼ t-inqʼa epaʼv.{*}
ROM.2.5	Pet tiʼetz u tial ekʼuul tiʼ ibʼanax u paʼv, ex inqʼa nik alon yol tiʼ vemol, atz tiʼ vetijbʼixsat vetaanima tiʼ yeʼ enimat quBʼaal Tiuxh, tul aʼletz vet nik emolt jaʼp u kʼaxbʼichil setiibʼa. Tan laʼ opoon invaʼl qʼij uvaʼ laʼ taqʼ kuʼ quBʼaal Tiuxh inqʼa yol tinuqul uvaʼ ikʼulelxh laʼ jaʼp setiibʼa. Tul laʼ etatxhi vikʼaʼnal quBʼaal Tiuxh tiʼ vepaʼv. 
ROM.2.6	Tan aʼ laʼ bʼenk quBʼaal Tiuxh tiʼ vibʼanoʼm junun inqʼa xaol, yaʼne laʼ taqʼ quBʼaal Tiuxh s-te kam uvaʼ ikʼulel laʼ ikʼul junun.
ROM.2.7	Tan qʼij saq uvaʼ yeʼl iyaʼebʼal imotxebʼal laʼ taqʼ quBʼaal Tiuxh te inqʼa xaol uvaʼ bʼenamen nik ibʼant yaʼl tiʼ ibʼanax u bʼaʼn, atz inqʼa nik txhokon tatin tu nimla tatin quBʼaal Tiuxh, atz inqʼa nik txhokon u toksal iqʼij taʼn quBʼaal Tiuxh. Aʼetz inqʼae, yeʼl inpaqul laʼ kam veteʼ.
ROM.2.8	Pet koq inqʼa xaol uvaʼ, aʼ kuxh u tetz nik toksa, tan aʼetz inqʼae, laʼ ul vikʼaʼnal quBʼaal Tiuxh s-tiibʼa, atz laʼ lakp iviʼ quBʼaal Tiuxh s-te. Atz aʼetz inqʼae, nik eesan iqʼij vinuqul uvaʼ nik tal quBʼaal Tiuxh. Tul aʼ kuxh at vet ok tiviʼ ibʼanax inqʼa yeʼbʼaʼn. 
ROM.2.9	Tan quBʼaal Tiuxh laʼ bʼanon uvaʼ laʼ motx pal titzaʼlal, atz tu mam txumlebʼal, jankʼal inqʼa bʼanol tetz yeʼbʼaʼn. Tul aʼxh bʼaxa tzij tiibʼa inqʼa tij imam Israeel, yaʼne inqʼa jit tij imam Israeel.
ROM.2.10	Pet jatvaʼl inqʼa xaol uvaʼ, aʼ nik ibʼan u bʼaʼn, tan laʼ bʼen atinoq tu nimla tatin quBʼaal Tiuxh. Atz laʼ oksal iqʼij taʼn quBʼaal Tiuxh. Atz aʼ vibʼaʼnil quBʼaal Tiuxh laʼ motx atin vet tu taanima, tul aʼxh bʼaxa tzij inqʼa tij imam Israeel, yaʼne inqʼa jit tij imam Israeel. 
ROM.2.11	Tan vatz u quBʼaal Tiuxh, tan yeʼl nim, atz yeʼl txhʼoj.
ROM.2.12	Tul at xaol nik ipaʼvineʼ uvaʼ yeʼ tootzaq inqʼa bʼekʼbʼal. Tul jatuetz laʼ motx kami, tul laʼ aqʼax kuʼ yol tinuqul s-tiibʼa taʼn quBʼaal Tiuxh. Pet yeʼ laʼ ibʼanbʼe quBʼaal Tiuxh inqʼa bʼekʼbʼal s-tiʼ. Tul yek vet tu kʼaxbʼichil s-kaqaayil. Atz atat xaol nik ipaʼvineʼ uvaʼ tootzaq inqʼa bʼekʼbʼal, tul nik inima inqʼa bʼekʼbʼal. Tul jatuetz laʼ motx kami, tul laʼ aqʼax kuʼ yol tinuqul s-tiibʼa taʼn quBʼaal Tiuxh. Tul aʼ laʼ ibʼanbʼe quBʼaal Tiuxh inqʼa bʼekʼbʼal s-tiʼ. Tul yek vet tu kʼaxbʼichil s-kaqaayil. Pet aʼ laʼ bʼenk quBʼaal Tiuxh tiʼ taqʼax kuʼ yol tinuqul s-tiibʼa inqʼa xaol, maq tootzaqich inqʼa bʼekʼbʼal, maq yeʼ tootzaqiche.{*}
ROM.2.13	Tan jit aʼ nik tal quBʼaal Tiuxh s-jik inqʼa xaol, inqʼa nik kuxh abʼin inqʼa bʼekʼbʼal. Pet aʼ nik tal quBʼaal Tiuxh s-jik, inqʼa nik niman kam uvaʼ nik tal inqʼa bʼekʼbʼal.
ROM.2.14	Kʼuxhetz yeʼl inqʼa bʼekʼbʼal nik ibʼekʼon tiibʼa inqʼa jit tij imam Israeel, poro aʼ iqʼomal tzaan taʼn inimal kam uvaʼ nik tal inqʼa bʼekʼbʼal. Tan junt kuxh nik ibʼekʼ tibʼ s-junal tiʼ ibʼanax u jik, kʼuxh yeʼ tootzaq inqʼa bʼekʼbʼal. 
ROM.2.15	Tul aʼetz nik motx ikʼutxheʼ uvaʼ tuchʼ taanima nik motx ibʼaneʼ kam inqʼa bʼekʼbʼal tzʼibʼamal. Tul junt kuxh nik motx inatxhbʼe tibʼ tiʼ yeʼ ipaʼvineʼ. Kʼuxh at uvaʼ nik tal u titzʼabʼal s-te uvaʼ paʼv nik ibʼaneʼ, atz at uvaʼ nik tal u titzʼabʼal s-te uvaʼ jit paʼv nik ibʼaneʼ. 
ROM.2.16	Tan laʼ opoon vaʼl qʼij uvaʼ laʼ tal vet quBʼaal Tiuxh taqʼt kuʼ u quBʼaal JesuKriisto inqʼa yol tinuqul. Tul aʼ laʼ taqʼ kuʼ yol tinuqul tiʼ jankʼal vipaʼv inqʼa xaol, kʼuxh muqel qat ibʼantaʼ. Aʼetz inqʼa yole, inqʼa nik valeʼ, uvaʼs nik inpaxsat inqʼa bʼaʼnla txhaq yol tiʼ u quBʼaal JesuKriisto xoʼl inqʼa xaol.
ROM.2.17	Echetze ex, inqʼa tij imam Israeel, tan aʼ txhabʼamal tok teviʼ uvaʼ, ex ichʼexich quBʼaal Tiuxh. Pet aʼe tan, yeʼ nik ekʼutxh tuchʼ venimataʼ. Tan nik etoksa txha eqʼij, tiʼ uvaʼ, ex tij imam Israeel, vitenam quBʼaal Tiuxh. Tul nikat etoksa txha eqʼij, tiʼ uvaʼ, aʼ kolbʼal etibʼ jankʼal inqʼa yol, atz inqʼa bʼekʼbʼal uvaʼ motx itzʼibʼa ka Moisees. Tul tira nik etaqʼ txha bʼen etibʼ s-nim, tiʼ uvaʼ bʼaʼn kuxh etatin tuchʼ quBʼaal Tiuxh nik enatxheʼ. 
ROM.2.18	Tul nikat etoksa txha eqʼij, tiʼ uvaʼ etootzaq vet kam uvaʼ nik isaʼ quBʼaal Tiuxh. Tul nik etel vet s-tuul kame inqʼa bʼaʼnla txumbʼal laʼ bʼanaxi, tan txhusel vet etibʼ tiʼ inqʼa bʼekʼbʼal. 
ROM.2.19	Tul txhabʼamalat kuxh tok teviʼ, tiʼ uvaʼ, aʼ ex alol inuqul inqʼa yol, atz inqʼa bʼekʼbʼal te inqʼa xaol, inqʼa yeʼ ootzaqin tetz. Tul aʼ nik enatxheʼ uvaʼ ech vete ex txhʼiqin tetz inqʼa tzot, inqʼa yeʼ nik til ibʼey. Tul txhabʼamalat kuxh tok teviʼ uvaʼ, aʼ ex kʼutxhul tetz inqʼa bʼaʼnla txumbʼal tetz quBʼaal Tiuxh xoʼl inqʼa xaol, inqʼa jit tij imam Israeel. Tul ech vete txiqubʼal etatin xoʼl inqʼa xaol, inqʼa at tu tokto nik enatxheʼ. 
ROM.2.20	Tul txhabʼamalat kuxh tok teviʼ, tiʼ uvaʼ, ex vet aqʼol itxumbʼal inqʼa xaol, inqʼa tira yeʼ tootzaqle kam uvaʼ nik isaʼ quBʼaal Tiuxh. Tul ex vet txhusul tetz inqʼa xaol, inqʼa bʼiil txhan vatziʼ tootzaqle. Echetz vet vetitzʼabʼale s-tiʼ, tan jankʼal inqʼa yol, atz jankʼal inqʼa bʼekʼbʼal uvaʼ motx itzʼibʼa ka Moisees at ka sexoʼl, tul aʼat etitzʼabʼal uvaʼ, aʼ taqʼil u tootzaqil quBʼaal Tiuxhe, atz u taqʼil vinuqul. Aʼe u tootzaqil inqʼa bʼekʼbʼal uvaʼ itzʼibʼa ka Moisees.
ROM.2.21	Bʼantan bʼaʼn ex qʼaoq, tiʼ itxhusux inqʼa xaol. Pet aʼe tan, aʼ, ex yeʼ nik etxhus etibʼ. Tan nik etal te inqʼa xaol uvaʼ yeʼ laʼ motx elqʼi; tul aʼ, ex nik etelqʼeʼ. 
ROM.2.22	Tul nik etal te inqʼa xaol uvaʼ yeʼ laʼ motx iyansa tibʼ tuchʼ uvaʼ jit ikʼulel tibʼ s-tuchʼ; tul aʼ, ex nik eyansa etibʼ. Atz nikat etal te inqʼa xaol uvaʼ txoqebʼal kʼuul inatxhkʼuulal inqʼa bʼitichla tiuxh; tul aʼ, ex nik motx elqʼan el inqʼa bʼitichla tiuxh, inqʼa sibʼ ijaʼmil.{*}
ROM.2.23	Tul tira nik etaqʼ txha bʼen etibʼ s-nim, tiʼ uvaʼ nik enima inqʼa bʼekʼbʼal sevatz; tul aʼ, ex nik eesan iqʼij quBʼaal Tiuxh tiʼ erint inqʼa bʼekʼbʼal. 
ROM.2.24	Tan ech nik ebʼan, eche val u yol uvaʼ tzʼibʼamal ka t-viyolbʼal quBʼaal Tiuxh uvaʼ ech nik tal s-eche:
ROM.2.24	—Eqʼaqʼal kuxhtuʼ, ex inqʼa tij imam Israeel,
ROM.2.24	tul nik iyoqʼox quBʼaal Tiuxh
ROM.2.24	xoʼl inqʼa jit tij imam Israeel,
ROM.2.24	—chich u yol.
ROM.2.25	Bʼantan at itxaʼk uvaʼ qolel vet el inbʼiil te vetxhiʼoʼl, oq antxh nik enima jankʼatel inqʼa yol, atz jankʼatel inqʼa bʼekʼbʼal uvaʼ motx itzʼibʼa ka Moisees. Pet oqetz nik erin inqʼa bʼekʼbʼal, tul echatetz kuxh vet exe, eche inqʼa yeʼ qolel el inbʼeeq te vitxhiʼoʼl, inqʼa yeʼ nik qeon quBʼaal Tiuxh nik etaleʼ. 
ROM.2.26	Pet at inqʼa jit tij imam Israeel, inqʼa yeʼ qolel el inbʼeeq te vitxhiʼoʼl, nik motx niman kam uvaʼ nik tal inqʼa bʼekʼbʼal. Tul echetz vete qolel el inbʼiil te vitxhiʼoʼl vatz quBʼaal Tiuxh tiʼ vinimat inqʼa bʼekʼbʼal. 
ROM.2.27	Tan jaʼl u xaol uvaʼ nimamal inqʼa bʼekʼbʼal taʼn, tan aʼ uvaʼe, yeʼl vet u kʼaxkʼo laʼ aqʼax jaʼp s-tiibʼa kʼuxh yeʼ qolel el inbʼeeq te vitxhiʼoʼl. Tul aʼ vet laʼ alon inuqul inqʼa yol setiʼ vatz quBʼaal Tiuxh uvaʼ, ex aj paʼvom tiʼ yeʼ enimat inqʼa bʼekʼbʼal, kʼuxh etootzaqle kam nik tal inqʼa bʼekʼbʼal, atz kʼuxh qolel el inbʼeeq te vetxhiʼoʼl.
ROM.2.28	Tan jit tiʼ kam inqʼa qejoʼm uvaʼ nik inima inqʼa xaol, tul laʼ bʼen vet sitenam quBʼaal Tiuxh, eche uvaʼ nik ibʼan inqʼa tij imam Israeel, tetxhal tul tzitza. Atz jit tiʼ viqolox el inbʼeeq te vitxhiʼoʼl inqʼa xaol, tul laʼ bʼen vet sitenam quBʼaal Tiuxh. 
ROM.2.29	Pet jaʼl uvaʼ nik niman quBʼaal Tiuxh tuchʼxh taanima, aʼetz uvaʼe, itenam vet quBʼaal Tiuxh laʼ ibʼana, echiche u titzʼabʼal quBʼaal Tiuxh tiʼ inqʼa tij imam Israeel. Tan qat qukuy tok viTiuxhil Tiuxh tu qaanima tiʼ ijalput oʼ. Pet jit aʼ vinimal kam inqʼa s-tiʼeʼl nik tal u bʼekʼbʼal uvaʼ tzʼibʼamal ka. Jaʼletz u xaol uvaʼ ech nik ibʼane tiʼ inimal quBʼaal Tiuxh, tul aʼetz quBʼaal Tiuxh laʼ oksan iqʼij, kʼuxh yeʼ laʼ oksal iqʼij taʼn inqʼa xaol.
ROM.3.1	Kamaletz at ex nik ebʼan kaʼl ekʼuul tiʼ inqʼa yol uvaʼ nik valeʼ. Tul ech nik etal vet s-eche: —Oqetz ech bʼanel taʼn inqʼa yole, tul yeʼxhkametzebʼ itxaʼk kʼuxh oʼxh tij imam Israeel, atz yeʼxhkametzebʼ atoʼk s-tuul kʼuxh qolel vet el inbʼeeq te u qutxhiʼoʼl, —kamal chich juunoq ex.
ROM.3.2	Pet jitetz eche, tan sibʼe u qutxakunbʼal tiʼ kam kuxh s-tiʼilil, oʼ inqʼa tij imam Israeel. Tan aʼ u qutxakunbʼal s-bʼaxa, aʼe, uvaʼ taqʼ ka quBʼaal Tiuxh viyol xoʼl inqʼa kʼuy qumam tiʼ inimal viyol.
ROM.3.3	Jololetz inqʼa kʼuy qumam yeʼ motx inima viyol uvaʼ tal vatz quBʼaal Tiuxh uvaʼs laʼ motx inima inqʼa bʼekʼbʼal. Ape kʼuxhetz jitxh kʼuqlebʼal kʼuul motx ibʼan vatz quBʼaal Tiuxh, pet ant kuxh kʼuqlebʼal kʼuul u quBʼaal Tiuxh toq ibʼan tiʼ inimat viyol uvaʼ alel taʼn, tiʼ taqʼt u bʼaʼnil s-qe, oʼ inqʼa tij imam Israeel, eche uvaʼ tal ka s-naʼya.
ROM.3.4	Tan yeʼxhkam s-tiʼil laʼ iyaʼsavat quBʼaal Tiuxh inimal viyol uvaʼ alel taʼn, kʼuxh palsanxh yol inqʼa kʼuy qumam motx ibʼana. Tan inuqulxh iyolon quBʼaal Tiuxh. Pet ech koq jolol inqʼa tij imam Israeel, tan tzʼeqolaq tzij kuxhtuʼ. Tan ech val u yol tzʼibʼamal ka t-viyolbʼal quBʼaal Tiuxh s-eche:
ROM.3.4	—Tan laʼ bʼen te inqʼa xaol
ROM.3.4	uvaʼ jikxh vayoloneʼ.
ROM.3.4	Tul aʼ, axh laʼ oleʼv axh
ROM.3.4	kʼuxh laʼ aqʼax kuʼ yol tinuqul seʼe
ROM.3.4	taʼn inqʼa xaol,
ROM.3.4	inqʼa nik alon uvaʼ jit inuqul vayol,
ROM.3.4	—chich u yol.
ROM.3.5	Tan tiʼ u qupalsan yol, oʼ inqʼa tij imam Israeel, tul tira nik ikʼutxheʼ uvaʼ jikxhte uvaʼ nik ibʼan quBʼaal Tiuxh tiʼ qukʼaxbʼisaleʼ. Tul yeʼ laʼ utxhi laʼ qala uvaʼ: —Kantxhaq vitxumbʼal quBʼaal Tiuxh nik ibʼan tiʼ ikʼutxht vikʼaʼnal, atz tiʼ qukʼaxbʼisaleʼ, kʼuxh oʼxh tij imam Israeel, —chaq koq oʼ. (Tul yiqxh sulaʼ xaol kuxh in, uvaʼ nik alon u yol uvaʼa.)
ROM.3.6	Atz yeʼ laʼ utxh qaltaʼ uvaʼ yeʼl tokebʼal quBʼaal Tiuxh tiʼ ikʼaxbʼisal inqʼa tij imam Israeel. Tan oq yeʼl tokebʼal quBʼaal Tiuxh tiʼ qukʼaxbʼisaleʼ, tul yeʼlatetz tokebʼal quBʼaal Tiuxhe tiʼ taqʼt kuʼ yol tinuqul tiibʼa inqʼa xaol s-kaqaayil vatz txʼavaʼ.
ROM.3.7	Kamaletz at juunoq ex ech nik etal s-eche: —Ape oqetz aʼ vet u tzʼeqo tzij nik inbʼaneʼ nik kʼutxhun uvaʼ inuqul quBʼaal Tiuxh tiʼ kam inqʼa nik ibʼaneʼ, tul aʼetzebʼ talaxe uvaʼ tiʼ u qupaʼvineʼ nik oksalik iqʼij quBʼaal Tiuxh. Ape keʼchetz laʼ taqʼt jaʼp quBʼaal Tiuxh yol bʼa s-qiibʼa tiʼ u qupaʼvineʼ. 
ROM.3.8	Pet aʼl tel qubʼant inqʼa yeʼbʼaʼn bʼa, echetz laʼ tul tel inqʼa bʼaʼnile s-qiibʼa, —kamal chich joloq ex.
ROM.3.8	Echetz kuxh nik itxhejsat jolol inqʼa xaol yole s-qiʼ, tiʼ talaxeʼ uvaʼ tira echxh uvaʼ nik qutxhuse. Poro tira ikʼulelxh inqʼa xaol inqʼae, uvaʼ laʼ aqʼax jaʼp u yol s-tiibʼa taʼn quBʼaal Tiuxh tiʼ itzʼeqt tzij s-qiʼ.
ROM.3.9	¿Kametz vet quyol s-tiʼ, nik enatxheʼ? ¿Maq ech toq qal s-eche?: —Aʼ, oʼ inqʼa tij imam Israeel atoʼk quqʼij taʼn quBʼaal Tiuxh viʼ inqʼa jit tij imam Israeel, —maq toq qaleʼ. Yeʼle. Yeʼ laʼ utxhi ech laʼ qale. Tan qat vall sete uvaʼ kʼuxh tij imam Israeel, atz kʼuxh jit tij imam Israeel, tan vaʼl kuxh motx taqʼax jaʼp yol s-qiibʼa s-qukaqaayil tiʼ u qupaʼv. 
ROM.3.10	Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
ROM.3.10	—Yeʼxhabʼil vaʼq jik vatz quBʼaal Tiuxh,
ROM.3.10	kʼuxh vaʼtoʼq kuxhtuʼ.
ROM.3.11	Atz yeʼxhabʼil invaʼq nik ibʼen s-te
ROM.3.11	kam itxumbʼal laʼ ibʼan vatz quBʼaal Tiuxh.
ROM.3.11	Atz yeʼxhabʼil invaʼq nik bʼanon yaʼl
ROM.3.11	tiʼ tootzaqil quBʼaal Tiuxh.
ROM.3.12	Pet vaʼlxh qat motx tel inqʼa xaol t-bʼey
ROM.3.12	vatz quBʼaal Tiuxh;
ROM.3.12	tul tira qat motx tzʼeqx titzʼabʼal.
ROM.3.12	Tul yeʼxhabʼil vet nik bʼanon u bʼaʼn;
ROM.3.12	kʼuxh vaʼtoʼq kuxhtuʼ.
ROM.3.13	Tan ech teluʼl u yol titziʼ inqʼa xaol,
ROM.3.13	eche teluʼl ixeval invaʼq kamnaʼq t-jul.
ROM.3.13	Tan nik motx teesa imol t-bʼey
ROM.3.13	tuchʼ vitzʼeqon tzij.
ROM.3.13	Tul eche itxhoʼn ichij itziʼ kan ikʼaxbʼisan
ROM.3.13	tuchʼ viyolon te vimol.
ROM.3.14	Atz mamala kuxh yoqʼoʼm
ROM.3.14	nik teluʼl titziʼ inqʼa xaol,
ROM.3.14	atz mamala kuxh kʼayunchil at titziʼ.
ROM.3.15	Tul nal kuxh nik motx iqʼex inqʼa xaol
ROM.3.15	tiʼ itxhokox txumbʼal tiʼ ixajsal ikaqal imol.
ROM.3.16	Taletz uvaʼ nik motx palka,
ROM.3.16	tan mam txumlebʼal,
ROM.3.16	atz mam kantxhaq nik motx taqʼ ka.
ROM.3.17	Tul tira yeʼ nik motx itxhabʼa tok bʼen,
ROM.3.17	tiʼ uvaʼ laʼ motx atin tibʼaʼnil tuchʼaq imol.
ROM.3.18	Tul yeʼl inbʼeeq nik motx ixoʼv
ROM.3.18	tiʼ ibʼanax u yeʼbʼaʼn vatz quBʼaal Tiuxh,
ROM.3.18	—chich inqʼa yol.
ROM.3.19	Tul qootzaq setuchʼ jankʼal uvaʼ nik ibʼekʼ ka inqʼa ibʼekʼbʼal quBʼaal Tiuxh, tan aʼ, oʼ inqʼa tij imam Israeel nik ibʼekʼ oʼ, oʼ inqʼa atoʼk oʼ jaqʼ inqʼa bʼekʼbʼal.
ROM.3.20	Echetz yeʼxhal laʼ bʼen s-bʼaʼn vatz quBʼaal Tiuxh tiʼ vinimal inqʼa bʼekʼbʼal. Pet aʼl tiʼ qootzaqit inqʼa bʼekʼbʼal nik ibʼen s-qe uvaʼ, oʼ aj paʼvom vatz quBʼaal Tiuxh.
ROM.3.21	Pet s-txheel, tan quBʼaal Tiuxh qat aqʼon qootzaqi vaʼt txumbʼal uvaʼ jit vet oʼ aj paʼvom vatz quBʼaal Tiuxh laʼ ibʼana. Tan jit vet tiʼ inimal inqʼa bʼekʼbʼal laʼ kuypik inqʼa qupaʼv. Tan ech uvaʼe nik tal inqʼa yol, inqʼa motx itzʼibʼa ka Moisees, atz uvaʼ motx itzʼibʼa ka inqʼa qʼexsan tetz viyol quBʼaal Tiuxh. 
ROM.3.22	Aʼetz u txumbʼal uvaʼ jit vet oʼ aj paʼvom vatz quBʼaal Tiuxh, aʼe, uvaʼ laʼ qukʼuqbʼa qukʼuul tiʼ quBʼaal JesuKriisto tiʼ vitxhojt inqʼa qupaʼv. Tan aʼ u quBʼaal Tiuxh qat jeqbʼan uvaʼ laʼ qeex u quBʼaal JesuKriisto taʼn inqʼa xaol. Echetz yeʼl nim, atz yeʼl txhʼoj vatz u quBʼaal Tiuxh tiʼ ibʼen inqʼa xaol s-jik.
ROM.3.23	Tan jankʼal inqʼa xaol, tan vaʼl kuxh motx ipaʼvin s-kaqaayil. Tul tira yeʼ motx itxʼol topoon tiʼ tiqʼol viyolbʼal quBʼaal Tiuxh s-bʼaʼn, eche uvaʼ itzʼamich s-tiʼ taʼn quBʼaal Tiuxh. 
ROM.3.24	Pet tuchʼ kuxh vet vibʼaʼnil quBʼaal Tiuxh, tul qat bʼen vet inqʼa xaol s-jit aj paʼvom vatz quBʼaal Tiuxh. Pet jit kam invaʼq qat ibʼan inqʼa xaol tiʼ itxʼakaxeʼ. Pet aʼ u quBʼaal JesuKriisto qat txhoon teleʼl inqʼa xaol t-inqʼa kʼaxkʼo uvaʼ aqʼax jaʼp s-tiibʼa taʼn quBʼaal Tiuxh.{*}
ROM.3.25	Tan aʼ u quBʼaal Tiuxh aqʼon tzaan u quBʼaal Jesuus tiʼ taqʼt tibʼ kamoq s-vaʼq oya uvaʼ laʼ yatzʼax ok vatz quBʼaal Tiuxh tiʼ itxhoox inqʼa ipaʼv inqʼa xaol, eche taqʼt tibʼ invaʼq u karneʼl uvaʼ nik itzʼeʼsal ok s-oya vatz quBʼaal Tiuxh. Echetz taʼn kuxh vet u quqejtaʼ uvaʼ kam u quBʼaal Jesuus, tul el vikaqal, tul jit vet oʼ aj paʼvom vatz quBʼaal Tiuxh laʼ ibʼana. Echetz qat ikʼutxhte u quBʼaal Tiuxh uvaʼ, tetxhal peqʼxeʼl u kaq tiʼ itxhoox inqʼa paʼv. Pet eche inqʼa pay ka tuulbʼal viqʼiil inimal inqʼa bʼekʼbʼal, tan nikich kuxh ikuy ipal paʼl vipaʼvin inqʼa xaol. Tan nikich kuxh ikotxʼ ivatz te inqʼa xaol. 
ROM.3.26	Echetz qat ibʼane u quBʼaal Tiuxh t-inqʼa qʼij s-txheel. Tan aʼ isaʼ laʼ ikʼutxhuxeʼ uvaʼ inuqulxh uvaʼ nik ibʼaneʼ. Echetz s-tiʼileʼ tinuqulxh laʼ ikuyvat quBʼaal Tiuxh ipaʼv, jal u xaol uvaʼ laʼ ikʼuqbʼa ikʼuul tiʼ quBʼaal Jesuus, tul jit vet aj paʼvom s-vatz laʼ ibʼana.
ROM.3.27	Tul jit tiʼ inimal inqʼa bʼekʼbʼal, tul jit vet aj paʼvom inqʼa xaol vatz quBʼaal Tiuxh laʼ ibʼana. Echetz s-tiʼile yeʼ laʼ utxh talt inqʼa tij imam Israeel uvaʼ, tiʼ inimal inqʼa bʼekʼbʼal, tul jit vet aj paʼvom vatz quBʼaal Tiuxh. Tan ¿jabʼiste bʼekʼbʼal s-te inima, tul jit vet aj paʼvom vatz quBʼaal Tiuxh? Tan jit tiʼ inimal inqʼa bʼekʼbʼal tuchʼ inqʼa bʼanoʼm. Pet tiʼ vaʼt u bʼekʼbʼal uvaʼ qat ijeqbʼa ka quBʼaal Tiuxh tiʼ ikʼuqbʼat inqʼa xaol ikʼuul tiʼ u quBʼaal Jesuus. 
ROM.3.28	Echetz aʼ qoksa t-quviʼ qukʼuqbʼat qukʼuul tiʼ u quBʼaal Jesuus, tul jit vet oʼ aj paʼvom vatz quBʼaal Tiuxh laʼ ibʼana. Pet jit, tiʼ uvaʼ laʼ qubʼan inqʼa qejoʼm uvaʼ nik tal u bʼekʼbʼal. 
ROM.3.29	Echetz taʼn koq kuxh inqʼa tij imam Israeel laʼ alon u quBʼaal Tiuxh sitiuxh. Tul yeʼ koq laʼ utxh talt inqʼa jit tij imam Israeel. Pet laʼ utxhi laʼ tal inqʼa jit tij imam Israeel u quBʼaal Tiuxh sitiuxh. 
ROM.3.30	Tan vaʼl kuxh u quBʼaal Tiuxh s-qiibʼa. Tan jit vet aj paʼvom inqʼa tij imam Israeel laʼ ibʼan vatz quBʼaal Tiuxh, inqʼa qolel vet el inbʼiil te vitxhiʼoʼl, inqʼa laʼ qeon u quBʼaal Jesuus. Tul jitat vet aj paʼvom inqʼa jit tij imam Israeel laʼ ibʼan vatz quBʼaal Tiuxh, inqʼa laʼ qeon u quBʼaal Jesuus.
ROM.3.31	Kamaletz at juunoq ex, inqʼa tij imam Israeel, uvaʼ ech nik etal s-eche: —Tiʼetzebʼ vet u quqejt u quBʼaal Jesuus, tul yeʼxhkametzebʼ vet itxaʼk u bʼekʼbʼal, —kamal chich ex. Yeʼletza. Pet tiʼ uvaʼ nik quqej u quBʼaal Jesuus, tul tzitzi nik qukʼutxhvat uvaʼ at iyakʼil inqʼa bʼekʼbʼal.
ROM.4.1	Toqetz qabʼi, atz toq qileʼ kame uvaʼ ibʼan Avraʼaam u kʼuy qumam, tiʼ uvaʼ jitich vet aj paʼvom vatz quBʼaal Tiuxh. 
ROM.4.2	Tan tiʼ koq vaʼq vibʼanoʼm Avraʼaam, tul jitich koq vet aj paʼvom vatz quBʼaal Tiuxh, bʼantan laʼichetz utxh taqʼt bʼen tibʼ Avraʼaam s-nim vatz inqʼa xaol tiʼ vibʼanoʼm. Pet jitich tiʼ vaʼq vibʼanoʼm Avraʼaam, tul tal quBʼaal Tiuxh uvaʼ jitich vet aj paʼvom Avraʼaam. Echetz yeʼlich laʼ isaʼ toksat Avraʼaam iqʼij vatz quBʼaal Tiuxh. 
ROM.4.3	Tan ech nik tal viyolbʼal quBʼaal Tiuxh uvaʼ tzʼibʼamal ka s-eche:
ROM.4.3	—Ikʼuqbʼa Avraʼaam ikʼuul
ROM.4.3	tiʼ quBʼaal Tiuxh,
ROM.4.3	tul aʼ uvaʼe, toksa quBʼaal
ROM.4.3	Tiuxh s-tuul
ROM.4.3	tiʼ uvaʼ jitich vet aj paʼvom
ROM.4.3	Avraʼaam
ROM.4.3	vatz quBʼaal Tiuxh,
ROM.4.3	—chich u yol.
ROM.4.4	Echetz bʼanel taʼn s-eche: Tan jaʼl u xaol uvaʼ aqʼon laʼ ibʼana, tul yeʼletz u txhojbʼal tetz laʼ alax s-oya. Pet txʼoq vet u txhojbʼal tetz laʼ alaxi. Jitetz ech uvaʼe ibʼan Avraʼaam. Tan jit aqʼon koq ibʼan tiʼ ikʼulux vibʼaʼnil quBʼaal Tiuxh. 
ROM.4.5	Pet echetz koqe, tan jaʼl u xaol uvaʼ yeʼ laʼ aqʼonvi, tul laʼ aqʼax vaʼq oya s-te, tul yeʼletz laʼ utxh taltaʼ uvaʼ, aʼ qat txʼakon tuchʼ taqʼonveʼ uvaʼ qat oyal s-te. Aʼetz nik elkaʼpun tiʼ u aj paʼvom uvaʼ nik iqejeʼ uvaʼ, aʼ u quBʼaal Tiuxh nik kuyun vipaʼv. Aʼetz u xaole uvaʼ jit vet aj paʼvom vatz quBʼaal Tiuxh laʼ ibʼana tiʼ viqejtaʼ.
ROM.4.6	Tul echatxh tal Daviide. Tan jaʼl u xaol uvaʼ oy kuxh qat ikuyvat quBʼaal Tiuxh vipaʼv, tul nik ichiibʼ tiʼ quBʼaal Tiuxh. Tul jit, tiʼ uvaʼ, aʼ qat txʼakon vikuyux taʼn quBʼaal Tiuxh tiʼ invaʼq ibʼanoʼm. 
ROM.4.7	Tan ech tal Daviid s-eche:
ROM.4.7	—At ibʼaʼnil quBʼaal Tiuxh
ROM.4.7	kʼatz inqʼa xaol,
ROM.4.7	inqʼa kuyel vet inqʼa ipaʼv
ROM.4.7	taʼn quBʼaal Tiuxh,
ROM.4.7	atz inqʼa yeʼl vet vipaʼv
ROM.4.7	laʼ tulsa quBʼaal Tiuxh s-kʼuul.
ROM.4.8	Atz at vibʼaʼnil quBʼaal Tiuxh
ROM.4.8	kʼatz u xaol, uvaʼ yeʼl vet inqʼa ipaʼv
ROM.4.8	qat toksa quBʼaal Tiuxh s-tuul,
ROM.4.8	—chich u yol.
ROM.4.9	Echetz jit kuxh taʼn inqʼa tij imam Israeel, inqʼa qolel el inbʼeeq te vitxhiʼoʼl, at vibʼaʼnil quBʼaal Tiuxh s-kʼatza, tiʼ uvaʼ jit vet aj paʼvom vatz quBʼaal Tiuxh. Pet ant inqʼa jit tij imam Israeel, at vibʼaʼnil quBʼaal Tiuxh s-kʼatza, kʼuxh yeʼ qolel el inbʼeeq te vitxhiʼoʼl. Tan qat qootzaqilaʼ uvaʼ tiʼ vikʼuqbʼat Avraʼaam ikʼuul tiʼ quBʼaal Tiuxh, tul bʼen vet s-jit aj paʼvom vatz quBʼaal Tiuxh.
ROM.4.10	Poro ¿kametz tuul, tul jitich vet aj paʼvom Avraʼaam vatz quBʼaal Tiuxh nik enatxheʼ? ¿Maq aʼ uvaʼs, maʼtich iqolox el inbʼeeq te vitxhiʼoʼl Avraʼaam? Pet ¿maq aʼ uvaʼs, yeʼxnaqiche? Aʼetz uvaʼs, yeʼxnaqich qolel el inbʼiil te vitxhiʼoʼl Avraʼaam, tul jitich vet aj paʼvom Avraʼaam vatz quBʼaal Tiuxh. 
ROM.4.11	Tan aʼ bʼaxich ikʼuqbʼat Avraʼaam ikʼuul tiʼ quBʼaal Tiuxh, tiʼ uvaʼ jit vet aj paʼvom Avraʼaam laʼich ibʼan vatz quBʼaal Tiuxh uvaʼs yeʼnaqich qolel el inbʼiil te vitxhiʼoʼl. Xamtichetz vet tal quBʼaal Tiuxh te Avraʼaam viqolteʼl inbʼiil te vitxhiʼoʼl. Tan aʼ vet viqolpeʼl inbʼiil te vitxhiʼoʼl Avraʼaam bʼen s-tetxhlal tiʼ toksat quBʼaal Tiuxh s-tuul vikʼuqbʼat Avraʼaam ikʼuul tiʼ quBʼaal Tiuxh.
ROM.4.11	Aʼetz nik elkaʼp veteʼ uvaʼ, aʼ vet Avraʼaam iqʼon bʼey vatz jolt inqʼa xaol, tiʼ uvaʼ tan, ikʼuqbʼa Avraʼaam ikʼuul tiʼ quBʼaal Tiuxh tiʼ ikuyux inqʼa ipaʼv. Tul echetz vete bʼaala tatin Avraʼaam vatz inqʼa laʼ motx kʼuqbʼan ikʼuul tiʼ quBʼaal Tiuxh. Echetz jaʼl vet u xaol laʼ kʼuqbʼan ikʼuul tiʼ quBʼaal Tiuxh, tiʼ uvaʼ jit vet aj paʼvom laʼ ibʼan vatz quBʼaal Tiuxh, tul aʼetz nik okk vet bʼene tiʼ vitxumbʼal Avraʼaam. Tul aʼetz vet inqʼa xaole uvaʼ laʼ kʼulun u kuybʼal tiʼ inqʼa ipaʼv, tul kʼuxh yeʼ qolel el bʼeeq te vitxhiʼoʼl. 
ROM.4.12	Tul iqʼon bʼeyat Avraʼaam vatz inqʼa xaol, inqʼa qolel el inbʼeeq te vitxhiʼoʼl, atz inqʼa nik kʼuqbʼan ikʼuul tiʼ quBʼaal Tiuxh, tiʼ uvaʼ jit vet aj paʼvom laʼ ibʼan s-vatz. Tan aʼ nik tilvat inqʼa xaol tetz kʼatz Avraʼaam, eche invaʼq u xaol uvaʼ antxh nik kuʼk toq t-tatibʼal toq vaʼq u iqʼon ibʼey s-vatz. Tan kʼuqlichxh vet ikʼuul Avraʼaam tiʼ quBʼaal Tiuxh kʼuxh yeʼnaqich qolel el inbʼeeq te vitxhiʼoʼl.
ROM.4.13	Tul atetz vaʼte. Tan tal quBʼaal Tiuxh taqʼax val u mam bʼaʼnil te Avraʼaam tuchʼ jankʼal inqʼa tij imam, aʼe, uvaʼ laʼ tetza Avraʼaam u vatz txʼavaʼ. Pet jit, tiʼ uvaʼ inima koq Avraʼaam inqʼa bʼekʼbʼal. Pet tiʼ vikʼuqbʼat Avraʼaam ikʼuul tiʼ inimat inqʼa iyol u quBʼaal Tiuxh, echetz s-tiʼile toksa vet quBʼaal Tiuxh s-tuul uvaʼ jit vet aj paʼvom laʼ ibʼan s-vatz. 
ROM.4.14	Pet jit aʼ inqʼa laʼich niman inqʼa bʼekʼbʼal laʼich kʼulun u mam bʼaʼnil. Tan eche uvaʼ aʼich koq inqʼae laʼich kʼulun u mam bʼaʼnil, tul yeʼxhkametz itxaʼke vikʼuqbʼat inqʼa xaol ikʼuul tiʼ viyol quBʼaal Tiuxh uvaʼ tal te Avraʼaam. 
ROM.4.15	Tan mam yol sevatz vinimal inqʼa bʼekʼbʼal. Pet toq val sete uvaʼ laʼ taqʼ quBʼaal Tiuxh vikʼaʼnal tiibʼa inqʼa xaol, inqʼa yeʼ laʼ motx niman inqʼa bʼekʼbʼal s-kaqaayil. Pet taʼn kuxh uvaʼ oq yeʼl bʼekʼbʼal vatz inqʼa xaol laʼ alaxi, tul bʼantan echetze yeʼl vet paʼv nik ibʼan vatz quBʼaal Tiuxh nik inatxheʼ.
ROM.4.16	Echetz nik valte sete uvaʼ tiʼ u kʼuqlebʼ kʼuul tiʼ quBʼaal Tiuxh, tul taltziivat taqʼax u mam bʼaʼnil, tiʼ uvaʼ jit vet aj paʼvom inqʼa xaol vatz quBʼaal Tiuxh laʼ ibʼana. Aleletz vet ka taʼn quBʼaal Tiuxh uvaʼ, tetxhalxh laʼ taqʼ u mam bʼaʼnil te jankʼal inqʼa tij imam Avraʼaam. Tul oy kuxh laʼ taqʼvat. Tul jitetz kuxh taʼn vet tanul xaol laʼ kʼulun u mam bʼaʼnil, inqʼa nimamal inqʼa bʼekʼbʼal taʼn, pet tzum vet laʼ motx ikʼult inqʼa xaol u mam bʼaʼnil tuchʼ inqʼa nik kʼuqbʼan ikʼuul tiʼ quBʼaal Tiuxh kʼuxh jit tij imam Avraʼaam. Tan antxh vet nik motx ibʼan, eche uvaʼ ibʼan Avraʼaam. Tan eela kuxh vet nik motx ikʼuqbʼataq ikʼuul tiʼ quBʼaal Tiuxh, eche vikʼuqbʼat Avraʼaam ikʼuul tiʼ quBʼaal Tiuxh. Tul echetz vet tatin Avraʼaam, eche vaʼq bʼaala s-quvatz s-qukaqaayil.
ROM.4.17	Tul ech uvaʼ tzʼibʼamal ka t-viyolbʼal quBʼaal Tiuxh s-eche:
ROM.4.17	—Toq vaqʼ bʼen axh sibʼaal
ROM.4.17	mamala vatzul tenam,
ROM.4.17	inqʼa yaʼn toq txheoq vatz u txʼavaʼ,
ROM.4.17	—xeʼt quBʼaal Tiuxh te Avraʼaam.
ROM.4.17	Tul ikʼuqbʼa Avraʼaam ikʼuul tiʼ quBʼaal Tiuxh, uvaʼ nik aqʼon qʼij isaq inqʼa kamnaʼq, atz u quBʼaal Tiuxh, uvaʼ tuchʼ kuxh talt viyol, tul nik iviiqixsa inqʼa kam uvaʼ kʼuxh yeʼxhkam ati poro at vet s-vatz.{*}
ROM.4.18	Iqejetz Avraʼaam viyol quBʼaal Tiuxh, tul itxʼebʼ Avraʼaam telaʼpun kam viyol quBʼaal Tiuxh uvaʼ tal s-te tiʼ itxhej ikʼaol, kʼuxh nikich til veteʼ uvaʼ yeʼlich laʼ utxh itxhej vet initxaʼa. Echetz tiʼ vitxʼebʼt Avraʼaam, tul tetxhal bʼen Avraʼaam sibʼaal mamala vatzul tenam. Tul antxhtuʼ. Tan ex elaʼpunoq kam uvaʼ tal quBʼaal Tiuxh s-te. Tan ech tal quBʼaal Tiuxh s-te s-eche:
ROM.4.18	—Tul yeʼl s-atxhel inqʼa avij amam laʼ ibʼana,
ROM.4.18	—xeʼt quBʼaal Tiuxh te Avraʼaam.
ROM.4.19	Poro tira yeʼ itanbʼa Avraʼaam ikʼuqeʼv ikʼuul tiʼ quBʼaal Tiuxh, kʼuxh nikich ibʼen te Avraʼaam uvaʼ yeʼlich vet iyakʼil vitxhiʼoʼl. Tan kamal oʼ kʼalalich (100) vet iyaʼbʼ Avraʼaam. Atz kʼuxh Saara, tan yeʼlich laʼ utxh vet tilt invaʼq al. Tan yeʼlatich vet iyakʼil vitxhiʼoʼl. 
ROM.4.20	Tul jitoq ibʼan Avraʼaam kaʼl ikʼuul tiʼ iqeex kam u yol uvaʼ tal quBʼaal Tiuxh s-te tiʼ itxhej vaʼl ikʼaol. Pet aʼl inuqtxakbʼat Avraʼaam u kʼuqlebʼal ikʼuul tiʼ quBʼaal Tiuxh. Tul toksa Avraʼaam iqʼij quBʼaal Tiuxh. 
ROM.4.21	Tan tira txhabʼamich vet ikʼuqeʼv ikʼuul Avraʼaam tiʼ quBʼaal Tiuxh, tiʼ uvaʼ yeʼxhkam invaʼq tzaʼl ibʼanax vatz quBʼaal Tiuxh tiʼ inimal kam uvaʼ laʼ tala. 
ROM.4.22	Echetz aʼ u kʼuqlebʼal ikʼuul Avraʼaam, tiʼ uvaʼ: —Toksa quBʼaal Tiuxh s-tuul, tul jitich vet aj paʼvom Avraʼaam vatz quBʼaal Tiuxh.—
ROM.4.23	Eche inqʼa yol inqʼaa: —Aʼ toksa quBʼaal Tiuxh s-tuul vikʼuqbʼat Avraʼaam ikʼuul, —chiche, jitetz tiʼ kuxh Avraʼaame tzʼibʼamal ka inqʼa yol. 
ROM.4.24	Pet antxh s-qiʼe tzʼibʼamal ka inqʼa yol. Tan aʼat u qukʼuqbʼat qukʼuul tiʼ quBʼaal Tiuxh, laʼ toksa quBʼaal Tiuxh s-tuul, tiʼ uvaʼ jit vet oʼ aj paʼvom s-vatz laʼ ibʼana. Tan nikat quqejeʼ uvaʼ quBʼaal Tiuxh itzʼeʼvsan Jesuus, u quBʼaal, kʼuxh maʼtich ikam veteʼ. 
ROM.4.25	Tan tiʼ itxhoox inqʼa qupaʼv, tul ikuyvat quBʼaal Tiuxh toksal u quBʼaal JesuKriisto tiqʼabʼ inqʼa xaol tiʼ iyatzʼax el. Tul tiʼ uvaʼ jit vet oʼ aj paʼvom vatz quBʼaal Tiuxh laʼ ibʼana. Tul titzʼeʼvsa quBʼaal Tiuxh u quBʼaal Kriisto, kʼuxh maʼtich ikam veteʼ.
ROM.5.1	Echetz tiʼ u qukʼuqbʼat qukʼuul tiʼ quBʼaal JesuKriisto, tul jit vet oʼ aj paʼvom vatz quBʼaal Tiuxh. Echetz vet s-tiʼile at vet bʼaʼnil s-quxoʼl tuchʼ quBʼaal Tiuxh, tiʼ uvaʼ qat palk u quBʼaal JesuKriisto. 
ROM.5.2	Tul tiʼ uvaʼ qat palk quBʼaal JesuKriisto, atz tiʼ u qukʼuqbʼat qukʼuul s-tiʼ, tul ant vet oʼ at qokebʼal tiʼ vibʼaʼnil quBʼaal Tiuxh tiʼ ikuyt qupaʼv. Tul il oʼ txhabʼamal qatin t-vibʼaʼnil u quBʼaal Tiuxh. Echetz chiibʼoq oʼ, tan at vet vaʼl qutxʼebʼoʼm, tiʼ uvaʼ tetxhal bʼen atinoq oʼ kʼatz u quBʼaal Tiuxh tu nimla tatineʼ.
ROM.5.3	Poro jitetz kuxh taʼn laʼ chiibʼik oʼ tiʼ u qutxʼebʼt qubʼen tu nimla tatin quBʼaal Tiuxh, pet chiibʼoqat oʼ kʼuxh nik qupal titzaʼlal tiʼ quqejt quBʼaal JesuKriisto. Tan qootzaqle, oq uvaʼ nik qupal t-invaʼq itzaʼlal, tul aʼl nik taqʼt vet qutial tiʼ ikʼuqeʼv qukʼuul tiʼ quBʼaal JesuKriisto.
ROM.5.4	Oqetz tij vet oʼ kʼatz quBʼaal Tiuxh, tul kʼuxhetz laʼ ul itzaʼlal s-qiibʼa, tan laʼ koq oleʼv vet s-qiʼ. Pet aʼl ayaʼl qukʼuul nik qutxʼebʼt kam uvaʼ laʼ ibʼan u quBʼaal JesuKriisto s-quxoʼl. 
ROM.5.5	Tul bʼaʼn uvaʼ yeʼ laʼ qutanbʼa itxʼebʼex kam uvaʼ laʼ ibʼan u quBʼaal JesuKriisto s-quxoʼl, tan jit loqʼs koq kuxh nik qutxʼebʼeʼ. Pet qat ikʼutxh quBʼaal Tiuxh uvaʼ at taanima s-qiʼ, tiʼ taqʼt viTiuxhil tu qaanima.
ROM.5.6	Tuulbʼaletz uvaʼ yeʼlaich qutxʼol vet qeleʼl tu paʼv s-qujunalil, tul kam vet quBʼaal JesuKriisto tiʼ inqʼa xaol, inqʼa yeʼ ootzaqin tetz quBʼaal Tiuxh. 
ROM.5.7+ROM.5.8	Pet aʼetz nik ikʼutxhvat u quBʼaal Tiuxh s-qe, tiʼ uvaʼ sibʼxh taanima s-qiʼ s-eche: Tan kʼuxhetz oʼichxh aj paʼvom, poro taqʼ tibʼ u quBʼaal JesuKriisto kamoq s-qiʼ. Kaʼlxh tzi laʼ txhej vaʼq xaol uvaʼ laʼ taqʼ tibʼ kamoq tiʼ invaʼq imol, kʼuxh jikxh vimol s-vatz. Atz maq keʼchoqxh laʼ itxʼolt invaʼq xaol taqʼt tibʼ kamoq tiʼ invaʼq vimol uvaʼ tira bʼaʼnxh itxumbʼal vimol s-te.
ROM.5.9	Echetz vete uvaʼ s-txheel, tan aʼ vet u tel vikaqal quBʼaal JesuKriisto qat bʼanon uvaʼ jit vet oʼ aj paʼvom vatz quBʼaal Tiuxh. Oqetz qat oleʼv vikaqal, tiʼ uvaʼ jit vet oʼ aj paʼvom vatz quBʼaal Tiuxh, ¡aʼetz kol yeʼ laʼ oleʼvik vet quBʼaal JesuKriisto tiʼ qukolox vatz inqʼa kʼaxkʼo uvaʼ laʼ taqʼ quBʼaal Tiuxh! 
ROM.5.10	Kʼuxhetz nikich qutxhʼikʼuula u quBʼaal Tiuxh, pet aʼ vet vikamebʼal u quBʼaal JesuKriisto, viKʼaol quBʼaal Tiuxh, qat oleʼv tiʼ tok bʼaʼnil s-quxoʼl tuchʼ quBʼaal Tiuxh. Tiʼetz uvaʼ qat oleʼv u quBʼaal JesuKriisto tiʼ tok bʼaʼnil s-quxoʼl tuchʼ quBʼaal Tiuxh, ¡aʼetz kol yeʼ laʼ oleʼvik vet quBʼaal JesuKriisto tiʼ qukolox vatz u kʼaxbʼichil, tan itzʼeʼvnaʼq vet inpaqte tiʼ taqʼt qʼij qusaq uvaʼ yeʼl iyaʼebʼal imotxebʼal!
ROM.5.11	Tul jitetz kuxh taʼne, pet nik quchiibʼ tuchʼ quBʼaal Tiuxh, tiʼ uvaʼ qat ibʼan u quBʼaal JesuKriisto. Taʼntiuxhetz te quBʼaal JesuKriisto, tiʼ uvaʼ qat oky vet u bʼaʼnil s-quxoʼl tuchʼ quBʼaal Tiuxh.
ROM.5.12	Tan ech bʼanel taʼn s-eche: Vaʼl kuxh vinaqe paʼvini, aʼe Adaan. Tul tzitzi ixeʼt vet tzaan inqʼa xaol tiʼ ipaʼvin vatz u txʼavaʼ. Tul tiʼetz vet vipaʼvin inqʼa xaol, tul ul vet u kamchil s-tiibʼa. Echetz ikaj vete u kamchil tiibʼa jankʼal inqʼa xaol. Tan jankʼal vet inqʼa xaol pal ibʼoqo vet vipaʼvin Adaan. 
ROM.5.13	Yeʼnaqichetz aqʼel inqʼa bʼekʼbʼal, tul sebʼtich vet ipaʼvin inqʼa xaol vatz txʼavaʼ. Pet yeʼ toksa quBʼaal Tiuxh s-tuul vipaʼvin inqʼa xaol. 
ROM.5.14	Aʼetz xeʼtik vet tzaan ikam inqʼa xaol kʼatz Adaan, tetxhal tul kʼatz Moisees. Atz ulat vet u kamchil tiibʼa inqʼa xaol kʼuxh yeʼxhkam motx paʼvin tiʼ irinix invaʼq inqʼa bʼekʼbʼal, eche uvaʼ irint Adaan vibʼekʼbʼal quBʼaal Tiuxh. Tul antetz vet inqʼa xaol pal iqʼon kame uvaʼ ibʼan Adaan.
ROM.5.14	Echetz laʼich utxhi laʼ bʼanax eela Adaan tuchʼ vaʼt u Vinaq uvaʼ laʼich uli, aʼe u Kriisto.
ROM.5.15	Pet jitoq nik ibʼan eela vibʼaʼnil quBʼaal Tiuxh tuchʼ vipalsan yolil Adaan uvaʼ pal iqʼon vet inqʼa xaol. Tan tiʼetz vipalsan yolil vaʼl vinaq, aʼe Adaan, tul ul vet u kamchil tiibʼa jankʼal inqʼa xaol, ¡aʼetz kol u kuybʼal uvaʼ oy kuxh qat taqʼt quBʼaal Tiuxh tiʼ vaʼt u Vinaq, aʼe u quBʼaal JesuKriisto, yeʼ laʼ oleʼv tiʼ ikuyux ipaʼv inqʼa xaol! Jitetz taʼn qat taqʼ quBʼaal Tiuxh u kuybʼal, pet tira ayaʼl ikʼuul qat taqʼ u oya te mamala xaol, tiʼ uvaʼ jit vet aj paʼvom vatz quBʼaal Tiuxh.
ROM.5.16	Tul jitoq nik ibʼan eela u oya tetz quBʼaal Tiuxh tuchʼ vikantxhaqil inqʼa qat ex taqʼ vipaʼvin Adaan. Tiʼetz kuxh vipaʼvin Adaan, tul aʼ qat ex taqʼ vet vikuʼ yol tinuqul tiʼ jankʼal inqʼa xaol. Tul qat jaʼp vet u yol s-tiibʼa tiʼ ikʼaxbʼisaleʼ. Pet qatetz ul vet u oya tetz quBʼaal Tiuxh, tul jit vet aj paʼvom inqʼa xaol taʼn quBʼaal JesuKriisto, kʼuxh mamala paʼv qat ibʼan inqʼa xaol. 
ROM.5.17	Tan tiʼetz vipaʼvin vaʼl vinaq, aʼe Adaan, tul tetxhal kuxh laʼ kam vet jankʼal inqʼa xaol; aʼetz kol yeʼ laʼ bʼen ibʼanvat inqʼa xaol iqʼesalil tu qʼij saq uvaʼ yeʼl iyaʼebʼal imotxebʼal tiʼ kuxh vaʼt u Vinaq, aʼe u quBʼaal JesuKriisto. Aʼetz inqʼa xaole uvaʼ laʼ kʼulun vet inqʼa mam ibʼaʼnil tetz kuybʼal tiʼ vipaʼv, atz vaʼt u oya, aʼe, uvaʼ jit vet aj paʼvom inqʼa xaol vatz quBʼaal Tiuxh.
ROM.5.18	Echetz tiʼ kuxh vaʼl vipaʼv Adaan, tul aqʼaxik vet jaʼp u yol tiibʼa jankʼal inqʼa xaol. Tul tiʼetz kuxh vaʼl u mam bʼaʼnil qat ibʼan u quBʼaal JesuKriisto, tul jankʼal vet inqʼa niman tetz Jesuus jit vet aj paʼvom vatz quBʼaal Tiuxh, atz at vet qʼij isaq uvaʼ yeʼl iyaʼebʼal imotxebʼal. 
ROM.5.19	Echetz tiʼ kuxh vipalsan yolil vaʼl vinaq, tul jankʼalxh vet inqʼa xaol motx ok vet s-aj paʼvom. Echetz tiʼat kuxh viniman vaʼl Vinaq, tul jit vet aj paʼvom mamala xaol laʼ ibʼan vatz quBʼaal Tiuxh.
ROM.5.20	Taqʼetz vet quBʼaal Tiuxh inqʼa bʼekʼbʼal, tul aʼl iyakʼin vet inqʼa palsa yolil. Pet tiletz vet quBʼaal Tiuxh iyakʼin inqʼa paʼv, tul aʼletz ipal vet paʼl taqʼt quBʼaal Tiuxh vibʼaʼnil tiʼ ikuyux vipaʼv jankʼal inqʼa xaol. 
ROM.5.21	Kajetz vet ka u kamchil tiibʼa jankʼal inqʼa xaol taʼn u paʼv. Kametzxh ikaj vet u kamchil, tul echatetzxh ikaj vet ka u bʼaʼnile tiʼ ikuyux vipaʼv jankʼal inqʼa xaol. Tul jit vet aj paʼvom taʼn u quBʼaal JesuKriisto. Tul echatetzxh ikaj vet ka u bʼaʼnile s-tiibʼa taʼn JesuKriisto, u quBʼaal, tiʼ uvaʼ yeʼl iyaʼebʼal imotxebʼal qʼij isaq inqʼa xaol.
ROM.6.1	¿Kametz vet toq qal siyaʼebʼal quyol, tiʼ uvaʼ aʼl sibʼ vet vibʼaʼnil quBʼaal Tiuxh nik taqʼ tiʼ ikuyux inqʼa paʼv? Tan kamal at joloq ex ech toq alon s-eche: —Kʼuxhetzebʼ sebʼtoq tel kuxh oʼ tiʼ ibʼanax inqʼa paʼv, tul aʼl teletz toq ikuyt oʼ quBʼaal Tiuxhe, —kamal chich ex.
ROM.6.2	¡Yeʼletza! Tan ¡yeʼ laʼ utxh vet qupaʼvineʼ! Tan tira qat qutanbʼal vet ibʼanax u paʼv, tan yeʼl vet oʼ nik qaqʼ qibʼ ibʼekʼ u paʼv, eche vaʼq kamnaʼq uvaʼ yaʼtel koq laʼ ibʼekʼex taʼn u paʼv. 
ROM.6.3	Pet maqetz yeʼ etootzaqle uvaʼ, aʼ u qukuʼ xeʼ aʼ qat kʼutxhun, tul vaʼl vet quyol s-quvatzaqil, tiʼ uvaʼ, oʼ vet niman tetz Jesuus. Atz vaʼt nik elkaʼpun uvaʼ, aʼ nik qiqʼo tzaan vikamebʼal quBʼaal JesuKriisto, tiʼ uvaʼ qat qukuʼ xeʼ u aʼ. 
ROM.6.4	Echetz aʼ nik elkaʼp vet u qukuʼ xeʼ aʼ uvaʼ, eche tzum qat qukam tuchʼ u quBʼaal JesuKriisto tiʼ qutanbʼat ibʼanax inqʼa paʼv. Atz aʼetz nik elkaʼp u qujaʼul xeʼ aʼ uvaʼ, ech vet nik qitzʼeʼv, eche uvaʼ titzʼeʼv u quBʼaal JesuKriisto taʼn quBʼaal Tiuxh uvaʼ sibʼ tiqleʼm. Tul aʼetz laʼ qubʼan vet vaʼl akʼla txumbʼal tuulbʼal uvaʼ itzʼleʼl vet oʼ.
ROM.6.5	Tiʼetz uvaʼ vaʼl vet qat qeleʼl t-inqʼa paʼv tiʼ vikamebʼal quBʼaal JesuKriisto, tul yeʼletz laʼ qubʼan vet kaʼl qukʼuule, s-tiʼ uvaʼ vaʼl vet laʼ motx qitzʼeʼv inpaqte, eche uvaʼ titzʼeʼv quBʼaal JesuKriisto inpaqte. 
ROM.6.6	Tul qootzaqle uvaʼ, aʼ vikamebʼal quBʼaal JesuKriisto vatz kurus qat oleʼv tiʼ tel iqʼij u kantxhaqla txumbʼal uvaʼ nikich qubʼan s-jatxhaq tzaan. Echetz qat tel iqʼije inqʼa tatxhaʼv u qutxhiʼoʼl, tul jit vet aʼ laʼ palan tetze s-qukʼatza. Atz jit vet aʼ inqʼa tatxhaʼv u qutxhiʼoʼl laʼ bʼekʼon oʼ tiʼ ibʼanax inqʼa paʼv. 
ROM.6.7	Tan ech kuxh nik qubʼan vet, eche vaʼq kamnaʼq uvaʼ yeʼ laʼ utxh vet ibʼekʼex tiʼ ibʼanax u paʼv taʼn inqʼa atxhaʼv, tan yeʼl vet atxhaʼv nik inatxheʼ. Echetz laʼ qubʼane tiʼ yeʼ qaqʼt qibʼ bʼekʼloq taʼn inqʼa paʼv, tan aʼ u quBʼaal JesuKriisto qat chiton oʼ tiʼ yeʼ qubʼant vet u paʼv.
ROM.6.8	Tiʼetz uvaʼ vaʼl qat qeleʼl t-inqʼa paʼv tiʼ vikamebʼal quBʼaal JesuKriisto, tul kʼuqloqetz vet qukʼuul uvaʼ laʼ itzʼeʼv oʼ inpaqte, tul bʼenxh atinoq oʼ s-kʼatza. 
ROM.6.9	Kʼuxhetz maʼtich ikam vet u quBʼaal JesuKriisto, tan itzʼeʼv inpaqte. Tul qootzaqle uvaʼ tuchʼ u titzʼeʼv inpaqte, tul yeʼl vet tokebʼal u kamchil s-tiʼ. Tul yeʼletz vet inpaqt laʼ kam u quBʼaal JesuKriisto. 
ROM.6.10	Tan tuulbʼaletz uvaʼs maʼtich ikam vet u quBʼaal JesuKriisto, tul tzitzi itanatxh vet tetxhbʼul ikuʼ t-paʼv. Pet tiʼetz vet uvaʼ itzʼeʼv quBʼaal JesuKriisto inpaqte, tul aʼ vet quBʼaal Tiuxh nik toksal iqʼij s-tiʼ.
ROM.6.11	Echatetz uvaʼe ebʼane, tul yeʼl tokebʼal u paʼv uvaʼ, aʼ laʼ bʼekʼon tel ex, eche vaʼq kamnaʼq uvaʼ yaʼtel koq laʼ ibʼekʼex taʼn u paʼv. Pet itzʼloq ex tiʼ toksal iqʼij u quBʼaal Tiuxh, tiʼ uvaʼ vaʼl vet eyol tuchʼ u quBʼaal JesuKriisto. 
ROM.6.12	Pet echetz s-eche, yeʼ ekuyeʼ uvaʼ, aʼ u paʼv laʼ bʼanbʼen vetxhiʼoʼl uvaʼ at ikamebʼal. Atz yeʼ ekuyeʼ uvaʼ, aʼ inqʼa kantxhaqla tatxhaʼv vetxhiʼoʼl laʼ bʼekʼon ex. 
ROM.6.13	Tul yeʼ etaqʼ inqʼa etxhiʼoʼl ibʼanbʼe u paʼv. Yeʼ etaqʼ bʼanbʼeloq tiʼ ibʼanax inqʼa yaabʼla txumbʼal, eche laʼ ibʼanbʼel joloq kam tiʼ u kantxhaq. Pet aʼ ebʼan uvaʼ, aʼ etaqʼvat etibʼ te quBʼaal Tiuxh. Tul ech ebʼan vet tiʼ etaqʼt etibʼ te quBʼaal Tiuxh, eche laʼ ibʼan vaʼq xaol uvaʼ kamnaʼql veteʼ, tul laʼ itzʼeʼv inpaqte. Echetz aʼ laʼ etaqʼvat vet kaqaayil vetxhiʼoʼl ibʼanbʼe inqʼa jikla txhaq txumbʼal. 
ROM.6.14	Echetz yeʼ laʼ ekuyt vet toleʼve inqʼa paʼv tiʼ ebʼekʼexeʼ. Pet oq ant tel kuxh nik ebʼan inqʼa bʼekʼbʼal, tul antetz tel toleʼve inqʼa paʼv tiʼ ebʼekʼexeʼ. Pet aʼetz vet ebʼane uvaʼ kuyvaq uvaʼ, aʼ vet u quBʼaal Tiuxh laʼ bʼekʼon ex, tul laʼ ilotxh ex tuchʼ vibʼaʼnil tiʼ etanbʼat ibʼanax inqʼa paʼv.
ROM.6.15	¿Kametz vet toq qaleʼ bʼa? ¿Maq aʼ toq qale uvaʼ aʼl tel toq qupaʼvineʼ? Atz ¿maq laʼ paʼvin tel oʼ tiʼ uvaʼ jit vet aʼ inqʼa bʼekʼbʼal toq qunima, tan aʼ vet vibʼaʼnil quBʼaal Tiuxh at s-qiibʼa tiʼ ikuyux inqʼa qupaʼv? ¡Yeʼle! ¡Yeʼ laʼ isaʼa laʼ qubʼan tel u paʼv! 
ROM.6.16	Tan oq aʼ tel kuxh u paʼv laʼ qubʼana, tul echetz vet qok tiqʼabʼ u paʼv, eche vaʼq xaol uvaʼ tira kʼayimal vet tibʼ te invaʼq bʼaal aqʼon tiʼ inimaleʼ. Yeʼetz kol nik ibʼen sete uvaʼ echat kuxh bʼanele taʼn vekʼayit etibʼ tiʼ ebʼekʼex taʼn u paʼv, atz maq vekʼayit etibʼ tiʼ inimal quBʼaal Tiuxh tiʼ ibʼanax u jik. Tan oq aʼ laʼ ekʼayivat etibʼ tu paʼv, tul aʼetz vet u kamchil kʼaqel etaʼn vatz quBʼaal Tiuxh. Pet oq aʼ laʼ ekʼayivat etibʼ tiʼ inimal u quBʼaal Tiuxh, tul aʼetz vet vibʼanax u jike kʼaqel etaʼn.
ROM.6.17	Pet taʼntiuxh te quBʼaal Tiuxh uvaʼ yeʼl vet ex kʼayimal ok etibʼ tiʼ ibʼanax u paʼv, eche uvaʼ s-jatxhaq tzaan. Pet tuchʼxh vet etaanima qat enima kam inqʼa txhusbʼal uvaʼ qat txhusux sete, atz qat bʼekʼex ex tiʼ inimaleʼ. 
ROM.6.18	Tan chitel vet ex t-inqʼa paʼv. Tul aʼ qat ekʼayivat vet ok etibʼ tiʼ ibʼanax u jik.
ROM.6.19	Jankʼale inqʼa yol uvaʼ qat val sete, tan aʼ qat viqʼo tzaan u qatin vatz txʼavaʼ tiʼ vikʼayit tibʼ vaʼq xaol te invaʼq bʼaal aqʼon. Tan ant kuxh vetetz iqʼomal etaʼn, pet jit aʼ viyolbʼal quBʼaal Tiuxh nik etabʼi s-bʼaʼn.
ROM.6.19	Pet ech bʼanelich taʼn vetatin s-jatxhaq tzaan uvaʼs yeʼnaqich etootzaqit quBʼaal Tiuxh s-eche: Tan aʼ nikich etaqʼvat vetxhiʼoʼl bʼekʼloq tiʼ ibʼanax inqʼa txoqebʼal kʼuulla txumbʼal, tul aʼl tel kuxh nikich iyakʼin u yaabʼla txumbʼal sekʼatza.
ROM.6.19	Pet s-txheel, aʼetz etaqʼvat vet etibʼ bʼekʼloq tiʼ ibʼanax inqʼa jikla txumbʼal uvaʼ txhaqtan ejetxhon ok kʼatz quBʼaal Tiuxh taʼn. 
ROM.6.20	Tan tuulbʼal uvaʼs kʼayimalich ok etibʼ tiʼ ibʼanax u paʼv, tul yeʼlich tokebʼal u jikla txumbʼal tiʼ ebʼekʼexeʼ. 
ROM.6.21	Poro yeʼxhkametz vaʼq ibʼaʼnil u paʼv qat taqʼ sete. Pet taʼn kuxh u kamchil vatz quBʼaal Tiuxh qat taqʼ sete. Aʼetz vet u paʼve uvaʼ nik echʼixv vet s-te s-txheel. 
ROM.6.22	Pet qatetz chitpiy vet el ex tiqʼabʼ inqʼa paʼv uvaʼ kʼayimich ok etibʼ s-tiʼ, tul aʼ qat etaltziivat vet etibʼ tiʼ inimal u quBʼaal Tiuxh. Tan sibʼ vet ibʼaʼnil qat taqʼ sete, tiʼ uvaʼ jetxhel vet ok etibʼ kʼatz quBʼaal Tiuxh qat ebʼana, atz, tiʼ uvaʼ, aʼ kʼaqel vet etaʼn u qʼij saq uvaʼ yeʼl iyaʼebʼal imotxebʼal. 
ROM.6.23	Tan oq aʼ u paʼv laʼ bʼanaxi, tul kamchil bʼen taqʼ vatz quBʼaal Tiuxh. Pet vibʼaʼnil u quBʼaal Tiuxh uvaʼ nik toya, tan qʼij saq uvaʼ yeʼl iyaʼebʼal imotxebʼal bʼen taqʼ tiʼ inimal u quBʼaal JesuKriisto.
ROM.7.1	Toqetz val kaʼl u yol sete, ex inmol s-niman tetz Jesuus, ex, uvaʼ ootzaqin tetz inqʼa bʼekʼbʼal. Tan etootzaqle uvaʼ taʼn kuxh atil tokebʼal inqʼa bʼekʼbʼal tiʼ u xaol uvaʼ itzʼlele. 
ROM.7.2	Jankʼal eche invaʼq u ixoq uvaʼ tzʼalonaʼql vet jaqʼ bʼekʼbʼal. Tan txeyel vet taʼn inqʼa bʼekʼbʼal, tiʼ uvaʼ kʼulel vet tibʼ tuchʼ vitzumel. Pet oqetz laʼ kam vet vitzumel u ixoq, tul yeʼletz vet u ixoqe txeyel taʼn inqʼa bʼekʼbʼal tiʼ vikʼult tibʼ tuchʼ vitzumel. Pet txhaqpumal vet u ixoq. 
ROM.7.3	Pet oqetz itzʼlel vitzumel u ixoq, tul laʼ tiqʼo invaʼtoʼq vinaq, tul yansa ibʼetz vete laʼ ibʼan u ixoq. Pet oqetz aʼ vitzumel u ixoq laʼ kami, tul yeʼletz vet u ixoqe txeyel taʼn inqʼa bʼekʼbʼal. Pet txhaqpumal vet u ixoq. Echetz bʼaʼn kuxhtuʼ, kʼuxh la tiqʼo u ixoq invaʼtoʼq vinaq, tan jitetz yansa ibʼe laʼ ibʼana.
ROM.7.4	Echatichetz bʼanel taʼne vetatineʼ, ex inmol s-niman tetz Jesuus, tan nimamalichat inqʼa bʼekʼbʼal tuchʼ inqʼa qejoʼm qaʼn, oʼ inqʼa tij imam Israeel. Tan ech vete tira tzʼalonaʼqich oʼ s-tuchʼ. Petetz vet s-txheel, tan qat enima vet vikamebʼal u quBʼaal JesuKriisto. Tul aʼetz vet uvaʼe, qat chiton ex tiʼ venimat inqʼa bʼekʼbʼal, eche kamchil qat ebʼan vatz inqʼa bʼekʼbʼal. Tul qat ok vet ex s-niman tetz Jesuus. Tul ech vete tzʼaloʼm qat ebʼan tuchʼ vaʼte, aʼe u quBʼaal JesuKriisto, uvaʼ itzʼeʼv inpaqte kʼuxh maʼtich ikameʼ. Echetz qukʼutxhvaq vet u bʼaʼnil tiʼ u qatin kʼatz u quBʼaal JesuKriisto tuchʼ u bʼaʼnla txumbʼal uvaʼ nik ichiibʼ quBʼaal Tiuxh s-tiʼ, eche viʼoq tzeʼ uvaʼ nik ichiibʼ u xaol tiʼ iloʼox vivatz.{*}
ROM.7.5	Tan tuulbʼal uvaʼ jatxhaq tzaan, tan aʼ inqʼa oʼtla txhaq qutxumbʼal iqʼomich tzaan qaʼn tetz bʼano paʼv nikich bʼekʼon oʼ. Tul aʼetz nikich qubʼan inqʼa kantxhaqla atxhaʼv tetz u qutxhiʼoʼl, inqʼa atxhaʼv uvaʼ nikich tal u bʼekʼbʼal s-qe yeʼ laʼ qubʼana. Tul aʼ nikich qubʼan vet inqʼa txumbʼal uvaʼ kamchil vatz quBʼaal Tiuxh kʼaqich vet taʼn. 
ROM.7.6	Petetz vet uvaʼ s-txheel, tan chitel vet oʼ tiʼ yeʼ qunimat inqʼa bʼekʼbʼal tuchʼ inqʼa qejoʼm, inqʼa nikich tatxhʼon oʼ, tan ech vet qatin s-vatz, eche vaʼq kamnaʼq uvaʼ yeʼl vet tokebʼal inqʼa bʼekʼbʼal s-tiʼ. Pet s-txheel tan qat chitpiy vet el oʼ tiʼ inimal inqʼa bʼekʼbʼal uvaʼ tzʼibʼamich ka taʼn Moisees. Pet aʼ vet quBʼaal Tiuxh laʼ qunima tuchʼ inqʼa akʼla txumbʼal, inqʼa kʼulel vet qaʼn te viTiuxhil Tiuxh. Pet jit aʼ qat qukʼulvat viTiuxhil Tiuxh tiʼ inimal inqʼa oʼtla bʼekʼbʼal uvaʼ tzʼibʼamal ka.
ROM.7.7	¿Kametz toq qal veteʼ? Kamaletz at juunoq ex, uvaʼ ech toq etal s-eche: —Bʼaʼnil iqʼomal taʼn inqʼa bʼekʼbʼal nik qaleʼ. Pet ¿kantxhaqetzebʼ inqʼa bʼekʼbʼal, tan aʼl nik qupaʼvin taʼn? —kamal toq etaleʼ.
ROM.7.7	Yeʼle. Yeʼl oʼ nik qupaʼvin taʼn. Pet aʼ nik ikʼutxh s-qe jabʼistee inqʼa paʼv, jankʼal eche uvaʼ nik tal vaʼl u bʼekʼbʼal, uvaʼ ech nik tal s-eche: —Yeʼ laʼ aatxhva kam tetz amol, —chiche. Yeʼletz koq u bʼekʼbʼal, tul kametz koq innatxhbʼe oq paʼv tatxhval kam tetz qumol. 
ROM.7.8	Pet, tiʼetz uvaʼ taqʼ u bʼekʼbʼal vootzaqi uvaʼ paʼve u atxhaʼv, tul tiraetz aʼl tul vet nima vatzul atxhaʼv sinkʼuul. Tan aʼ vet u vitzʼabʼal pal vet paʼl tiʼ tatxhval inqʼa kam, tiʼ uvaʼ vootzaqi u bʼekʼbʼal tiʼ yeʼ tatxhval inqʼa kam. Pet eche uvaʼ yeʼ koq vootzaqi uvaʼ paʼv u atxhaʼv, uvaʼ nik tal u bʼekʼbʼal, tul jitetzebʼ nima vatzul atxhaʼv laʼich ul sinkʼuul tiʼ inpaʼvineʼ.
ROM.7.9	Tan tuulbʼal uvaʼ yeʼich vootzaq inqʼa bʼekʼbʼal, tul yeʼxhkam nikich vitzʼa tiʼ kam inqʼa nikich inbʼan tuulbʼal u vatineʼ, maq paʼv, atz maq jit paʼv nikich inbʼaneʼ. Pet vootzaqietz vet inqʼa bʼekʼbʼal, tul aʼl tul vet sinkʼuul ibʼanax kam kuxh paʼvil. Tul tzitzi ijaʼp vet u yol s-viibʼa, tiʼ uvaʼ yeʼ nikich inbʼaneʼ kam uvaʼ nik tal inqʼa bʼekʼbʼal. Tul bʼen vet s-ve uvaʼ, aʼ u kamchil kʼaqich vet vaʼn vatz quBʼaal Tiuxh. 
ROM.7.10	Tul vootzaqliche uvaʼ aqʼol qʼij saqich inqʼa bʼekʼbʼal. Pet xamtel bʼen vet s-ve uvaʼ kamchil bʼak kʼaqich vet vaʼn tiʼ inbʼant inqʼa paʼv uvaʼ nikich ikʼutxh inqʼa bʼekʼbʼal s-ve.
ROM.7.11	Tan, tiʼ uvaʼ vootzaqi vet inqʼa paʼv taʼn inqʼa bʼekʼbʼal, tul isotzsa vet inkʼuul. Pet antetzxh vet u bʼekʼbʼal kʼutxhun s-ve uvaʼ yeʼlich bʼak vet qʼij insaq at vatz quBʼaal Tiuxh tiʼ ibʼanax u paʼv.
ROM.7.12	Echetz aʼ vet quyol tiʼ inqʼa bʼekʼbʼal uvaʼ nik ilotxh oʼ tiʼ qujetxhtoʼk qibʼ kʼatz quBʼaal Tiuxh. Tul echat kuxh jolt inqʼa bʼekʼoʼme uvaʼ tal ka quBʼaal Tiuxh te Moisees, tan nik ilotxh oʼ tiʼ qujetxhon ok kʼatz quBʼaal Tiuxh. Tan jikxhtuʼ; atz inuqulxhtuʼ. 
ROM.7.13	Kʼuxhetz eche, tan kʼuxh bʼaʼn inqʼa bʼekʼbʼal nik valeʼ, poro antetzebʼxh inqʼa bʼekʼbʼal nik aqʼon bʼen in tu kamchil. ¡Yeʼleʼ! Jitetz aʼ inqʼa bʼekʼbʼale bʼanon s-ve, pet antxh u atxhaʼve uvaʼ atich sinkʼatza kʼoʼpin in tiʼ ibʼanax u paʼv. Tul aʼ kʼaqich vet vaʼn u kamchil vatz quBʼaal Tiuxh. Echetz ibʼen vete s-ve taʼn inqʼa bʼekʼbʼal uvaʼ tira kantxhaq uvaʼ pal vet iviʼ inpaʼvin vatz quBʼaal Tiuxh.
ROM.7.14	Tul qootzaqle uvaʼ, aʼ itxaʼk inqʼa bʼekʼbʼal tiʼ u qujetxhtoʼk qibʼ kʼatz quBʼaal Tiuxh. Pet koq in, tan in kuxh vaʼl alam aanima bʼanol tetz tatxhaʼv vintxhiʼoʼl. Tul tira kuxh kʼayimal vet vibʼ tiʼ ibʼekʼt in u paʼv. 
ROM.7.15	Tan yeʼ nik ibʼen s-ve kam s-tiʼil nik inbʼan inqʼa paʼv. Tan jit aʼ nik inbʼan u bʼaʼn kam uvaʼ nik insaʼ ibʼanaxeʼ. Pet aʼl aʼ nik inbʼan u yeʼbʼaʼn uvaʼ tira yanebʼal kʼuul sinvatz. 
ROM.7.16	Oqetz aʼ kuxh nik inbʼan kam u yeʼbʼaʼn uvaʼ yeʼ insaʼ laʼ inbʼana, tul aʼetz vet uvaʼe nik bʼensan s-ve uvaʼ bʼaʼn kuxh inqʼa bʼekʼbʼal. 
ROM.7.17	Oqetz aʼ kuxh nik inbʼan kam u yeʼbʼaʼn uvaʼ yeʼ insaʼ laʼ inbʼana, aʼetz nik elkaʼpune uvaʼ jit vet aʼ u vitzʼabʼal nik alon inbʼant inqʼa paʼv. Pet aʼ kuxh vet inqʼa atxhaʼv nik bʼekʼon in tiʼ ibʼanax u paʼv. 
ROM.7.18	Tan vootzaqle uvaʼ, aʼ at sinkʼatza u oʼtla txumbʼal iqʼomich tzaan vaʼn u bʼano paʼv. Aʼetz uvaʼe, yeʼ nik kuyun inbʼant u bʼaʼn, tan aʼ txhabʼamal tatin sinkʼatza u oʼtla txumbʼal. Kʼuxhetz aʼ itzʼamal vaʼn ibʼanax u bʼaʼn, tul yeʼ nik voleʼv tiʼ ibʼanaxeʼ, tiʼ uvaʼ, aʼ u oʼtla txumbʼal nik bʼekʼon in tiʼ ibʼanax u paʼv. 
ROM.7.19	Tan jabʼiste u bʼaʼn nik insaʼ ibʼanaxeʼ, tul aʼl yeʼ nik inbʼantaʼ. Petetz u yeʼbʼaʼn uvaʼ yeʼ insaʼ laʼ inbʼana, tul aʼetz uvaʼe, nik inbʼane. 
ROM.7.20	Oqetz aʼ nik inbʼan jabʼiste uvaʼ yeʼ insaʼ laʼ inbʼana, poro jitetz vet ine nik saʼon ibʼanxeʼ, pet, tiʼ uvaʼ, aʼ u oʼtla txumbʼal tetz bʼano paʼv txhabʼamal tatin sinkʼatza.
ROM.7.21	Echetz nik ibʼene s-ve uvaʼ at vaʼl nik bʼanon in, tiʼ uvaʼ nik inbʼan s-eche: Tan oq nik vitzʼa ibʼanax u bʼaʼn, tul tzum nik ex ikʼutxht vet tibʼ u bʼaʼn sinkʼatza tuchʼ u oʼtla txumbʼal uvaʼ txhabʼamal tatin sinkʼatza tiʼ ibʼanax u yeʼbʼaʼn. 
ROM.7.22	Pet tu vitzʼabʼal, tan tira nik itzaj u chiibʼichil tu vaanima tiʼ inimal inqʼa ibʼekʼbʼal quBʼaal Tiuxh. 
ROM.7.23	Poro nik ibʼen s-ve uvaʼ at invaʼt kantxhaq nik bʼanon in, tul aʼ uvaʼe, nik bʼekʼon txhaq vatzul vintxhiʼoʼl. Aʼetze inqʼa oʼtla txumbʼal inqʼa txhabʼamal tatin sinkʼatza tiʼ ibʼekʼt in tiʼ ibʼanax u paʼv. Aʼetz vet inqʼa nik bʼekʼon in tiʼ ibʼanax u paʼv, nik ibʼan txhʼaʼo tuchʼ u vitzʼabʼal uvaʼ nik saʼon ibʼanax u bʼaʼn. Echetz tira aʼ inqʼa oʼtla txumbʼal nik bʼekʼon txhaq vatzul vintxhiʼoʼl. 
ROM.7.24	¡Echetz tira txumlebʼal kuxh invatz tiʼ vatin taʼn u oʼtla txumbʼal uvaʼ nik bʼekʼon in! Tul ¿jaʼl koq laʼ chiton el in t-inqʼa kantxhaqla atxhaʼv nik tal vintxhiʼoʼl uvaʼ kamchil vet kʼaqel taʼn? 
ROM.7.25	Pet taʼntiuxh te quBʼaal Tiuxh uvaʼ at bʼak vaʼl laʼ chiton in tiqʼabʼ uvaʼ nik bʼekʼon vintxhiʼoʼl. ¡Aʼe JesuKriisto, u quBʼaal vet s-txheel!
ROM.7.25	Ape. Kametz toq kajk vet oʼ tiʼ inqʼa kam inqʼa nik qal s-eche: Tan aʼ at tu vitzʼabʼal uvaʼ laʼ voksa vibʼ tiʼ inimal vibʼekʼbʼal quBʼaal Tiuxh. Pet inqʼa oʼtla txumbʼal tetz bʼano paʼv uvaʼ txhabʼamal tatin sinkʼatza, tan aʼ uvaʼe, nik ibʼekʼon tiʼ ibʼanax inqʼa paʼv.
ROM.8.1	Echetz, tiʼ uvaʼ vaʼl quyol tuchʼ quBʼaal JesuKriisto, tul yeʼl vet yol laʼ jaʼp s-qiibʼa tiʼ qubʼen tu kʼaxkʼo tiʼ inqʼa qupaʼv, [oʼ, inqʼa jit vet aʼ u tatxhaʼv u qutxhiʼoʼl nik bʼekʼon oʼ, pet aʼ vet viTiuxhil Tiuxh nik bʼekʼon oʼ]. 
ROM.8.2	Tiʼetz uvaʼ vaʼl vet quyol tuchʼ u quBʼaal JesuKriisto, tul vaʼtenetz vet bʼekʼbʼal nik bʼekʼon oʼ. Tan aʼ vet inqʼa kam uvaʼ nik ibʼekʼ viTiuxhil Tiuxh uvaʼ nik aqʼon qʼij qusaq vatz quBʼaal Tiuxh nik bʼekʼon oʼ. Tul qat ichit oʼ tiʼ inimal inqʼa bʼekʼbʼal uvaʼ nik kʼutxhun inqʼa paʼv s-qe uvaʼ kamchil kʼaqel vet vatz quBʼaal Tiuxh taʼn.
ROM.8.3	Aʼetz nik tale uvaʼ yeʼl oʼ qat oleʼv vet oʼ tiʼ inimal inqʼa bʼekʼbʼal uvaʼ itzʼibʼa ka Moisees, tan yeʼ qutxʼol inimaleʼ. Tan aʼ nikich bʼanon oʼ inqʼa oʼtla txumbʼal tetz bʼano paʼv uvaʼ txhabʼamich tatin s-qukʼatza s-jatxhaq tzaan. Pet aʼetz vet quBʼaal Tiuxh lotxhon oʼ. Tan qat itxhaq tzaan u quBʼaal Tiuxh viKʼaol, uvaʼ taʼnxhte, eche vaʼq alam aanima tilixeʼ, eche oʼ, inqʼa bʼanol tetz paʼv. Tan aʼ isaʼ quBʼaal Tiuxh laʼ bʼen quBʼaal JesuKriisto s-oya tiʼ itxhoox inqʼa qupaʼv s-vatz, eche vaʼq oya nik itzʼeʼsal ok vatz quBʼaal Tiuxh. Tul tiʼetz kam inqʼa ipalebʼe u quBʼaal JesuKriisto, tul teesa vet el quBʼaal Tiuxh u kʼaxbʼichil uvaʼ atich vet jaʼp tiibʼa inqʼa xaol tiʼ inqʼa ipaʼv, inqʼa nikich ibʼan taʼn u oʼtla txumbʼal tetz bʼano paʼv uvaʼ txhabʼamich tatin s-kʼatza. 
ROM.8.4	Echetz ibʼan quBʼaal Tiuxhe tiʼ ikuyt ikʼaxbʼisal quBʼaal JesuKriisto, tan ech uvaʼe nik tal inqʼa bʼekʼbʼal. Tan aʼ nik tal u bʼekʼbʼal uvaʼ, tetxhal laʼ kameʼl u aj paʼvom. Tul aʼetz vet ex, elkaʼpun tiʼ u qatin s-txheel, oʼ, inqʼa yeʼl vet oʼ nik qaqʼ qibʼ bʼekʼloq taʼn u oʼtla txumbʼal tetz bʼano paʼv uvaʼ txhabʼamich tatin s-qukʼatza, pet aʼ vet iqʼomal qaʼn kam nik ibʼekʼ viTiuxhil Tiuxh.
ROM.8.5	Tan jatvaʼl inqʼa xaol uvaʼ, aʼ kuxh nik ibʼan u oʼtla txumbʼal tetz bʼano paʼv uvaʼ txhabʼamal kuxh tatin s-kʼatza, aʼetz inqʼae, een kuxh titzʼabʼal tiʼ ibʼanax kam nik isaʼ u oʼtla txumbʼal tetz bʼano paʼv. Pet jatvaʼl inqʼa xaol uvaʼ, aʼ iqʼomal taʼn kam nik ibʼekʼ viTiuxhil Tiuxh, aʼetz inqʼae, eenxh titzʼabʼal tiʼ ibʼanax kam uvaʼ nik isaʼ viTiuxhil Tiuxh.
ROM.8.6	Pet koq u itzʼabʼal u tetz bʼano paʼv uvaʼ iqʼomal taʼn inqʼa xaol, tan aʼ u kamchil kʼaqel taʼn vatz quBʼaal Tiuxh. Pet koq u itzʼabʼal uvaʼ nik taqʼ viTiuxhil Tiuxh, tan qʼij saq kʼaqel taʼn, atz bʼaʼnla atinchil tuchʼ quBʼaal Tiuxh kʼaqel taʼn.
ROM.8.7	Pet koq u itzʼabʼal tetz bʼano paʼv uvaʼ iqʼomal taʼn inqʼa xaol, tan tira kuxh nik ibʼan txhʼaʼo tuchʼ kam uvaʼ nik isaʼ quBʼaal Tiuxh. Tan yeʼ nik toksa tibʼ tiʼ inimal kam uvaʼ nik tal inqʼa ibʼekʼoʼm quBʼaal Tiuxh. Tul jitoq laʼ oleʼv inqʼa xaol, inqʼa bʼanol tetz paʼv tiʼ inimaleʼ.
ROM.8.8	Tan jatvaʼl inqʼa xaol, inqʼa iqʼomal kuxh u oʼtla txumbʼal tetz bʼano paʼv taʼn, uvaʼ txhabʼamal kuxh tatin s-kʼatza, tul yeʼ nik toleʼv tiʼ ibʼanax kam uvaʼ nik isaʼ quBʼaal Tiuxh s-tiʼ.
ROM.8.9	Pet ex, inqʼa s-txheel, tan jit vet aʼ iqʼomal etaʼn u oʼtla txumbʼal tetz bʼano paʼv uvaʼ txhabʼamich kuxh tatin sekʼatza. Pet aʼ vet iqʼomal etaʼn kam uvaʼ nik isaʼ viTiuxhil Tiuxh. Aʼetz nik valvat te jaʼl inqʼa at vet viTiuxhil Tiuxh t-taanima. Pet jaʼl u xaol uvaʼ yeʼl viTiuxhil Tiuxh tu taanima, uvaʼ, ex itxhaq tzaan u quBʼaal JesuKriisto, tul jitetz tetz u quBʼaal JesuKriistoe. 
ROM.8.10	Pet, tiʼetz uvaʼ at vet u quBʼaal JesuKriisto tetaanima, tul at vet qʼij esaq uvaʼ yeʼl iyaʼebʼal imotxebʼal kʼatz quBʼaal Tiuxh. Tan yeʼl vet u kʼaxbʼichil tetz paʼv at jaʼp setiibʼa. Tan aʼ viTiuxhil Tiuxh qat bʼanon, kʼuxhetz at vet ikamebʼal vetxhiʼoʼl iqʼaqʼal u paʼv. 
ROM.8.11	Tan oqetz itzʼlel vet viTiuxhil Tiuxh sekʼatza, tul echatetz laʼ titzʼeʼv vetxhiʼoʼle taʼn viTiuxhil Tiuxh, vetxhiʼoʼl uvaʼ kamchil vet kʼaqel taʼn. Tan een viTiuxhil tu qaanima, u quBʼaal Tiuxh uvaʼ itzʼeʼvsan u quBʼaal JesuKriisto inpaqte, kʼuxh maʼtich ikam veteʼ. 
ROM.8.12	Pet tiʼ uvaʼ at viTiuxhil Tiuxh tu qaanima, tul aʼetz vet qiqatz inimal viTiuxhil Tiuxh. Pet jit vet aʼ qiqatz uvaʼ, aʼ laʼ qunima u oʼtla txumbʼal tetz bʼano paʼv uvaʼ txhabʼamal kuxh tatin s-qukʼatza. 
ROM.8.13	Tan oq aʼ laʼ qunima u oʼtla txumbʼal tetz bʼano paʼv, bʼantan laʼetz kam oʼ vatz u quBʼaal Tiuxh. Pet oqetz tuchʼ viTiuxhil Tiuxh uvaʼ at s-qukʼatza, tul tira laʼ qutanbʼa ibʼanax inqʼa kantxhaqla bʼanoʼm uvaʼ, aʼ kuxh nik qubʼane txhaqpaq. Oqetz ech laʼ qubʼane, tul atetz qʼij qusaq yeʼl iyaʼebʼal imotxebʼal kʼatz quBʼaal Tiuxh. 
ROM.8.14	Tan jankʼalxh inqʼa nik taqʼ tibʼ ibʼekʼ viTiuxhil Tiuxh, tul kʼaol imeʼaletz quBʼaal Tiuxhe.
ROM.8.15	Tan jit aʼ itxaʼk viTiuxhil Tiuxh qat ekʼula, uvaʼ laʼ kuxh ixoʼvisa ex, eche vaʼq xaol uvaʼ loqʼel tok tiʼ aqʼon. Pet aʼ qat ekʼul viTiuxhil Tiuxh uvaʼ ayaʼl ikʼuul qat toksa ex s-kʼaol imeʼal quBʼaal Tiuxh. Tul nik qutxʼol vet quyolon te u quBʼaal Tiuxh. Tan ech nik qal vet s-eche: —Bʼaali, —chich vet oʼ s-te.
ROM.8.16	Antetzxh vet viTiuxhil Tiuxh nik alon te u qaanxelal uvaʼ, oʼ vet kʼaol imeʼal quBʼaal Tiuxh. 
ROM.8.17	Tiʼetz uvaʼ, oʼ vet kʼaol meʼal, atetz vet qokebʼal tiʼ qetzan tiʼ txʼaqaʼm kʼatz quBʼaal Tiuxh. Toqetz qukʼul qutxʼaqaʼm te quBʼaal Tiuxh, tul tzumetz vet toq qetzan tuchʼ u quBʼaal JesuKriisto. Tan tiʼ uvaʼ nik qupal titzaʼlal s-txheel tiʼ inimal quBʼaal JesuKriisto, eche uvaʼ ipal titzaʼlal vatz txʼavaʼ, echetz vet s-tiʼile ant vet oʼ laʼ bʼen oʼ atinoq s-kʼatza tu nimla tatineʼ.
ROM.8.18	Poro vootzaqle uvaʼ kʼuxh laʼ pal oʼ titzaʼlal s-txheel, tan sibʼ ibʼaʼnil laʼ bʼen taqʼ s-qe, tan tira jalpinaʼq vet oʼ laʼ ibʼan taʼn u quBʼaal Tiuxh. Tul tira josqʼil laʼ qatin vet taʼn. 
ROM.8.19	Jankʼal inqʼa kam uvaʼ viinqixsamal taʼn quBʼaal Tiuxh, tan ayaʼl ikʼuul txʼebʼoʼmy vet tiʼ u qʼij uvaʼs laʼ ikʼutxht quBʼaal Tiuxh jabʼil inqʼa niman tetz, inqʼa kʼaol imeʼal veteʼ. 
ROM.8.20	Tan ant inqʼa iviinqixsaʼm quBʼaal Tiuxh ok kaj jaqʼ inqʼa yol uvaʼ tal ka quBʼaal Tiuxh s-tiibʼa, tiʼ uvaʼ tira tzaʼl kuxh laʼ motx atink veteʼ. Echetz tira inatxh vet inqʼa viinqixsaʼm kam inqʼa itzaʼlal tal ka quBʼaal Tiuxh s-tiʼ. Tul jit aʼ saʼon tok ka jaqʼ u yol uvaʼ taqʼ jaʼp quBʼaal Tiuxh s-tiibʼa. Pet quBʼaal Tiuxh saʼon tok ka s-jaqʼ, tan ech uvaʼe isaʼ u quBʼaal Tiuxh. Tan aʼ isaʼ quBʼaal Tiuxh uvaʼ ant inqʼa iviinqixsaʼm tiʼ itxʼebʼex 
ROM.8.21	u chitpichil tuchʼ inqʼa kʼaol imeʼal quBʼaal Tiuxh, uvaʼ toq topoon vijalp inqʼa viinqixsaʼm. Pet kʼuxhetz qitzel inqʼa viinqixsaʼm s-txheel taʼn inqʼa yol uvaʼ alel ka s-tiibʼa, tul laʼ jalpi, atz toq chitpoq. Tul niim vet tatin laʼ ibʼana, eche u nimla tatin inqʼa kʼaol imeʼal quBʼaal Tiuxh.
ROM.8.22	Tan qootzaqle uvaʼ jankʼal inqʼa viinqixsaʼm nik ikʼaxbʼ taʼn inqʼa iyol quBʼaal Tiuxh uvaʼ tal ka s-tiibʼa, eche ijiqʼjotxh vaʼq xaol t-txumuʼm nik ibʼaneʼ. Pet tetxhal tel s-tuul, eche laʼ tel vaʼq ixoq titxhoʼm tiʼ talal vineʼ. 
ROM.8.23	Tul jitetz kuxh taʼn inqʼa viinqixsaʼm nik ikʼaxbʼ taʼn inqʼa iyol quBʼaal Tiuxh uvaʼ tal ka, pet antat oʼ nik ijiqʼjotxh u qaanima taʼn txumuʼm taʼn inqʼa iyol quBʼaal Tiuxh uvaʼ tal ka s-qiibʼa. Pet ayaʼl qukʼuul nik qutxʼebʼeʼ uvaʼ, tetxhal laʼ itzoqpisa quBʼaal Tiuxh ijalput u qutxhiʼoʼl, jankʼal uvaʼ alel taʼn te inqʼa niman tetz, inqʼa motx toksa s-kʼaol imeʼal. Xaʼtetze toksa quBʼaal Tiuxh viTiuxhil tu qaanima uvaʼ, eche bʼaxa oya taqʼt quBʼaal Tiuxh s-qe, aʼetz u etxhlale uvaʼ, tetxhal laʼ ijalpu u qutxhiʼoʼl, tan ech uvaʼe alel taʼn.
ROM.8.24	Ayaʼx tzaanetz quxeʼt tiʼ itxʼebʼexeʼ uvaʼs ichitt oʼ quBʼaal JesuKriisto t-inqʼa qupaʼv uvaʼs qok s-niman tetz. Tan aʼ nik qutxʼebʼ u nimla tatin quBʼaal Tiuxh uvaʼ yeʼx qileʼtaʼ. Pet inqʼa xaol, inqʼa kʼulel vet taʼn kam uvaʼ nik itxʼebʼeʼ, tan jit vet ayaʼl ikʼuul nik itxʼebʼon tiʼ ikʼuluxeʼ. 
ROM.8.25	Pet koq oʼ, tan ayaʼl qukʼuul nik qutxʼebʼon, tiʼ uvaʼ altziimal s-qe taʼn, kʼuxh yeʼ nik qileʼ. Poro oʼ yeʼ laʼ pal qukʼuul tiʼ itxʼebʼexeʼ.
ROM.8.26	Tuulbʼaletz uvaʼ nik qutxʼebʼoneʼ, tul nik quqleʼ. Pet nik tul viTiuxhil Tiuxh tiʼ qulotxhoxeʼ. Tan at uvaʼ yeʼ nik qutxhabʼa veteʼ kam laʼ qujaq te quBʼaal Tiuxh. Pet aʼ vet viTiuxhil Tiuxh nik lotxhon oʼ tiʼ qoksat u quyol te quBʼaal Tiuxh. Tan jiqʼjotxhxh vet viTiuxhil Tiuxh, tul aʼ nik tal vet te quBʼaal Tiuxh inqʼa kam uvaʼ yeʼl yol laʼ txhej vet tiʼ talaxeʼ. 
ROM.8.27	Tan tootzaq u quBʼaal Tiuxh kam inqʼa yol nik isaʼ viTiuxhil talaxeʼ. Tan tira nik til quBʼaal Tiuxh kam at tu taanima inqʼa xaol, inqʼa natxhkʼuulan tetz quBʼaal Tiuxh. Tan aʼ viTiuxhil Tiuxh nik oksan viyol inqʼa niman tetz quBʼaal Tiuxh s-vatz. Tul antxh nik toksa viTiuxhil Tiuxh tiʼ kam titzʼabʼal quBʼaal Tiuxh s-tiʼ.
ROM.8.28	Tul qootzaqle uvaʼ at qaanima tiʼ quBʼaal Tiuxh. Tul, tiʼetz uvaʼ at qaanima s-tiʼ, tul nik titzʼa oʼ. Echetz jankʼalxh inqʼa nik ikuy qupal s-tuul, tan aʼ itxaʼk uvaʼ tibʼaʼnil laʼ elkaʼp s-qe tiʼ quchʼij s-kʼatza, oʼ inqʼa at qaanima tiʼ quBʼaal JesuKriisto. Tan at titzʼabʼal s-qiʼ uvaʼ s-qat isaʼt tzaan oʼ tiʼ qok s-niman tetz. 
ROM.8.29	Tan naʼye isaʼt tzaan quBʼaal Tiuxh inqʼa ok s-niman tetz. Tul qatetz itxaj vet el tiʼ ibʼen s-eche vitxumbʼal viKʼaol, tiʼ uvaʼ laʼ jalpul vet vitxhiʼoʼl taʼn quBʼaal Tiuxh. Tan jalpinaʼq vet vitxhiʼoʼl u quBʼaal JesuKriisto, tul aʼ u quBʼaal JesuKriistoe uvaʼ jalp vitxhiʼoʼl s-bʼaxa xoʼl mamala niman tetz. 
ROM.8.30	Jatvaʼletz inqʼa qat itxaj vet el, inqʼa ootzaqimalich vet taʼn quBʼaal Tiuxh, inqʼa laʼich qeon, ayaʼletz inqʼae qat isaʼ tzaan quBʼaal Tiuxh. Jatvaʼletz inqʼa qat isaʼ tzaan quBʼaal Tiuxh, ayaʼletz inqʼae qat tal vet s-jit aj paʼvom. Jatvaʼletz inqʼa jit vet aj paʼvom vatz quBʼaal Tiuxh, ayaʼletz inqʼae laʼ jalpi, atz niim vet tatin laʼ ibʼana.
ROM.8.31	¿Kametz toq qal vet tiʼ inqʼa bʼaʼnla iyol quBʼaal Tiuxh s-qiʼ? Aʼetz toq qale uvaʼ at u quBʼaal Tiuxh s-qiʼ, echetz s-tiʼile yeʼxhabʼil invaʼq laʼ oleʼv s-qiʼ. 
ROM.8.32	Tan yeʼl u quBʼaal Tiuxh ibʼan kaʼl ikʼuul tiʼ taqʼax viKʼaol. Pet qat taqʼ viKʼaol kamoq s-qiʼ s-qukaqaayil. Aʼatetz kol yeʼ laʼ taqʼ quBʼaal Tiuxh inqʼa kam s-qe, inqʼa nik isaʼon s-qe tiʼ u qatin s-vatz. Pet aʼl sibʼ toq taqʼ s-qe. 
ROM.8.33	Tan taʼn kuxh u quBʼaal Tiuxh qat aqʼon bʼen inqʼa ichʼexich s-jit vet aj paʼvom s-vatz. Xaʼtetze yeʼxhabʼil vet invaʼq laʼ xeʼtisan vaʼtoʼq yol tiʼ inqʼa ichʼexich quBʼaal Tiuxh.{*}
ROM.8.34	Tan sebʼ tel kuxh toksat tibʼ quBʼaal JesuKriisto s-qiʼ vatz u quBʼaal Tiuxh tiʼ ijaqax kuya tiʼ inqʼa qupaʼv. Echetz yeʼxhabʼil laʼ aqʼon vet jaʼp u yol s-qiibʼa. Tan antxh u quBʼaal JesuKriistoe uvaʼ kami, atz antxhte uvaʼ itzʼeʼv inpaqte, tul ile at vet tisebʼal u quBʼaal Tiuxh tiʼ ibʼant iqʼesalil, atz tiʼ toksat quyol vatz quBʼaal Tiuxh.
ROM.8.35	Echetz yeʼxhkam invaʼq laʼ eesan el taanima quBʼaal JesuKriisto s-tiʼ. Tan kʼuxh mam itzaʼlal laʼ palk oʼ, atz kʼuxh laʼ pal oʼ t-kʼayunchil, atz kʼuxh laʼ bʼanax tzaan qiʼ, tiʼ qukʼaxbʼisaleʼ, atz kʼuxh laʼ pal oʼ t-vaʼy, tan ant kuxh atil taanima quBʼaal JesuKriisto s-qiʼ. Atz kʼuxh mij vet qoksaʼm, atz kʼuxh laʼ pal oʼ t-invaʼq kaebʼal aanima uvaʼ xoʼvebʼal, atz kʼuxh laʼ yatzʼax el oʼ, tan ant kuxh atil taanima quBʼaal JesuKriisto s-qiʼ.
ROM.8.36	Tan ech val u yol tzʼibʼamal ka t-viyolbʼal quBʼaal Tiuxh s-eche:
ROM.8.36	—Tan seʼe kuxhtuʼ,
ROM.8.36	tul jun kuxh qʼij tetxh
ROM.8.36	quyatzʼax el.
ROM.8.36	Tul ech kuxh vet qatin
ROM.8.36	s-vatz, eche vaʼq karneʼl
ROM.8.36	uvaʼ, aʼ kuxh vet u kamchil
ROM.8.36	txʼebʼel taʼn
ROM.8.36	tiʼ itoqʼox el,
ROM.8.36	—chich u yol.
ROM.8.37	Pet kʼuxh mamala itzaʼlal nik palk oʼ, tan aʼ u quBʼaal JesuKriisto nik lotxhon oʼ uvaʼ sibʼxh taanima s-qiʼ. Xaʼtetze tetxhal kuxh laʼ oleʼv oʼ tiʼ qupal paʼl t-inqʼa itzaʼlal. 
ROM.8.38	Echetz tira txhabʼamal tok tinviʼ uvaʼ yeʼxhkam vaʼq laʼ oleʼv tiʼ teleʼl u taanima quBʼaal Tiuxh s-qiʼ: Tan jitoq kamchil, atz jitoq inqʼa itzaʼlal tiʼ u qatin vatz txʼavaʼ, atz jitoq inqʼa aanxel, atz jitoq inqʼa demoonio, atz jitoq inqʼa nik tutxh s-txheel, atz jitoq inqʼa yaʼn toq utxhoq, atz jitoq inqʼa at tiqleʼm, 
ROM.8.39	atz jitoq inqʼa at jaʼp tu kaqiqʼ vatz amlikaʼ, atz jitoq inqʼa at koʼp tu txʼavaʼ, atz jitoq invaʼq kam uvaʼ viinqixsamal taʼn quBʼaal Tiuxh laʼ oleʼv tiʼ teleʼl u saʼoʼm t-taanima quBʼaal Tiuxh s-qiʼ. Tan sibʼxhte u taanima s-qiʼ, tiʼ uvaʼ at qatin tuchʼ u quBʼaal JesuKriisto.
ROM.9.1	Toqetz val inuqul sete kam uvaʼ nik tal u vaanima. Tan tira nik vatxhva tuchʼ vaanima uvaʼ jankʼal koqxh inqʼa inmol s-tijaq imam Israeel laʼ qeon u quBʼaal JesuKriisto. Tul tootzaq quBʼaal JesuKriisto uvaʼ nuqxh nik valeʼ; pet jit tzʼeqo tzij nik inbʼaneʼ. Atz tootzaq viTiuxhil Tiuxh inpaqte uvaʼ nuqxh nik valeʼ. 
ROM.9.2	Tul mam txumuʼm nik inbʼan tiʼ inqʼa inmol, inqʼa yeʼ nik qeon quBʼaal JesuKriisto. Atz tira nik itxumun vaanima s-tiʼ bʼenamen. 
ROM.9.3	Tan eche uvaʼ laʼ koq utxhi, tul aʼ, in laʼ tal quBʼaal Tiuxh yaabʼla yol s-viʼ. Atz aʼ koq in, laʼ jetxhon el in kʼatz quBʼaal JesuKriisto, tul aʼ koq vet inqʼa inmol, laʼ jetxhon ok kʼatz quBʼaal JesuKriisto sinvatzil, inqʼa vaʼl inxaʼnil s-tuchʼ, 
ROM.9.4	inqʼa tij imam Israeel.
ROM.9.4	Tan aʼ inqʼae, toksa
ROM.9.4	quBʼaal Tiuxh
ROM.9.4	s-kʼaol imeʼal s-naʼya.
ROM.9.4	Tul aʼ inqʼae, motx ilon u
ROM.9.4	nimla tatin
ROM.9.4	quBʼaal Tiuxh.
ROM.9.4	Atz aʼ inqʼae, motx ijeqbʼa
ROM.9.4	quBʼaal Tiuxh
ROM.9.4	inqʼa iyol s-tuchʼ.
ROM.9.4	Tul aʼ inqʼae, motx kʼulun
ROM.9.4	inqʼa ibʼekʼbʼal
ROM.9.4	quBʼaal Tiuxh
ROM.9.4	uvaʼ taqʼ te Moisees.
ROM.9.4	Atz aʼ inqʼae, nikich tal
ROM.9.4	quBʼaal Tiuxh s-te
ROM.9.4	kam laʼ motx ibʼan
ROM.9.4	tiʼ inatxhkʼuulaneʼ
ROM.9.4	eche nik ibʼan
ROM.9.4	tu tostiuxh.
ROM.9.4	Atz aʼ inqʼae, altziil
ROM.9.4	nima vatzlen bʼaʼnil
ROM.9.4	s-te taʼn quBʼaal Tiuxh.
ROM.9.5	Aʼetz inqʼa kʼuy qumame
ROM.9.5	itxaj quBʼaal Tiuxh
ROM.9.5	tiʼ ixeʼtisal u qutenam.
ROM.9.5	Atz aʼ inqʼae, antxh
ROM.9.5	pal ikʼulvat u Kriisto,
ROM.9.5	u tatin s-alam aanimail
ROM.9.5	xoʼl inqʼa tiyiʼil.
ROM.9.5	Tul aqʼax vet tiqleʼm u quBʼaal JesuKriisto, aʼetz vet u quBʼaal Kriistoe, iTxaj u quBʼaal Tiuxh, uvaʼ at tiibʼa inqʼa kam s-kaqaayil. ¡Echetz laʼ toksal iqʼije u quBʼaal JesuKriisto s-txheel, atz t-inqʼa jattanulxh yaʼbʼ uvaʼ yaʼn tuleʼ! Tul echxh laʼ ibʼane.
ROM.9.6	Tul alelich ka taʼn quBʼaal Tiuxh taqʼax inqʼa nimla txhaq bʼaʼnil te inqʼa tij imam Israeel. Tul ¿kametz s-tiʼil yeʼ kʼulux u quBʼaal JesuKriisto taʼn inqʼa tij imam Israeel, vitenam quBʼaal Tiuxh? Echetz yeʼ laʼ utxhi laʼ qala uvaʼ: —Yeʼ nik itzoqpisa quBʼaal Tiuxh viyol te vitenam, —chaq koq oʼ. Pet ech bʼanel taʼn s-eche: Tan jit kaqaay inqʼa tij imam Israeel uvaʼ itenam koq quBʼaal Tiuxh. 
ROM.9.7	Atz echat kuxh inqʼa tij imam Avraʼaame. Tan jit jankʼal koqxh inqʼa tij imam Avraʼaam toksa quBʼaal Tiuxh s-tuul tiʼ ibʼen s-kʼaol imeʼal.
ROM.9.7	Pet aʼl echeen tal quBʼaal Tiuxh te Avraʼaam s-eche tiʼ jabʼile u kʼaol imeʼal laʼ ibʼana:
ROM.9.7	—Aʼ Isaak laʼ txhejsan
ROM.9.7	avij amam,
ROM.9.7	—xeʼt quBʼaal Tiuxh te Avraʼaam.
ROM.9.8	Echetz talax s-eche. Tan jit kuxh ayaʼl kʼaol imeʼal quBʼaal Tiuxh inqʼa tij imam Avraʼaam, kʼuxh itxhiʼoʼl ikaqal Avraʼaam. Pet taʼnxh tij imam Avraʼaam vatz quBʼaal Tiuxh, inqʼa ikʼaol, atz inqʼa tij Isaak, uvaʼ tal quBʼaal Tiuxh taqʼaxeʼ. 
ROM.9.9	Tan ech viyol quBʼaal Tiuxh tal te Avraʼaam s-eche:
ROM.9.9	—Ech vaʼt yaʼbʼ s-txheel,
ROM.9.9	tul laʼ ul insoli axh.
ROM.9.9	Tul at vet vaʼl tal Saara
ROM.9.9	laʼ ibʼana.
ROM.9.9	Tul xaak u neʼ
ROM.9.9	laʼ tala Saara,
ROM.9.9	—xeʼt quBʼaal Tiuxh te Avraʼaam.
ROM.9.10	Poro jitetz kuxh taʼn yaʼk u yol tiʼ Isaak. Pet echatxh tal quBʼaal Tiuxhe te Reveeka uvaʼs iyan vet ikʼuul Reveeka tiʼ kaʼvaʼl inqʼa tal, inqʼa ikʼaol Isaak, u kʼuy qumam. 
ROM.9.11+ROM.9.12	Tan yeʼnaqich alaloq kaʼvaʼl inqʼa xaak, inqʼa xuʼmiche. Atz yeʼnaqich ibʼaneʼt inqʼa xaak invaʼq bʼaʼn atzoq invaʼq yeʼbʼaʼn, tul ech tal vet quBʼaal Tiuxh te Reveeka s-eche:
ROM.9.11+ROM.9.12	—Aʼ u atzika laʼ kʼulun
ROM.9.11+ROM.9.12	ibʼekʼbʼal u itzʼina,
ROM.9.11+ROM.9.12	—xeʼt quBʼaal Tiuxh.
ROM.9.11+ROM.9.12	Tan vaʼl kuxh u xaak itxaj vet quBʼaal Tiuxh tiʼ ibʼen sitenam. Ibʼanetz quBʼaal Tiuxh s-eche, tan aʼich isaʼ laʼ telaʼpun kam uvaʼ kʼaqich taʼn. Pet quBʼaal Tiuxh nik saʼon jabʼil laʼ ichʼexa.
ROM.9.13	Tan ech nik tal u yol uvaʼ tzʼibʼamal ka t-viyolbʼal quBʼaal Tiuxh s-eche:
ROM.9.13	—Aʼ Jakoov voksa
ROM.9.13	vaanima s-tiʼ.
ROM.9.13	Pet aʼ Esauu veesa viʼ
ROM.9.13	vaanima,
ROM.9.13	—chich u yol.
ROM.9.14	¿Kametz vet quyol laʼ qal s-tiʼ? Tan kamal at juunoq ex, uvaʼ ech toq etal s-eche: —Jitetz bʼak vaʼl koq kuxh iqʼabʼ quBʼaal Tiuxh s-qiibʼa, —maq toq etaleʼ.
ROM.9.14	¡Yeʼle! ¡Yeʼ laʼ isaʼa ech laʼ etale! 
ROM.9.15	Tan ech tal quBʼaal Tiuxh te Moisees s-eche:
ROM.9.15	—Laʼ voybʼa ivatz u xaol
ROM.9.15	uvaʼ, in laʼ saʼon
ROM.9.15	toybʼal ivatz.
ROM.9.15	Atz laʼ intxum ivatz u xaol,
ROM.9.15	uvaʼ, in laʼ saʼon
ROM.9.15	itxumux ivatz,
ROM.9.15	—xeʼt quBʼaal Tiuxh.
ROM.9.16	Echetz jit aʼ nik ichʼexvat quBʼaal Tiuxh inqʼa xaol, tiʼ uvaʼ, aʼ u xaol laʼ saʼon, atz jit, tiʼ uvaʼ aʼxh nik aqʼon yaʼl tiʼ ibʼanax u bʼaʼn laʼ saʼaxik taʼn quBʼaal Tiuxh. Pet quBʼaal Tiuxh nik saʼon jaʼl laʼ itxum ivatz. 
ROM.9.17	Tan tzʼibʼamal ka viyol quBʼaal uvaʼ, ech tal te faraoon s-eche:
ROM.9.17	—In qat oksan axh
ROM.9.17	s-mam iqʼesal,
ROM.9.17	tiʼ uvaʼ toq inkʼutxh
ROM.9.17	u viqleʼm seʼe.
ROM.9.17	Echetz laʼ tootzaqit ine
ROM.9.17	jankʼal inqʼa tenam
ROM.9.17	vatz u txʼavaʼ,
ROM.9.17	—xeʼt quBʼaal Tiuxh.
ROM.9.18	Echetz quBʼaal Tiuxh laʼ saʼon jaʼl uvaʼ laʼ itxum ivatz. Atz laʼat itijbʼixsa quBʼaal Tiuxh taanima u xaol, jaʼl uvaʼ laʼ isaʼ s-te.
ROM.9.19	Poro kamal at vaʼq xaol sexoʼl ech toq alon s-eche: —Ape. Oqetz quBʼaal Tiuxh nik bʼanon tiibʼa inqʼa xaol kam uvaʼ nik ibʼaneʼ, ¡jaʼletz koq laʼ oleʼv vet tiʼ imaqax quBʼaal Tiuxh, tiʼ uvaʼ nik ibʼaneʼ! Ape ¿kametz vet s-tiʼil bʼa nik tal oʼ quBʼaal Tiuxh s-aj paʼvom tiʼ inqʼa nik qubʼaneʼ? —kamal chiche.
ROM.9.20	Pet toq val sete: Yeʼl qokebʼal tiʼ ijotxhʼil te u quBʼaal Tiuxh tiʼ kam uvaʼ nik ibʼaneʼ. Tan ech kuxh qatin vatz quBʼaal Tiuxh, eche vaʼq txʼavaʼ vaaso. Tan bʼane laʼ koq utxhi uvaʼ, ech laʼ tal invaʼq u txʼavaʼ vaaso te u bʼitol tetz s-eche: —¿Kam s-tiʼil qat aaqʼ txha vet bʼen in s-eche? —chaq koq.
ROM.9.21	Tan at tiqʼabʼ u bʼitol oq vaʼten txhan vet kam laʼ taqʼvat vet bʼen u txʼavaʼ vaaso. Tan at txʼavaʼ vaaso aʼ nik txakunk tiʼ bʼaʼnla kam; atz at txʼavaʼ vaaso aʼ nik txakunk tiʼ kam kuxh tiqleʼm uvaʼ yeʼ itxaʼk.
ROM.9.22	Tul nik ikʼutxh quBʼaal Tiuxh vikʼaʼnal te inqʼa xaol, inqʼa nik ipaʼvineʼ. Tul nik ikʼutxh viyakʼil tiʼ ikʼaxbʼisal inqʼa palsan yol. Ape. Kʼuxhetz kʼaʼn u quBʼaal Tiuxh, pet qat ikotxʼ ivatz te inqʼa palsan yol, inqʼa ikʼulelxh veteʼ laʼ kʼaxbʼisali, atz inqʼa, aʼ kʼaqel vet taʼn uvaʼ laʼ sotzeʼl. 
ROM.9.23	Tan echetz qat ibʼan quBʼaal Tiuxhe, tul qat ikotxʼ quBʼaal Tiuxh ivatz tiʼ itxʼebʼt titzʼat tibʼ inqʼa nik ipaʼvineʼ. Tul echetz laʼ ikʼutxht quBʼaal Tiuxhe vimam bʼaʼnil tiʼ toybʼat ivatz inqʼa aj paʼvom, tul laʼ ikuy vipaʼv. Tan aʼ itzʼamal taʼn quBʼaal Tiuxh uvaʼ, tetxhal laʼ ikʼul inqʼa aj paʼvom u nimla tatin tu amlikaʼ.
ROM.9.24	Aʼetz oʼe, inqʼa aj paʼvom inqʼaa, oʼ inqʼa qat isaʼ tzaan oʼ quBʼaal Tiuxh tiʼ inimal quBʼaal JesuKriisto. Tul jitetz kuxh taʼn oʼ, qat isaʼ tzaan oʼ xoʼl inqʼa tij imam Israeel, pet ant qat isaʼ tzaan jolt inqʼa jit tij imam Israeel.
ROM.9.25	Tan ech val u yol nik tal tu uʼ uvaʼ itzʼibʼa ka Oseeas s-eche:
ROM.9.25	—Inqʼa xaol uvaʼ jit intenam
ROM.9.25	nik talaxeʼ,
ROM.9.25	tan laʼ vaqʼ bʼen sintenam.
ROM.9.25	Atz inqʼa xaol
ROM.9.25	uvaʼ yeʼl vaanima s-tiʼ,
ROM.9.25	tan at vet vaanima s-tiʼ
ROM.9.25	laʼ ibʼana,
ROM.9.25	—chich u yol.
ROM.9.26	Tul echat tal Oseeas paqte s-eche:
ROM.9.26	—Tuulbʼal vaʼl tenam
ROM.9.26	uvaʼ ech talt quBʼaal Tiuxh
ROM.9.26	yol s-eche:
ROM.9.26	«Jit ex intenam,»
ROM.9.26	xeʼt quBʼaal Tiuxh s-te;
ROM.9.26	tul antetzxh tuulbʼal u tenam
ROM.9.26	uvaʼe laʼ alaxik ex
ROM.9.26	s-kʼaol imeʼal
ROM.9.26	u quBʼaal Tiuxh
ROM.9.26	uvaʼ yeʼxhkam vaʼq tzaʼl
ROM.9.26	s-vatz,
ROM.9.26	—xeʼt Oseeas.
ROM.9.27	Tul itzʼibʼaat ka Isaiias kaʼt inqʼa yol tiʼ inqʼa tij imam Israeel uvaʼ sichʼiʼmxh ibʼan tiʼ talaxeʼ. Tul ech nik tal s-eche:
ROM.9.27	—Kʼuxh mam tenam tatin
ROM.9.27	inqʼa tij
ROM.9.27	imam Israeel,
ROM.9.27	eche vimusanil aʼ tziʼ
ROM.9.27	u maar
ROM.9.27	uvaʼ yeʼl s-atxhel,
ROM.9.27	poro jit ayaʼl inqʼae
ROM.9.27	laʼ ichʼexeʼl
ROM.9.27	quBʼaal Tiuxh
ROM.9.27	tiʼ ikolox el vatz u kʼaxkʼo
ROM.9.27	tiʼ inqʼa ipaʼv.
ROM.9.28	Tan toq taqʼ kuʼ
ROM.9.28	quBʼaal Tiuxh
ROM.9.28	inqʼa yol tinuqul
ROM.9.28	tiibʼa inqʼa xaol vatz
ROM.9.28	u txʼavaʼ.
ROM.9.28	Tul tinuqulxh toq ibʼaneʼ.
ROM.9.28	Tul jit saʼ koq ibʼal tibʼ
ROM.9.28	quBʼaal Tiuxh
ROM.9.28	tiʼ telaʼpun,
ROM.9.28	—chich u yol.
ROM.9.29	Tul ech vaʼt u yol maʼtich itzʼibʼat ka Isaiias s-eche:
ROM.9.29	—Poro itxum
ROM.9.29	quBʼaal Tiuxh ivatz
ROM.9.29	jolol inqʼa kʼuy qumam
ROM.9.29	s-naʼya,
ROM.9.29	inqʼa motx palsan iyol,
ROM.9.29	u quBʼaal Tiuxh
ROM.9.29	uvaʼ tira at tiqʼabʼ
ROM.9.29	s-kaqaayil.
ROM.9.29	Pet yeʼ koq ikuy
ROM.9.29	quBʼaal Tiuxh ipaʼv
ROM.9.29	inqʼa kʼuy qumam, atz
ROM.9.29	isotzsa koq el
ROM.9.29	quBʼaal Tiuxh,
ROM.9.29	tul yeʼletzebʼ oʼ s-txheel,
ROM.9.29	eche uvaʼ isotzsat el
ROM.9.29	quBʼaal Tiuxh
ROM.9.29	inqʼa xaol, inqʼa Sodooma
ROM.9.29	tuchʼ inqʼa Gomoora,
ROM.9.29	—chich u yol.
ROM.9.30	¿Kametz vet quyol toq txheoq tiʼ inqʼa jit tij imam Israeel? Tan ant inqʼae, jit vet aj paʼvom vatz quBʼaal Tiuxh, kʼuxh jit txhʼuyichaq tiʼ itxhabʼal tiʼ ibʼen s-bʼaʼn vatz quBʼaal Tiuxh. Aʼetz nik val tiʼ inqʼa xaol, inqʼa qat ikʼuqbʼa ikʼuul tiʼ quBʼaal JesuKriisto, tul qat motx kuyux vipaʼv. Aʼetz inqʼae, jit vet aj paʼvom vatz quBʼaal Tiuxh.
ROM.9.31	Petetz koq oʼ, inqʼa tij imam Israeel, tan aʼl yeʼ qat motx qoleʼv tiʼ inimal inqʼa bʼekʼbʼal uvaʼ jit vet oʼ aj paʼvom vatz quBʼaal Tiuxh laʼ ibʼana, kʼuxh aʼxh txhʼuyichaq oʼ tiʼ inimal inqʼa bʼekʼbʼal. 
ROM.9.32	Poro ¿kametz s-tiʼil yeʼ tal quBʼaal Tiuxh uvaʼ jit aj paʼvom vet inqʼa tij imam Israeel vatz quBʼaal Tiuxh tiʼ inimal inqʼa bʼekʼbʼal? Tiʼ uvaʼ yeʼ motx kʼuqeʼv ikʼuul uvaʼ, aʼ quBʼaal Tiuxh laʼ kuyun vipaʼv. Pet aʼ nikich motx titzʼa uvaʼ, aʼ laʼich motx aqʼon bʼen s-jit aj paʼvom vatz quBʼaal Tiuxh kam inqʼa nikich motx ibʼan tiʼ inimal inqʼa bʼekʼbʼal. Tan aʼ nikich motx titzʼa uvaʼ tuchʼ inqʼa ibʼanoʼm laʼich motx oleʼvik tiʼ ibʼen s-bʼaʼn vatz quBʼaal Tiuxh. Pet yeʼle. Jit taʼne. Pet motx ikʼ tiʼ yeʼ iqeex u quBʼaal JesuKriisto; aʼe u Sivan uvaʼ ikʼbʼal tatineʼ. Tan tira kuxh motx sotz ikʼuul s-te. Ech kuxh motx ibʼan vet, eche tajsat ok tibʼ vaʼq xaol tiʼ vaʼq sivan.
ROM.9.33	Tan ech val u yol tzʼibʼamal ka t-viyolbʼal quBʼaal Tiuxh tiʼ u Kriisto s-eche:
ROM.9.33	—Toq intxhaq
ROM.9.33	vaʼl vinaq sexoʼl,
ROM.9.33	ex inqʼa tij imam Israeel,
ROM.9.33	ex inqʼa
ROM.9.33	tu tenam Sioon.
ROM.9.33	Tan jaʼl uvaʼ
ROM.9.33	laʼ ikʼuqbʼa ikʼuul s-tiʼ,
ROM.9.33	tul yeʼl paqul
ROM.9.33	laʼ eesal t-bʼey taʼn;
ROM.9.33	atz yeʼl paqul laʼ txhoʼn s-te
ROM.9.33	tiʼ vinimaleʼ.
ROM.9.33	Pet vatz inqʼa xaol,
ROM.9.33	tan eche invaʼq sivan
ROM.9.33	uvaʼ laʼ ikʼ vaʼq xaol
ROM.9.33	s-tiʼ,
ROM.9.33	atz laʼ ijoqpi tibʼ s-tiʼ,
ROM.9.33	—chich u yol.
ROM.10.1	Toqetz val sete, ex inmol s-niman tetz Jesuus uvaʼ, aʼ nik vatxhva tuchʼ vaanima tiʼ inqʼa qumol s-tijaq imam Israeel uvaʼ laʼ motx chitp tiʼ yeʼ ibʼen tu kʼaxkʼo tiʼ inqʼa ipaʼv. Tul aʼ uvaʼe, nik injaq te quBʼaal Tiuxh. 
ROM.10.2	Niketz vileʼ, atz toq valeʼ uvaʼ at vaʼl u kam uvaʼ bʼaʼn nik motx ibʼaneʼ. Tan tira nik vileʼ uvaʼ ataqxh taanima inqʼa tij imam Israeel tiʼ inimal u quBʼaal Tiuxh. Bʼantan tira atxh taanima tiʼ quBʼaal Tiuxh qʼaoq. Pet yeʼaq tootzaqle kame vinimal quBʼaal Tiuxh uvaʼ nuqxh laʼ motx tala, tul jit vet aj paʼvom vatz quBʼaal Tiuxh laʼ ibʼana. 
ROM.10.3	Tan yeʼaq bʼen s-te kamich titzʼabʼal quBʼaal Tiuxh s-tiʼ. Tan aʼich titzʼabʼal quBʼaal Tiuxh uvaʼ jitaq aj paʼvom laʼ ibʼana. Poro ech koqe, tan aʼaq kuxh motx toksa vet inqʼa tetz, tiʼ uvaʼ aʼxhaq jit aj paʼvom s-vatz. Tan yeʼaq toksa tibʼ tiʼ inimal kam uvaʼ nik isaʼ quBʼaal Tiuxh, tiʼ uvaʼ jitaq aj paʼvom laʼ ibʼana.
ROM.10.4	Tan aʼ nikich motx titzʼa uvaʼ, tiʼ inimal inqʼa bʼekʼbʼal laʼich kuyuxik inqʼa ipaʼv. Pet yeʼ motx bʼen s-te uvaʼ, aʼ vet u quBʼaal JesuKriisto ul tzoqpisan inimal inqʼa bʼekʼbʼal tuchʼ inqʼa motx palka. Echetz yeʼ motx bʼen s-te uvaʼ jankʼal inqʼa xaol nik niman quBʼaal JesuKriisto, tul jit vet aj paʼvom vatz quBʼaal Tiuxh laʼ ibʼana.
ROM.10.5	Tan tiʼ vinimat inqʼa xaol inqʼa bʼekʼbʼal, tiʼ uvaʼ jit vet aj paʼvom vatz quBʼaal Tiuxh laʼ ibʼana, tul ech nik tal Moisees s-tiʼ s-eche:
ROM.10.5	—Jabʼil uvaʼ laʼ niman
ROM.10.5	inqʼa bʼekʼbʼal s-kaqaayil,
ROM.10.5	tul at qʼij isaq vatz quBʼaal Tiuxh,
ROM.10.5	—chich u yol.
ROM.10.6	Pet vibʼen inqʼa xaol s-jit aj paʼvom tiʼ viqeex quBʼaal JesuKriisto, tan jit mam koq itzaʼlal. Tan ech nik tal inqʼa yol uvaʼ itzʼibʼa ka Moisees s-eche:
ROM.10.6	—Yeʼ laʼ eetzʼa tavaanima uvaʼ sibʼ itzaʼlal
ROM.10.6	ileqex u quBʼaal Tiuxh.
ROM.10.6	Atz yeʼ laʼ aala uvaʼ:
ROM.10.6	«Jabʼil koqxh invaʼq laʼ bʼen jaʼ t-amlikaʼ
ROM.10.6	tiʼ tiqʼol kuʼl u Kriisto,»
ROM.10.6	chaq koq vaʼq ex.
ROM.10.7	Atz jitoq laʼ etala uvaʼ:
ROM.10.7	«Jabʼil koqxh invaʼq laʼ bʼen kuʼ
ROM.10.7	tu tatibʼal inqʼa kamnaʼq,
ROM.10.7	tul laʼ bʼen tiqʼo jaʼul u Kriisto,»
ROM.10.7	chaq koq invaʼq ex,
ROM.10.7	—chich u yol.
ROM.10.8	¿Kametz toq qutxhabʼa tiʼ inqʼa yol inqʼae? Ape. Antxh toq qutxhabʼavat kʼatz inqʼa yol uvaʼ, ech tal Moisees s-eche:
ROM.10.8	—Tan il viyol quBʼaal Tiuxh
ROM.10.8	ant kuxh al sakʼatza.
ROM.10.8	Tul yeʼl itzaʼlal u tootzaqileʼ.
ROM.10.8	Tan ile nik ayolbʼe tuchʼ atziʼ.
ROM.10.8	Tul ile nik eetzʼa t-vavaanima,
ROM.10.8	—chich u yol.
ROM.10.8	Aʼetz inqʼa yol nik qupaxsa sexoʼl tiʼ vikʼuqbʼat inqʼa xaol ikʼuul tiʼ u Kriisto. 
ROM.10.9	Aʼetz inqʼa yole inqʼaa: Tan jaʼl uvaʼ laʼ alon uvaʼ: —Aʼ Jesuuse vinBʼaal, —chaqe, tul laʼ tzaj t-taanima viqejexeʼ uvaʼ, aʼ u quBʼaal Tiuxh itzʼeʼvsan u quBʼaal JesuKriisto, kʼuxh maʼtich ikam veteʼ, tul chiteletz vet tiʼ yeʼ ibʼen tu kʼaxkʼo tiʼ inqʼa ipaʼv laʼ ibʼana.{*}
ROM.10.10	Tan oq tavaanimaxh laʼ tzajk viqeex u quBʼaal JesuKriisto, tul jitetz vet axh aj paʼvome vatz quBʼaal Tiuxh laʼ ibʼana. Atz tiʼ aalt vatz tenam tuchʼ vatziʼ uvaʼ, aʼ Jesuuse vaBʼaal, tul chiteletz vet axh tiʼ yeʼ abʼen tu kʼaxkʼo tiʼ inqʼa apaʼv.
ROM.10.11	Tan ech nik tal vaʼt u yol uvaʼ tzʼibʼamal ka t-viyolbʼal quBʼaal Tiuxh s-eche:
ROM.10.11	—Jatvaʼl uvaʼ laʼ kʼuqbʼan ikʼuul tiʼ u Kriisto,
ROM.10.11	tul yeʼl paqul laʼ txhoʼn s-te vinimataʼ,
ROM.10.11	—chich u yol.
ROM.10.12	Tan yeʼl nim, yeʼl txhʼoj vatz quBʼaal Tiuxh, kʼuxh tijaq imam Israeel, atz kʼuxh jit tijaq imam Israeel. Tan vaʼl kuxhte u Tiuxh u quBʼaal s-qukaqaayil, atz vaʼl kuxh tatin s-qiibʼa. Tul sibʼxh vibʼaʼnil nik taqʼ tiibʼa inqʼa nik niman, atz inqʼa nik natxhkʼuulan.
ROM.10.13	Tan ech nik tal vaʼt u yol uvaʼ tzʼibʼamal ka t-viyolbʼal quBʼaal Tiuxh s-eche:
ROM.10.13	—Jatvaʼl uvaʼ laʼ natxhkʼuulan Tiuxh
ROM.10.13	tiʼ ijaqax ikuya s-te,
ROM.10.13	aʼetz uvaʼe, laʼ chitix tiʼ yeʼ ibʼen tu kʼaxkʼo
ROM.10.13	tiʼ inqʼa ipaʼv,
ROM.10.13	—chich u yol.
ROM.10.14	Pet keʼchetz laʼ inatxhkʼuulat inqʼa tij imam Israeel quBʼaal JesuKriisto, oq yeʼx ikʼuqbʼat ikʼuul s-tiʼ. Atz keʼchetz koq laʼ ikʼuqbʼat inqʼa tij imam Israeel ikʼuul tiʼ u quBʼaal JesuKriisto, oq yeʼx tabʼitaʼ uvaʼ at quBʼaal JesuKriisto. Atz keʼchetz koq laʼ tabʼitaʼ, oq yeʼxhabʼil laʼ bʼen paxsan inqʼa bʼaʼnla txhaq yol tiʼ Jesuus s-xoʼl. 
ROM.10.15	Atz keʼchetz laʼ ibʼen vaʼq paxsan tetz u yol s-xoʼl, oq yeʼxhabʼil laʼ txhaqon bʼen.
ROM.10.15	Tan ech nik tal vaʼt u yol uvaʼ tzʼibʼamal ka t-viyolbʼal quBʼaal Tiuxh tiʼ jaʼl u xaol uvaʼ laʼ bʼen paxsan viyolbʼal quBʼaal Tiuxh tiʼ u Kriisto s-eche:
ROM.10.15	—¡Chiibʼebʼalxh jaʼl u xaol
ROM.10.15	uvaʼ laʼ bʼen alon
ROM.10.15	tok bʼaʼnil xoʼl inqʼa xaol
ROM.10.15	tuchʼ quBʼaal Tiuxh;
ROM.10.15	atz laʼ bʼen ipaxsa
ROM.10.15	inqʼa bʼaʼnla txhaq yol!
ROM.10.15	—chich u yol.
ROM.10.16	Bʼantan ex paxsaliy inqʼa bʼaʼnla txhaq yol tiʼ u Kriisto xoʼl inqʼa tij imam Israeel qʼaoq. Pet kʼuxhetz eche, tan jit ayaʼl inqʼa tij imam Israeel motx qeon inqʼa bʼaʼnla txhaq yol tiʼ u Kriisto. Tan ech val u yol itzʼibʼa ka Isaiias s-eche:
ROM.10.16	—InBʼaal Tiuxh, kaʼoxvaʼl
ROM.10.16	txhan vatziʼ qat qeon
ROM.10.16	inqʼa bʼaʼnla txhaq yol
ROM.10.16	uvaʼ qat ex qaleʼ,
ROM.10.16	—xeʼt Isaiias.
ROM.10.17	Tan, tiʼ uvaʼ nik tabʼi inqʼa xaol viyolbʼal quBʼaal Tiuxh, tul nik ikʼuqbʼa ikʼuul tiʼ quBʼaal Tiuxh. Tul tzitzi nik tabʼit inqʼa xaol viyolbʼal quBʼaal Tiuxh uvaʼs nik ex paxsaloq inqʼa bʼaʼnla txhaq yol s-xoʼl tiʼ u Kriisto.{*}
ROM.10.18	Pet kamal at xaol ech nik alon s-eche:
ROM.10.18	—¿Maqetz yeʼx tabʼit inqʼa tij imam Israeel inqʼa bʼaʼnla txhaq yol? —kamal chiche.
ROM.10.18	Pet qat tabʼil qʼaoq, tan ech nik tal vaʼt u yol uvaʼ tzʼibʼamal ka t-viyolbʼal quBʼaal Tiuxh s-eche:
ROM.10.18	—Tuulbʼal jankʼalxh u vatz txʼavaʼ nik ilixika
ROM.10.18	uvaʼ at u quBʼaal Tiuxh.
ROM.10.18	Tul nik ipaxsal viyoltziil
ROM.10.18	quBʼaal Tiuxh
ROM.10.18	tuulbʼal iyaʼebʼal u vatz txʼavaʼ,
ROM.10.18	—chich u yol.
ROM.10.19	Toqetz inkaʼpaqu talax sete. ¿Maqetz yeʼ bʼen inqʼa bʼaʼnla txhaq yol te inqʼa tij imam Israeel?
ROM.10.19	Pet bʼenaq s-te. Pet yeʼ motx inima. Tan ech viyolbʼal quBʼaal Tiuxh motx tabʼi talt Moisees s-eche:
ROM.10.19	—Tan antxh in laʼ txhoʼnisan vetaanima,
ROM.10.19	tiʼ uvaʼ laʼ vaqʼ vinbʼaʼnil te jolt inqʼa xaol,
ROM.10.19	inqʼa jit intenam;
ROM.10.19	atz antxh in laʼ txhokon tul ekʼaʼnal
ROM.10.19	uvaʼs laʼ etabʼit voksat jolt inqʼa xaol s-tuul,
ROM.10.19	inqʼa tira yeʼl tootzaqibʼal s-tiʼ,
ROM.10.19	—chich u yol.
ROM.10.20	Tul ech vaʼt u yol uvaʼ atichxh itial Isaiias tiʼ talax s-eche:
ROM.10.20	—Jabʼil inqʼa xaol uvaʼ yeʼxhkam
ROM.10.20	nikich titzʼa tiʼ itxhokt in,
ROM.10.20	tul aʼetz inqʼa xaole
ROM.10.20	uvaʼ qat inkuy ileqt in.
ROM.10.20	Atz qat vaqʼ vibʼ ootzaqiloq,
ROM.10.20	te inqʼa xaol, inqʼa yeʼxhkam nikich txhokon in,
ROM.10.20	—chich u yol.
ROM.10.21	Pet echetz koq tiʼ inqʼa tij imam Israeel, tan ech vaʼt u yol tal Isaiias s-eche:
ROM.10.21	—Nimal kuxh qʼij uvaʼ txʼebʼoʼmy kuxh al in
ROM.10.21	tiʼ ikʼulux u tenam, u palsan yol,
ROM.10.21	u tenam uvaʼ yeʼ nik kʼulun vinyol,
ROM.10.21	—chich u yol.
ROM.11.1	Pet tiʼ inqʼa yol inqʼaa, tul kamal at xaol ech toq alon s-eche: —¿Maqetz tira qat tixva quBʼaal Tiuxh inqʼa tij imam Israeel, vitenam? —kamal toq taleʼ.
ROM.11.1	¡Yeʼle! Yeʼl vitenam quBʼaal Tiuxh nik tixva. Tan in tij imam Israeel, u tij imam Avraʼaam. Tul in ixaʼnil Venjamiin, vikʼaol Israeel.
ROM.11.2	Echetz yeʼl vitenam quBʼaal Tiuxh nik tixva. Tan txaelxh vete taʼn tiʼ ibʼen sitenam. Pet ulsavaq inqʼa yol sekʼuul uvaʼ tzʼibʼamal ka t-viyolbʼal quBʼaal Tiuxh tiʼ vixotxht Eliias inqʼa tij imam Israeel te quBʼaal Tiuxh. Tan ech tal Eliias te quBʼaal Tiuxh s-eche: 
ROM.11.3	—InBʼaal Tiuxh, qat motx yatzʼaxiy el inqʼa qʼexsan tetz vayolbʼal. Atz qat jinpuliy el inqʼa natxhkʼuulabʼal. Pet taʼnetz kuxh vet in qat kaj in s-niman eetz. Poro ilat in nik talax inyatzʼax el, —chichich Eliias te quBʼaal Tiuxh.
ROM.11.4	Pet ¿kametz tal quBʼaal Tiuxh te Eliias nik enatxheʼ? Ech tal s-eche: —Jit ajunal. Tan il juqvaʼt mil (7,000) vinaq txaamal vaʼn uvaʼ yeʼx qajeʼvoq vatz Vaal uvaʼ nik tal inqʼa xaol sitiuxh, —xeʼt quBʼaal Tiuxh te Eliias.
ROM.11.5	Echatetz kuxhte tuulbʼal inqʼa qʼij s-txheel. Tan txaich kuxh vet tant inqʼa tij imam Israeel, inqʼa qat toybʼa quBʼaal Tiuxh ivatz tuchʼ vibʼaʼnil. 
ROM.11.6	Qatetz ikʼutxh quBʼaal Tiuxh vibʼaʼnil te inqʼa tij imam Israeel tiʼ itxajteʼl sitenam, poro jit tiʼ kam invaʼq uvaʼ qat ibʼana. Pet eche tiʼ koq kam invaʼq uvaʼ qat ibʼana, tul jitetz vet bʼaʼnile uvaʼ qat ikʼutxh quBʼaal Tiuxh s-te.
ROM.11.7	¿Kametz toq qal vet, tiʼ uvaʼ qat ibʼan quBʼaal Tiuxh uvaʼ taʼn kuxh tanul inqʼa tij imam Israeel qat itxajeʼl? Tan aʼl nimal tijaq imam Israeel yeʼ qat txʼolon uvaʼ jit koq vet aj paʼvom vatz quBʼaal Tiuxh qat ibʼana, kʼuxh tzʼeʼyichxh jolol inqʼa ech laʼ ibʼane. Pet txaich kuxh vet inqʼa tij imam Israeel qat motx txʼolon uvaʼ jit vet aj paʼvom vatz quBʼaal Tiuxh qat ibʼana. Atz kʼuxh jolte, tan aʼl motx itijbʼixsat ikʼuul.
ROM.11.8	Eche uvaʼ ibʼan jolol inqʼa kʼuyaq qumam s-naʼya uvaʼ tzʼibʼamal ka yol s-tiʼ t-viyolbʼal quBʼaal Tiuxh uvaʼ ech nik tal s-eche:
ROM.11.8	—Antxh quBʼaal Tiuxh
ROM.11.8	yansan vet vitxumbʼal.
ROM.11.8	Tan kʼuxh nik motx tilon
ROM.11.8	tuchʼ bʼaqʼ ivatz,
ROM.11.8	pet yeʼ nik ibʼen s-te
ROM.11.8	kam uvaʼ nik isaʼ
ROM.11.8	quBʼaal Tiuxh s-tiʼ.
ROM.11.8	Atz kʼuxh nik motx tabʼin
ROM.11.8	tuchʼ ixichin,
ROM.11.8	pet yeʼ nik tabʼi vet vinuqul
ROM.11.8	kam uvaʼ nik isaʼ
ROM.11.8	quBʼaal Tiuxh s-tiʼ.
ROM.11.8	Tul antxh
ROM.11.8	nik motx ibʼan txheel,
ROM.11.8	—chich u yol.
ROM.11.9	Atz ech tal Daviid tiʼ inqʼa motx ibʼan txhʼaʼo s-tuchʼ, inqʼa yannaʼqich vet vitxumbʼal, s-eche:
ROM.11.9	—QuBʼaal Tiuxh
ROM.11.9	laʼ bʼanon,
ROM.11.9	tul laʼ bʼen vichiibʼichil
ROM.11.9	s-vaʼl kʼaʼa tetz yatzʼbʼal,
ROM.11.9	atz s-vaʼl petzʼ s-te;
ROM.11.9	tul bʼenoq s-vaʼl ikʼbʼal,
ROM.11.9	atz s-vaʼl kʼaxbʼichil
ROM.11.9	uvaʼ ikʼulelxhtuʼ.
ROM.11.10	QuBʼaal Tiuxh
ROM.11.10	laʼ bʼanon,
ROM.11.10	tul laʼ juptxʼ vivatz,
ROM.11.10	tul laʼ bʼen t-tokto;
ROM.11.10	tul yeʼ laʼ motx ilon veteʼ.
ROM.11.10	Tul tira ijuk tibʼ isisil
ROM.11.10	s-bʼenamen,
ROM.11.10	—chich u yol.
ROM.11.11	Pet tiʼ inqʼa yol inqʼaa, tul kamal at xaol ech toq alon s-eche: —¿Maqetz taʼn kuxh tzʼeqx vet kaj inqʼa tij imam Israeel vatz quBʼaal Tiuxh uvaʼs yeʼ motx iqejtaʼ uvaʼ, aʼich Jesuuse u Kriisto? Eche vaʼq xaol uvaʼ laʼ ikʼi, tul taʼn laʼ kuʼi, tul yeʼ laʼ isikʼ vet tibʼ paqte, —kamal chiche.
ROM.11.11	¡Yeʼle! Tan jit tira koq tzʼeqx ka inqʼa tij imam Israeel vatz quBʼaal Tiuxh. Pet at vaʼl ibʼaʼnil nik ex taqʼeʼ. Tan tiʼ vipalsan yolil inqʼa tij imam Israeel, tul ok vet inqʼa jit tij imam Israeel s-tuul tiʼ ikʼult u chitpichil tiʼ yeʼ ibʼen tu kʼaxkʼo tiʼ inqʼa ipaʼv. Echetz laʼ itxhoʼne te inqʼa tij imam Israeel tiʼ tok inqʼa jit tij imam Israeel s-tuul tiʼ ikʼulux vibʼaʼnil quBʼaal Tiuxh. 
ROM.11.12	Tul bʼaʼnil qat elkaʼp vipalsan yolil inqʼa tij imam Israeel, tiʼ uvaʼ yeʼ ikʼul u Kriisto tibʼaʼnil. Tan mam kalabʼaq tenam, inqʼa jit tij imam Israeel, qat abʼin inqʼa bʼaʼnla txhaq yol tiʼ u Kriisto. Atz, tiʼ uvaʼ yeʼ qat iqej inqʼa tij imam Israeel uvaʼ, aʼich Jesuuse u Kriisto, tul mam bʼaʼnil qat ex elkaʼp te inqʼa jit tij imam Israeel. Tiʼetz u mam bʼaʼnil ikʼaq quBʼaal Tiuxh taqʼax te inqʼa jit tij imam Israeel, ¡aʼetz kol yeʼ laʼ taqʼvat quBʼaal Tiuxh u mam bʼaʼnil te inqʼa tij imam Israeel uvaʼs laʼ itzʼeq vet tatxhul inqʼa tij imam Israeel, inqʼa laʼ ok tiʼ inimal u quBʼaal JesuKriisto!{*}
ROM.11.13	Aʼetz vet ex, toq val yol sete, ex inqʼa jit tij imam Israeel, tan ine u apoostol uvaʼ itxhaq quBʼaal JesuKriisto sexoʼl, ex inqʼa jit tij imam Israeel. Tul mam yol u iqatz sinvatz tiʼ viqatzit u aqʼon uvaʼ qat taqʼ quBʼaal Tiuxh s-ve. 
ROM.11.14	Pet aʼ nik intxʼebʼeʼ uvaʼ avoqe laʼ ok joloq inqʼa inmol s-tijaq imam Israeel s-niman tetz Jesuus tiʼ inpaxsat inqʼa bʼaʼnla txhaq yol tiʼ quBʼaal JesuKriisto xoʼl inqʼa jit tij imam Israeel. Tul laʼ motx chitp inqʼa vaʼl inkaqal s-tuchʼ tiʼ yeʼ ibʼen tu kʼaxkʼo tiʼ inqʼa ipaʼv. Tul aʼ nik vitzʼa uvaʼ tiʼ koq u tok inqʼa jit tij imam Israeel tiʼ inimal u Kriisto, tul laʼat tatxhva vet inqʼa inmol s-aj tenamil tok tiʼ inimal u Kriisto.
ROM.11.15	Tan, tiʼ uvaʼ teesa quBʼaal Tiuxh inqʼa tij imam Israeel tiʼ taanima, tul mamala vet xaol vatz u txʼavaʼ, ok bʼaʼnil s-xoʼl tuchʼ quBʼaal Tiuxh. Tul tetxhaletz toq ikʼul quBʼaal Tiuxh inqʼa tij imam Israeel inpaqte uvaʼs toq inimat u Kriisto. Tul echetz laʼ motx ibʼan vet inqʼa tij imam Israeel vatz quBʼaal Tiuxh, eche laʼ titzʼeʼv invaʼq kamnaʼq.
ROM.11.16	Eche inqʼa bʼaxa ivatz triigo, tan aʼ uvaʼe, nikich ibʼen s-chʼexichla qʼota tiʼ ibʼen s-paan tiʼ toksal vatz quBʼaal Tiuxh. Echatetz kuxh laʼ ulbʼel tant inqʼa qʼotae, tan antatetzxh vet tetz quBʼaal Tiuxh inpaqte.
ROM.11.16	Echetz aʼ nik elkaʼpun, tiʼ uvaʼ chʼexelich vet inqʼa bʼaxa kʼuy qumam, tul echat kuxh qat ichʼext quBʼaal Tiuxh jolte inqʼa tij imam Israeel. Atz jankʼal eche viʼoq u tzeʼ, tan oq bʼaʼn inqʼa taqʼil, tul bʼaʼnatetze inqʼa iqʼabʼ toq ibʼaneʼ. Echatetz kuxhte inqʼa tij imam Israeel, tan chʼexel inqʼa kʼuy imam taʼn quBʼaal sitenam, tul echat kuxh laʼ ibʼane te inqʼa tij imam Israeel s-jatu.
ROM.11.17	Pet txumbʼalimaletz toq valt sete, ex inqʼa jit tij imam Israeel. Tan ech etatin, eche iqʼabʼ viʼoq oliivo uvaʼ nik kuxh titzʼ jaqʼ tzeʼ. Aʼetz inqʼa tij imam Israeel ech tatin, eche bʼaʼnla oliivo. Echetz qat ibʼan quBʼaal Tiuxh tiʼ teesal el joloq inqʼa tij imam Israeel, eche teesal el joloq itzaqail iqʼabʼ tzeʼ. Tul aʼetz vet ex, inqʼa jit tij imam Israeel, qat toksa ex quBʼaal Tiuxh s-tuul, eche nik itxhunal ok viqʼabʼ u oliivo uvaʼ nik kuxh titzʼ jaqʼ tzeʼ kʼatz vikutxhmal u bʼaʼnla oliivo. Echetz nik ekʼult vet u bʼaʼnil uvaʼ tal quBʼaal Tiuxh taqʼax te inqʼa kʼuy imam inqʼa Israeel, eche nik ikʼult vet viqʼabʼ u jaqʼ tzeʼil oliivo vibʼaʼnil u taqʼil u bʼaʼnla oliivo.
ROM.11.18	Kʼuxhetz mam bʼaʼnil nik ekʼul veteʼ, ex inqʼa jit tij imam Israeel, poro yeʼl ex laʼ etaqʼ bʼen etibʼ s-nim viʼ inqʼa tij imam Israeel, inqʼa ech tatin, eche viqʼabʼ u bʼaʼnla oliivo. Pet aʼ laʼ etulsa sekʼuul uvaʼ jit aʼ, ex nik chʼijsan inqʼa tij imam Israeel, eche u qʼabʼ oliivo uvaʼ jit aʼ nik chʼijsan u taqʼil. Pet aʼl aʼe, uvaʼ nik chʼijsan ex, eche viqʼabʼ u oliivo uvaʼ nik itxhunal ok tiʼ u bʼaʼnla oliivo. Tan aʼ vet u taqʼil u bʼaʼnla oliivo nik chʼijsan.
ROM.11.19	Echetz yeʼ laʼ utxhi uvaʼ ech laʼ etal tiʼ inqʼa tij imam Israeel s-eche: —¡Aa! Ech bʼak qat teleʼl inqʼa tij imam Israeel, eche itzokʼpeʼl iqʼabʼ viʼoq bʼaʼnla oliivo, tul aʼetz vet oʼ, qat okka oʼ sivatzil, —chaq koq ex tiʼ etaqʼt bʼen etibʼ s-nim s-vatz.
ROM.11.20	Ape. Tan kametz koqe uvaʼ eesan el inqʼa tij imam Israeel, pet, tiʼ uvaʼ yeʼ qeex quBʼaal JesuKriisto taʼn uvaʼ, aʼiche u Kriisto. Pet ex, tan tiʼ kuxh veqejt u Kriisto, tul qat oksal ex s-tuul taʼn quBʼaal Tiuxh. Echetz yeʼ etaqʼ bʼen etibʼ s-nim. Pet xoʼvataq epaʼvin vatz quBʼaal Tiuxh. 
ROM.11.21	Tan yeʼ koq ikuy quBʼaal Tiuxh ipaʼv inqʼa tij imam Israeel, inqʼa yeʼ motx qeon Jesuus uvaʼ, aʼiche u Kriisto, tul aʼetz koq ex, laʼich ikuy ex quBʼaal Tiuxh oq laʼich etanbʼa ikʼuqeʼv ekʼuul tiʼ u quBʼaal JesuKriisto, atz jitoq ex bʼaxa iqʼabʼ u bʼaʼnla oliivo.
ROM.11.22	Echetz bʼenoq sete vibʼaʼnil quBʼaal Tiuxh tiʼ etoksal s-tuul. Atz bʼenoqat sete vikʼaʼnal quBʼaal Tiuxh tiʼ inqʼa nik tanbʼan ikʼuqbʼat ikʼuul s-tiʼ. Pet oqetz laʼ etanbʼa ka vekʼuqbʼat ekʼuul tiʼ u bʼaʼnil uvaʼ nik taqʼ quBʼaal Tiuxh sete, tul antetz ex laʼ teesa el ex quBʼaal Tiuxh, eche qat teesat el quBʼaal Tiuxh inqʼa yeʼ qat motx niman. Pet oqetz yeʼ laʼ etanbʼa ekʼuqbʼat ekʼuul tiʼ vibʼaʼnil quBʼaal Tiuxh, tul yeʼlatetz laʼ itanbʼa quBʼaal Tiuxh ikʼutxhux u bʼaʼnil sekʼatza. Pet oqetz laʼ etanbʼa vekʼuqbʼat ekʼuul tiʼ quBʼaal Tiuxh, tul antetzxh vet quBʼaal Tiuxh toq eesan el ex, eche laʼ itzokʼpeʼl u qʼabʼ tzeʼ.
ROM.11.23	Pet oqetz laʼ qeex vet u Kriisto taʼn inqʼa tij imam Israeel, tul echatetz toq toksal vet paqte kʼatz quBʼaal Tiuxh, eche laʼ itxhunal ok vaʼq qʼabʼ tzeʼ kʼatz u bʼaʼnla oliivo. Tan at tiqleʼm quBʼaal Tiuxh tiʼ toksal paqte s-kʼatza.
ROM.11.24	Pet ex, inqʼa jit tij imam Israeel, tan jit antich ex tiʼ etok kʼatz quBʼaal Tiuxh s-jatxhaq tzaan. Pet antetz vet ex qat kʼulun vibʼaʼnil quBʼaal Tiuxh s-txheel. Tan ech qat tulbʼe quBʼaal Tiuxh etok s-tuul, eche laʼ tiqʼol tzaan inqʼa qʼabʼ oliivo uvaʼ nik kuxh titzʼ jaqʼ tzeʼ, tul laʼ txhunal ok kʼatz vitzeʼil u bʼaʼnla oliivo. Tiʼetz uvaʼ, ech u bʼaʼnile qat ibʼan quBʼaal Tiuxh setiʼ, ex, inqʼa yeʼl ex atich ok ex s-tuul, ¡aʼetz kol yeʼ laʼ kʼulux taʼn quBʼaal Tiuxh inqʼa tij imam Israeel inpaqte, atz aʼ inqʼae, txaelxh taʼn tiʼ ibʼen sitenam! Tan ech laʼ ibʼan quBʼaal Tiuxh, eche laʼ itxhunal ok viqʼabʼ u bʼaʼnla oliivo kʼatz uvaʼ antxh itzeʼil.
ROM.11.25	Toqetz vaqʼ etootzaqi kaʼl inqʼa yol, ex inmol s-niman tetz Jesuus. Tan nik vileʼ uvaʼ yeʼx etootzaqit val u yol uvaʼ ile nik taqʼ quBʼaal Tiuxh qootzaqi s-txheel tiʼ vibʼant inqʼa tij imam Israeel tial ikʼuul tiʼ yeʼ iqeex u Kriisto. Tan tuulbʼal intanul qʼij, tul toq itijbʼixsa inqʼa tij imam Israeel ikʼuul. Ayaʼl kuxh s-tuul toq motxoq ok inqʼa jit tij imam Israeel tiʼ iqeex Jesuus uvaʼ, aʼe u Kriisto, jankʼal inqʼa chʼexel vet taʼn quBʼaal Tiuxh tiʼ inimal u Kriisto.
ROM.11.25	Echetz nik valte sete uvaʼ yeʼ laʼ motx etaqʼ bʼen etibʼ s-nim viʼ inqʼa tij imam Israeel. 
ROM.11.26	Tan xamtel vet laʼ opoon invaʼl qʼij, tul laʼ ikuy vet quBʼaal Tiuxh ichitp jankʼal inqʼa tij imam Israeel. Tan ech laʼ elkaʼpe val u yol uvaʼ tzʼibʼamal ka t-viyolbʼal quBʼaal Tiuxh s-eche:
ROM.11.26	—Een laʼ tzajk val u Chitol
ROM.11.26	tu tenam Sioon,
ROM.11.26	antxh xoʼl vitenam
ROM.11.26	quBʼaal Tiuxh.
ROM.11.26	Tul aʼ u Chitol
ROM.11.26	laʼ ul eesan el
ROM.11.26	inqʼa tij
ROM.11.26	imam Jakoov
ROM.11.26	tiʼ vitxumbʼal iqʼomal taʼn
ROM.11.26	uvaʼ yeʼ nik isaʼ
ROM.11.26	quBʼaal Tiuxh,
ROM.11.26	—chich u yol.
ROM.11.27	Echetz vaʼt u yol tzʼibʼamal ka t-viyolbʼal quBʼaal Tiuxh s-eche:
ROM.11.27	—Aʼetz vinyole
ROM.11.27	toq injeqbʼa ka te
ROM.11.27	inqʼa tij imam Israeel
ROM.11.27	uvaʼ tetxhal laʼ motx
ROM.11.27	inkuy sotzsa
ROM.11.27	inqʼa ipaʼv,
ROM.11.27	—chich u yol.
ROM.11.28	Toqetz val sete tiʼ yeʼ ikʼulviit inqʼa tij imam Israeel inqʼa bʼaʼnla txhaq yol tiʼ Jesuus. Tan tiʼ uvaʼ tira tixva vet el inqʼa tij imam Israeel quBʼaal Jesuus, echetz tixval vete taʼn quBʼaal Tiuxh. Tul aʼletz bʼaʼnil ex elkaʼp vet sete, ex, inqʼa jit ex tij imam Israeel. Pet tiʼ vichʼext quBʼaal Tiuxh inqʼa bʼaxa kʼuy imam inqʼa tij imam Israeel, tul yeʼ nik telka taanima quBʼaal Tiuxh s-tiʼ s-txheel, tan tiʼ uvaʼ tal quBʼaal Tiuxh te inqʼa kʼuy imam uvaʼ laʼ taqʼ bʼaʼnil tiibʼa inqʼa tij imam. 
ROM.11.29	Tan kam inqʼa bʼaʼnil tal quBʼaal Tiuxh taqʼax te inqʼa tij imam Israeel, tul yeʼl quBʼaal Tiuxh laʼ qʼaʼv tiʼ viyol, kʼuxh ixval viKʼaol. Tul yeʼlat quBʼaal Tiuxh laʼ qʼaʼv tiʼ viyol tiʼ ichʼext vitenam.
ROM.11.30	Echetze ex, inqʼa jit tij imam Israeel, tan exich kuxh palsan iyol quBʼaal Tiuxh s-jatxhaq tzaan. Pet s-txheel, tan aʼ vet ex, qat itxum quBʼaal Tiuxh evatz, tiʼ inqʼa ipalsan yolil inqʼa tij imam Israeel. 
ROM.11.31	Pet echatetz laʼ ibʼane. Tan tiʼ inqʼa ipalsan yolil inqʼa tij imam Israeel, tul ech qat itxumt quBʼaal Tiuxh evatze, echatetz kuxh laʼ itxumt quBʼaal Tiuxh ivatze inqʼa tij imam Israeel inpaqte.
ROM.11.32	Aʼetz vet iyaʼebʼal u yol uvaʼa. Tan jankʼal inqʼa xaol s-kaqaayil qat bʼen s-palsan yol, atz s-aj paʼvom vatz quBʼaal Tiuxh. Pet vaʼl kuxh vet qat itxumt quBʼaal Tiuxh ivatz s-kaqaayil.
ROM.11.33	¡Sibʼxhte vimamala txumbʼal u quBʼaal Tiuxh;
ROM.11.33	tul mam yol u tootzaqibʼal
ROM.11.33	quBʼaal Tiuxh!
ROM.11.33	Tan ¡yeʼxhabʼil invaʼq
ROM.11.33	laʼ bʼen s-te
ROM.11.33	kam titzʼabʼal
ROM.11.33	tiʼ taqʼax kuʼ yol tinuqul!
ROM.11.33	Atz ¡yeʼxhabʼil invaʼq
ROM.11.33	laʼ oleʼv tiʼ tootzaqileʼ
ROM.11.33	kam uvaʼ kʼaqel taʼn
ROM.11.33	quBʼaal Tiuxh!
ROM.11.34	Tan ech nik tal viyolbʼal quBʼaal Tiuxh s-eche:
ROM.11.34	—¡Yeʼxhabʼil invaʼq
ROM.11.34	ootzaqin tetz
ROM.11.34	kam titzʼabʼal
ROM.11.34	quBʼaal Tiuxh!
ROM.11.34	Atz ¡yeʼxhabʼil invaʼq
ROM.11.34	laʼ aqʼon itxumbʼal
ROM.11.34	quBʼaal Tiuxh
ROM.11.34	tiʼ kam uvaʼ nik ibʼaneʼ!
ROM.11.34	—chich u yol.
ROM.11.35	Tul ech nik tal vaʼt viyolbʼal quBʼaal Tiuxh s-eche:
ROM.11.35	—Yeʼxhabʼil
ROM.11.35	invaʼq xaol aqʼon
ROM.11.35	invaʼq kam
ROM.11.35	te quBʼaal Tiuxh s-bʼaxa,
ROM.11.35	echetz yeʼl itxʼoq
ROM.11.35	quBʼaal Tiuxh s-xeʼ,
ROM.11.35	—chich u yol.
ROM.11.36	Tan jankʼalxh inqʼa kam s-kaqaayil, quBʼaal Tiuxh txhejsan, atz quBʼaal Tiuxh nik atinsan, atz quBʼaal Tiuxh nik ichiibʼisal taʼn.
ROM.11.36	Echetz aʼ, u quBʼaal Tiuxh, laʼ oksal iqʼij s-txheel, atz t-inqʼa jattanulxh yaʼbʼ uvaʼ laʼ uli.
ROM.11.36	Tul echxh laʼ ibʼane.
ROM.12.1	Tiʼetz uvaʼ qat itxum quBʼaal Tiuxh evatz, ex inmol s-niman tetz Jesuus, tul toq intiila bʼekʼu sete uvaʼ jikxh laʼ etatin tuchʼ vetxhiʼoʼl vatz quBʼaal Tiuxh. Atz laʼ jetxhon ok ex s-kʼatza. Atz aʼ laʼ ebʼan kam uvaʼ nik ichiibʼ quBʼaal Tiuxh s-tiʼ. Aʼetz kʼutxhbʼal tetz venimat u quBʼaal Tiuxhe. Tul ech laʼ ebʼan tiʼ etoksat etibʼ vatz quBʼaal Tiuxh, eche nik itzʼeʼsal jaʼ invaʼq u txoo s-oya viʼ u natxhkʼuulabʼal. Pet aloq ex itzʼlich s-laʼ etoksat etibʼ vatz quBʼaal Tiuxh.
ROM.12.2	Tul yeʼl ex laʼ ok bʼen ex tiʼ kam inqʼa kantxhaqla txumbʼal uvaʼ nik etil ibʼant jolt inqʼa xaol vatz txʼavaʼ, inqʼa yeʼ ootzaqin tetz Tiuxh. Pet tira jalpuvaq vetxumbʼal tiʼ vichʼexp vetitzʼabʼal; tul akʼ txumbʼal veteʼ. Echetz laʼ ibʼene sete kame uvaʼ nik isaʼ quBʼaal Tiuxh, jankʼal inqʼa bʼaʼn, atz jankʼal inqʼa nik ichiibʼ quBʼaal Tiuxh s-tiʼ, atz jankʼal vitxhabʼal vet tiqʼol viyolbʼal quBʼaal Tiuxh s-bʼaʼn.
ROM.12.3	Tiʼetz vibʼaʼnil u quBʼaal Tiuxh sinkʼatza, tiʼ uvaʼ qat toksa in sitxhaq sexoʼl, ex inqʼa jit tij imam Israeel, tul toq intiila bʼekʼu jolol yol sete jununil ex: Yeʼ laʼ etitzʼa uvaʼ palnaʼq ex viʼ vemol tiʼ etoksat eqʼij s-tiibʼa. Pet aʼ laʼ etitzʼa etibʼ tiʼ kam vetatin xoʼl emol. Tul aʼ laʼ etitzʼa paqte tiʼ kam etatin tiʼ vechʼij tiʼ vekʼuqbʼat ekʼuul tiʼ quBʼaal JesuKriisto taʼn quBʼaal Tiuxh.
ROM.12.4	Tan jit eela u qetz, atz u qutxumbʼal tiʼ qulotxht qibʼ vatz quBʼaal Tiuxh. Jankʼal eche tatin u qutxhiʼoʼl jununil oʼ, tan kʼuxh vaʼl kuxh u tilixeʼ, pet nimalen kuxh elnaʼqle. Tul jitetz vaʼl koq kuxh u aqʼon nik ibʼan txhaq vatzul u qutxhiʼoʼl, pet atxh aqʼon nik ibʼan junun.
ROM.12.5	Echatetz bʼanel qaʼne, oʼ inqʼa niman tetz Jesuus. Tan kʼuxh sibʼlen qatineʼ u tilixeʼ, pet vaʼl kuxh qok kʼatz quBʼaal JesuKriisto, tul vaʼl kuxh txeyel qibʼ s-quvatzaq.
ROM.12.6	Pet atxh ibʼen kam inqʼa nik qutxʼol ibʼanaxeʼ jununil oʼ, tan aʼ nik qubʼan kam uvaʼ qat taqʼ quBʼaal Tiuxh s-qe tuchʼ vibʼaʼnil.
ROM.12.6	Oqetz at xaol sexoʼl uvaʼ, aʼ nik itxʼol talax viyol quBʼaal Tiuxh, tul aʼxh laʼ tal kam uvaʼ nik iqejeʼ uvaʼ quBʼaal Tiuxh nik alon s-te.
ROM.12.7	Oqetz at xaol sexoʼl uvaʼ, aʼ nik itxʼol kʼuulaʼm xoʼl inqʼa niman tetz Jesuus tuchʼ lotxhoʼm, tul kʼuulanoqetza.
ROM.12.7	Oqetz at xaol sexoʼl uvaʼ, aʼ nik itxʼol txhusuʼm, tul txhusunoqetza.
ROM.12.8	Oqetz at xaol sexoʼl uvaʼ, aʼ nik itxʼol taqʼax itial vimol, tul ibʼanetza.
ROM.12.8	Oqetz at xaol sexoʼl uvaʼ, aʼ nik itxʼol ilotxhox inqʼa imol, inqʼa nik isaʼon kam tetz s-te, kʼuxh puaq nik isaʼon s-te, tul taqʼetz tuchʼ ayaʼl ikʼuul.
ROM.12.8	Oqetz at xaol sexoʼl uvaʼ, aʼ nik itxʼol tiqʼol iviʼ xoʼl inqʼa niman tetz Jesuus, tul tiqʼoetz iviʼ. Aloq aʼxh titzʼabʼal laʼ ibʼan tuchʼ bʼaʼnil.
ROM.12.8	Oqetz at xaol sexoʼl uvaʼ, aʼ nik elk taanima tiʼ ilotxhox imol uvaʼ txumlebʼal ivatz, tul lotxhonoqetz tuchʼ chiibʼichil.
ROM.12.9	Tul tzaoqxh tetaanima tiʼ vesaʼt etibʼ sevatzaq. Pet yanoq ekʼuul te inqʼa yeʼbʼaʼn. Pet aʼxh kʼaqoq etaʼn ibʼanax u bʼaʼn uvaʼ nik isaʼ quBʼaal Tiuxh. 
ROM.12.10	Tul atoqxh tatin inqʼa emol sevatz laʼ ebʼana. Atz atoqxh tiqleʼm sevatz laʼ ebʼana. 
ROM.12.11	Tul ayaʼlxh ekʼuul ebʼan u bʼaʼnla aqʼon tetz quBʼaal Tiuxh, uvaʼ sebʼt ex s-tiʼ. Pet jit kuxh ex qʼeʼay ebʼana. Tul aʼxh laʼ ebʼanvat u taqʼon quBʼaal Tiuxh tuchʼ vitzʼaʼl viTiuxhil Tiuxh sekʼatza. 
ROM.12.12	Atz chiibʼoq kuxh ex tuulbʼal uvaʼ nik etxʼebʼtaʼ kam uvaʼ laʼ ibʼan u quBʼaal Tiuxh sexoʼl. Tul kotxʼvaq evatz kʼuxh nik epal t-kalabʼaq itzaʼlal. Tul bʼenamen laʼ enatxhkʼuulat Tiuxh. 
ROM.12.13	Tul lotxhvaq inqʼa emol s-niman tetz Jesuus tiʼ kam uvaʼ nik isaʼon s-te. Tul aqʼvaq ivatbʼal inqʼa xaol, inqʼa tzajnaʼql s-naatxh.
ROM.12.14	Tul aʼl ejaqt bʼaʼnil te quBʼaal Tiuxh tiibʼa inqʼa nik ojqeʼlan ex, tiʼ uvaʼ, ex niman tetz Jesuus. Jaqvaq bʼaʼnil s-tiibʼa, pet jit aʼl laʼ etalt yaabʼla yol s-tiʼ. 
ROM.12.15	Tul chiibʼoqvaq ex kʼatz inqʼa xaol uvaʼ nik ichiibʼeʼ. Pet txumunoqvaq ex kʼatz inqʼa xaol uvaʼ nik itxumuneʼ. 
ROM.12.16	Tul tuchʼ bʼaʼnil laʼ atink ex sevatzaq sejununil. Atz yeʼ kuxh palan etetz viʼ emol. Pet yeʼ laʼ ebʼan kaʼl ekʼuul tiʼ etatin kʼatz inqʼa xaol, inqʼa meebʼaʼ tatineʼ. Tul yeʼ kuxh etaqʼ bʼen etibʼ s-nim tiʼ etalt etibʼ s-aj txumbʼal.
ROM.12.17	Tul yeʼ laʼ etaqʼ ichʼexel u yeʼbʼaʼn uvaʼ laʼ ibʼan vemol sete. Tul bʼanvaq yaʼl tiʼ ibʼanax inqʼa kam tibʼaʼnil uvaʼ bʼaʼn laʼ elkaʼp vatz inqʼa xaol s-kaqaayil. 
ROM.12.18	Tul bʼanvaq yaʼl tiʼ etatin tibʼaʼnil tuchʼ jankʼal inqʼa xaol, oq at teqʼabʼ tiʼ ibʼanax u bʼaʼn te vemol laʼ etila.
ROM.12.19	Ex, uvaʼ nik inchiibʼ setiʼ, jit aʼ, ex laʼ kʼaxbʼisan vemol uvaʼ laʼ kʼaxbʼisan ex. Pet aqʼvaq ka tiqʼabʼ quBʼaal Tiuxh tiʼ ikʼaxbʼisaleʼ. Tan ech tzʼibʼamal ka t-viyolbʼal quBʼaal Tiuxh s-eche:
ROM.12.19	—In laʼ aqʼon ichʼexel
ROM.12.19	u yeʼbʼaʼn.
ROM.12.19	Atz laʼ nal itxhoj
ROM.12.19	u yeʼbʼaʼn t-inqʼabʼ
ROM.12.19	uvaʼ laʼ ibʼan te vimol,
ROM.12.19	—chich quBʼaal Tiuxh.
ROM.12.20	Echetz aʼ u bʼaʼn laʼ ebʼan sivatzil u yeʼbʼaʼn uvaʼ laʼ ibʼan vemol sete. Tan ech nik tal viyolbʼal quBʼaal Tiuxh uvaʼ tzʼibʼamal ka s-eche:
ROM.12.20	—Oq laʼ kam vamol t-vaʼy,
ROM.12.20	uvaʼ nik itxhiʼan seʼe,
ROM.12.20	tul laʼ aaqʼ itxʼix.
ROM.12.20	Atzoq laʼ tzaq itziʼ vamol,
ROM.12.20	tul laʼ aaqʼ tajaʼ.
ROM.12.20	Tan oq ech
ROM.12.20	uvaʼe laʼ abʼan
ROM.12.20	te vamol,
ROM.12.20	tul toqetz kuxh
ROM.12.20	chʼixvoq vete vamol
ROM.12.20	uvaʼ nik itxhiʼan seʼe.
ROM.12.20	Tul laʼ ijalpu vet
ROM.12.20	vitxumbʼal see,
ROM.12.20	—chich u yol.
ROM.12.21	Echetz jit aʼ laʼ aaqʼvat eebʼ tiʼ ibʼanax u yeʼbʼaʼn, oq nik ibʼan inqʼa xaol u yeʼbʼaʼn see. Pet aʼl aʼ, axh laʼ eesan iqʼij u yeʼbʼaʼn tuchʼ vabʼant u bʼaʼn.
ROM.13.1	Tul jankʼal inqʼa niman tetz Jesuus, laʼ toksa tibʼ tiʼ inimal inqʼa iqʼesalaq itenam. Tan jit loqʼs koq kuxh at inqʼa iqʼesal, pet quBʼaal Tiuxh nik saʼon s-tiʼ. Atz quBʼaal Tiuxhe nik kuyun tok siqʼesalil. 
ROM.13.2	Echetz jaʼl uvaʼ, aʼ kuxh palsa yolil nik ibʼan te viqʼesal, aʼetz nik ipalsa iyole uvaʼ quBʼaal Tiuxh kuyun tok siqʼesalil. Jatvaʼletz inqʼa nik palsan viyol u mam iqʼesal, tul juntetz kuxh nik itxhok ijaʼpe u yol s-tiibʼa taʼn quBʼaal Tiuxh.
ROM.13.3	Tan jatvaʼl inqʼa atoʼk siqʼesal, tan jit kuxh aʼ itxaʼk ixoʼvisal inqʼa xaol uvaʼ, aʼ u bʼaʼn nik ibʼaneʼ. Pet aʼ itxaʼk inqʼa iqʼesal ixoʼvisal inqʼa xaol uvaʼ, aʼ u kantxhaq nik ibʼaneʼ. Oqetz nik asaʼeʼ uvaʼ jit kuxh xoʼvalom laʼ avatin vatz inqʼa iqʼesal, tul aʼetz abʼan u bʼaʼn, echetz laʼ toksal aqʼije tiʼ u bʼaʼn uvaʼ laʼ abʼana. 
ROM.13.4	Tan aʼ itxaʼk viqʼesal uvaʼ laʼ ibʼan u taqʼon quBʼaal Tiuxh tiʼ ilotxhox jankʼal inqʼa xaol, atz tuchʼ ex inpaqte. Pet oqetz aʼ u kantxhaq nik abʼaneʼ, tul toqetz xoʼvoq axhe te viqʼesal. Tan aʼetzxh itxaʼke u espaada uvaʼ iqʼomal taʼn viqʼesal. Tul taqʼonvil quBʼaal Tiuxhe. Tul aʼ itxaʼk laʼ tila jaʼle u xaol uvaʼ nik bʼanon u kantxhaq, aʼetz uvaʼe, laʼ ikʼaxbʼisa.
ROM.13.5	Echetz tetxhal kuxh laʼ etoksa etibʼ tiʼ inimal inqʼa iqʼesal etenam. Poro jitetz kuxh, tiʼ uvaʼ laʼ exoʼva tul kʼaxkʼo setiibʼa, pet, tiʼ uvaʼ atxh u nimaʼm t-vetaanima.
ROM.13.6	Xaʼtetze nik etaqʼ jankʼal u puaq uvaʼ nik ibʼekʼ u mam iqʼesal etaqʼtaʼ tiʼ vetatineʼ. Tan nik itxhojp inqʼa iqʼesal, tiʼ uvaʼ taqʼon quBʼaal Tiuxh nik ibʼaneʼ. Tul jun qʼij tiʼ ibʼanax u aqʼon. 
ROM.13.7	Tul txhojvaq kam uvaʼ, tetxhal laʼ etxhoja nik talax sete. Oq nik ijaq jaʼmil ornaato sete, tul txhojvaq. Oq nik ijaq u iiva sete, tul txhojvaq. Oq at tiqleʼm viqʼesal, tul kʼutxhvaq s-te uvaʼ at tiqleʼm sevatz. Oq at invaʼq iqʼesal uvaʼ ikʼulel laʼ oksal iqʼij, tul oksavaq iqʼij.
ROM.13.8	Yeʼ ekuy ikaj etxʼoq xeʼ emol tiʼ puaq. Tul atoqxh sekʼuul ibʼanax u bʼaʼnil te vemol, eche laʼ tatin vetxʼoq sekʼuul uvaʼ at xeʼ vaʼq emol. Tul at kuxh sekʼuul uvaʼ laʼ etaqʼa. Tan jaʼl uvaʼ taanimaxh nik tzajk visaʼt vimol, tul eela kuxh vete s-tuchʼ uvaʼ, aʼ vet inqʼa bʼekʼbʼal s-kaqaayil nik inima.
ROM.13.9	Tan ech nik tal inqʼa bʼekʼbʼal s-eche:
ROM.13.9	—Yeʼ laʼ ayansa eebʼ
ROM.13.9	tuchʼ uvaʼ jit akʼulel
ROM.13.9	eebʼ s-tuchʼ.
ROM.13.9	Yeʼ laʼ yatzʼon axh.
ROM.13.9	Atz yeʼ laʼ elqʼ axh.
ROM.13.9	[Yeʼl invaʼq yol laʼ aal
ROM.13.9	tiʼ amol
ROM.13.9	uvaʼ tzʼeqo tzij kuxhtuʼ.]
ROM.13.9	Atz yeʼ laʼ aatxhva,
ROM.13.9	kamoqxh at xeʼ amol,
ROM.13.9	—chich inqʼa bʼekʼbʼal.
ROM.13.9	Tul atel kuxh inqʼa bʼekʼbʼal s-tiʼ. Pet aloq aʼxh nik iyaʼebʼe inqʼa bʼekʼbʼal u yol uvaʼ ech nik tal s-eche:
ROM.13.9	—Atoqxh avaanima
ROM.13.9	tiʼ vamol
ROM.13.9	eche vavaanima
ROM.13.9	seʼe sajunal,
ROM.13.9	—chiche.
ROM.13.10	Tan oq at qaanima tiʼ u qumol, tul saʼetz koq kuxh qubʼan yeʼbʼaʼn s-te. Echetz jaʼl uvaʼ atxh taanima tiʼ vimol, tul aʼetz nik inima vete jankʼal inqʼa nik tal inqʼa bʼekʼbʼal.
ROM.13.11	Jankʼalxhte inqʼa qat val sete, tul nimavaq. Tul atoqxh etxumbʼal tiʼ vetatin t-inqʼa qʼij, inqʼa atil oʼ s-txheel setuchʼ. Tul aʼxh laʼ ebʼan kam uvaʼ nik val sete. Tul ech laʼ ebʼan tiʼ ebʼantaʼ, eche vaʼq xaol uvaʼ nik tul vet ivatz t-vataʼm. Tan il u qʼij aalemal inaqbʼix tiʼ quchitixeʼ. Tan aalemal ijetxhon vet tzaan u qʼij s-quvatz tiʼ u quchitixeʼ, tiʼ uvaʼ ateleenich qʼij atich ka s-quvatz uvaʼs qok tiʼ inimal Jesuus. 
ROM.13.12	Iletz vet inqʼa qʼij nik imotx s-qe tiʼ qatin vatz u txʼavaʼ. Tan ech nik ibʼan, eche nik ipal paʼl tuulbʼal u aqʼbʼal, tul nal kuxh nik isaqbʼ veteʼ. Echetz tanbʼavaq ibʼanax inqʼa kantxhaq, eche uvaʼ nik ibʼan inqʼa xaol tu tokto. Tul maqvaq taqʼonv Satanaas sekʼatza tiʼ ebʼant inqʼa kantxhaq. Pet aʼ ebʼan u bʼaʼn, eche nik ibʼant inqʼa xaol vaʼq bʼaʼnla aqʼon s-qʼiil. Ech ebʼan, eche nik ibʼan vaʼq sol uvaʼ nik toksa kolbʼal tziʼ taanima tiʼ imaqax uvaʼ nik ibʼan txhʼaʼo s-tuchʼ. 
ROM.13.13	Aʼetzxh ebʼan u jikla txumbʼal, eche vaʼq xaol uvaʼ qʼiil nik ibʼan kam invaʼq uvaʼ bʼaʼn. Pet jit tira kuxh laʼ etxhaqpu etibʼ tiʼ ibʼanax mamala etxhbʼuʼm tuchʼ qʼabʼaʼm. Atz yeʼ laʼ ebʼan u yansa ibʼ. Atz yeʼ laʼ ebʼan inqʼa kantxhaqla atxhaʼv uvaʼ nik isaʼ vetxhiʼoʼl. Atz yeʼ laʼ ebʼan yajo ibʼ. Atz yeʼ laʼ etxhiʼkʼuula etibʼ.
ROM.13.14	Pet aʼetz laʼ ebʼan kam u bʼaʼnla txumbʼal ibʼan u quBʼaal JesuKriisto, eche laʼ ibʼan vaʼq xaol uvaʼ laʼ toksa u toksaʼm, tiʼ ikʼutxhtaʼ kam xaolil. Pet jit aʼ laʼ elk etaanima tiʼ ibʼanax kam inqʼa oʼtla txumbʼal tetz bʼano paʼv kʼaqel taʼn. Tul yeʼ laʼ etaqʼ etibʼ ibʼekʼ inqʼa kantxhaqla atxhaʼv tetz vetxhiʼoʼl.
ROM.14.1	Kʼulvaq inqʼa niman tetz Jesuus tibʼaʼnil, kʼuxh kaʼl kuxh ikʼuul tiʼ inimal vaʼq kam vatz quBʼaal JesuKriisto. Tan yeʼ kʼuqlel ikʼuul s-tiʼ oq bʼaʼn vatz quBʼaal Tiuxh, atz maq yeʼbʼaʼn vatz quBʼaal Tiuxh. Tul yeʼ laʼ eteesa iqʼij inqʼa niman tetz Jesuus tiʼ inqʼa kam oq yeʼ laʼ ikʼul tibʼ eyol s-tuchʼ tiʼ kam vaʼq nimaʼm. 
ROM.14.2	Tan at inqʼa niman tetz Jesuus uvaʼ jit txaj s-vatz, kʼuxh ayaʼl kuxh kam laʼ tetxhbʼu s-kaqaayil. Pet at jolt niman tetz Jesuus uvaʼ nik ibʼan kaʼl ikʼuul tiʼ tetxhbʼul txhibʼ; tul taʼnetz kuxh itzaj nik tetxhbʼu. 
ROM.14.3	Echetz jaʼl u niman tetz Jesuus uvaʼ jit txaj s-vatz, kʼuxh ayaʼl kuxh kam nik tetxhbʼu s-kaqaayil, tan yeʼ laʼ utxhi laʼ tixva vimol uvaʼ jit kuxh ayaʼl kam nik tetxhbʼu. Atz jaʼl uvaʼ jit kuxh ayaʼl kam nik tetxhbʼu, tan txaj s-vatz, tul yeʼ laʼ utxhi laʼ tal yol tiʼ vimol uvaʼ ayaʼl kuxh kam nik tetxhbʼu s-kaqaayil. Tan vaʼlaq kuxh qat ikʼulux taʼn quBʼaal Tiuxh.
ROM.14.4	Echetz yeʼxhabʼil invaʼq laʼ alon yol tiʼ u taqʼonvil vimol tiʼ kam uvaʼ nik ibʼaneʼ, tan jit taqʼonvil. Tan aʼ u bʼaal aqʼon ootzaqin tetz kam tatin u taqʼonvil s-vatz. Atz kʼuxh u quBʼaal Tiuxh, tan tootzaql u taqʼonvil jabʼistee uvaʼ bʼaʼn nik ibʼaneʼ, atz jabʼistee uvaʼ kantxhaq nik ibʼaneʼ. Tan aʼ u quBʼaal Tiuxh laʼ lotxhon tuchʼ viyakʼil. Tul yeʼ laʼ elka tiʼ inimal jabʼiste uvaʼ nik isaʼ quBʼaal Tiuxh.
ROM.14.5	Atz echat kuxh tiʼ inqʼa qʼije, u natxhkʼuulabʼ tetz quBʼaal Tiuxh. Tan at xaol nik qeon uvaʼ atxh ibʼen junun qʼij s-vatz. Atz at jolt xaol nik qeon uvaʼ eela kuxh inqʼa qʼij s-kaqaayil s-vatz. Bʼaʼnetz kuxh inqʼa qʼij. Pet aʼ laʼ tzajk t-taanima junun xaol jabʼiste qʼij laʼ inatxhkʼuulavat Tiuxh. Pet yeʼxhkam laʼ etal tiʼ vemol.
ROM.14.6	Echetz jaʼl uvaʼ atxh ibʼen invaʼq qʼij s-vatz tiʼ inatxhkʼuulal Tiuxh, tul antetzxh tiʼ quBʼaal Tiuxhe nik ibʼanvat. Atz jaʼl uvaʼ ayaʼl kuxh etxhbʼubʼal nik tetxhbʼu, tul antxh te quBʼaal Tiuxhe nik ibʼanvat. Tan nik taqʼ taʼntiuxh te quBʼaal Tiuxh s-tiʼ. Atz jaʼl uvaʼ jit kuxh ayaʼl etxhbʼubʼal nik tetxhbʼu, tul ant kuxh te quBʼaal Tiuxhe nik ibʼanvat. Tan nikat taqʼ taʼntiuxh te quBʼaal Tiuxh s-tiʼ.
ROM.14.7	Tan yeʼxhabʼil invaʼq oʼ, uvaʼ, aʼ itzʼlel oʼ s-qe s-qujunal. Atz yeʼxhabʼil invaʼq oʼ, uvaʼ s-qe koq kuxh laʼ kamk oʼ. 
ROM.14.8	Pet tuulbʼal uvaʼ itzʼlel oʼ, tul aʼ itzʼlel oʼ tiʼ toksal iqʼij quBʼaal Tiuxh. Atz tuulbʼal uvaʼs laʼ qukameʼ, tul aʼ laʼ kamk oʼ tiʼ toksal iqʼij quBʼaal Tiuxh. Echetz oʼ tetz Tiuxh, u quBʼaal, kʼuxh itzʼlel oʼ, atz kʼuxh uvaʼs laʼ qukam veteʼ.
ROM.14.9	Echetz s-tiʼile kam u quBʼaal JesuKriisto, tul itzʼeʼv inpaqte, tiʼ ibʼen vet s-Bʼaala tiʼ ibʼekʼon tiibʼa inqʼa kamnaʼql veteʼ, atz tiibʼa inqʼa itzʼlel s-txheel.
ROM.14.10	Pet toq val sete, uvaʼ yeʼ laʼ etal yol tiʼ emol tiʼ kam nimaʼm laʼ iqea, atz maq yeʼ laʼ iqea. Atz yeʼ etixva emol. Tan jankʼal oʼ, toq paloq oʼ vatz u quBʼaal Tiuxh, tal uvaʼ kʼuqlel tiʼ taqʼax kuʼ yol tinuqul.
ROM.14.11	Tan at val u yol uvaʼ tzʼibʼamal ka t-viyolbʼal quBʼaal Tiuxh tiʼ kam laʼ elkaʼp inqʼa palsan yol. Tan ech nik tal s-eche:
ROM.14.11	— «Tetxhal laʼ iqajbʼa tibʼ
ROM.14.11	jankʼal inqʼa xaol sinvatz.
ROM.14.11	Atz laʼ tal inqʼa xaol
ROM.14.11	uvaʼ ine, u Tiuxh.
ROM.14.11	Tul tetxhal kuxh laʼ ibʼana,
ROM.14.11	tan in nik alon,
ROM.14.11	in, uvaʼ itzʼlel in
ROM.14.11	s-bʼenamen,»
ROM.14.11	xeʼt quBʼaal Tiuxh,
ROM.14.11	—chich u yol.
ROM.14.12	Echetz nik valte sete uvaʼ jununil oʼ laʼ pal qal inuqul vatz quBʼaal Tiuxh tiʼ kam qat qubʼana, atz kam yeʼ qat qubʼana. Tan aʼ quBʼaal Tiuxh laʼ alon yol s-qiʼ. 
ROM.14.13	Echetz yeʼxhabʼil ex laʼ tal vet tibʼ yol setiʼ sevatzaq. Pet aʼ ekʼaqvat etibʼ tiʼ yeʼ ibʼanax u yeʼbʼaʼn, atz jit kuxh aʼ, ex laʼ maqon tok bʼen vemol tiʼ inimal viyolbʼal quBʼaal Tiuxh, eche laʼ ikuʼ vaʼq kam tibʼey vaʼq xaol, atz laʼ ikʼ s-tiʼ.
ROM.14.14	Tul tiʼ uvaʼ kʼuqlebʼ kʼuul vet vatin kʼatz quBʼaal JesuKriisto, tul txhabʼamal vet tok tinviʼ uvaʼ yeʼl invaʼq etxhbʼubʼal txaj laʼ etxhbʼuli. Pet at xaol uvaʼ ‹txaj› chiche. Tan oq ech nik tal u taanimae, tul txajetze s-vatz. 
ROM.14.15	Ape. Kamal yeʼxhkam kuxh nik eetzʼa tiʼ kam uvaʼ nik eetxhbʼu. Pet aloq at amol niman tetz Jesuus nik atxhoʼnisa taanima tiʼ kam uvaʼ nik eetxhbʼu. Oqetz yeʼxhkam kuxh nik eetzʼa tiʼ vamol uvaʼ nik atxhoʼnisa taanima tuchʼ uvaʼ nik eetxhbʼu, tul jitetz vet aʼ nik akʼutxhe uvaʼ at vet avaanima tiʼ vamol. Echetz yeʼ abʼan s-eche. Atz yeʼ akʼaxbʼisa vamol kʼuxh jaʼlxhtuʼ, tan qat taqʼl tibʼ quBʼaal JesuKriisto kamoq s-tiʼ, atz jit kuxh tiʼ eetxhubʼut u etxhbʼubʼal laʼ elk ka vamol s-niman tetz Jesuus. 
ROM.14.16	Pet aloq kamal savatz uvaʼ bʼaʼn kuxh uvaʼ nik abʼaneʼ. Pet oqetz kantxhaq nik abʼan vatz inqʼa xaol, tul tanbʼaetz ibʼanaxeʼ. Echetz yeʼ laʼ talt u xaol yole setiʼ, ex inqʼa niman tetz Jesuus. 
ROM.14.17	Tan aʼ vibʼant u quBʼaal Tiuxh iqʼesalil tu qaanima, aʼe, uvaʼ, aʼ laʼ qubʼan u jikla txumbʼal taʼn viTiuxhil Tiuxh. Atz tibʼaʼnil laʼ atink oʼ taʼn; atz laʼ chiibʼ oʼ taʼn. Pet jit tiʼ kam laʼ qetxhbʼu; atz jit tiʼ kam yeʼ laʼ qetxhbʼu; atz jit tiʼ kam uvaʼ laʼ qukʼa; atz jit tiʼ kam uvaʼ yeʼ laʼ qukʼa. 
ROM.14.18	Jaʼletz uvaʼ ech nik ibʼane, aʼetz u Kriistoe nik inima. Tul quBʼaal Tiuxhetze nik ichiibʼisa. Tul atetz tatin vatz inqʼa imol laʼ ibʼan paqte.
ROM.14.19	Echetz qaqʼvaq yaʼl tiʼ ibʼanax uvaʼ nik iqʼon tzaan u bʼaʼnil s-quxoʼl. Echetz laʼ qulotxht qibʼe tiʼ quchʼij kʼatz u quBʼaal JesuKriisto. 
ROM.14.20	Pet jit kuxh iqʼaqʼal kam inqʼa etxhbʼubʼal, tul laʼ elk iqʼij u taqʼon quBʼaal Tiuxh nik ibʼan kʼatz junun inqʼa niman tetz. Tan nuqxhtuʼ uvaʼ bʼaʼn kuxh inqʼa kam s-kaqaayil s-etxhbʼumal. Pet kantxhaq uvaʼ laʼ ebʼana uvaʼ tiʼ kuxh tetxhbʼul u etxhbʼubʼal laʼ kuʼk vemol tu paʼv etaʼn. 
ROM.14.21	Pet aʼl bʼaʼn yeʼ laʼ etetxhbʼu txhibʼ. Atz yeʼ laʼ etukʼa qʼuʼich taʼl uuva. Atz yeʼ laʼ ebʼan kam tel kuxh vaʼtoʼq oq tiʼ kuxh uvaʼ nik ebʼaneʼ, tul nik ikuʼ vemol tu paʼv etaʼn. Atz kʼuxh ex kuxh nik txhoʼnisan taanima emol tuchʼ uvaʼ nik ebʼaneʼ; atz kʼuxh ex kuxh nik txhejsan kaʼl ikʼuul tuchʼ uvaʼ nik ebʼaneʼ, tul aʼl bʼaʼn uvaʼ yeʼ laʼ ebʼana.
ROM.14.22	Pet toqetz val see, tiʼ uvaʼ oq at vaʼq avitzʼabʼal uvaʼ txhabʼamal tok taviʼ tiʼ kam uvaʼ nik eetxhbʼu, tul aʼl bʼaʼn uvaʼ atoq kuxh sakʼuul, axh tuchʼ quBʼaal Tiuxh. Tan chiibʼebʼal axh vatz quBʼaal Tiuxh, oq yeʼxhkam nik tal vavaanima see uvaʼ kantxhaq kam inqʼa nik abʼaneʼ, pet bʼaʼn chich vavaanima see. 
ROM.14.23	Pet at xaol uvaʼ nik ibʼan kaʼl ikʼuul tiʼ kam uvaʼ nik tetxhbʼu. Tan oq laʼ tetxhbʼu, tul jaʼpiy u yol s-tiibʼa taʼn quBʼaal Tiuxh s-vatz. Tan jit aʼ qat inima kam uvaʼ qat tal u taanima s-te. Tan oq jit txhabʼamal tok tiviʼ vaʼq u xaol uvaʼ bʼaʼn uvaʼ nik ibʼaneʼ, tul paʼvetz vete nik ibʼaneʼ.
ROM.15.1	Echetz jatvaʼlxh oʼ, uvaʼ kʼuqlebʼalxh kʼuul qatin kʼatz quBʼaal Tiuxh, tul aʼl qulotxht tzaqa tziʼ kaʼl kuxh ikʼuul tiʼ tatin kʼatz quBʼaal Tiuxh. Pet jit aʼ kuxh u qetz laʼ qoksa s-qujunal. 
ROM.15.2	Pet jununil oʼ, aʼ laʼ qiqʼo tetz u qumol tiʼ ibʼanax u bʼaʼn s-vatz. Echetz laʼ qulotxhte tiʼ ichʼij kʼatz quBʼaal Tiuxh. 
ROM.15.3	Tan ech uvaʼe ibʼan u quBʼaal JesuKriisto, tan jit aʼ u tetz toksa s-junal. Tan ech u yol tzʼibʼamal ka t-viyolbʼal quBʼaal Tiuxh s-eche:
ROM.15.3	—Jankʼalxh inqʼa yoqʼoʼm
ROM.15.3	uvaʼ qat alax seʼe
ROM.15.3	taʼn inqʼa nik eesan aqʼij,
ROM.15.3	tan s-viʼe nik alaxika,
ROM.15.3	—chich u yol.
ROM.15.4	Tan jankʼalxh inqʼa yol, inqʼa tzʼibʼamal ka t-viyolbʼal quBʼaal Tiuxh, tan txhusuʼm nik ibʼan s-qe. Atz nik taqʼ qutial tiʼ qatineʼ. Tul nik ilotxh oʼ, tiʼ uvaʼ yeʼ laʼ qutanbʼa u qutxʼebʼon tiʼ tul u quBʼaal JesuKriisto tiʼ kam laʼ ibʼan u quBʼaal Tiuxh s-quxoʼl. 
ROM.15.5	Aʼetz u quBʼaal Tiuxh laʼ aqʼon etial, tiʼ uvaʼ yeʼ laʼ etanbʼa ebʼant vaʼl eyol tiʼ etatin tibʼaʼnil sevatzaq. Tul antxh laʼ pal etiqʼo, eche uvaʼ pal ikʼutxh ka u quBʼaal JesuKriisto. 
ROM.15.6	Tul vaʼlxh eyol laʼ ebʼana, atz vaʼlxh tiʼ equl. Tul tzumxh laʼ motx etoksat iqʼij u quBʼaal Tiuxh, viBʼaal u quBʼaal JesuKriisto.
ROM.15.7	Echetz s-tiʼile nik val sete, tiʼ uvaʼ kʼulviivaq etibʼ sevatzaq, eche uvaʼ ikʼulviit ex quBʼaal JesuKriisto. Echetz laʼ toksal iqʼij quBʼaal Tiuxhe, tiʼ uvaʼ vaʼlxh eyol. 
ROM.15.8	Tan aʼ ulk u quBʼaal JesuKriisto tiʼ ilotxhox inqʼa tij imam Israeel, tiʼ ikʼutxhuxeʼ uvaʼ kʼuqlebʼ kʼuul u quBʼaal. Tan aʼ ul itzoqpisa inqʼa yol tiʼ u Kriisto, inqʼa alelich vet ka te inqʼa bʼaxa kʼuy qumam taʼn quBʼaal Tiuxh. 
ROM.15.9	Tan aʼat ul itzoqpisavat tiʼ inqʼa jit tij imam Israeel, tiʼ uvaʼ tetxhal laʼich toksaaq iqʼij quBʼaal Tiuxh. Tul laʼat toksa iqʼij quBʼaal Tiuxh tiʼ itxumt quBʼaal Tiuxh ivatz.
ROM.15.9	Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
ROM.15.9	—Toq voksa aqʼij,
ROM.15.9	atz toq val xoʼl inqʼa jit tij imam Israeel
ROM.15.9	uvaʼ taʼn axh quBʼaal Tiuxh.
ROM.15.9	Tul laʼ inbʼitzle vabʼij s-xoʼl,
ROM.15.9	—chich u yol.
ROM.15.10	Atz echat nik tal vaʼt u yol s-eche:
ROM.15.10	—Jankʼal ex, inqʼa jit ex tij
ROM.15.10	imam Israeel,
ROM.15.10	vaʼl echiibʼ tuchʼ vitenam
ROM.15.10	quBʼaal Tiuxh,
ROM.15.10	—chich u yol.
ROM.15.11	Atz echat nik tal invaʼt u yol s-eche:
ROM.15.11	—Oksavaq iqʼij
ROM.15.11	quBʼaal Tiuxh, jankʼalxh ex,
ROM.15.11	inqʼa jit ex tij imam Israeel.
ROM.15.11	Tul jankʼal ex tenam
ROM.15.11	sekaqaayil,
ROM.15.11	etaqʼvaq bʼen
ROM.15.11	u quBʼaal Tiuxh s-nim,
ROM.15.11	—chich u yol.
ROM.15.12	Tul ech nik tal vaʼt u yol uvaʼ itzʼibʼa ka Isaiias s-eche:
ROM.15.12	—Laʼetz txhej vaʼl tij imam
ROM.15.12	Isaii.
ROM.15.12	Tul aʼ laʼ bʼanon iqʼesalil
ROM.15.12	xoʼl inqʼa jit tij imam Israeel.
ROM.15.12	Tul laʼ ikʼuqbʼa inqʼa jit
ROM.15.12	tij imam Israeel ikʼuul s-tiʼ,
ROM.15.12	—chich u yol.
ROM.15.13	Aʼetz u quBʼaal Tiuxh laʼ aqʼon mam chiibʼichil tetaanima; atz laʼ taqʼ mam bʼaʼnil tetaanima, u quBʼaal Tiuxh uvaʼ nik qukʼuqbʼa qukʼuul s-tiʼ, tiʼ ibʼanax jankʼal vibʼaʼnil alel taʼn laʼ ibʼan s-quxoʼl. Tul aʼ viTiuxhil Tiuxh tuchʼ u tiqleʼm laʼ lotxhon ex. Echetz laʼ etxʼebʼte jankʼal u bʼaʼnil uvaʼ qat tal quBʼaal Tiuxh taqʼax sete.
ROM.15.14	Pet aʼetz toq val vet sete s-txheel, ex inmol s-niman tetz Jesuus, kam uvaʼ nik vitzʼa setiʼ. Aʼ nik vitzʼa uvaʼ tira nik ekʼutxh u bʼaʼnil xoʼl inqʼa xaol. Atz vaʼte uvaʼ, tira at etxumbʼal tiʼ tootzaqil u quBʼaal Tiuxh. Atz vaʼte uvaʼ tira at etxumbʼal tiʼ etxhust etibʼ sevatzaqil.
ROM.15.15	Pet nik intzʼibʼa jolol inqʼa yol sete tiʼ vulsat sekʼuul uvaʼ laʼ ebʼana. Tul tiraxh nik intzanbʼa talax inqʼa yol sete. Tul tijxh in tiʼ talax inqʼa yol sete, tan tiʼ vibʼaʼnil quBʼaal Tiuxh uvaʼ at sinkʼatza. 
ROM.15.16	Tul qat toksa in quBʼaal JesuKriisto s-taqʼonvil xoʼl inqʼa jit tij imam Israeel. Tul qat taqʼ quBʼaal Tiuxh viqatzi ipaxsal inqʼa bʼaʼnla txhaq yol uvaʼ tzajnaʼq kʼatz quBʼaal Tiuxh. Echetz laʼ motx inimate inqʼa jit tij imam Israeel u quBʼaal JesuKriisto, tul laʼ kʼulux taʼn quBʼaal Tiuxh. Tul laʼ motx ijetxheʼl tibʼ kʼatz u paʼv, atz laʼ motx jetxhon ok kʼatz quBʼaal Tiuxh taʼn viTiuxhil, echetz laʼ motx tatin vet, eche vaʼq oya uvaʼ nik toksal vatz Tiuxh.
ROM.15.17	Echetz nik valte sete uvaʼ tira nik inchiibʼ tiʼ u vaqʼon uvaʼ nik inbʼan tiʼ u quBʼaal Tiuxh tiʼ u vatin kʼatz quBʼaal JesuKriisto. 
ROM.15.18	Tul jit kam koq kuxh yolil saʼ txhej inyakʼil tiʼ talaxeʼ, pet taʼn kuxh inqʼa qat ilotxh in u quBʼaal JesuKriisto tiʼ ibʼanaxeʼ. Tan aʼ nik inkʼaq bʼen uvaʼ, tetxhal laʼ nimal quBʼaal Tiuxh taʼn inqʼa jit tij imam Israeel. Tan qat ilotxh in quBʼaal JesuKriisto tiʼ ibʼanax kam inqʼa nik inbʼaneʼ, atz tiʼ kam inqʼa nik valeʼ. Tan qat ibʼanbʼe in quBʼaal JesuKriisto tiʼ talax inqʼa yol, atz tiʼ ibʼanax kam inqʼa bʼaʼnla bʼanoʼm, 
ROM.15.19	atz jankʼale tiʼ ibʼanax inqʼa mamala etxhlal tuchʼ uvaʼ mam yol tilixeʼ, uvaʼ tuchʼ u tiqleʼm viTiuxhil Tiuxh qat inbʼanvat. Tul aʼ xeʼtik in tiʼ ipaxsal inqʼa bʼaʼnla txhaq yol tiʼ u quBʼaal JesuKriisto tu tenam Jerusaleen. Tul ile qat intzoqpisal ipaxsal inqʼa yol tuulbʼal jankʼal inqʼa tenam, tetxhal vopoon tiʼ ipaxsal tuulbʼal Iliiria. Ayaʼletz inqʼa tename inqʼae qat motx ex valvat inqʼa bʼaʼnla txhaq yol. 
ROM.15.20	Tul aʼxh qat inkʼaqvat vibʼ tiʼ ipaxsal inqʼa bʼaʼnla txhaq yol tiʼ Jesuus tal uvaʼ aʼxh yeʼx aqʼel ootzaqiloq. Tan yeʼ insaʼ uvaʼ antxh laʼ bʼen inpaxsavat viyolbʼal quBʼaal Tiuxh tal uvaʼ paxsamal vet taʼn vaʼtoʼq qumol. Tan yeʼ laʼ utxhi uvaʼ ech laʼ inbʼan, eche vaʼq aqʼol jaʼ otzotz uvaʼ antxh laʼ bʼen taqʼvat jaʼ vaʼq otzotz tiibʼa vixeʼ uvaʼ vaʼlen qat aqʼon kuʼ vixeʼ.
ROM.15.21	Pet aʼ kʼaqel vaʼn laʼ innima viyolbʼal quBʼaal Tiuxh uvaʼ tzʼibʼamal ka uvaʼ ech nik tal s-eche:
ROM.15.21	—Jankʼalxh inqʼa yeʼlxh in paqxoʼq
ROM.15.21	tabʼit itziulal inqʼa yol tiʼ quBʼaal Tiuxh,
ROM.15.21	tul tetxhal laʼ motx til tabʼi vinuqul s-tiʼ.
ROM.15.21	Tul laʼ motx bʼen te inqʼa xaol
ROM.15.21	kam s-tiʼil uvaʼ at u quBʼaal Tiuxh,
ROM.15.21	inqʼa xaol, inqʼa aʼxh yeʼx abʼinaʼq
ROM.15.21	tetz inqʼa yol tiʼ quBʼaal Tiuxh,
ROM.15.21	—chich u yol.
ROM.15.22	Echetz tiʼ u vaqʼon uvaʼ nik val sete, aʼetz uvaʼe, nik maqon in tiʼ inbʼen tiʼ etilixeʼ. Tul jatpaqul kuxh qat imaq in tiʼ inbʼenaʼ. 
ROM.15.23	Pet s-txheel, tan laʼ utxh vet inbʼenaʼ. Tan yeʼl vet vaʼtoʼq tenam uvaʼ yeʼx koq paxsamal viyolbʼal quBʼaal Tiuxh s-xoʼl, inqʼa inaaqaʼ tibʼ tuchʼ tal uvaʼ atil in. Pet niketz insaʼeʼ laʼ bʼen vil ex. Tan naʼyxhte insaʼt inbʼen tiʼ etilixeʼ. 
ROM.15.24	Aʼetz nik val uvaʼ laʼ pal insoli ex, uvaʼs laʼ inbʼen tuulbʼal Espaanya. Tul chiibʼebʼalxh laʼ vatin sexoʼl kʼuxh yeʼxh jatvaʼl qʼij laʼ pal inbʼaneʼ. Aʼetz nik val uvaʼ, aʼ vet ex, laʼ lotxhon in tiʼ inbʼen paxsa tetz viyolbʼal quBʼaal Tiuxh tu Espaanya.
ROM.15.25	Pet il in maʼt in s-txheel tu tenam Jerusaleen tiʼ taqʼax ka lotxhbʼal tetz inqʼa qumol s-niman tetz Jesuus. 
ROM.15.26	Tan qat motx imol inqʼa niman tetz Jesuus tuulbʼal Masedoonia, atz tuulbʼal Akaaya lotxhbʼal tetz jolt inqʼa qumol s-niman tetz Jesuus, inqʼa meebʼaʼ kuxh tatin tu tenam Jerusaleen. 
ROM.15.27	Tul bʼaʼn uvaʼ ech qat motx tzaje t-taanima. Tul ikʼulelxhtuʼ uvaʼ laʼ motx taqʼ inqʼa jit tij imam Israeel lotxhbʼal tetz inqʼa tij imam Israeel sivatzil uvaʼ motx tabʼi viyolbʼal quBʼaal Tiuxh uvaʼ motx ikʼul kʼatz inqʼa tij imam Israeel. Niketz motx inatxh vet inqʼa jit tij imam Israeel uvaʼ, ech vete itxʼoq at xeʼ inqʼa tij imam Israeel tiʼ u tabʼit viyolbʼal quBʼaal Tiuxh.
ROM.15.28	Echetz nik valte uvaʼ maʼtetz voleʼv vet tiʼ ibʼanax vintxhaq, atz maʼt vet vaqʼt ka inqʼa oya tiqʼabʼ inqʼa niman tetz Jesuus tu tenam Jerusaleen, yaʼne laʼ bʼen vet in tu Espaanya. Aʼletz inbʼen vet t-Espaaya, tul laʼetz kuxh pal insoli ka ex. 
ROM.15.29	Laʼetz opoon vet in sexoʼl, tul vootzaqle uvaʼ sibʼ vibʼaʼnil quBʼaal JesuKriisto laʼ taqʼ s-quxoʼl. Tul laʼ ilotxh in tiʼ elotxhox tiʼ echʼij kʼatz u quBʼaal Tiuxh.
ROM.15.30	Pet toq val sete, ex inmol s-niman tetz Jesuus, laʼ elotxh in, atz laʼ enatxh quBʼaal Tiuxh s-viʼ, ex inqʼa vaʼl kuxh vet qatin setuchʼ kʼatz quBʼaal JesuKriisto, atz ex inqʼa vaʼl kuxh nik qusaʼt vet qibʼ s-quvatzaq taʼn viTiuxhil Tiuxh. Pet natxhvaq Tiuxh s-viʼ, tiʼ inqʼa itzaʼlal nik inpal s-tuul tiʼ viyolbʼal quBʼaal Tiuxh. 
ROM.15.31	Tul abʼivaq te quBʼaal Tiuxh, tul laʼ ikol in, atz yeʼ laʼ ok in tiqʼabʼ inqʼa tij imam Israeel, inqʼa nik palsan viyol quBʼaal Tiuxh, inqʼa at tuulbʼal Judeea. Atz laʼ etabʼi te quBʼaal Tiuxh uvaʼ chiibʼebʼal koq laʼ ikʼult inqʼa niman tetz Jesuus u lotxhbʼal uvaʼ bʼen vaqʼ s-xoʼl, inqʼa niman tetz Jesuus, inqʼa een tu tenam Jerusaleen. 
ROM.15.32	Tul tiʼetz venatxht quBʼaal Tiuxh s-viʼ, tul echetz laʼ vopoone tibʼaʼnil sexoʼl. Oqetz quBʼaal Tiuxh laʼ saʼon, tul laʼ aqʼbʼ in sexoʼl tuchʼ chiibʼichil. Tul laʼ bʼen bʼeeq in ilan sexoʼl tinjoloq qʼij. 
ROM.15.33	Tul aʼ u quBʼaal Tiuxh, u aqʼol tetz bʼaʼnil tu qaanima, laʼ atin sexoʼl sekaqaayil. Tul echxh laʼ ibʼane.
ROM.16.1	Toqetz voksa bʼen ixoq u Feeve teqʼabʼ, u qumol s-niman tetz Jesuus, ixoq uvaʼ atoʼk s-aqʼonvil xoʼl inqʼa qumol s-niman tetz Jesuus tu tenam Senkreea. 
ROM.16.2	Niketz injaq bʼaʼnil sete, tul laʼ ekʼul taqʼbʼ ixoq tuchʼ bʼaʼnil sexoʼl. Tan qumol ixoq s-niman tetz Jesuus. Tul ikʼulelxhtuʼ uvaʼ ech laʼ motx ibʼan inqʼa niman tetz Jesuuse s-vatzaq tiʼ ikʼulux invaʼq qumol s-niman tetz Jesuus. Tul laʼ elotxh ixoq tiʼ jankʼal uvaʼ laʼ saʼon s-te. Tan sibʼax xaol ilotxh ixoq. Tul ant in ilotxh in ixoq inpaqte.
ROM.16.3	Tul toq vaqʼ bʼen bʼaʼnil ikʼuul jolol inqʼa niman tetz Jesuus, inqʼa at sexoʼl.
ROM.16.3	Aqʼvaq bʼaʼnil ikʼuul ixoq u Prisiila tuchʼ naq Akiila, inqʼa lotxholaq vetz tiʼ ibʼanax u taqʼon quBʼaal JesuKriisto. 
ROM.16.4	Tul nik vaqʼ taʼntiuxh te Prisiila tuchʼ Akiila, tiʼ uvaʼ tetxhichxh motx taqʼt tibʼ kamoq tiʼ inkoloxeʼ, tul yeʼl in yatzʼax el in. Jitetz kuxh taʼn in nik vaqʼ taʼntiuxh, pet ant jolt inqʼa qumol s-niman tetz Jesuus nik aqʼon taʼntiuxh te Prisiila tuchʼ Akiila tiʼ vinkoloxeʼ, inqʼa qumol s-niman tetz Jesuus, inqʼa jit tij imam Israeel.
ROM.16.5	Atz aqʼvaq bʼaʼnil ikʼuul inqʼa qumol s-niman tetz Jesuus, inqʼa nik motx ikʼul tibʼ t-totzotz Prisiila tuchʼ Akiila.
ROM.16.5	Atz aqʼvaq bʼaʼnil ikʼuul Epeneeto uvaʼ nik inchiibʼ s-tiʼ, uvaʼ bʼaxichxh tok tiʼ inimal u quBʼaal JesuKriisto tuulbʼal Aasia.
ROM.16.6	Tul aqʼvaq bʼaʼnil ikʼuul ixoq u Mal uvaʼ mam aqʼon bʼanel taʼn sexoʼl.
ROM.16.7	Atz aqʼvaq bʼaʼnil ikʼuul Androoniko tuchʼ Juunias, inqʼa inmol s-tijaq imam Israeel, inqʼa atichaq jaʼ in t-tzeʼ s-tuchʼ. Tul tira nik ichiibʼ inqʼa apoostol tiʼ Androoniko tuchʼ Juunias, inqʼa bʼaxich tok tiʼ inimal u quBʼaal JesuKriisto sinvatz.
ROM.16.8	Tul aqʼvaq bʼaʼnil ikʼuul Aamplias uvaʼ nik inchiibʼ s-tiʼ, tiʼ qootzaqit u quBʼaal JesuKriisto.
ROM.16.9	Tul aqʼvaq bʼaʼnil ikʼuul Urvaano, u lotxhol qetz tiʼ ipaxsal inqʼa bʼaʼnla txhaq yol tiʼ quBʼaal JesuKriisto.
ROM.16.9	Tul aqʼvaq bʼaʼnil ikʼuul Estaakis uvaʼ nik inchiibʼ s-tiʼ.
ROM.16.10	Atz aqʼvaq bʼaʼnil ikʼuul Apeeles, uvaʼ mij nik tel kʼuqlebʼal ikʼuul tiʼ quBʼaal JesuKriisto, kʼuxh nik ipal titzaʼlal.
ROM.16.10	Atz aqʼvaq bʼaʼnil ikʼuul jankʼal inqʼa at t-totzotz Aristoovulo.
ROM.16.11	Tul aqʼvaq bʼaʼnil ikʼuul Erodioon, uvaʼ antxh inmol s-tij imam Israeel.
ROM.16.11	Atz aqʼvaq bʼaʼnil ikʼuul jankʼal inqʼa at t-totzotz Narsiiso, inqʼa niman tetz quBʼaal JesuKriisto.
ROM.16.12	Tul aqʼvaq bʼaʼnil ikʼuul ixoq u Trifeena tuchʼ ixoq u Trifoosa, inqʼa sibʼxh aqʼon nik ibʼan tiʼ viyolbʼal quBʼaal JesuKriisto.
ROM.16.12	Atz aqʼvaq bʼaʼnil ikʼuul ixoq u Peersida, uvaʼ nik inchiibʼ s-tiʼ. Tan elomx koq aqʼon ibʼan ixoq tiʼ viyolbʼal quBʼaal JesuKriisto.
ROM.16.13	Atz aqʼvaq bʼaʼnil ikʼuul Ruufo uvaʼ taʼnxh kʼaqel taʼn inimal u quBʼaal JesuKriisto.
ROM.16.13	Atz aqʼvaq bʼaʼnil ikʼuul qʼes itxutx Ruufo, qʼes uvaʼ, eche intxutx tatin sinvatz.
ROM.16.14	Atz aqʼvaq bʼaʼnil ikʼuul Asiinkrito tuchʼ Flegoonte tuchʼ Eermas tuchʼ Patroovas tuchʼ Eermes, atz tuchʼ jolt inqʼa niman tetz Jesuus, inqʼa imolaq tibʼ s-tuchʼ.
ROM.16.15	Atz aqʼvaq bʼaʼnil ikʼuul Filoologo tuchʼ ixoq u Juulia tuchʼ Nereeo, atz tuchʼ ixoq u tanabʼ Nereeo.
ROM.16.15	Tul aqʼvaqat bʼaʼnil ikʼuul Oliimpas tuchʼ jolt inqʼa niman tetz Jesuus, inqʼa imolaq tibʼ s-tuchʼ.
ROM.16.16	Tul taqʼvaq tibʼ bʼaʼnil ekʼuul sevatzaqil, tul itzʼubʼvaq tibʼ txala etziʼ sevatzaq, kʼutxhbʼal tetz uvaʼ at etaanima sevatzaq.
ROM.16.16	Tul jankʼalxh inqʼa qumol s-niman tetz Jesuus t-junun inqʼa tenam tzitza tuulbʼal Greesia, nik aqʼon bʼen bʼaʼnil ekʼuul.
ROM.16.17	Pet toq val sete, ex inmol s-niman tetz Jesuus, uvaʼ laʼ etil etibʼ vatz inqʼa xaol, inqʼa nik txhokon tok txhʼaʼo sexoʼl tiʼ inqʼa txhusbʼal, inqʼa ootzaqimal vet etaʼn. Tul jetxhvaq el etibʼ kʼatz inqʼa xaol, inqʼa nik maqon ex tiʼ inqʼa bʼaʼnla txhusbʼal tiʼ u quBʼaal JesuKriisto, inqʼa nimamal vet etaʼn. 
ROM.16.18	Tan inqʼa xaol inqʼae, tan jit aʼ koqxh nik titzʼa ibʼanax u taqʼon quBʼaal JesuKriisto. Pet aʼ kuxh kʼaqelaq taʼn inojaq tuul tuchʼ etxhbʼubʼal. Tan aʼaq kuxh isaʼ tel tzaqatz xaol t-bʼey tuchʼ iyolbʼetaq ok josqilla txhaq yol s-te. Tan kʼuqlel ikʼuul tzaqatz xaol, inqʼa niman tetz Jesuus s-tiʼ, tan telabʼalaqxh isutxhqʼil inqʼa iyol. Tul jitoq nik titzʼanaq bʼeeq tiʼ u kantxhaq nik motx ibʼaneʼ.
ROM.16.19	Pet ex, tan qat paxiny vet etziulal uvaʼ nuqxh nik motx etal vet tiʼ inimal quBʼaal JesuKriisto. Tiraetz nik inchiibʼ setiʼ. Pet nik insaʼeʼ uvaʼ atoqxh etxumbʼal tiʼ ibʼanax u bʼaʼn. Pet jit aʼ laʼ txhejk etxumbʼal tiʼ ibʼanax u yeʼbʼaʼn.
ROM.16.20	Tan aʼ quBʼaal Tiuxh, u aqʼol tetz bʼaʼnil t-taanima inqʼa xaol, toq eesan iqʼij u Satanaas, tul ech laʼ ulbʼel Satanaas, eche ipatxhʼax ka vaʼq kam jaqʼ toq vaʼq xaol. Echetz yeʼ vet laʼ toleʼv Satanaase setiʼ.
ROM.16.20	Tul aʼ vibʼaʼnil u quBʼaal JesuKriisto laʼ atin sexoʼl sekaqaayil.
ROM.16.21	Niketz taqʼ bʼen Timoteeo bʼaʼnil ekʼuul, vinmol tiʼ inlotxhox tiʼ ibʼanax u taqʼon quBʼaal Tiuxh.
ROM.16.21	Atz nikat taqʼ bʼen Luusio bʼaʼnil ekʼuul tuchʼ Jasoon tuchʼ Sosiipater, inqʼa inmol s-tijaq imam Israeelil.
ROM.16.22	Atz nikat vaqʼ bʼen bʼaʼnilaq ekʼuul tuchʼ ibʼij u quBʼaal JesuKriisto, in Teersio. In u taj tzʼibʼ Paʼp uvaʼ nik tzʼibʼan bʼen u uʼ uvaʼa.
ROM.16.23	Atz nikat taqʼ bʼen Gaayo bʼaʼnil ekʼuul uvaʼ nik kʼulun in t-totzotz. Tul il in at in xeʼ Gaayo. Atz nikat taqʼ Gaayo u totzotz s-kʼulbʼal qibʼ, oʼ inqʼa niman tetz Jesuus.
ROM.16.23	Atz nikat taqʼ bʼen Eraasto bʼaʼnil ekʼuul, u kolol puaq tetz u tenam tzitza t-Koriinto.
ROM.16.23	Tul nikat taqʼ bʼen Kuaarto bʼaʼnil ekʼuul.
ROM.16.24	[Aʼetz vibʼaʼnil u quBʼaal JesuKriisto laʼ atin sexoʼl sekaqaayil. Tul echxh laʼ ibʼane.]
ROM.16.25	Tul nik vaqʼ ka ex tiqʼabʼ quBʼaal Tiuxh. Tan taʼn uvaʼe laʼ oleʼv tiʼ enuqtxakbʼat etibʼ tiʼ etatin s-kʼatza. Tan ech nik tal inqʼa bʼaʼnla txhaq yole inqʼa nik valeʼ. Tul ech nik tal inqʼae nik paxsan inqʼa bʼaʼnla txhaq yol tiʼ Jesuus. Tan ech nik tale inqʼa yol uvaʼ yaʼn vet nik taqʼ quBʼaal Tiuxh ootzaqiloq; inqʼa yol inqʼa kolelich kuxh taʼn quBʼaal Tiuxh tuulbʼal jatqʼix tzaan yaʼbʼ, inqʼa qat motx pay vet ka. 
ROM.16.26	Pet s-txheel, tan qat taqʼl vet quBʼaal Tiuxh qootzaqi inqʼa yol. Tul aʼ inqʼae, nik qupaxsa veteʼ, inqʼa yol uvaʼ motx itzʼibʼa ka inqʼa qʼexsanich tetz viyol quBʼaal Tiuxh tiʼ u quBʼaal JesuKriisto. Tul antxh quBʼaal Tiuxh, uvaʼ yeʼl iyaʼebʼal imotxebʼal, bʼekʼon ka oʼ tiʼ talaxeʼ. Tul aʼ uvaʼe, nik ipaxsal xoʼl jankʼal inqʼa xaol vatz txʼavaʼ. Tul laʼ qeex vet quBʼaal JesuKriisto taʼn, tul laʼ ok vet s-niman tetz. 
ROM.16.27	Tan vaʼl kuxh u quBʼaal Tiuxh uvaʼ taʼnxhte, uvaʼ aj txumbʼal. Tul yeʼl iyaʼebʼal imotxebʼal laʼ qoksat iqʼij tiʼ vilotxht oʼ u quBʼaal JesuKriisto.
ROM.16.27	Tul echxh laʼ ibʼane.
1CO.1.1	In Paʼp. In, uvaʼ qat isaʼ tzaan in quBʼaal JesuKriisto tiʼ inbʼen s-vaʼl te inqʼa iapoostol, tan ech u titzʼabʼal quBʼaal Tiuxhe s-viʼ. Inmoletz vibʼ tuchʼ Soostenes, u qumol s-niman tetz Jesuus.
1CO.1.2	Toqetz qutzʼibʼa bʼen val u uʼ sete, ex inqʼa niman tetz Jesuus tu tenam Koriinto,{*}
1CO.1.3	Aʼetz vibʼaʼnil Tiuxh, u quBʼaal, tuchʼ u quBʼaal JesuKriisto laʼ atin sexoʼl; tul aʼ vibʼaʼnil laʼ atin tetaanima.
1CO.1.4	Niketz vaqʼ taʼntiuxh te quBʼaal Tiuxh setiʼ [bʼenamen,] tan tiʼ uvaʼ qat eqej u quBʼaal JesuKriisto, tul qat taqʼ quBʼaal Tiuxh vibʼaʼnil sete.{*}
1CO.1.5	Tan nima vatzul kuxh mam bʼaʼnil qat taqʼ sete tiʼ eqejt u quBʼaal JesuKriisto. Tan qat taqʼ etxumbʼal tiʼ etalt kamaq kuxh bʼaʼnla yol, atz tiʼ etootzaqit kamaq kuxh bʼaʼnla txumbʼal. 
1CO.1.6	Tan aʼ nik ilixik vet sekʼatza tiʼ kam u bʼaʼnla txumbʼal ex qal sexoʼl tiʼ u quBʼaal JesuKriisto. 
1CO.1.7	Echetz nik ibʼene s-ve uvaʼ kaqaayil vet inqʼa txumbʼal at sexoʼl uvaʼ etetzxh qat taqʼt quBʼaal Tiuxh. Iletz ex tzʼeqel vet etatin taʼn viTiuxhil Tiuxh, tul ayaʼl ekʼuul laʼ etxʼebʼa, tetxhal topoon u qʼij uvaʼs toq etilt vet tul u quBʼaal JesuKriisto inpaqte. 
1CO.1.8	Tul antxh u quBʼaal JesuKriisto laʼ lotxhon ex tiʼ etxakbʼat etibʼ tiʼ vinimal u quBʼaal Tiuxh, tetxhal etopoon tiyaʼebʼal. Echetz yeʼl invaʼq epaʼv laʼ txheji uvaʼs laʼ tul u quBʼaal JesuKriisto inpaqte. 
1CO.1.9	Tan kʼuqlebʼalxh kʼuul u quBʼaal Tiuxh tiʼ velotxhoxeʼ, tan antxh quBʼaal Tiuxh qat saʼon tzaan ex s-kʼatza tiʼ ebʼant vaʼl eyol tuchʼ u quBʼaal JesuKriisto, viKʼaol.
1CO.1.10	Jankʼal ex inmol s-niman tetz Jesuus, nik injaq bʼaʼnil sete tuchʼ u viqleʼm uvaʼ aqʼel taʼn u quBʼaal JesuKriisto, uvaʼ vaʼlxh eyol ebʼana. Tul yeʼ ekuy tok exoʼl sevatzaq. Pet tira vaʼlxh etitzʼabʼal ebʼana, atz vaʼl kuxh kʼaqoq etaʼn.
1CO.1.11	Niketz val sete, jankʼal ex inmol s-niman tetz Jesuus, tan qat vabʼi uvaʼ at yajo ibʼ sexoʼl. Tan aʼ vaʼl inqʼa titzʼin tatzik ixoq u Kloee qat alon s-ve. 
1CO.1.12	Tul qat vabʼi uvaʼ at ex ech nik alon s-eche: —Een in tiʼ Paʼp, —chich ex. Tul at ex ech nik alon s-eche: —Een in tiʼ Apoolos, —chich ex. Atz at jolt ex, uvaʼ ech nik alon s-eche: —Een in tiʼ Seefas, —chich ex.{*}
1CO.1.13	Yeʼletz laʼ utxhi kamaq kuxh laʼ etala, tan bʼane sibʼalenetz koq kuxh elnaʼq u quBʼaal JesuKriisto. Tul ¡bʼane in koq jaʼ in vatz kurus setiʼ! Atz ¡tuchʼ koq inbʼij aqʼaxik kuʼ ex xeʼ aʼ! 
1CO.1.14	Pet taʼntiuxh te quBʼaal Tiuxh uvaʼ kaʼoxvaʼl kuxh ex vaqʼ kuʼ ex xeʼ aʼ. Tan taʼn kuxh Kriispo tuchʼ Gaayo vaqʼ kuʼ. 
1CO.1.15	Echetz yeʼxhabʼil ex laʼ alon uvaʼ tuchʼ inbʼij aqʼaxik kuʼ ex xeʼ aʼ. 
1CO.1.16	Tul taʼnat kuxh Esteefanas vaqʼ kuʼ xeʼ aʼ tuchʼ jankʼal tatin t-totzotz. Taʼnetzxh inqʼae nik innatxhe, pet maqetz jaʼl tele. Yeʼetz nik innatxh veteʼ. 
1CO.1.17	Tul jitetz aʼ itxhaqvat in quBʼaal JesuKriisto tiʼ taqʼax kuʼ inqʼa niman tetz xeʼ aʼ. Pet aʼ itxhaqvat in tiʼ ipaxsal inuqul inqʼa bʼaʼnla txhaq yol s-tiʼ. Tul jit tuchʼ nimla txhaq ootzaqibʼal nik inpaxsavat, eche uvaʼ nik isaʼ inqʼa xaol vatz txʼavaʼ, inqʼa yeʼ ootzaqin tetz quBʼaal Tiuxh. Tan oq tuchʼ nimla txhaq ootzaqibʼal laʼ inpaxsavat, tul aʼetz vet laʼ bʼen ekʼuule tiʼ u vootzaqibʼal, atz yeʼletz vet tiqleʼme vikamebʼal Jesuus vatz u kurus sevatz. Pet aʼ nik valeʼ uvaʼ, aʼ laʼ bʼenk ekʼuul tiʼ qukʼult u tiqleʼm tiʼ vikam u quBʼaal JesuKriisto vatz u kurus.
1CO.1.18	Tan jankʼalxh inqʼa yol tiʼ vikamebʼal u quBʼaal JesuKriisto vatz kurus, tan tira yeʼl kuxh itxakunbʼal u yol vatz inqʼa xaol, inqʼa aʼ vet u sotzchil kʼaqel taʼn. Pet s-quvatz, oʼ inqʼa nik quchitix tiʼ yeʼ qubʼen tu kʼaxkʼo, tan sibʼxh itxakunbʼal ati. Tan aʼ vikamebʼal u quBʼaal JesuKriisto vatz kurus, nik ibʼanbʼe quBʼaal Tiuxh tiʼ ikʼutxhux u tiqleʼm tiʼ qukolox tiʼ yeʼ qubʼen tu kʼaxkʼo.{*}
1CO.1.19	Tan ech val u yol tzʼibʼamal ka t-viyolbʼal quBʼaal Tiuxh s-eche:
1CO.1.19	—Laʼ veesa iqʼij
1CO.1.19	inqʼa mam itxumbʼal
1CO.1.19	inqʼa xaol,
1CO.1.19	inqʼa atxh itxumbʼal
1CO.1.19	s-bʼaʼn nik taleʼ.
1CO.1.19	Tul yeʼ laʼ voksa s-tuul
1CO.1.19	u tootzaqibʼal inqʼa xaol,
1CO.1.19	inqʼa atxh tootzaqibʼal
1CO.1.19	s-bʼaʼn nik taleʼ,
1CO.1.19	—chich u yol.
1CO.1.20	Tan yeʼxhabʼil invaʼq at vatz u txʼavaʼ uvaʼ mam koq itxumbʼal ati, tul palnaʼq koq u tootzaqibʼal viʼ u tootzaqibʼal quBʼaal Tiuxh. Atz yeʼxhabʼil invaʼq at vatz u txʼavaʼ uvaʼ mam koq itxumbʼal at tiʼ tzʼibʼ, tul palnaʼq koq vitxumbʼal viʼ quBʼaal Tiuxh. Atz yeʼxhabʼil invaʼq at vatz u txʼavaʼ uvaʼ mam koq itxumbʼal tiʼ taqʼt ikʼult tibʼ inqʼa yol tuchʼ txumbʼal, tul palnaʼq koq vitxumbʼal viʼ quBʼaal Tiuxh. Pet tiʼ u mam itxumbʼal quBʼaal Tiuxh uvaʼ qat taqʼ ootzaqiloq tzitza vatz u txʼavaʼ, qat ikʼutxhvat uvaʼ tira yannaʼq vitxumbʼal inqʼa at itxumbʼal nik taleʼ, inqʼa itxumbʼal uvaʼ mam txumbʼal s-vatz.
1CO.1.21	Tan sibʼxh itxumbʼal quBʼaal Tiuxh. Tan jit tuchʼ u txumbʼal tetz vatz txʼavaʼ qat ootzaqilik quBʼaal Tiuxh taʼn inqʼa xaol. Pet antxh vitxumbʼal quBʼaal Tiuxh ibʼanbʼe tiʼ tootzaqil taʼn inqʼa xaol. Echetz ichiibʼ quBʼaal Tiuxhe, tul aʼ inqʼa bʼaʼnla txhaq yol tiʼ Jesuus ibʼanbʼe quBʼaal Tiuxh tiʼ ichitix inqʼa xaol tiʼ yeʼ ibʼen tu kʼaxkʼo, jankʼal inqʼa xaol, inqʼa laʼ qeon inqʼa bʼaʼnla txhaq yol, pet kʼuxh tira kuxh yeʼl itxakunbʼal u yol vatz inqʼa xaol, inqʼa yeʼ nik qeon inqʼa bʼaʼnla txhaq yol.
1CO.1.22	Tan aʼaq kuxh isaʼ inqʼa tij imam Israeel uvaʼ laʼ nal til invaʼq etxhlal uvaʼ kaebʼal aanima, yaʼne laʼ motx iqea uvaʼ quBʼaal Tiuxh qat bʼanon u etxhlal kʼatz vaʼq xaol. Tul echat kuxh inqʼa jit tij imam Israeele, tan aʼat kuxh isaʼ uvaʼ laʼ nal kʼutxhux s-vatz tuchʼ txumbʼal, yaʼne laʼ motx iqea.
1CO.1.23	Pet koq oʼ, tan aʼ nik qupaxsa u yol tiʼ vijaʼ u quBʼaal JesuKriisto vatz kurus. Pet ech koq vatz inqʼa tij imam Israeel, tan tira aʼ yeʼ nik motx oksan inbʼeeq vikamebʼal u Kriisto tiviʼ. Nik kuxh motx tikʼa tibʼ tiʼ iqeexeʼ. Atz kʼuxh inqʼa jit tij imam Israeel, tan s-vatz uvaʼ tira yeʼl kuxh itxakunbʼal u yol tiʼ vijaʼ u quBʼaal JesuKriisto vatz kurus.
1CO.1.24	Pet koq oʼ, inqʼa qat isaʼ tzaan oʼ quBʼaal Tiuxh tiʼ iqeex quBʼaal JesuKriisto, kʼuxh tijaq imam Israeel, atz kʼuxh jit tijaq imam Israeel, tan s-quvatz uvaʼ, aʼ u Kriisto ul kʼutxhun u tiqleʼm quBʼaal Tiuxh. Atz aʼ Kriisto ul aqʼon ootzaqiloq vitxumbʼal quBʼaal Tiuxh. 
1CO.1.25	Tan aʼ vitxumbʼal quBʼaal Tiuxh sibʼ tiqleʼm viʼ vitxumbʼal inqʼa xaol, inqʼa yeʼ ootzaqin tetz quBʼaal Tiuxh, kʼuxh tira yeʼl itxakunbʼal vitxumbʼal quBʼaal Tiuxh vatz inqʼa xaol. Tul aʼ u tiqleʼm quBʼaal Tiuxh sibʼ palnaʼq viʼ u tiqleʼm inqʼa xaol, kʼuxh tira yeʼl tiqleʼm quBʼaal Tiuxh vatz inqʼa xaol.
1CO.1.26	Echetz antxh ex natxhon, ex inmol s-niman tetz Jesuus, kame vetiqleʼm uvaʼs isaʼt tzaan ex quBʼaal Tiuxh tiʼ iqeex u quBʼaal JesuKriisto. Tan jit jankʼal ex at mam etxumbʼal, eche uvaʼ nik tal inqʼa xaol vatz txʼavaʼ, inqʼa yeʼ ootzaqin tetz quBʼaal Tiuxh. Atz jit jankʼal ex at etiqleʼm tiibʼa inqʼa xaol. Atz jit jankʼal ex sibʼ etiqleʼm uvaʼs etalaleʼ. 
1CO.1.27	Pet aʼ qat ibʼan quBʼaal Tiuxh uvaʼ, aʼ qat ichʼex inqʼa xaol, eche ex, tiʼ inimaleʼ, inqʼa yeʼl itxakunbʼal u tatin tilix vatz inqʼa xaol vatz txʼavaʼ, inqʼa yeʼ ootzaqin tetz quBʼaal Tiuxh. Tan aʼ isaʼ quBʼaal Tiuxh ichʼixvisat inqʼa xaol, inqʼa atxh itxumbʼal vatz txʼavaʼ nik taleʼ. Tul aʼ qat ibʼan quBʼaal Tiuxh uvaʼ, aʼ qat ichʼex inqʼa xaol, inqʼa yeʼl tiqleʼm u tatin vatz inqʼa xaol vatz txʼavaʼ, inqʼa yeʼ ootzaqin tetz quBʼaal Tiuxh. Tan aʼ isaʼ quBʼaal Tiuxh ichʼixvisat inqʼa xaol, inqʼa atxh tiqleʼm vatz txʼavaʼ. 
1CO.1.28	Atz aʼat nik ichʼex quBʼaal Tiuxh inqʼa xaol, atz inqʼa kam, kʼuxh yeʼxhkam vet itxaʼk tilixeʼ, atz inqʼa ixvamal, atz inqʼa tira yeʼl talaxeʼ. Aʼetz qat ibʼanbʼe quBʼaal Tiuxhe tiʼ teesal iqʼij inqʼa kam, inqʼa at tiqleʼm vatz inqʼa xaol, inqʼa yeʼ ootzaqin tetz quBʼaal Tiuxh. 
1CO.1.29	Tan aʼ isaʼ quBʼaal Tiuxh uvaʼ yeʼxhabʼil invaʼq laʼ toksa iqʼij tuchʼ vitxumbʼal, atz tuchʼ u tiqleʼm uvaʼ nik taqʼ bʼen tibʼ s-nim s-tuchʼ. 
1CO.1.30	Tan ibʼaʼnil quBʼaal Tiuxhe, tul qat ebʼan vaʼl eyol tuchʼ u quBʼaal JesuKriisto. Aʼetz u quBʼaal Tiuxh qat bʼanon uvaʼ, aʼ vet u quBʼaal JesuKriisto aqʼol tetz qutxumbʼal. Atz aʼ u quBʼaal Tiuxh qat bʼanon uvaʼ jit vet oʼ aj paʼvom s-vatz qat ibʼan taʼn quBʼaal JesuKriisto. Tul aʼ u quBʼaal Tiuxh qat bʼanon uvaʼ jetxhel vet ok ex kʼatz quBʼaal Tiuxh taʼn quBʼaal JesuKriisto. Tul aʼ u quBʼaal Tiuxh qat bʼanon uvaʼ, aʼ vet quBʼaal JesuKriisto qat bʼen s-txhool tetz inqʼa epaʼv. 
1CO.1.31	Echetz nik telaʼpe val u yol uvaʼ tzʼibʼamal ka t-viyolbʼal quBʼaal Tiuxh uvaʼ ech nik tal s-eche:
1CO.1.31	—Jaʼl uvaʼ, aʼ nik isaʼ
1CO.1.31	toksal iqʼij
1CO.1.31	tiʼ kam invaʼq uvaʼ
1CO.1.31	nik ibʼaneʼ,
1CO.1.31	tul aʼ quBʼaal Tiuxh
1CO.1.31	toksa iqʼij,
1CO.1.31	—chich u yol.
1CO.1.31	Echetz bʼenoqvaq sete uvaʼ taʼn kuxh quBʼaal Tiuxh laʼ oksal iqʼij.
1CO.2.1	Echetz s-tiʼile nik qal sete, jankʼal ex inmol s-niman tetz Jesuus, uvaʼ yeʼl josqʼilla txhaq yol inbʼanbʼe tiʼ talax inqʼa iyol quBʼaal Tiuxh sexoʼl, inqʼa vil vabʼi. Atz jit tuchʼ sibʼla txhaq ootzaqibʼal ex valvat sexoʼl. 
1CO.2.2	Atz jit kam tel koq kuxh ex val sexoʼl, pet taʼn kuxh inkʼaq vibʼ, s-tiʼ uvaʼ, aʼ ex val sexoʼl inqʼa bʼaʼnla txhaq yol tiʼ u quBʼaal JesuKriisto, atz tiʼ vikamebʼal vatz kurus. 
1CO.2.3	Tan ajtetz ok vet in sexoʼl tiʼ talax inqʼa bʼaʼnla txhaq yol tiʼ quBʼaal JesuKriisto, tul yeʼ nikich intxʼol yol nikich innatxheʼ. Tan tetxhichxh intʼuntʼutxh taʼn xoʼval.
1CO.2.4	Atz jitoq bʼokʼtziimla yol, atz jitoq tuchʼ yol tetz aj txumbʼal vatz txʼavaʼ ex inbʼanbʼe tiʼ valt inqʼa bʼaʼnla txhaq yol sexoʼl. Pet aʼ ex inkʼutxh sexoʼl kame u tiqleʼm viTiuxhil Tiuxh at sinkʼatza. 
1CO.2.5	Echetz jit aʼ laʼ bʼenk ekʼuul tiʼ viyolon u xaol tuchʼ u txumbʼal tetz vatz txʼavaʼ tiʼ eqejtaʼ. Pet aʼ bʼenk ekʼuul tiʼ u tiqleʼm quBʼaal Tiuxh tuchʼ inqʼa nik motx ikʼutxh sevatz.
1CO.2.6	Pet nik qaleʼl vaʼl u yol tiʼ quBʼaal JesuKriisto uvaʼ at itxumbʼalil s-tiʼ. Aʼetz nik qal te inqʼa niman tetz Jesuus, inqʼa txhabʼamal vet tiqʼol viyolbʼal quBʼaal Tiuxh taʼn. Aloq jit txumbʼal tetz inqʼa xaol vatz txʼavaʼ, atz jit txumbʼal tetz inqʼa iqʼesal, inqʼa at vatz txʼavaʼ s-txheel, inqʼa yeʼ ootzaqin tetz quBʼaal Tiuxh. Tan toq motx sotzoq inqʼae. 
1CO.2.7	Pet aʼ nik qal sete vitxumbʼal quBʼaal Tiuxh uvaʼ itzʼamichxh vet tzaan s-qiʼ, u txumbʼal uvaʼ yeʼich ootzaqimal s-jatxhaq tzaan, atz tetxhal qul tzitza s-tuul. Aʼetz vitxumbʼal quBʼaal Tiuxh uvaʼ titzʼa tzaan s-qiʼ s-naʼya uvaʼs yeʼnaqich xeʼtoq u qʼij saq tiʼ qatin s-kʼatza tu nimla tatineʼ. 
1CO.2.8	Pet tira yeʼ bʼen u titzʼabʼal quBʼaal Tiuxh te vaʼq inqʼa iqʼesal vatz txʼavaʼ, inqʼa itzʼlel tintanul inqʼa yaʼbʼ s-txheel, inqʼa yeʼ ootzaqin tetz quBʼaal Tiuxh. Pet eche uvaʼ bʼenaq koq s-te, tul yeʼlebʼ u quBʼaal JesuKriisto yatzʼax el vatz kurus taʼn, u quBʼaal JesuKriisto uvaʼ sibʼxh tiqleʼm. 
1CO.2.9	Pet echetz ibʼan, eche val u yol uvaʼ tzʼibʼamalxh ka t-viyolbʼal quBʼaal Tiuxh uvaʼ ech nik tal s-eche:
1CO.2.9	—Qat ibʼan quBʼaal Tiuxh
1CO.2.9	tutxh val u mam bʼaʼnil
1CO.2.9	te inqʼa xaol, inqʼa at
1CO.2.9	taanima tiʼ quBʼaal Tiuxh;
1CO.2.9	u mam bʼaʼnil
1CO.2.9	uvaʼ yeʼxhabʼil invaʼq ilon,
1CO.2.9	atz yeʼxhabʼil invaʼq abʼin,
1CO.2.9	atz yeʼxhabʼil invaʼq
1CO.2.9	itzʼan bʼen,
1CO.2.9	—chich u yol.
1CO.2.10	Kʼuxhetz yeʼxhabʼil vaʼq ootzaqinich tetz vitxumbʼal quBʼaal Tiuxh uvaʼ kolelich kuxh taʼn, pet yaʼnetz qat taqʼ qootzaqi s-txheel taʼn viTiuxhil. Tan tekʼxh nik itxhʼoti viTiuxhil Tiuxh.
1CO.2.10	Tul tootzaqlat viTiuxhil Tiuxh kamxh uvaʼ oqxh itzaʼlal tootzaqile uvaʼ at tu taanima quBʼaal Tiuxh.
1CO.2.11	Tan echat kuxh, eche u taanima vaʼq u xaol. Tan yeʼxhabʼil invaʼq ootzaqin tetz kam uvaʼ kolel tu taanima, pet taʼnxh u taanxelal u xaol ootzaqin tetz.
1CO.2.11	Echatetz kuxh tatine u quBʼaal Tiuxh, tan yeʼxhabʼil vaʼq ootzaqin tetz kam uvaʼ oqxh itzaʼlal tootzaqile uvaʼ at tu taanima, pet taʼn kuxh viTiuxhil ootzaqin tetz. 
1CO.2.12	Antetzxh viTiuxhil Tiuxhe uvaʼ, aʼ tzajnaʼq s-kʼatza, nik aqʼon qootzaqi kame inqʼa mam bʼaʼnil uvaʼ ayaʼlxh ikʼuul quBʼaal Tiuxh qat taqʼ s-qe. Pet jit itxumbʼal invaʼq xaol vatz txʼavaʼ uvaʼ yeʼ ootzaqin tetz quBʼaal Tiuxh nik aqʼon qootzaqi.
1CO.2.13	Aʼetz inqʼa mam bʼaʼnile uvaʼ nik qal sete. Pet yeʼl yol nik qutxakunsa tiʼ talax sete uvaʼ itxhusuʼm koq invaʼq aj txumbʼal vatz txʼavaʼ. Pet aʼ nik qal sete jabʼiste uvaʼ, aʼ viTiuxhil nik txhusun s-qe. Echetz aʼ nik qal jabʼiste u tetz quBʼaal Tiuxh nik tal viTiuxhil Tiuxh te u qaanxelal.
1CO.2.14	Pet u xaol, uvaʼ jit niman tetz Jesuus, tan keʼch koq saʼ ibʼen inqʼa yol s-te uvaʼ nik tal viTiuxhil Tiuxh. Tan aʼl tira yeʼl kuxh itxakunbʼal u yol s-vatz kam uvaʼ nik tal viTiuxhil Tiuxh. Tul keʼchetz koq laʼ motx ibʼen s-te, pet tuchʼ viTiuxhil Tiuxh laʼ bʼenk s-te. 
1CO.2.15	Pet koq inqʼa xaol uvaʼ at vet viTiuxhil Tiuxh t-taanima, tan aʼetz inqʼae, nik ibʼen jankʼal inqʼa yol s-te uvaʼ nik tal viTiuxhil Tiuxh. Pet yeʼ laʼ utxhi laʼ oksal t-bʼey taʼn inqʼa xaol, inqʼa yeʼl viTiuxhil Tiuxh t-taanima.
1CO.2.16	Tan ech nik tal vaʼt u yol uvaʼ tzʼibʼamal ka t-viyolbʼal quBʼaal Tiuxh s-eche:
1CO.2.16	—Yeʼxhabʼil invaʼq
1CO.2.16	ootzaqin tetz
1CO.2.16	u titzʼabʼal quBʼaal Tiuxh.
1CO.2.16	Atz yeʼxhabʼil invaʼq
1CO.2.16	laʼ aqʼon iyol
1CO.2.16	u quBʼaal Tiuxh,
1CO.2.16	—chich u yol.
1CO.2.16	Echetz vete oʼ, inqʼa niman tetz Jesuus, tan qootzaq veteʼ kam u titzʼabʼal quBʼaal JesuKriisto s-qiʼ.
1CO.3.1	Jankʼaletz ex inmol s-niman tetz Jesuus, tan jit ech vulbʼe etxhusux tiʼ viyolbʼal quBʼaal Tiuxh, eche itxhusux inqʼa, aʼ vet viTiuxhil Tiuxh nik bʼekʼon. Pet ech qat intxhusun sexoʼl, eche itxhusux inqʼa xaol inqʼa, yeʼx itxhabʼat tatin kʼatz quBʼaal Tiuxh, inqʼa yaʼnxh nik ichʼij tiʼ tatin kʼatz quBʼaal JesuKriisto, eche ichʼij talaq nitxaʼ. 
1CO.3.2	Tan jit tuchʼ tzaʼlla yol intxhusvat ex tiʼ tootzaqil quBʼaal Tiuxh. Tan ech vule intxhust ex, eche invaʼq txutxa uvaʼ taʼn kuxh taʼl txhʼuʼ nik taqʼ te vineʼ. Tan yeʼlich laʼ etxʼol tabʼil inqʼa iyolbʼal quBʼaal Tiuxh inqʼa tijxhtuʼ, eche invaʼq neʼ uvaʼ yeʼnaq itxʼoleʼt tetxhbʼul txʼix. Echichetz kuxh ex, eche inqʼa neʼ. Tul il ex ant kuxh atil ex s-txheel. 
1CO.3.3	Tan yeʼx kuxh etxhabʼat etatin kʼatz quBʼaal Tiuxh, tan ant kuxh nik ebʼan kam u kantxhaq nik tatxhva vetxhiʼoʼl. Tan mamala tel kuxh txhiʼal kʼuul tuchʼ txhʼaʼo at sexoʼl. Atz yeʼ kuxh nik ikʼul tibʼ eyol. Tzitzietz nik ekʼutxhvat uvaʼ yeʼx etxhabʼat etatin kʼatz quBʼaal Tiuxh. Tan ant kuxh nik ebʼan kam u kantxhaq nik tatxhva vetxhiʼoʼl. Atz ant kuxh txhʼuyel ex tiʼ kam uvaʼ nik ibʼan inqʼa xaol, inqʼa jit niman tetz Jesuus.
1CO.3.4	Tan at ex ech nik alon s-eche: —Tira een in tiʼ Paʼp, —chich jolol ex. Atz: —Tira een in tiʼ Apoolos, —chich jolt ex. Tzitzietz nik ekʼutxhvat uvaʼ ant kuxh iqʼomal etaʼn vitxumbʼal inqʼa xaol, inqʼa yeʼ ootzaqin tetz quBʼaal Tiuxh. [Tan ant kuxh nik ebʼan kam u tatxhaʼv vetxhiʼoʼl.]
1CO.3.5	Tan jit kam koqxh viqleʼm. Atz kam koqxh tiqleʼm Apoolos. Pet yiqxh oʼ kuxh lotxhol tetz quBʼaal Tiuxh, tiʼ uvaʼ laʼ eqej u quBʼaal JesuKriisto. Tan aʼ u quBʼaal Tiuxhe qat aqʼon s-qe jununil oʼ, jabʼiste u taqʼon nik qubʼaneʼ. 
1CO.3.6	Eche in, tan aʼ qat taqʼ quBʼaal Tiuxh s-ve uvaʼ, aʼ, in qat alon viyolbʼal sexoʼl s-bʼaxa, eche nik tavat invaʼq vinaq itxhiko.
1CO.3.6	Aʼetz qat taqʼ quBʼaal Tiuxh te Apoolos taqʼax iyakʼil u txhusbʼal, eche nik takʼsat vaʼq vinaq vitxhiko.
1CO.3.6	Pet aʼetz quBʼaal Tiuxh nik chʼijsan ex, eche nik ichʼijsat u txhiko. 
1CO.3.7	Echetz jit aʼ palnaʼq tiqleʼm u avan tetz u txhiko, atz jitoq uvaʼ nik akʼsan u txhiko, pet taʼnxh u quBʼaal Tiuxh uvaʼ nik chʼijsan u txhiko palnaʼq tiqleʼm. 
1CO.3.8	Poro u avan tetz txhiko tuchʼ u akʼsan tetz txhiko, tan eela kuxh u tiqleʼm. Pet koq tiʼ inqʼa itxʼaqaʼm, tan tootzaq quBʼaal Tiuxh jankʼal vitxʼaqaʼm junun laʼ ikʼul te quBʼaal Tiuxh tiʼ inqʼa taqʼon. 
1CO.3.9	Echetz oʼ kuxh lotxhonal kʼatz quBʼaal Tiuxh. Tul aʼetz ex, inqʼa niman tetz quBʼaal Tiuxh, eche invaʼq txhiko. Pet jit ex tetz Paʼp, atz jit ex tetz Apoolos. Atz echat ex, eche invaʼq otzotz uvaʼ nik ibʼit quBʼaal Tiuxh.
1CO.3.10	Pet taʼntiuxh te vibʼaʼnil quBʼaal Tiuxh uvaʼ, aʼ in qat ibʼanbʼe in tiʼ ixeʼtisal nimaloq inqʼa bʼaʼnla txhaq yol tiʼ Jesuus. Tan ech kuxh vatin qat ibʼana, eche invaʼq vinaq uvaʼ at itxumbʼal s-bʼaʼn tiʼ talax ikuʼ ixeʼ invaʼq otzotz. Pet tikʼenetz qat ul vet jolt xaol tiʼ taqʼax jaʼ inqʼa otzotz viʼ vixeʼ uvaʼ aqʼel vet kuʼ vaʼn. Aloq jununil oʼ nik ilon inuqul kam nik isaʼ vetatin tiʼ echʼij tiʼ viyolbʼal quBʼaal Tiuxh, eche invaʼq u bʼanol otzotz uvaʼ nik ilon inuqul kam nik isaʼ tel tiʼ taqʼax jaʼ u otzotz.
1CO.3.11	Tan yeʼ laʼ utxhi uvaʼ tikʼ laʼ aqʼax kuʼ vaʼtoʼq ixeʼ otzotz, tiʼ uvaʼ atxh vet kuʼ, tan aqʼelxh vet kuʼ vixeʼ. Aʼetz u quBʼaal JesuKriistoe uvaʼ, eche ixeʼ vaʼq otzotz tatineʼ. 
1CO.3.12	Echetz jatvatzul kuxh yol nik ibʼanbʼel tiʼ echʼijsal tiʼ viyolbʼal quBʼaal Tiuxh, eche vaʼq xaol uvaʼ nik bʼiton vaʼq otzotz. Tan at xaol aʼ nik ibʼanbʼe ooro tiʼ ibʼitix jaʼ u otzotz, atz at uvaʼ plaata, atz at uvaʼ bʼaʼnla txhaq sivan, uvaʼ sibʼxh ijaʼmil. Tul at xaol uvaʼ, aʼ nik ibʼanbʼe aqʼin tzeʼ tiʼ ibʼitix jaʼ u otzotz. Atz at uvaʼ chʼim kuxh nik ibʼanbʼe. Atz at uvaʼ xaq tzeʼ kuxh nik ibʼanbʼe. 
1CO.3.13	Tan yaʼn laʼ tilix veteʼ kam tiqleʼm uvaʼ qat bʼanbʼel tiʼ ichʼijsal inqʼa xaol tiʼ viyolbʼal quBʼaal Tiuxh tu qʼij uvaʼs laʼ taqʼt kuʼ quBʼaal Tiuxh inqʼa yol tinuqul. Tan aʼ vet u taqʼt kuʼ quBʼaal Tiuxh inqʼa yol tinuqul laʼ kʼutxhun maq bʼaʼn, atz maq yeʼbʼaʼn inqʼa yol qat qutxakunsa jununil oʼ tiʼ echʼijsal tiʼ viyolbʼal quBʼaal Tiuxh. Tan aʼ vet u xamal laʼ kʼutxhun kam tiqleʼm inqʼa kam bʼanbʼemal tiʼ invaʼq otzotz.
1CO.3.14	Oqetz bʼaʼn kuxh u aqʼon qat qubʼan vatz quBʼaal Tiuxh, uvaʼ qat qubʼan sexoʼl, tul laʼetz qukʼul qutxʼaqaʼm s-tiʼ, tan bʼaʼn oq ech laʼ ikaj, eche vaʼq otzotz uvaʼ maʼt ipal t-xamal. 
1CO.3.15	Pet oqetz kantxhaq u aqʼon qat qubʼan vatz quBʼaal Tiuxh uvaʼ qat qal sexoʼl, tul tira laʼ qutzʼeq u qutxʼaqaʼm. Tan kantxhaq oq ech laʼ itzʼeʼ, eche vaʼq otzotz uvaʼ chʼim kuxh bʼanbʼemal s-tiʼ. Aloq tetxhalxh laʼ ikol oʼ vatz u kʼaxkʼo, kʼuxh ech vete teesal el invaʼq xaol xoʼl xamal laʼ qubʼana.
1CO.3.16	Bʼenoqetz sete uvaʼ, aʼ, exe u tatibʼal quBʼaal Tiuxh, atz aʼ nik atink viTiuxhil Tiuxh tetaanima, eche tatinich quBʼaal Tiuxh tu tostiuxh uvaʼ tu tenam Jerusaleen. 
1CO.3.17	Tan jaʼl invaʼq laʼ yansan u tostiuxh uvaʼ quBʼaal Tiuxh bʼiton, tul quBʼaal Tiuxh laʼ kʼaxbʼisan. Tan Tiuxhla Atibʼal tatin s-vatz, atz chʼexel veteʼ. Echatetz kuxh vetatine vatz quBʼaal Tiuxh. Tan jabʼil uvaʼ laʼ yansan etatineʼ, tul laʼ ikʼaxbʼisa quBʼaal Tiuxh. Tan ex tatibʼal quBʼaal Tiuxh, atz ex vet ichʼexoʼm.
1CO.3.18	Echetz yeʼ kuxh eteesa etibʼ t-bʼey sejunal tiʼ etitzʼataʼ uvaʼ atxh vet etxumbʼal s-bʼaʼn tiʼ inqʼa txumbʼal nik toksal iqʼij tintanul inqʼa yaʼbʼ s-txheel vatz txʼavaʼ. Echetz oq at invaʼq ex, uvaʼ aj txumbʼal vet ex nik enatxheʼ, tul aʼ ebʼana uvaʼ, eche yeʼl etxumbʼal tiʼ inqʼa tetz vatz txʼavaʼ laʼ ebʼana. Echetz yeʼ laʼ imaqt exe tiʼ itxhej etxumbʼal kʼatz quBʼaal Tiuxh. 
1CO.3.19	Tan jankʼalxh inqʼa ootzaqibʼal tetz vatz txʼavaʼ, tan yeʼxhkam itxaʼk vatz quBʼaal Tiuxh.
1CO.3.19	Tan ech val u yol tzʼibʼamal ka t-viyolbʼal quBʼaal Tiuxh s-eche:
1CO.3.19	—Jankʼalxh u nimla
1CO.3.19	tootzaqibʼal
1CO.3.19	inqʼa xaol vatz u txʼavaʼ
1CO.3.19	nik taleʼ,
1CO.3.19	tan antxh quBʼaal Tiuxh
1CO.3.19	nik kʼutxhun
1CO.3.19	uvaʼ ikʼnaʼq tuchʼ
1CO.3.19	inqʼa yaabʼla txumbʼal,
1CO.3.19	—chich u yol.
1CO.3.20	Atz ech nik tal vaʼt u yol t-viyolbʼal quBʼaal Tiuxh s-eche:
1CO.3.20	—Tootzaq quBʼaal Tiuxh
1CO.3.20	uvaʼ tira yeʼ itxaʼk
1CO.3.20	u titzʼabʼal inqʼa xaol,
1CO.3.20	inqʼa atxh tootzaqibʼal
1CO.3.20	nik taleʼ,
1CO.3.20	—chich u yol.
1CO.3.21	Yeʼxhabʼiletz invaʼq ex laʼ oksan iqʼij vaʼq xaol. Atz aʼ kuxh qutxaʼk elotxhox tiʼ echʼij kʼatz quBʼaal Tiuxh. 
1CO.3.22	Kʼuxh in, tan in kuxh lotxhol etetz tiʼ echʼijeʼ. Atz kʼuxh Apoolos, tan lotxholat kuxh etetze tiʼ echʼijeʼ. Tul echatetz kuxh Seefase. Atz echat kuxh jankʼal inqʼa kame vatz u txʼavaʼ, tan aʼaq itxaʼk laʼ ichʼijsa ex kʼatz quBʼaal Tiuxh. Kʼuxhetz tuulbʼal uvaʼs at qʼij esaq vatz u txʼavaʼ, tan aʼ itxaʼk laʼ ichʼijsa ex. Tul kʼuxh laʼ kam ex, tan aʼ itxaʼk laʼ etil u bʼaʼnil kʼatz quBʼaal Tiuxh. Atz echat kuxh inqʼa kame uvaʼ nik tutxh sexoʼl s-txheel, atz inqʼa laʼ utxh xamtel, tan jankʼalxh inqʼae, tan antxh tetz vechʼij kʼatz quBʼaal Tiuxh. 
1CO.3.23	Tul exetz tetz u quBʼaal JesuKriisto. Tul tetz quBʼaal Tiuxh u quBʼaal JesuKriisto.
1CO.4.1	Echetz yeʼ kuxh etoksa quqʼij, tan yiqxh oʼ kuxh taqʼonvil quBʼaal JesuKriisto. Atz oʼ kuxh iqatzin tetz talax inqʼa iyol quBʼaal Tiuxh, inqʼa yaʼn nik taqʼ ootzaqiloq s-txheel. 
1CO.4.2	Pet toqetz val sete, jabʼilxh oʼ, inqʼa iqatzin talax inuqul inqʼa iyol quBʼaal Tiuxh, tul aʼ isaʼ uvaʼ kʼuqlebʼalxh kʼuul oʼ laʼ ibʼana tiʼ ibʼanax u taqʼon quBʼaal Tiuxh. 
1CO.4.3	Atz eche in, tan yeʼxhkam nik voksa s-tuul, kʼuxh kamxh nik etal s-viʼ tiʼ u vaqʼon nik inbʼaneʼ, atz kʼuxh kamxh laʼ tal inqʼa aqʼolaq kuʼ yol tinuqul s-viʼ. Tul jitoq in nik alon yol s-viʼ uvaʼ bʼaʼn uvaʼ nik inbʼaneʼ. Pet taʼn kuxh u quBʼaal Tiuxh laʼ alon yol s-viʼ.
1CO.4.4	Kʼuxh ile nik innatxh tuchʼ u vitzʼabʼal uvaʼ yeʼl invaʼq yeʼbʼaʼn nik inbʼaneʼ, poro jitetz kuxh, tiʼ uvaʼ nik vitzʼa, tul bʼaʼn koq vet in. Pet aʼ u quBʼaal Tiuxh laʼ alon inuqul u yol s-viʼ, oq uvaʼ bʼaʼn vet in. 
1CO.4.5	Echetz yeʼ kuxh ebʼaxabʼsa etibʼ tiʼ talax invaʼq yol s-viʼ. Pet txʼebʼvaq; tan laʼ nal ul u quBʼaal JesuKriisto, yaʼne laʼ ul tal inuqul inqʼa yol s-viʼ. Tan aʼ u quBʼaal JesuKriisto laʼ ul aqʼon eluʼl vatz qʼij saq jabʼiste inqʼa ikantxhaqla bʼanoʼm inqʼa xaol, inqʼa muqel kuxh nik motx ibʼantaʼ. Tul aʼ u quBʼaal JesuKriisto laʼ ul alon eluʼl inuqul vatz qʼij saq kam uvaʼ at tu taanima junun xaol. Echetz jununil vet oʼ laʼ toksa quBʼaal Tiuxh quqʼij tiʼ kam qubʼanoʼm.
1CO.4.6	Toqetz val sete, ex inmol s-niman tetz Jesuus, kam s-tiʼil nik viqʼo tzaan vibʼ s-tuul tuchʼ Apoolos, tan, tiʼ uvaʼ nik qusaʼ ex. Tul laʼ bʼen sete kam u yol tzʼibʼamal ka t-viyolbʼal quBʼaal Tiuxh uvaʼ ech s-eche:
1CO.4.6	—Tul yeʼl ex laʼ pal paʼl ex
1CO.4.6	s-tiibʼa kam nik tal
1CO.4.6	viyolbʼal quBʼaal Tiuxh
1CO.4.6	uvaʼ tzʼibʼamal,
1CO.4.6	—chich u yol.
1CO.4.6	Tul yeʼ laʼ ebʼana uvaʼ vaʼl emol laʼ etoksa iqʼij, atz vaʼt laʼ eteesa txha iqʼij. 
1CO.4.7	Tan yeʼxhabʼil invaʼq nik alon sete uvaʼ, aʼ vet ex palnaʼql ex viʼ inqʼa emol s-kaqaayil. Jankʼalxh inqʼa txumbʼal uvaʼ at sekʼatza, tan quBʼaal Tiuxhe qat aqʼon sete. Tiʼetz uvaʼ qat ekʼul vetxumbʼal te quBʼaal Tiuxh, tul ¡kametz s-tiʼil nik etaqʼ bʼen etibʼ s-nim s-tuchʼ, tul yeʼ nik etulsa vet sekʼuul uvaʼ, aʼ quBʼaal Tiuxhe qat aqʼon sete!
1CO.4.8	Tan aʼ nik etitzʼa uvaʼ tzʼeqel vet etatin vatz quBʼaal Tiuxh. Yeʼletza. Atz ex vet txʼiol iqʼij tiʼ tootzaqil viyolbʼal quBʼaal Tiuxh nik enatxheʼ. Atz aʼ nik enatxheʼ uvaʼ, ex vet iqʼesal kʼatz quBʼaal JesuKriisto. Ape bʼaʼnetz kuxhteʼe, uvaʼ nuqetz koqxhtuʼ uvaʼ, aʼ vet ex nik bʼanon iqʼesalil, atz tzʼeqeletz koqxh vet etatin vatz quBʼaal Tiuxh; tul ¡tetxhoqetz ant vet oʼe laʼ bʼanon iqʼesalil sekʼatza!
1CO.4.9	Pet aʼ nik vitzʼa s-qiʼ, oʼ inqʼa apoostol, uvaʼ, aʼ, oʼ qat taqʼ bʼen oʼ quBʼaal Tiuxh s-chʼixvebʼal, atz aʼ, oʼ qat taqʼ ka oʼ tiyaʼtebʼal u tilixeʼ, eche tiqʼol pereexho taʼn invaʼq qʼesal sol. Tan ech kuxh vet qatin, eche vaʼq pereexho uvaʼ, aʼ vet u kamchil nik itxʼebʼeʼ. Atz ech kuxh vet qatin, eche saatxhvil tiʼ itzeʼlet oʼ inqʼa xaol, atz inqʼa aanxel, atz vatz jankʼal inqʼa at vatz txʼavaʼ amlikaʼ s-kaqaayil.{*}
1CO.4.10	Tul aʼ, oʼ, uvaʼ yeʼl qutxumbʼal vatz inqʼa xaol, inqʼa jit niman tetz Jesuus, tiʼ uvaʼ nik qupaxsa inqʼa bʼaʼnla txhaq yol tiʼ quBʼaal JesuKriisto. Pet aʼetz vet ex, tan nik etoksa eqʼij, tiʼ uvaʼ, aʼ, ex mam aj txumbʼal tiʼ etatin kʼatz u quBʼaal JesuKriisto nik enatxheʼ. Tul aʼ vet ex nik toksal eqʼij taʼn inqʼa xaol. Pet aʼetz vet oʼ, yeʼxhabʼil nik ijaʼ ivatz s-qe; pet ex, tan tij nik etilixeʼ.
1CO.4.11	Tul yeʼx kuxh kaoq inqʼa itzaʼlal s-qiʼ tiʼ ipaxsal inqʼa bʼaʼnla txhaq yol tiʼ quBʼaal JesuKriisto. Tan at nik qupal t-vaʼy; atz at nik qupal t-tzaqatziʼil; atz at yeʼl qoksaʼm chʼexpubʼ qibʼ; atz at nik quqʼosoxeʼ; atz yeʼl invaʼq qatibʼal ati uvaʼ tira laʼ jeqeʼv oʼ s-tuul. 
1CO.4.12	Tul at nik quql veteʼ, tan aqʼonxh nik qubʼan tiʼ itxhej vaʼq kam qetz. Atz kʼuxh at nik talax yeʼbʼaʼnla yol s-qiʼ, tul aʼ nik qubʼane uvaʼ nik qujaq ibʼaʼnil quBʼaal Tiuxh s-tiibʼa. Atz kʼuxh nik qojqeʼlaleʼ, tul nik qukotxʼ quvatz s-te. 
1CO.4.13	Atz kʼuxh nik quyoqʼoxeʼ, tul aʼl josqʼil nik qutzaqʼbʼetaʼ. Poro tira yeʼl bʼeeq nik qoksal s-tuul taʼn inqʼa xaol s-kaqaayil. Tan ech kuxhte chʼis qatin s-vatz. Tan oʼ kuxh vet iyanaʼsul tenam vatz jankʼal inqʼa at vatz txʼavaʼ amlikaʼ s-kaqaayil.
1CO.4.14	Poro jit aʼ vitzʼabʼal echʼixvisal tuchʼ u yol uvaʼ nik intzʼibʼa bʼen sete. Pet aʼ vitzʼabʼal uvaʼ laʼ txhej etxumbʼal. Tan eche ex innitxaʼa sinvatz, tan at vaanima setiʼ. 
1CO.4.15	Kʼuxhetz at lavoq mil (10,000) txhusul etetz tiʼ quBʼaal JesuKriisto, poro jit ayaʼl inqʼae ech tatin, eche u vatin setiʼ s-eche vaʼq bʼaala. Tan tuchʼ uvaʼ qat val inqʼa bʼaʼnla txhaq yol sete, tul qat ok ex s-niman tetz Jesuus, echetz qat inbʼene s-eche ebʼaal.
1CO.4.16	Pet niketz injaq bʼaʼnil sete, uvaʼ antxh laʼ ebʼan kam uvaʼ nik inbʼan sevatz. 
1CO.4.17	Echetz il Timoteeo nik intxhaq bʼen sexoʼl tiʼ tulsal sekʼuul kam vintxumbʼal nik inbʼan tiʼ inimal u quBʼaal JesuKriisto. Tan at vaanima tiʼ Timoteeo, eche vaʼq inkʼaol tatin sinvatz. Tul kʼuqlebʼxh kʼuul tatin tiʼ inimal u quBʼaal JesuKriisto. Atz toq tal Timoteeo sete kam laʼ etulbʼe tiqʼol viyolbʼal quBʼaal Tiuxh uvaʼ alel taʼn quBʼaal JesuKriisto, eche inqʼa nik intxhus talaq kuxh tenam, atz xoʼlaq inqʼa niman tetz Jesuus tal uvaʼ nik motx imolvataq tibʼ.
1CO.4.18	Tan nik vabʼi uvaʼ at kaʼl inqʼa nik taqʼ vet bʼen tibʼ s-nim sexoʼl. Tan aʼebʼ nik titzʼa uvaʼ yeʼl in laʼ aqʼbʼ in sexoʼl tiʼ toksal s-jik. 
1CO.4.19	Pet oqetz quBʼaal Tiuxh laʼ saʼon, tul ajt laʼ etil vaqʼbʼ sexoʼl. Tul bʼen vootzaqi inqʼa nik taqʼ bʼen tibʼ s-nim sexoʼl. Atz bʼen vileʼ oq uvaʼ aʼxh nik ikʼutxh tuchʼ u tatineʼ uvaʼ at tiqleʼm taʼn quBʼaal Tiuxh, tetxhlaletzeʼe; pet maq taʼn kuxh nik ibʼan talax inqʼa yol sexoʼl. 
1CO.4.20	Tan vikʼutxht u xaol vibʼant quBʼaal Tiuxh iqʼesalil s-kʼatza, tan jit uvaʼ tuchʼ kuxh yol laʼ ikʼutxhvat. Pet aʼ laʼ ikʼutxhvat tuchʼ u tatin u tiqleʼm quBʼaal Tiuxh s-kʼatza. 
1CO.4.21	Echetz ¿kam nik etxʼebʼ s-viʼ uvaʼs laʼ vaqʼbʼeʼ? ¿Maq aʼ nik etxʼebʼeʼ uvaʼ yaj laʼ bʼen inbʼan sexoʼl, tiʼ uvaʼ yeʼ nik etxʼol tiqʼol viyolbʼal quBʼaal Tiuxh? Tul ech laʼ vaqʼbʼ, eche vaʼq xaol uvaʼ iqʼomal ibʼaara taʼn tiʼ ikʼaxbʼisaneʼ. Pet ¿maq aʼ nik etxʼebʼeʼ uvaʼ chiibʼebʼal kuxh laʼ inyolon sexoʼl, atz jik kuxh vintxumbʼal laʼ inkʼutxh sete, tiʼ uvaʼ jalpumal vet vetxumbʼal etaʼn?
1CO.5.1	Qatetz paxiny vet eyoltzil tiʼ u yansa ibʼ nik tutxh sexoʼl. Tan nik vabʼi uvaʼ at val u vinaq sexoʼl uvaʼ nik iyansa tibʼ tuchʼ itxutxubʼal. Tul aʼl yeʼ nik ibʼan inqʼa xaol, inqʼa yeʼ ootzaqin tetz quBʼaal Tiuxh, inqʼa nik natxhkʼuulan bʼitichla tiuxh. 
1CO.5.2	Petetz ex, tan aʼl nik etoksat txhan eqʼij, tiʼ uvaʼ, ex mam aj txumbʼal tiʼ vetatin kʼatz quBʼaal JesuKriisto nik enatxheʼ. Pet aʼetz koq nik ebʼane uvaʼ nik koq etxumun tiʼ u paʼv nik tutxh sexoʼl. Pet kam koq nik etitzʼa s-tiʼ. Aʼ koq nik etitzʼa teesal el u vinaq uvaʼe xoʼl inqʼa niman tetz Jesuus.
1CO.5.3	Pet kʼuxh yeʼl in een in sexoʼl, pet eche een in sexoʼl nik innatxheʼ tuchʼ u vaanima setiʼ. Tan qat vitzʼalaʼ kam laʼ ulbʼel u vinaq tiʼ vipaʼv. Eelaetz kuxh vete tuchʼ uvaʼ een in sexoʼl. 
1CO.5.4	Pet aʼetz laʼ ebʼana laʼ ekʼul etibʼ tuchʼ u tiqleʼm quBʼaal JesuKriisto. Tul antetz vet ine, at in sexoʼl laʼ ibʼana tuchʼ u vaanima setiʼ. Tul aʼetz vet u quBʼaal JesuKriisto tuchʼ u tiqleʼm laʼ aqʼon etxumbʼal. 
1CO.5.5	Laʼetz eteesa el u vinaq uvaʼe sexoʼl, tul paloqn vitxhiʼoʼl t-kʼaxkʼo taʼn Satanaas vatz u txʼavaʼ. Tan avoqe aʼl laʼ titzʼat tibʼ t-inqʼa ipaʼv, tul laʼ kolox u taanxelal taʼn quBʼaal Tiuxh tu qʼij uvaʼs laʼ tul u quBʼaal JesuKriisto inpaqte.{*}
1CO.5.6	Echetz jit ikʼulel uvaʼ nik etoksa eqʼij, tiʼ uvaʼ, ex aj mam txumbʼal tiʼ tootzaqil quBʼaal Tiuxh. Pet bʼenoqetz sete uvaʼ aalemal iyakʼin u txumbʼal tetz oksa qʼijil sexoʼl, eche nik iqʼuʼt tibʼ jankʼal u qʼota taʼn bʼeeq u aqʼbʼal jaʼ tuul paan. 
1CO.5.7	Pet eesavaq el u vinaq sexoʼl uvaʼe, eche nik teesat el inqʼa tij imam Israeel u aqʼbʼal jaʼ tuul paan tuulaq totzotz tuulbʼal u nimla qʼij Ipal Aanxel, uvaʼs nik itxʼaʼax inqʼa paan uvaʼ yeʼl aqʼbʼal jaʼ tuul atoʼk. Echetz yeʼl paʼve sexoʼl laʼ ibʼana, eche bʼitoʼq u qʼota uvaʼ yeʼl aqʼbʼal jaʼ tuul paan atoʼk s-xoʼl. Tan yeʼl tokebʼal u paʼv sexoʼl laʼ ibʼana. Tan ech s-tiʼile kʼaxbʼisal u quBʼaal JesuKriisto tiʼ qukolox vatz u kʼaxbʼichil t-inqʼa qupaʼv. 
1CO.5.8	Pet chiibʼichil laʼ atin sexoʼl sevatzaq, pet yeʼl yeʼbʼaʼn laʼ atin sexoʼl; atz yeʼl yaabʼla txumbʼal laʼ atin sexoʼl. Pet aʼl jikxh ex laʼ ebʼan sevatzaq; tul jit vaʼtoʼq kam laʼ etiloʼk tiʼ emol. Pet tinuqulxh laʼ yolonk ex sevatzaq. Echetz u chiibʼichil laʼ ebʼan sevatzaq, eche uvaʼ nikich inima inqʼa tij imam Israeel tiʼ u nimla qʼij Ipal Aanxel. Tan yeʼl aqʼbʼal jaʼ tuul paan nikich motx ikuy tatin t-inqʼa totzotz. Pet aʼ nikich motx ibʼanbʼe inqʼa paan uvaʼ yeʼl aqʼbʼal jaʼ tuul atich ok.
1CO.5.9	Tzʼibʼamaletz vet bʼen val u uʼ sete vaʼn uvaʼ yeʼ laʼ ebʼan eela eyol tuchʼ inqʼa nik bʼanon u yansa ibʼ, inqʼa antxh niman vet tetz Jesuus. 
1CO.5.10	Pet jit aʼ nik val yeʼ ebʼant eela eyol tuchʼ inqʼa jit niman tetz Jesuus, kʼuxh aʼ u yansa ibʼ nik ibʼaneʼ, atz kʼuxh txeyel tibʼ taanima tuchʼ puaq, atz kʼuxh elqʼom, atz kʼuxh nik inatxhkʼuula bʼitichla tiuxh. Tan oq yeʼ laʼ qusaʼ qubʼant eela quyol tuchʼ inqʼa xaol inqʼae, tul bʼane saʼetz koq utxh qeleʼl tzitza vatz u txʼavaʼ s-kʼatza. 
1CO.5.11	Pet toq val inuqul sete tiʼ inqʼa yol uvaʼ intzʼibʼa bʼen sete s-paqxi. Aʼ val sete uvaʼ yeʼ laʼ ebʼan eela eyol tuchʼ inqʼa nik tal tibʼ s-niman tetz Jesuus, tul aʼ kuxh nik ibʼan inqʼa yansa ibʼ, atz inqʼa aʼ kuxh jiqʼal nik ibʼaneʼ, atz inqʼa aʼ kuxh bʼitichla tiuxh nik inatxhkʼuula, atz inqʼa, aʼ kuxh txhejsa yol nik ibʼaneʼ, atz inqʼa qʼabʼareel, atz inqʼa elqʼom. Aʼetz inqʼae jitoq vaʼl laʼ txʼaʼonk ex s-tuchʼ.
1CO.5.12	Tan bʼane atetz koq vokebʼal tiʼ talax yol te inqʼa xaol, inqʼa jit niman tetz Jesuus, inqʼa yeʼ atoʼk sexoʼl. Pet taʼn atil vokebʼal tiʼ talax yol sete, ex inqʼa niman tetz Jesuus. Tul kʼuxh ex, tan at etokebʼal tiʼ talax yol te inqʼa emol s-niman tetz Jesuus, inqʼa atoʼk sexoʼl. 
1CO.5.13	Pet toq til quBʼaal Tiuxh tuchʼ inqʼa xaol, inqʼa jit niman tetz Jesuus. Tan aʼ quBʼaal Tiuxh laʼ aqʼon kuʼ yol tinuqul s-tiʼ. Echetz nik valte sete uvaʼ ech nik tal viyolbʼal quBʼaal Tiuxh uvaʼ tzʼibʼamal ka s-eche:
1CO.5.13	—Eesavaq el
1CO.5.13	u onkonla vinaq sexoʼl,
1CO.5.13	—chiche.
1CO.6.1	Toqetz val vaʼt u yol sete. ¡Kame inqʼa etxumbʼal nik ebʼaneʼ! Tan oq at invaʼq ex, uvaʼ at etxhʼaʼo tuchʼ invaʼq emol s-niman tetz Jesuus, tul aʼ maʼt exotxhvat txhan etibʼ vatz inqʼa aqʼolaq kuʼ yol tinuqul, inqʼa yeʼ ootzaqin tetz quBʼaal Tiuxh. Tul jit aʼ nik bʼenk ex vatz inqʼa niman tetz Jesuus sexoʼl. 
1CO.6.2	Bʼane yeʼetz koq etootzaq uvaʼ, aʼ inqʼa niman tetz Jesuus laʼ aqʼon kuʼ yol tinuqul tiʼ jankʼal inqʼa xaol vatz txʼavaʼ. Tiʼetz uvaʼ, aʼ, oʼ toq aqʼon kuʼ yol tinuqul tiʼ jankʼal inqʼa xaol, tul aʼetz koq yeʼ laʼ oleʼvik ex tiʼ tilix inuqul tiʼ kam invaʼq tal yol laʼ utxh sexoʼl. 
1CO.6.3	Tul bʼane yeʼatetz koq etootzaqle uvaʼ ant oʼ laʼ ilon inuqul inqʼa yol tiʼ inqʼa aanxel. Tul aʼetz koq yeʼ laʼ oleʼvik ex tiʼ tilix inuqul invaʼq yol tiʼ kam inqʼa laʼ utxh tzitza vatz txʼavaʼ. 
1CO.6.4	Oqetz at etxhʼaʼo sevatzaqil tiʼ invaʼq kam etetz vatz txʼavaʼ, tul jit aʼ laʼ bʼen etalvat vatz inqʼa aqʼol kuʼ yol tinuqul, inqʼa jit niman tetz Jesuus. Tan yeʼl tokebʼal inqʼa aqʼol kuʼ yol tinuqul inqʼae, tiʼ inqʼa niman tetz Jesuus.
1CO.6.5	Niketz val inqʼa yol sete, tan aʼetz insaʼe laʼ echʼixv te inqʼa nik motx ebʼaneʼ. Tan bʼane ¡yeʼl koq invaʼq niman tetz Jesuus sexoʼl, kʼuxh vaʼl kuxhtuʼ, uvaʼ at tootzaqibʼal s-bʼaʼn tiʼ tilix inuqul inqʼa yol xoʼl inqʼa imol s-niman tetz Jesuus! 
1CO.6.6	Pet ajt nik etxhʼaʼoi etibʼ sevatzaq, ex inqʼa niman tetz Jesuus, tul antxh nik exotxhvat txhan etibʼ vatz inqʼa aqʼolaq kuʼ yol tinuqul, inqʼa jit niman tetz Jesuus.
1CO.6.7	Poro toq val sete uvaʼ tira kantxhaq kuxh tilixeʼ uvaʼ at txhʼaʼo sexoʼl, ex inqʼa niman tetz Jesuus. Yeʼ nik etxʼol tiqʼol viyolbʼal quBʼaal Tiuxh. Pet aʼl bʼaʼn uvaʼ laʼ kuxh yaʼ sevatz, kʼuxh jit aʼ vinuqul nik etulbʼeleʼ. Atz laʼ kuxh yaʼ sevatz, kʼuxh laʼ subʼux ex. 
1CO.6.8	Echetz koqe, pet aʼl antxh ex nik ulbʼen emol. Pet tanbʼavaq, ex, uvaʼ nik subʼun emol. Tan ant kuxh nik ebʼanvat te vemol s-niman tetz Jesuus.
1CO.6.9	Tan etootzaqle uvaʼ yeʼl tokebʼal inqʼa xaol, inqʼa nik bʼanon u yeʼbʼaʼn, tiʼ ibʼen tal uvaʼ nik ibʼanvat quBʼaal Tiuxh iqʼesalil. Etitzʼachi uvaʼ ant inqʼae laʼ motx bʼeni. Tan jitoq laʼ bʼen inqʼa ech nik ibʼan s-eche: Inqʼa nik iyansa tibʼ uvaʼs yeʼnaq ikʼulet tibʼ tinuqul, inqʼa nik natxhkʼuulan bʼitichla tiuxh, atz inqʼa nik iyansa tibʼ tuchʼ uvaʼ jit ikʼulel tibʼ s-tuchʼ, atz inqʼa vinaq, inqʼa nik taqʼ bʼen tibʼ s-ixoq, atz inqʼa vinaq, inqʼa nik tok kʼatz imol s-vinaqil, 
1CO.6.10	atz inqʼa elqʼom, atz inqʼa, aʼ kuxh jiqʼal nik ibʼaneʼ, atz inqʼa qʼabʼareel, atz inqʼa, aʼ kuxh yol nik itxhejsa tiʼ imol, atz inqʼa nik subʼun imol. Ayaʼletz inqʼae yeʼl tokebʼal tiʼ ibʼen tal uvaʼ nik ibʼanvat quBʼaal Tiuxh iqʼesalil. 
1CO.6.11	Poro at juunil ex, uvaʼ ech nikich ebʼane. Pet qatetz itxʼajl vet ex quBʼaal Tiuxh t-inqʼa paʼv inqʼae. Atz qat ichʼexeʼl ex quBʼaal Tiuxh sitenam. Atz qat ikuyl vet ex quBʼaal Tiuxh, tul jit vet ex aj paʼvom s-vatz, tiʼ eqejt u quBʼaal JesuKriisto, atz tiʼ kam uvaʼ qat ibʼan viTiuxhil quBʼaal Tiuxh sekʼatza.
1CO.6.12	Atz kamal at ex ech toq alon s-eche: —Laʼ kuxh utxhi laʼ inbʼana kam uvaʼ laʼ ikuy inqʼa bʼekʼbʼal inbʼantaʼ, —kamal toq etaleʼ. Poro jitetz ayaʼl uvaʼe ikʼulel laʼ inbʼana. Atz kamal echat toq etal s-eche: —Laʼ kuxh utxhi laʼ inbʼana kam uvaʼ laʼ ikuy inqʼa bʼekʼbʼal inbʼantaʼ, —kamal toq etaleʼ. Poro yeʼ laʼ utxhi laʼ vaqʼ vibʼ bʼekʼloq te inqʼae.{*}
1CO.6.13	Atz kamal at ex ech toq alon s-eche: —Jankʼal u etxhbʼubʼal, aʼ itxaʼk laʼ bʼen tu quul. Atz aʼ itxaʼk u quul laʼ bʼen u etxhbʼubʼal s-tuul. Tul bʼaʼn kuxhtuʼ kʼuxh jankʼal kuxh kam laʼ qetxhbʼu, —kamal toq etaleʼ.
1CO.6.13	Pet toq val sete uvaʼ jit tetz yansa ibʼe vetxhiʼoʼl uvaʼ laʼ eyansa etibʼ tuchʼ vaʼtoʼq uvaʼ jit ekʼulel etibʼ s-tuchʼ. Pet aʼ itxaʼk ibʼanax u bʼaʼn uvaʼ nik isaʼ quBʼaal Tiuxh. Tan tuchʼ u qutxhiʼoʼl toq qoksavat iqʼij quBʼaal Tiuxh, tan tetz quBʼaal Tiuxh. 
1CO.6.14	Tan titzʼeʼvsa quBʼaal Tiuxh vitxhiʼoʼl u quBʼaal JesuKriisto tuchʼ u tiqleʼm. Tul echatetzxh laʼ titzʼeʼvsat quBʼaal Tiuxhe u qutxhiʼoʼl inpaqte tuulbʼal uvaʼs maʼt qukameʼ. Tan at tiqleʼm u qutxhiʼoʼl vatz u quBʼaal Tiuxh. 
1CO.6.15	Tan etootzaqle uvaʼ vaʼl kuxh vetxhiʼoʼl tuchʼ quBʼaal JesuKriisto. Xaʼtetze yeʼ laʼ isaʼa uvaʼ laʼ etaqʼ ikʼul tibʼ vetxhiʼoʼl tuchʼ invaʼq lampaqʼ. Tan mij paqul laʼ isaʼa uvaʼ ech laʼ ebʼane. 
1CO.6.16	Tul etootzaql inpaqte, oq jaʼl uvaʼ laʼ ok kʼatz invaʼq u lampaqʼ, tul vaʼletz kuxh vet tiqleʼm nik ibʼan s-tuchʼ. Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
1CO.6.16	—Vaʼl kuxh vet tiqleʼm
1CO.6.16	u vinaq tuchʼ u tixqel
1CO.6.16	laʼ ibʼana,
1CO.6.16	—chich u yol.{*}
1CO.6.17	Echetz jaʼl uvaʼ nik toksa vet tibʼ s-niman tetz Jesuus, tul vaʼlatetz kuxh vet tatin u taanima tuchʼ quBʼaal JesuKriisto.
1CO.6.18	Echetz tira etaqʼka jankʼal inqʼa yansa ibʼ uvaʼe. Tan jaʼl uvaʼ nik iyansa tibʼ tuchʼ u paʼv uvaʼe, tul jankʼaletze vitxhiʼoʼl nik ipaʼvin s-tuchʼ. Pet jankʼatelxh jolt inqʼa paʼv uvaʼ laʼ ibʼan u xaol, tul jit aʼ vitxhiʼoʼl nik iyansa s-tuchʼ. 
1CO.6.19	Tul etootzaql inpaqte uvaʼ, aʼ vetxhiʼoʼle u tatibʼal viTiuxhil Tiuxh uvaʼ qat ekʼul te quBʼaal Tiuxh. Tul il viTiuxhil Tiuxh at tetaanima. Echetz jit aʼ, ex aj etz vetxhiʼoʼl, pet tetz quBʼaal Tiuxhe. 
1CO.6.20	Tan sibʼxhte uvaʼ qat tzaj tu taanima quBʼaal Tiuxh tiʼ etok s-kʼaol imeʼal. Tan qat taqʼ viKʼaol kamoq setiʼ. Echetz oksavaq iqʼij quBʼaal Tiuxh tuchʼ vetxhiʼoʼl, atz tuchʼ vetaanxelal, tan tetz quBʼaal Tiuxh s-kaʼbʼil.
1CO.7.1	Toqetz intzaqʼbʼe bʼen inqʼa yol sete, inqʼa etzʼibʼa tzaan s-ve, tiʼ uvaʼ maq bʼaʼn te u vinaq uvaʼ laʼ kuxh atin s-junal, tul yeʼ laʼ tiqʼo invaʼq ixoq. Sinvatz, tan bʼaʼn kuxhtuʼ uvaʼ yeʼ laʼ txhej tixqel u vinaq. 
1CO.7.2	Pet, tiʼ uvaʼ mam kuxh yansa ibʼ nik tutxheʼ, echetz aʼl bʼaʼn uvaʼ jununil vinaq laʼ atin tuchʼ vaʼl tixqel. Tul jununil ixoq, tan laʼ atin tuchʼ vaʼl itzumel. 
1CO.7.3	Tul tetxhal laʼ inima u vinaq viyol tiʼ tatin tuchʼ u tixqel. Atz tetxhal laʼ inima u ixoq viyol tiʼ tatin tuchʼ vitzumel. 
1CO.7.4	Tan jit taʼn kuxh u ixoq at tokebʼal tiʼ kam laʼ ibʼan tuchʼ vitxhiʼoʼl, pet ant vitzumel at tokebʼal s-tiʼ. Atz echat kuxh u vinaqe, tan jit taʼn kuxh u vinaq at tokebʼal tiʼ kam laʼ ibʼan tuchʼ vitxhiʼoʼl, pet ant u tixqel at tokebʼal s-tiʼ. 
1CO.7.5	Echetz yeʼ laʼ isaʼa laʼ imaq tibʼ u vinaq, vitzumel u ixoq, atz yeʼ laʼ isaʼa laʼ imaq tibʼ u ixoq, u tixqel u vinaq tiʼ tiltaq tibʼ s-vatzaq. Pet oq laʼ isaʼa laʼ motx imaq tibʼ, poro aʼ laʼ motx yolon s-vatzaq tiʼ u tatineʼ. Atz ech kuxhte oq laʼ motx ikʼaq tibʼ tiʼ inatxhax Tiuxh tuulbʼal kaʼoxvoʼq qʼij. Xamteletz veteʼ, tul laʼ motx til tibʼ inpaqte. Echetz yeʼ laʼ motx itxhokt Satanaas ikuʼe t-paʼv, tiʼ uvaʼ yeʼ laʼ motx til vet tibʼ tinjoloq qʼij.
1CO.7.6	Jankʼaletz inqʼa yol uvaʼ nik val tiʼ inqʼa xaol, inqʼa tzumlel vet tatineʼ, aʼ nik valeʼ uvaʼ quBʼaal Tiuxh nik kuyun laʼ tzʼaloni. Aloq jit aʼ nik tal quBʼaal Tiuxh uvaʼ, tetxhalen koqxh laʼ txhej ikʼulel inqʼa xaol. 
1CO.7.7	Poro aʼ vitzʼabʼal uvaʼ ech koq laʼ kajk inqʼa xaol s-junal eche u vatineʼ. Pet junun xaol tootzaq veteʼ kam uvaʼ laʼ itxʼol ibʼant taʼn quBʼaal Tiuxh. Tan at inqʼa nik isaʼ itxhej ikʼulel, atz at inqʼa yeʼ nik isaʼ itxhej ikʼulel. 
1CO.7.8	Pet toq val bʼen te inqʼa vinaq, inqʼa yeʼl tixqel, atz te inqʼa txakay ixoq. Tan aʼl bʼaʼn uvaʼ yeʼ laʼ itxhok vet u vinaq tixqel, eche bʼanel vaʼn. Atz aʼl bʼaʼn te inqʼa txakay ixoq, uvaʼ yeʼ laʼ txhej vet itzumel uvaʼ ech koqe s-te. 
1CO.7.9	Pet oqetz yeʼ laʼ motx itxʼol imaqt tibʼ tiʼ tatxhaʼv vitxhiʼoʼl, tul aʼl bʼaʼn laʼ tzʼaloni. Tan aʼl bʼaʼn uvaʼ tira laʼ tzʼaloni viʼ uvaʼ laʼ kuxh ikʼaxbʼisa vitxhiʼoʼl t-atxhaʼv.
1CO.7.10	Atz toqat inbʼekʼ te inqʼa tzʼalonaʼql veteʼ. Aloq jit in kuxh nik alon sinjunal, pet aʼ u quBʼaal JesuKriisto nik alon. Tan ech nik tal s-eche: —Yeʼ laʼ utxhi laʼ taqʼka u ixoq vitzumel. 
1CO.7.11	Pet oqetz tira laʼ taqʼka u ixoq vitzumel, tul yeʼ laʼ utxhi laʼ tiqʼo vet u ixoq invaʼtoʼq vinaq. Pet oq laʼ ijaq tibʼ ikuya u ixoq tuchʼ vitzumel, tul laʼ tiqʼo tibʼ inpaqte; tul bʼaʼnetz kuxhtuʼ. Tul echat kuxh u vinaqe, tan yeʼ laʼ utxhi laʼ ituki el u tixqel, —chich u yol.
1CO.7.12	Pet tikʼetz toq val bʼen kaʼt u yol te inqʼa qumol s-niman tetz Jesuus, inqʼa yeʼlaq ikʼulel atoʼk s-niman tetz Jesuus. In nik alon u yol, pet jit ibʼekʼoʼm quBʼaal JesuKriisto. Echetz s-eche: Oqetz at invaʼq vinaq niman tetz Jesuus uvaʼ jit niman tetz Jesuus u tixqel, tul oq ayaʼlxh ikʼuul u ixoq tiʼ tatin xeʼ vitzumel, tul yeʼ laʼ isaʼa laʼ ituki el u vinaq u tixqel. 
1CO.7.13	Atzoq at invaʼq ixoq niman tetz Jesuus uvaʼ jit niman tetz Jesuus vitzumel, tul oq ayaʼlxh ikʼuul u vinaq tiʼ tatin tuchʼ u tixqel, tul yeʼ laʼ isaʼa laʼ ituki el u ixoq vitzumel. 
1CO.7.14	Tan kʼuxh jit niman tetz Jesuus u tzumela, poro aʼ vet u ixoq nik lotxhon vitzumel tiʼ ijetxhon ok kʼatz quBʼaal Tiuxh. Tan kʼulel vet tibʼ u vinaq tuchʼ u tixqel uvaʼ niman vet tetz Jesuus. Atz echat kuxh u ixoqe uvaʼ jit niman tetz Jesuus, tan aʼ vet u vinaq nik lotxhon u tixqel tiʼ ijetxhon ok kʼatz quBʼaal Tiuxh. Tan kʼulel vet tibʼ ixoq tuchʼ vitzumel uvaʼ niman vet tetz Jesuus. Pet inqʼa nitxaʼ, tan chʼexel vet taʼn quBʼaal Tiuxh oq uvaʼ atoʼk vitxutx, atz maq taʼn kuxh vibʼaal, niman tetz Jesuus veteʼ.
1CO.7.15	Pet oqetz aʼ u vinaq, atzoq u ixoq, uvaʼ jit niman tetz Jesuus, laʼ saʼon ijatxt tibʼ tuchʼ vikʼulel, tul bʼenoqnetza. Tan yeʼ laʼ utxhi uvaʼ, tetxhal kuxh laʼ iyaʼlu u niman tetz Jesuus tatin tuchʼ vikʼulel, oq yeʼ laʼ isaʼ vet tokeʼ. Tan aʼ qat isaʼvat oʼ quBʼaal Tiuxh tiʼ qatin tibʼaʼnil s-quvatzaq. 
1CO.7.16	Tan yeʼ ootzaqle, axh u ixoq, oq uvaʼ seʼe laʼ okk vatzumel s-niman tetz Jesuus. Atz echat kuxh axhe, u vinaq, tan bʼane ootzaql koq oq seʼe laʼ okk u eexqel s-niman tetz Jesuus.{*}
1CO.7.17	Tul ant kuxh atoq vet ex s-eche, kame vetatin sevatzaq uvaʼs ikuyt quBʼaal Tiuxh etatineʼ uvaʼs isaʼt tzaan ex quBʼaal Tiuxh tiʼ ebʼen s-niman tetz Jesuus. Echetz uvaʼe nik inbʼekʼ te inqʼa niman tetz Jesuus, inqʼa nik ikʼul tibʼ t-junun tenam.
1CO.7.18	Jaʼletz u vinaq uvaʼ qolichxh vet el inbʼiil te vitxhiʼoʼl uvaʼs tok s-niman tetz Jesuus, tul bʼaʼnetz kuxh vet tatin s-eche. Atz jaʼletz u vinaq uvaʼ yeʼich qolel el inbʼiil te vitxhiʼoʼl, uvaʼs tok s-niman tetz Jesuus, tul yeʼ laʼ qolp vet el inbʼeeq te vitxhiʼoʼl. 
1CO.7.19	Tan jit aʼ nik toksa quBʼaal Tiuxh s-tuul uvaʼ qolel vet el inbʼiil te vitxhiʼoʼl, atzoq yeʼ qolel el inbʼeeq te vitxhiʼoʼl. Pet aʼ nik toksa s-tuul uvaʼ laʼ inima inqʼa ibʼekʼbʼal quBʼaal Tiuxh tuchʼ taanima. 
1CO.7.20	Echetz kamxh u tatiniche uvaʼs isaʼt tzaan quBʼaal Tiuxh tiʼ tok s-niman tetz Jesuus, tul atoq kuxh vet s-eche.
1CO.7.21	Tul echat kuxh toq vale sete, ex inqʼa loqʼel etok tiʼ aqʼon. Tan kʼuxh loqʼelich vet ex tiʼ aqʼon uvaʼs isaʼt tzaan ex u quBʼaal Tiuxh tiʼ etok s-niman tetz Jesuus, tul yeʼ kuxh el etaanima s-tiʼ. Pet oq laʼ utxh echitp tiqʼabʼ u loqʼol etetz, tul aʼl bʼaʼn laʼ eleʼl ex tiqʼabʼ.{*}
1CO.7.22	Tan jatvaʼl uvaʼ qat isaʼ tzaan quBʼaal Tiuxh tiʼ tok s-niman tetz Jesuus, kʼuxh loqʼel tok tiʼ aqʼon, tan chiteletz vete tiqʼabʼ Satanaas taʼn quBʼaal Jesuus, eche laʼ ichitpeʼl u aqʼonvil tiqʼabʼ u bʼaal aqʼon.
1CO.7.22	Atz jaʼl uvaʼ qat isaʼ tzaan quBʼaal Tiuxh tiʼ tok s-niman tetz Jesuus, uvaʼ yeʼxhkam loqʼel tok tiʼ aqʼon, tul aʼetz vet quBʼaal JesuKriisto aj etz qat ibʼana. Tan ech vet qat tok tiqʼabʼ Jesuus, eche iloqʼox u aqʼonvil taʼn u bʼaal aqʼon. 
1CO.7.23	Tan sibʼ qat ibʼan u quBʼaal JesuKriisto tiʼ eloqʼoxeʼ. Echetz s-tiʼile yeʼ laʼ ekuy vet eqʼaʼv tiʼ ibʼanax inqʼa kantxhaq nik tal inqʼa xaol sete, inqʼa jit niman tetz Jesuus. Tan oqetz laʼ qʼaʼv ex tiʼ ibʼanax u kantxhaq, tul maʼtetz vet exe inpaqte s-eche xaol, inqʼa loqʼel tok tiʼ aqʼon.
1CO.7.24	Echetz nik valte sete, ex inmol s-niman tetz Jesuus, kamxh vetatiniche uvaʼs isaʼt tzaan ex u quBʼaal Tiuxh tiʼ etok s-niman tetz Jesuus, tul atoq kuxh vet ex s-eche tiʼ inimal quBʼaal Tiuxh.
1CO.7.25	Atz toqat val sete tiʼ inqʼa qʼopo ixvaak. Tan yeʼl invaʼq ibʼekʼoʼm quBʼaal Jesuus laʼ intzʼibʼa bʼen s-te. Pet toq val kaʼl u txumbʼal s-te uvaʼ, in nik alon. Tan nik innatxheʼ uvaʼ tira kʼuqlebʼal kʼuul vintxumbʼal taʼn vibʼaʼnil u quBʼaal Tiuxh uvaʼ qat kuyun vootzaqit viyolbʼal. 
1CO.7.26	Pet tiʼetz vitzaʼlal inqʼa yol uvaʼ atil oʼ s-txheel, tul nik vitzʼa uvaʼ laʼ kuxh atin inqʼa chelem xaak s-eche, atz kʼuxh inqʼa chelem ixvaak.
1CO.7.27	Pet oqetz at vet etixqel, tul etitzʼach kuxh ejatxt etibʼ tuchʼ vetixqel. Atz oq yeʼx etixqel, tul aʼl bʼaʼn yeʼ etitzʼa etxhejaʼ. 
1CO.7.28	Pet oqetz laʼ esaʼ itxhej etixqel, tul jitetz paʼve. Atzoqetz laʼ txhej u qʼopo ixvaak, tul jitatetz paʼve. Pet aʼe tan, jatvaʼl inqʼa nik motx itxhej tixqel, atzoq itzumel, tul kam kuxh itzaʼlal nik motx palka. Aʼetz kuxh insaʼe uvaʼ yeʼl ex laʼ pal ex titzaʼlal.
1CO.7.29	Pet toq val sete, ex inmol s-niman tetz Jesuus, tan yeʼxh jankʼal vatz qʼij qusaq vatz u txʼavaʼ. Pet bʼiil kuxh toq qubʼaneʼ. Echetz s-tiʼil nik valeʼ uvaʼ jatvaʼl inqʼa at vet tixqel, tul jit taʼnxh bʼenk ikʼuul tiʼ u tixqel, pet ibʼan yaʼl tiʼ u taqʼon quBʼaal Tiuxh. 
1CO.7.30	Atz jatvaʼl inqʼa nik itxumuneʼ. Tul aʼ ibʼan yaʼl tiʼ u taqʼon quBʼaal Tiuxh. Echetz aʼ laʼ ikʼutxh veteʼ uvaʼ, eche yeʼ nik itxumuneʼ. Atz jatvaʼl inqʼa chiibʼiy kuxhtuʼ, tul aʼ ibʼan yaʼl tiʼ u taqʼon quBʼaal Tiuxh. Echetz laʼ ikʼutxhte uvaʼ, eche yeʼ nik ichiibʼeʼ. Atz jatvaʼl inqʼa nik iloqʼ tetz, tul aʼ ibʼan yaʼl tiʼ u taqʼon quBʼaal Tiuxh. Echetz laʼ ikʼutxhte uvaʼ jit eche tetz laʼ ibʼana. 
1CO.7.31	Atz jatvaʼl inqʼa chiibʼiyaq kuxh tiʼ ipal tibʼaʼnil vatz u txʼavaʼ, tul ikʼutxha uvaʼ jit ayaʼl koq kam nik til ibʼaʼnil vatz u txʼavaʼ tiʼ ibʼant yaʼl tiʼ u taqʼon quBʼaal Tiuxh. Tan jankʼalxh u vatz txʼavaʼ uvaʼ nik qileʼ, tan toq paloq.
1CO.7.32	Niketz val invaʼt u yol sete tiʼ kam s-tiʼil yeʼ laʼ txhej ex. Tan aʼl bʼaʼn uvaʼ yeʼ laʼ el etaanima tiʼ inqʼa kam tzitza vatz txʼavaʼ. Tan jatvaʼl inqʼa yeʼl ikʼulel, tan een taanima tiʼ kam uvaʼ nik isaʼ quBʼaal Tiuxh, atz tiʼ kam uvaʼ laʼ ibʼan tiʼ ichiibʼisal quBʼaal Jesuus.
1CO.7.33	Pet jaʼl u vinaq uvaʼ at tixqel, tan een taanima tiʼ titzʼal kam laʼ tulbʼe itxhej imeebʼaʼil tzitza vatz txʼavaʼ. Atz eenat kuxh taanima tiʼ inqʼa kam uvaʼ laʼ chiibʼisan u tixqel.
1CO.7.34	Echetz jalbʼal tibʼ inqʼa ixoq, inqʼa at vet itzumel, tuchʼ inqʼa qʼopo ixvaak s-eche. Tan jatvaʼl inqʼa qʼopo ixvaak, tan een taanima tiʼ kam uvaʼ nik isaʼ quBʼaal Tiuxh, atz tiʼ ixeet vitxhiʼoʼl, atz, tiʼ uvaʼ jetxhel vet ok tibʼ kʼatz quBʼaal Tiuxh laʼ ibʼana.
1CO.7.34	Echetz koq inqʼa ixoq uvaʼ at vet itzumel, tan een taanima tiʼ inqʼa aqʼon t-totzotz uvaʼ tetz kuxh vatz txʼavaʼ. Atz eenat kuxh taanima tiʼ inqʼa kam uvaʼ laʼ chiibʼisan vitzumel.
1CO.7.35	Niketz val inqʼa yol sete inqʼaa, tiʼ uvaʼ bʼaʼn laʼ elkaʼp ex. Pet jit loqʼs koq kuxh nik inbʼekʼ sete. Tan aʼ insaʼ uvaʼ jikxh laʼ ebʼant u taqʼon quBʼaal Tiuxh. Echetz tira yeʼxhkam invaʼq laʼ maqon ex tiʼ ibʼanaxeʼ.
1CO.7.36	Pet toq val kaʼt yol sete. At ex inqʼa bʼaala uvaʼ nik maqon emeʼal tiʼ itxhejaʼ. Pet niketz etil veteʼ uvaʼ aalemal ipal vet iyaʼbʼ tiʼ itzʼaloneʼ, yaʼne nik esaʼ txha vet itzʼaloneʼ. Pet taʼnxh inuqul laʼ ebʼana kam uvaʼ nik esaʼ tiʼ itxhej vemeʼal. Echetz jit paʼv laʼ ibʼana oq laʼ tzʼaloni.
1CO.7.37	Pet at ex bʼaala, tira atoʼk teviʼ uvaʼ yeʼ laʼ txhej vemeʼal, tul bʼaʼn kuxhtuʼ. Oqetz yeʼxhkam nik ibʼan yaʼl sete, atz bʼaʼnetz kuxhte vetitzʼabʼal s-tiʼ, tul taʼn kuxh laʼ ibʼane uvaʼ atoq vemeʼal sekʼatza, tul bʼaʼnetz kuxhte uvaʼ nik ebʼaneʼ. Echetz nik valte uvaʼ bʼaʼn laʼ ibʼan u bʼaala oq yeʼ laʼ ikuy itxhej vimeʼal.
1CO.7.38	Echetz nik valte te u bʼaala, uvaʼ bʼaʼnat kuxhtuʼ oq laʼ ikuy itxhej ikʼulel vimeʼal. Pet aʼlat bʼaʼn inpaqte oq yeʼ laʼ ikuy itxhej vimeʼal.
1CO.7.39	Tan txeyel u ixoq tuchʼ vitzumel taʼn viyol uvaʼ alel taʼn s-vatzaq oq uvaʼ itzʼlel vitzumel. Tan ech uvaʼe, nik tal u bʼekʼbʼal. Pet oqetz laʼ kam vet vitzumel u ixoq, tul txhaqpiyetz vete u ixoq tuchʼ vitzumel. Tul bʼaʼn kuxhtuʼ laʼ tiqʼo vet u ixoq invaʼt vinaq, jaʼl uvaʼ laʼ isaʼ s-te; poro uvaʼ yeʼ tzʼalonaʼqle. Pet taʼn kuxhte uvaʼ niman tetz Jesuus uvaʼ laʼ tiqʼo. 
1CO.7.40	Pet aʼ nik vitzʼa uvaʼ aʼl chiibʼebʼal laʼ tatin u ixoq oq yeʼ laʼ tiqʼo vet vaʼtoʼq vinaq. Poro jitetz loqʼs koq kuxh nik val inqʼa yol inqʼaa, pet nik innatxheʼ uvaʼ, aʼ viTiuxhil Tiuxh nik alon s-ve.
1CO.8.1	Aʼetz toq yolonk vet in tiʼ inqʼa etxhbʼubʼal, inqʼa nik toksal ok vatz inqʼa bʼitichla tiuxh. Tul jununil oʼ nik natxhon uvaʼ at qutxumbʼal taʼn quBʼaal Tiuxh tiʼ kam laʼ qubʼana. Pet aʼe tan, at xaol uvaʼ aʼl nik toksat vet iqʼij tuchʼ uvaʼ at vet itxumbʼal nik inatxheʼ. Jitetz eche. Pet aʼl bʼaʼn uvaʼ at taanima tiʼ inqʼa imol, tul laʼ ilotxh tiʼ ichʼij kʼatz quBʼaal Tiuxh. 
1CO.8.2	Oqetz at invaʼq ex nik itzʼan uvaʼ atxh vet etxumbʼal s-tiʼ nik etaleʼ, tul bʼenoq sete uvaʼ yeʼxh jankʼal vatziʼ etootzaqle. Pet aʼl bʼaʼn uvaʼ aʼl tel laʼ etxhabʼataʼ.
1CO.8.3	Jaʼletz uvaʼ atxh taanima tiʼ quBʼaal Tiuxh, tul aʼetz uvaʼe, kʼuqlebʼal vet kʼuul s-tetz quBʼaal Tiuxh.
1CO.8.4	Pet toqetz val kaʼt inqʼa yol tiʼ inqʼa etxhbʼubʼal, inqʼa nik toksal vatz inqʼa bʼitichla tiuxh. Tan qootzaqle uvaʼ yeʼxhkam vaʼq tiqleʼm inqʼa bʼitichla tiuxh at vatz txʼavaʼ. Pet taʼn kuxh vaʼl quBʼaal Tiuxh ati.
1CO.8.5	Tul atetz jolol kam, inqʼa at vatz amlikaʼ, atz inqʼa at vatz txʼavaʼ nik tal inqʼa xaol sitiuxh. Tan kamaq kuxh nik tal inqʼa xaol sitiuxh, atz mamala kuxh nik talaq sibʼaal. 
1CO.8.6	Pet s-quvatz, oʼ inqʼa niman tetz Jesuus, tan yeʼl invaʼtoʼq kam laʼ qal s-qutiuxh. Pet vaʼl kuxh quTiuxh; aʼe viBʼaal quBʼaal JesuKriisto, u viinqixsan tetz inqʼa kam s-kaqaayil. Atz aʼ vet qutxaʼk s-oksabʼ tetz iqʼij u quBʼaal Tiuxh. Tul vaʼlat kuxh u quBʼaal, aʼe u quBʼaal JesuKriisto. Tan tiʼ u quBʼaal JesuKriisto viinqixsalik jankʼal inqʼa kam. Atz tiʼ u quBʼaal JesuKriisto, tul at qʼij qusaq uvaʼ yeʼl iyaʼebʼal.
1CO.8.7	Poro jit kaqaayil xaol nik ibʼen s-te, tiʼ uvaʼ yeʼl u bʼitichla tiuxh itzʼlele. Tan at inqʼa niman tetz Jesuus, inqʼa yeʼx kuxh eloq inqʼa bʼitichla tiuxh tiviʼ. Tan aʼ nik motx titzʼa uvaʼ itzʼlel inqʼa bʼitichla tiuxh uvaʼ nik motx toksa inqʼa etxhbʼubʼal s-vatz. Tan aʼ nik motx tal uvaʼ kantxhaq etxhbʼul, inqʼa etxhbʼubʼal inqʼa nik toksal vatz inqʼa bʼitichla tiuxh. Tan nik kuxh motx ibʼan kaʼl ikʼuul tiʼ tetxhbʼul inqʼa etxhbʼubʼal. Tan aʼ nik motx titzʼa uvaʼ maq at ipaʼv tiʼ tetxhbʼuleʼ, atz maq yeʼle.
1CO.8.8	Tan yeʼl tokebʼal inqʼa etxhbʼubʼal tiʼ qujetxhon ok kʼatz quBʼaal Tiuxh. Tan jit aʼ inqʼa etxhbʼubʼal nik toleʼv tiʼ qujetxhon ok kʼatz quBʼaal Tiuxh. Atz jit tiʼ qetxhbʼut inqʼa etxhbʼubʼal, tul aʼl tel koq laʼ ichiibʼ quBʼaal Tiuxh s-qiʼ. Atz jit tiʼ yeʼ qetxhbʼut u etxhbʼubʼal, tul aʼl koq vet yeʼ laʼ toksat oʼ quBʼaal Tiuxh s-tuul.
1CO.8.9	Pet nik val sete, ex, uvaʼ yeʼxhkam nik etitzʼa uvaʼ paʼv tetxhbʼul vaʼq etxhbʼubʼal. Pet aloq aʼletz noq etil etibʼ, tul yeʼ laʼ motx ekʼaxbʼisa inqʼa nik ikaʼkabʼin taanima, tiʼ uvaʼ maq at ipaʼv tiʼ tetxhbʼul inqʼa etxhbʼubʼal.
1CO.8.10	Tan kamal at vaʼq ex ootzaqin tetz uvaʼ jit paʼv etxhbʼul inqʼa etxhbʼubʼal inqʼae. Tul kamal laʼ bʼen ex kʼuqloq tiʼ etxʼaʼon tal uvaʼ atil inqʼa bʼitichla tiuxh. Tul oqetz tuul laʼ til ex vaʼq vemol s-niman tetz Jesuus uvaʼ nik ikaʼkabʼin taanima tiʼ inqʼa etxhbʼubʼal. Tul kamal laʼ ebʼoqo vet vemol tiʼ tetxhbʼul u etxhbʼubʼal, kʼuxh nik ibʼan kaʼl ikʼuul. 
1CO.8.11	Tul laʼ itanbʼa vet vemol s-niman tetz Jesuus inimal u quBʼaal JesuKriisto, vemol uvaʼ nik ikaʼkabʼin taanima, tiʼ tetxhbʼul inqʼa etxhbʼubʼal, inqʼa nik toksal ok vatz inqʼa bʼitichla tiuxh. Iqʼaqʼaletz kuxh vetxumbʼal uvaʼ jit paʼv etxhbʼul inqʼa etxhbʼubʼal sevatz laʼ qʼaʼvik vemol. Tan tiʼ inqʼa xaol, eche inqʼae kamk u quBʼaal JesuKriisto. 
1CO.8.12	Echetz tiʼ ekʼaxbʼisat vemol s-niman tetz Jesuus, tul nik epaʼvin vatz u quBʼaal JesuKriisto. Tan eqʼaqʼal, tul nik ibʼan vet vemol u paʼv uvaʼ nik tal u titzʼabʼal s-yeʼ laʼ ibʼana.
1CO.8.13	Echetz nik valte sete, oq aʼ u etxhbʼubʼal uvaʼ laʼ etetxhbʼu laʼ aqʼon kuʼ vemol tu paʼv, tul bʼaʼn uvaʼ tira yeʼl inpaqt laʼ etetxhbʼu inqʼa txhibʼ, inqʼa nik toksal ok vatz inqʼa bʼitichla tiuxh. Echetz yeʼ laʼ ekʼaxbʼisate vemol tiʼ yeʼ ikuʼ t-paʼv.
1CO.9.1	Toqetz val sete, in vaʼl viapoostol u quBʼaal JesuKriisto. Tul at vokebʼal tiʼ ikʼulux kame uvaʼ nik ikʼul inqʼa apoostol. Tan vilxh Jesuus, u quBʼaal. Tul aʼetz exe, vivatz u vaqʼon uvaʼ nik inbʼan taʼn quBʼaal JesuKriisto. 
1CO.9.2	Kʼuxhetz jit in apoostol vatz jolt inqʼa xaol, pet sevatz, tan in apoostol. Tan aʼ vet ex, inqʼa qat oky vet ex s-niman tetz Jesuus, nik alon, atz nik kʼutxhun, uvaʼ in iapoostol quBʼaal Jesuus.
1CO.9.3	Pet toq val inuqul kaʼl u yol sete tiʼ inqʼa nik alon uvaʼ jit in apoostol. 
1CO.9.4	Tan bʼane yeʼl koq vokebʼal tuchʼ Vernavee, tiʼ uvaʼ, aʼ, ex laʼ aqʼon qutxʼix qajaʼ. 
1CO.9.5	Atz yeʼlat koq vokebʼal tuchʼ Vernavee, tiʼ uvaʼ laʼ txhʼuyeʼv vaʼq ixoq s-qiʼ s-qixqel uvaʼ niman tetz Jesuus, tul laʼ etaqʼ qutxʼix qajaʼ s-tuchʼ. Tul ech laʼ qubʼan, eche uvaʼ nik ibʼan jolt inqʼa apoostol; atz eche uvaʼ nik ibʼan inqʼa titzʼin u quBʼaal Jesuus; atz eche uvaʼ nik ibʼan Seefas. Tan txhʼuyelaq tixqel s-tiʼ. 
1CO.9.6	Pet ¡maqetz taʼn kuxh Vernavee tuchʼ in, uvaʼ tetxhal laʼ nal aqʼonv oʼ tiʼ itxhej kam vatziʼ laʼ saʼon s-qe! Yeʼle abʼa.
1CO.9.7	Pet atat qokebʼal tiʼ ikʼulux lotxhbʼal sete. Tan jankʼal eche tatin invaʼq sol, tan bʼane junt koq nik itxhoj ikʼuulaleʼ. Atz jankʼale u xaol uvaʼ laʼ avan uuva, bʼane yeʼletz koq tokebʼal laʼ tetxhbʼu vivatz uvaʼ laʼ tava. Atz jankʼale u xaol uvaʼ nik xeen karneʼl, tul yeʼetz koq laʼ utxhi laʼ tukʼa bʼeeq taʼl itxhʼuʼ inqʼa karneʼl.
1CO.9.8	Tul inetz koq kuxh nik alon inqʼa yol, pet ech uvaʼe tzʼibʼamal ka t-inqʼa bʼekʼbʼal. 
1CO.9.9	Tan ech nik tal val u yol uvaʼ tzʼibʼamal ka tuul inqʼa bʼekʼbʼal taʼn Moisees s-eche:
1CO.9.9	—Yeʼl invaʼq kam
1CO.9.9	laʼ ooksa titziʼ
1CO.9.9	invaʼq yakʼa vaʼk
1CO.9.9	s-maqbʼal tetxhbʼuneʼ,
1CO.9.9	oq sebʼt taqʼonv
1CO.9.9	tiʼ icheʼul el tiʼ triigo,
1CO.9.9	—chich u yol.
1CO.9.9	Aʼetz koqxh nik tal u bʼekʼbʼal uvaʼ, aʼ u yakʼa vaʼk nik itxum quBʼaal Tiuxh ivatz. 
1CO.9.10	Pet aʼ nik tal u bʼekʼbʼal uvaʼ, aʼ, oʼ nik itxum quBʼaal Tiuxh quvatz. Tan s-qiʼe, tul tzʼibʼalik ka inqʼa bʼekʼbʼal. Jankʼale u vinaq uvaʼ nik ikoj u txʼavaʼ tuchʼ vaʼk, tan aʼ kʼuqlel vet ikʼuul tiʼ kam uvaʼ toq tava. Atz echat kuxh u vinaq uvaʼ nik cheʼun el tiʼ triigo, tan aʼ kʼuqlel vet ikʼuul tiʼ u triigo uvaʼ maʼt tel vet tiʼ.
1CO.9.11	Echatetz kuxh oʼe, tan qat qal inqʼa bʼaʼnla txhaq yol tiʼ Jesuus sexoʼl, eche qavat invaʼq kam tu txʼavaʼ. Echetz jit chʼixvebʼal koq uvaʼ laʼ qukʼul invaʼq qulotxhbʼal sete tiʼ kam uvaʼ nik isaʼon s-qe. 
1CO.9.12	Tan oq at tokebʼal jolt apoostol tiʼ ikʼulux u lotxhbʼal teqʼabʼ, tul aʼatetz koq oʼ, yeʼl qokebʼal tiʼ ikʼulux u lotxhbʼal teqʼabʼ, atz aʼ, oʼ bʼatzʼi, palnaʼq qokebʼal tiʼ ikʼuluxeʼ.
1CO.9.12	Ape kʼuxhetz eche, poro yeʼl lotxhbʼal qetz nik qabʼi sete. Pet il oʼ junt nik qiqatzi qibʼ tiʼ jankʼal uvaʼ nik isaʼon s-qe. Tan aʼ qusaʼ yeʼxhkam vaʼq laʼ maqon toksat tibʼ inqʼa xaol s-niman tetz Jesuus. 
1CO.9.13	Pet aloq etootzaqle uvaʼ jatvaʼl inqʼa nik taqʼonv tuulbʼal u tostiuxh tu Jerusaleen, tul antxh nik tetxhbʼu inqʼa kam uvaʼ nik ex aqʼaxoq ka tu tostiuxh. Atz jaʼtvaʼl inqʼa nik taqʼonv tiʼ itzʼeʼsal ok inqʼa oya viʼ u natxhkʼuulabʼal, tul antxh nik elk u tetxhbʼubʼal kʼatz inqʼa oya uvaʼ nik itzʼeʼsal viʼ u natxhkʼuulabʼal.
1CO.9.14	Tul echatetz uvaʼe ibʼekʼ ka quBʼaal Jesuus tiʼ inqʼa paxsan tetz inqʼa bʼaʼnla txhaq yol s-tiʼ. Tan aʼ ibʼekʼ ka uvaʼ, aʼ inqʼa niman tetz laʼ iqatzin taqʼax kam uvaʼ nik isaʼon te inqʼa laʼ paxsan inqʼa bʼaʼnla txhaq yol s-tiʼ.
1CO.9.15	Echetze in, tan yeʼlxh inpaqxoʼq inkʼul lotxhbʼal teqʼabʼ. Kʼuxhetz il u uʼ nik intzʼibʼa bʼen sete, poro jit aʼ insaʼe laʼ elotxht in. Tan tira nik inchiibʼ tiʼ ipaxsal viyolbʼal quBʼaal Tiuxh sexoʼl. Tul yeʼetz insaʼ jaʼl kuxh laʼ maqon in tiʼ talaxeʼ. Pet aʼl bʼaʼn uvaʼ, in laʼ kam in, viʼ uvaʼ laʼ maqax in tiʼ ipaxsal viyolbʼal quBʼaal Tiuxh, tan aʼ uvaʼe, nik chiibʼisan in. 
1CO.9.16	Kʼuxhetz nik inpaxsa inqʼa bʼaʼnla txhaq yol, tan yeʼ laʼ utxhi laʼ voksa inqʼij s-tiʼ, tiʼ uvaʼ, in nik bʼanon. Tan nik innatxheʼ uvaʼ, aʼ u quBʼaal JesuKriisto qat aqʼon viqatzi talaxeʼ. Tul ¡kamxhte laʼ yaʼk in oq yeʼ laʼ inpaxsa inqʼa bʼaʼnla txhaq yol! 
1CO.9.17	Tan oq yiqxh tuchʼ ayaʼl inkʼuul nik val inqʼa bʼaʼnla txhaq yol, tul oq jit tiʼ puaq nik valvat, echetz bʼen inkʼulte vintxʼaqaʼm te quBʼaal Tiuxh. Pet oq tuchʼ kaʼl inkʼuul nik inbʼanvat, atzoq tiʼ puaq, tul aʼetz kuxh laʼ innima vete kam uvaʼ laʼ bʼekʼex s-ve. 
1CO.9.18	Pet aʼ nik chiibʼisan in, uvaʼ yeʼl puaq nik injaq te inqʼa xaol, inqʼa nik abʼin inqʼa bʼaʼnla txhaq yol tiʼ Jesuus uvaʼ nik inpaxsa s-xoʼl. Pet jit aʼ nik voksa tinviʼ uvaʼ at vokebʼal tiʼ inkʼult lotxhbʼal tiqʼabʼ inqʼa nik abʼin inqʼa bʼaʼnla txhaq yol.
1CO.9.19	Echetz, tiʼ uvaʼ yeʼxhabʼil tiqʼabʼ atoʼk in, tul kaqaayil kuxh inqʼa xaol nik inkʼuula tiʼ ibʼokʼtziil tiʼ tok s-niman tetz Jesuus. Tul tira nik inkʼaq vibʼ tiʼ ibʼanax u aqʼon, eche vaʼq xaol uvaʼ loqʼel tok tiʼ aqʼon. Tan aʼ kʼaqel vaʼn uvaʼ jankʼal inqʼa xaol laʼ ok s-niman tetz Jesuus. 
1CO.9.20	Tan oq at in xoʼl inqʼa tij imam Israeel, tul antxh nik inbʼan kam uvaʼ nik motx ibʼaneʼ. Tan aʼ insaʼ inbʼokʼtziitaq tzaan tiʼ tok s-niman tetz Jesuus.
1CO.9.20	Pet oq een txhan vet in xoʼl inqʼa xaol, inqʼa oksamal tibʼ jaqʼ inqʼa bʼekʼbʼal tiʼ inimataʼ, tul aʼ nik inbʼane uvaʼ nik voksa txha vet ok vibʼ jaqʼ inqʼa bʼekʼbʼal. Echetz uvaʼe nik inbʼane, kʼuxh yeʼl vet in atoʼk in jaqʼ inqʼa bʼekʼbʼal. Tan aʼ insaʼ inbʼokʼtziitaq tzaan tiʼ tok s-niman tetz Jesuus.
1CO.9.21	Atz oq een txhan vet in xoʼl inqʼa xaol, inqʼa yeʼ nik toksa tibʼ jaqʼ inqʼa bʼekʼbʼal tiʼ inimaleʼ, tul antxh nik inbʼaneʼ uvaʼ yeʼl in at txhan vet ok in jaqʼ inqʼa bʼekʼbʼal. Echetz uvaʼe nik inbʼane, tan aʼ insaʼ inbʼokʼtziitaq tzaan tiʼ tok s-niman tetz Jesuus. Aloq jit aʼ talaxe uvaʼ, in palsan yol tiʼ yeʼ innimat inqʼa ibʼekʼbʼal quBʼaal Tiuxh, tan aʼ nik innima vibʼekʼbʼal quBʼaal Tiuxh uvaʼ tal u quBʼaal JesuKriisto.
1CO.9.22	Atzoqetz een txhan vet in xoʼl inqʼa niman tetz Jesuus, inqʼa nik ibʼan kaʼl ikʼuul tiʼ inimal invaʼq kam vatz quBʼaal Tiuxh, tul antxh nik inbʼan txha vet kam uvaʼ nik motx ibʼaneʼ.
1CO.9.22	Tan aʼ insaʼ uvaʼ aʼl tel laʼ motx ichʼij kʼatz quBʼaal Tiuxh. Echetz qat inbʼanl kam viqejoʼm inqʼa xaol tal uvaʼ qat motx palk in. Tul kam kuxh txumbʼal qat inbʼanbʼe, tan aʼ insaʼ laʼ kolox inqʼa xaol vatz u kʼaxkʼo, kʼuxh jit ayaʼl laʼ motx koloxe vatz u kʼaxkʼo. 
1CO.9.23	Echetz jankʼal inqʼa txumbʼal nik inbʼan tiʼ iqejt inqʼa xaol inqʼa bʼaʼnla txhaq yol tiʼ Jesuus, niketz inbʼaneʼ, tan aʼ insaʼ tzum laʼ inkʼult vintxʼaqaʼm tuchʼ inqʼa xaol, inqʼa nik qeon vet inqʼa bʼaʼnla txhaq yol, inqʼa bʼaʼnil uvaʼ nik taltzii u quBʼaal Tiuxh te inqʼa xaol uvaʼ nik niman.
1CO.9.24	Tul etootzaqle kam uvaʼ nik ibʼan mamala xaol, inqʼa nik motx tok tiʼ qʼexchil tu atibʼal tetz saatxhebʼal. Tan kʼuxh aalatxh nik motx tok tiʼ qʼexchil, poro vaʼl kuxh nik itxʼakon xoʼl jolol. Tul nik ikʼul vitxʼaqaʼm. Echatetz uvaʼe ebʼan tiʼ ibʼanax yaʼl tiʼ inimal inqʼa bʼaʼnla txhaq yol tiʼ u quBʼaal JesuKriisto. Echetz laʼ ekʼulte u txʼaqaʼm uvaʼ laʼ taqʼ quBʼaal Tiuxh sete.
1CO.9.25	Tan jatvaʼl uvaʼ nik tetxha tibʼ tiʼ invaʼq saatxh, tan tira yeʼxhkam invaʼtoʼq kam nik motx toksa tiviʼ. Pet tira nik motx ikʼaq tibʼ tiʼ ikʼulux invaʼq kokos tzeʼ uvaʼ laʼ aqʼax jaʼ tiviʼ s-txʼaqaʼm. Aloq u txʼaqaʼm uvaʼe, tan at ipalebʼal. Petetz koq oʼ, tan aʼ toq qaqʼvat yaʼl tiʼ ikʼulux u qutxʼaqaʼm uvaʼ toq taqʼ quBʼaal Tiuxh s-qe uvaʼ yeʼl paqul laʼ qʼaji. 
1CO.9.26	Iletz in, nik vaqʼ yaʼl tiʼ inimal u quBʼaal Jesuus, echetz laʼ inkʼulte vintxʼaqaʼm. Tan jit ech nik inbʼan tiʼ inqʼexaʼ, eche vaʼq xaol uvaʼ loqʼs kuxh nik iqʼexaʼ; tul yeʼxhkam vaʼq s-tiʼil nik qʼexka. Atz jit ech nik inbʼan, eche vaʼq xaol uvaʼ loqʼs kuxh nik tel iqʼabʼ viʼ kaqiqʼ, tul yeʼxhabʼil invaʼq at s-vatz tiʼ tetxhat tibʼ tiʼ iqʼost tibʼ s-tuchʼ. 
1CO.9.27	Pet aʼetz insaʼe laʼ intxʼakoneʼ, tul il in nik vaqʼ yaʼl tiʼ ibʼanax u taqʼon quBʼaal Jesuus, kʼuxh nik inpal titzaʼlal s-tiʼ. Tan yeʼ insaʼ uvaʼ maʼtaq valt inqʼa bʼaʼnla txhaq yol te joltoʼq xaol, tul aʼ, in yeʼ laʼ el intxʼaqaʼm. Echetz nik inbʼan, eche vaʼq saatxhvil uvaʼ tira nik itxʼakoʼk viyakʼil tuchʼ vitxhiʼoʼl tiʼ toleʼv tiʼ u txʼak viʼ inqʼa imol.
1CO.10.1	Jankʼal ex inmol s-niman tetz Jesuus, yeʼ esotzsa sekʼuul uvaʼ txhʼuyich quBʼaal Tiuxh tiʼ inqʼa kʼuy qumam s-naʼya, inqʼa Israeel. Tan aʼich kʼutxhbʼal tetze u suʼtzʼ uvaʼ atich s-tiibʼa. Atz motx xaon paʼl tinikʼa u Kaq Maar. 
1CO.10.2	Tul jankʼalxh inqʼa kʼuy qumam motx qeon u tiqleʼm Moisees uvaʼs tatinaq jaqʼ u suʼtzʼ, atz uvaʼs motx ixaon paʼl tinikʼa u Kaq Maar.{*}
1CO.10.3	Tul jankʼalxh inqʼa kʼuy qumam etxhbʼun u etxhbʼubʼal, u manaa, uvaʼ quBʼaal Tiuxh aqʼon kuʼl s-te.
1CO.10.4	Tul jankʼalxh inqʼa kʼuy qumam ukʼan u aʼ uvaʼ quBʼaal Tiuxh aqʼon. Aʼetz u aʼ motx tukʼa uvaʼ eluʼl tuul u sivan uvaʼ itop Moisees tuchʼ vibʼaara. Tul aʼ nik elkaʼp u sivan u Kriisto uvaʼ txhʼuyich s-tiʼ, tiʼ ilotxhoxeʼ.
1CO.10.5	Kʼuxhetz motx til inqʼa kʼuy qumam jankʼal inqʼa motx ibʼan quBʼaal Tiuxh, poro tira motx isotzsa s-kʼuul. Tul tira yeʼ motx ibʼana kam uvaʼ isaʼ quBʼaal Tiuxh s-te. Echetz s-tiʼile yeʼ motx opoon tu bʼaʼnla txʼavaʼ. Pet motx kuxh silun vet ka inqʼa itxhiʼoʼl tu tzaqa txʼavaʼ.
1CO.10.6	Jankʼaletz inqʼa motx ibʼan inqʼa kʼuy qumam s-naʼya, inqʼa Israeel, tan vaʼl vet kʼutxhbʼal tetze s-qe uvaʼ yeʼ laʼ qoksa bʼen qaanima tiʼ u yeʼbʼaʼn, eche uvaʼ motx ibʼan inqʼa kʼuy qumam s-naʼya. 
1CO.10.7	Echetz yeʼ enatxhkʼuula inqʼa bʼitichla tiuxh, eche uvaʼ ibʼan jolol inqʼa kʼuy qumam. Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
1CO.10.7	—Motxetz kʼuqeʼv vet
1CO.10.7	u tenam,
1CO.10.7	tul xeʼtaq vet txʼaʼon,
1CO.10.7	atz xeʼtaq vet ukʼoq aʼ
1CO.10.7	tiʼ inatxhax vibʼitichla tiuxh.
1CO.10.7	Tul mamala chiibʼichil
1CO.10.7	tuchʼ paʼv motx ibʼan vet
1CO.10.7	vatz vibʼitichla tiuxh,
1CO.10.7	—chich u yol.
1CO.10.8	Atz yeʼ motx eyansa etibʼ tuchʼ uvaʼ jit ekʼulel etibʼ s-tuchʼ, eche uvaʼ ibʼan jolol inqʼa kʼuy qumam. Tan, tiʼ uvaʼ motx iyansaaq tibʼ tuchʼ uvaʼ jitich ikʼulel tibʼ s-tuchʼ, tul tuulbʼal kuxh vaʼl qʼij yatzʼaxaq el vinaq oxvaʼl mil (23,000) inqʼa kʼuy qumam taʼn quBʼaal Tiuxh.
1CO.10.9	Tul yeʼ motx etxhok tul ikʼaʼnal quBʼaal Tiuxh setiibʼa, eche uvaʼ ibʼan jolol inqʼa kʼuy qumam. Tan, tiʼ uvaʼ motx itxhok tul ikʼaʼnal quBʼaal Tiuxh s-tiibʼa, tul ikuy quBʼaal Tiuxh itxhiʼix taʼn kan. Tul tetxhal motx ikameʼ.
1CO.10.10	Tul yeʼ laʼ ekʼaxa etibʼ tiʼ kam inqʼa nik isaʼ quBʼaal Tiuxh laʼ bʼanaxi, eche uvaʼ ibʼan jolol inqʼa kʼuy qumam. Tan, tiʼ uvaʼ motx tal yol tiʼ kam inqʼa nik isaʼ quBʼaal Tiuxh, tul itxhaq tzaan quBʼaal Tiuxh val viaanxel tiʼ iyatzʼaxaq el.
1CO.10.11	Echetz kam uvaʼ motx palk inqʼa kʼuy qumam, tan aʼ itxaʼk laʼ ibʼensa s-qe uvaʼ yeʼ laʼ qubʼan, eche u paʼv uvaʼ motx ibʼana. Tul ile tzʼibʼamal ka tiʼ imaqt oʼ tiʼ yeʼ ibʼanax u paʼv, oʼ inqʼa nik ilon kame u titzʼabʼal quBʼaal Tiuxh s-qiʼ, tetxhal qul tzitza t-vitzoqpebʼal intanul yaʼbʼ.{*}
1CO.10.12	Echetz jaʼl ex, uvaʼ txhabʼamal vet etatin kʼatz quBʼaal Tiuxh nik enatxheʼ, tul noqxh etil etibʼ. Tul yeʼ laʼ kuʼ ex t-paʼv. 
1CO.10.13	Tul jankʼalxh inqʼa nik ikʼutxh tibʼ sete tiʼ ekuʼ t-paʼv, tan jit yaʼnxhte xeʼtiya. Pet kaqaayil kuxh xaol nik itxhokox ikuʼ t-paʼv. Echetz kʼuxh laʼ txhokox ekuʼ t-paʼv, poro yeʼl ex laʼ kuʼ ex, tan kʼuqlebʼxh kʼuul u quBʼaal Tiuxh tiʼ elotxhoxeʼ. Tan saʼ koq kuxh ikuy epal t-invaʼq mam itzaʼlal, oq uvaʼ yeʼ laʼ etxʼol epal s-tuul. Pet oqetz laʼ pal ex t-invaʼq itzaʼlal, tul aʼ vet quBʼaal Tiuxh laʼ aqʼon etxumbʼal tiʼ eteleʼl s-tuul tiʼ yeʼ epaʼvineʼ.
1CO.10.14	Echetz s-tiʼile nik val sete, ex, uvaʼ nik inchiibʼ setiʼ, uvaʼ tira laʼ eteesa el inqʼa bʼitichla tiuxh teviʼ tiʼ inatxhkʼuulaleʼ, eche laʼ itzʼeqteʼl tibʼ vaʼq xaol kʼatz vaʼq kam uvaʼ xoʼvebʼal. 
1CO.10.15	Atz niketz val sete, tan ataq vet etxumbʼal tiʼ tabʼileʼ. Antetzxh vet ex itzʼan inqʼa yol uvaʼ nik val sete, oq uvaʼ antxhte. 
1CO.10.16	Tan oʼ nik qubʼan vaʼl quyol tuchʼ quBʼaal JesuKriisto uvaʼs nik qunimat vikamebʼal tuchʼ u tel vikaqal tiʼ vitxhojt inqʼa qupaʼv. Tan nik qujaq vibʼaʼnil quBʼaal Tiuxh tiibʼa u taʼl uuva uvaʼ at kuʼ tu koopa. Tul nik qukʼa tiʼ qulsat vibʼaʼnil quBʼaal Tiuxh s-qukʼuul uvaʼ at s-qiibʼa. Tul tiraetz nik qulsa s-qukʼuul kam uvaʼ tel vikaqal quBʼaal JesuKriisto s-qiʼ.
1CO.10.16	Atz kʼuxh u paan uvaʼ nik qupixh s-tuul, tul nik qutxʼaʼeʼ, tan tiraat nik qulsa s-qukʼuul kam uvaʼ ikʼaxbʼ vitxhiʼoʼl u quBʼaal JesuKriisto s-qiʼ. 
1CO.10.17	Poro vaʼletz kuxh u paan, tul sibʼalen oʼ nik etxhbʼun. Aʼetz nik elkaʼpun uvaʼ kʼuxh sibʼalen oʼ, poro vaʼl kuxh vet qatin s-quvatzaqil, eche tatin qutxhiʼoʼl uvaʼ vaʼl kuxhtuʼ.
1CO.10.18	Pet bʼenoqetz sete tiʼ kam uvaʼ nik ibʼan inqʼa qumol s-tijaq imam Israeel tiʼ inqʼa qejoʼm uvaʼ nik motx ibʼaneʼ. Tan vaʼl kuxh vet nik motx ibʼan tuchʼ quBʼaal Tiuxh uvaʼs nik tetxhbʼut bʼiitxhaqul inqʼa oya uvaʼ nik toksal ok vatz quBʼaal Tiuxh viʼ u natxhkʼuulabʼal tu tostiuxh tu tenam Jerusaleen. 
1CO.10.19	Aʼetz nik val uvaʼ yeʼ laʼ ebʼan eela eyol tuchʼ inqʼa bʼitichla tiuxh tiʼ etetxhbʼut inqʼa etxhbʼubʼal uvaʼ nik toksal s-vatz taʼn inqʼa jit niman tetz Jesuus. Pet kʼuxhetz ech nik vale, poro jit aʼ nik val uvaʼ itzʼlel koq inqʼa bʼitichla tiuxh. Tul yeʼxhkam nik valeʼ uvaʼ kantxhaq koq inqʼa etxhbʼubʼal uvaʼ nik toksal s-vatz. 
1CO.10.20	Pet aʼ nik vale uvaʼ kamxh oyail uvaʼ nik toksa inqʼa jit niman tetz Jesuus vatz inqʼa bʼitichla tiuxh, tan te inqʼa demoonioe nik taqʼvat. Pet jit vatz quBʼaal Tiuxhe nik motx toksavat. Echetz nik valte oq uvaʼ laʼ etetxhbʼu inqʼa etxhbʼubʼal uvaʼ nik toksal vatz inqʼa bʼitichla tiuxh, tul exetz vete nik ebʼan vaʼl eyol tuchʼ inqʼa demoonio. Tul yeʼetz insaʼ uvaʼ laʼ ebʼan eela eyol s-tuchʼ.
1CO.10.21	Tan yeʼ laʼ utxhi kaʼvaʼl laʼ ebʼanvat eela eyol. Tan nik etukʼa u taʼl uuva uvaʼ tu koopa tiʼ etulsat vikamebʼal quBʼaal JesuKriisto sekʼuul. Tul echatxh nik etukʼat txhan u taʼl uuvae uvaʼ nik toksal vatz demoonio. Echetz yeʼ laʼ utxhi uvaʼ vaʼl eyol laʼ ebʼan tuchʼ quBʼaal Jesuus tiʼ etetxhbʼut inqʼa etxhbʼubʼal. Tul laʼat ebʼan txha vaʼt eyol tuchʼ inqʼa demoonio tiʼ etetxhbʼut u etxhbʼubʼal uvaʼ nik toksal s-vatz. 
1CO.10.22	Echetz yeʼ laʼ etxhok tul ikʼaʼnal quBʼaal Tiuxh setiibʼa, tan jit aʼ, oʼ palnaʼq oʼ viʼ u quBʼaal Jesuus tiʼ yeʼ tul kʼaxbʼichil s-qiibʼa.
1CO.10.23	Tul kamal ech toq etal s-eche: —Laʼ kuxh utxhi laʼ inbʼana kam uvaʼ laʼ ikuy inqʼa bʼekʼbʼal inbʼantaʼ, —kamal toq etaleʼ. Poro jitetz ayaʼl uvaʼe ikʼulel laʼ ebʼana. Atz kamal echat toq etal s-eche: —Laʼ kuxh utxhi laʼ inbʼana kam uvaʼ laʼ ikuy inqʼa bʼekʼbʼal inbʼantaʼ, —kamal toq etaleʼ. Tul jit ayaʼl uvaʼe laʼ chʼijsan tatin vemol, inqʼa niman tetz Jesuus vatz quBʼaal Tiuxh. 
1CO.10.24	Tul yeʼ laʼ utxhi uvaʼ, aʼ kuxh vetetz laʼ etoksa sejunal. Pet aʼat laʼ etitzʼa uvaʼ bʼaʼnat laʼ elkaʼp te vemol.
1CO.10.25	Echetz bʼaʼn kuxhtuʼ kʼuxh kamxh txhibʼil laʼ etetxhbʼu, inqʼa nik eloqʼ t-inqʼa kʼayibʼ txhibʼ. Tul yeʼ laʼ etabʼi inuqul maq oksamal vet vatz bʼitichla tiuxh. Pet loqʼs kuxh laʼ etetxhbʼu, echetz yeʼ laʼ tel etaanimae s-tiʼ. 
1CO.10.26	Tan quBʼaal Tiuxh aqʼon ka u txhibʼ, eche uvaʼ nik tal viyolbʼal quBʼaal Tiuxh uvaʼ ech nik tal s-eche:
1CO.10.26	—Tetz quBʼaal Tiuxh
1CO.10.26	u txʼavaʼ
1CO.10.26	tuchʼ jankʼal inqʼa kam
1CO.10.26	uvaʼ at s-vatz,
1CO.10.26	—chiche.
1CO.10.27	Oqetz at invaʼq xaol uvaʼ yeʼx okoq s-niman tetz Jesuus, tul oq laʼ ibʼekʼ ex tiʼ ebʼen txʼaʼon s-tiʼ, tul bʼenoqnetz ex. Tul yeʼ laʼ etabʼi kam bʼanel taʼn u etxhbʼubʼal. Pet loqʼs kuxh laʼ etetxhbʼu jankʼal uvaʼ laʼ taqʼ eluʼl sevatz, echetz yeʼ laʼ tel etaanimae tiʼ iyansat ex.
1CO.10.28	Pet oqetz ech laʼ alax sete s-eche: —Oksamal vete u txhibʼ uvaʼa vatz inqʼa bʼitichla tiuxh, —oq chaq eʼl ex, tul aʼletz kuxh yeʼ laʼ etetxhbʼu veteʼ. Echetz yeʼ laʼ etxhoʼnisat taanimae u xaol uvaʼ laʼ alon u yol sete. Tan oq laʼ etxhiʼ u txhibʼ s-vatz, tul aʼetz laʼ titzʼa veteʼ uvaʼ ant ex nik natxhkʼuulan u bʼitichla tiuxh. Tan avoqe at vaʼtoʼq xaol nik ibʼan kaʼl ikʼuul s-tiʼ. Tul laʼ txhoʼn vet taanima s-tiʼ. [Tetz quBʼaal Tiuxh u txʼavaʼ tuchʼ jankʼal inqʼa kam uvaʼ at s-vatz.]
1CO.10.29	Aʼetz nik val uvaʼ yeʼ laʼ txhoʼn taanima vemol uvaʼ nik ibʼan kaʼl ikʼuul tiʼ u txhibʼ. Pet jit aʼ nik val uvaʼ, aʼ ex laʼ txhoʼn etaanima.
1CO.10.29	Pet kamal at ex, uvaʼ ech nik etal s-eche: —¿Kametz s-tiʼil laʼ kuxh maqax in tiʼ ibʼanax kam uvaʼ laʼ insaʼa, oq vootzaqle uvaʼ jit paʼv? —kamal toq etaleʼ.
1CO.10.30	—Atzoqetz nik vaqʼ taʼntiuxh te quBʼaal Tiuxh tiʼ kam uvaʼ nik vetxhbʼu, tul yeʼxhabʼiletz laʼ maqon in s-tiʼ oq bʼaʼn sinvatz, —kamal chich ex.
1CO.10.31	¡Ape! Kʼuxhetz kamxh laʼ ebʼan tiʼ venimaneʼ, atz kʼuxh kamxh laʼ etetxhbʼu, atz kʼuxh kamxh laʼ etukʼa, atzoq kam tel kuxh vaʼtoʼq s-tiʼ, tul bʼanvaq. Poro aʼ quBʼaal Tiuxh etoksa iqʼij tuchʼ jankʼal uvaʼ laʼ ebʼana. 
1CO.10.32	Pet ech kuxhte uvaʼ jit eqʼaqʼal laʼ kuʼ inqʼa xaol t-paʼv, kʼuxh inqʼa tij imam Israeel, atz kʼuxh inqʼa jit tij imam Israeel. Atz jitoq eqʼaqʼal laʼ kuʼ inqʼa niman tetz Jesuus t-paʼv, inqʼa chʼexel vet taʼn quBʼaal Tiuxh. 
1CO.10.33	Echetz ebʼan, eche uvaʼ nik inbʼaneʼ, tan yeʼxhabʼil invaʼq nik intxhoʼnisa. Pet aʼ nik intxhok uvaʼ ayaʼl inqʼa xaol laʼ chiibʼ tiʼ kam uvaʼ nik inbʼan tiʼ viqʼot viyolbʼal quBʼaal Tiuxh. Aloq jit taʼn kuxh in nik vitzʼa vibʼ sinjunal tiʼ intxhokt vetz. Pet aʼat nik vitzʼa uvaʼ bʼaʼnat laʼ elkaʼp mamala xaol, echetz laʼ motx ichitpe t-inqʼa kʼaxkʼo tiʼ inqʼa ipaʼv.
1CO.11.1	Antetzxh ebʼan kam uvaʼ nik etil inbʼantaʼ. Tan aʼ nik inbʼan kam uvaʼ ibʼan u quBʼaal JesuKriisto.
1CO.11.2	Niketz voksa eqʼij, jankʼal ex inmol s-niman tetz Jesuus, tan txhaqpaq nik etulsa in sekʼuul tiʼ kamxh invaʼq u yol uvaʼ nik val ebʼantaʼ. Tul ile antxh nik motx ebʼan kam inqʼa txhusel sete vaʼn.
1CO.11.3	Niketz insaʼeʼ laʼ etootzaqi uvaʼ, aʼ u quBʼaal Tiuxh iviʼ tiibʼa u quBʼaal JesuKriisto, eche tatin u quviʼ tiibʼa u qutxhiʼoʼl. Tul aʼ u quBʼaal JesuKriisto iviʼ tiibʼa inqʼa vinaq. Aʼetz vet inqʼa vinaq iviʼ tiibʼa inqʼa ixoq.{*}
1CO.11.4	Jatvaʼletz vinaq uvaʼ kutxel iviʼ uvaʼs sebʼt inatxht Tiuxh, atz maq sebʼt iqʼexsat viyol quBʼaal Tiuxh, tul niketz teesa iqʼije u quBʼaal JesuKriisto, uvaʼ at tiqleʼm s-viʼ. Pet aʼl bʼaʼn uvaʼ yeʼ laʼ ikutx u vinaq iviʼ, tul yeʼ laʼ teesa iqʼij u quBʼaal JesuKriisto.
1CO.11.5	Pet jatvaʼletz inqʼa ixoq uvaʼ yeʼ kutxel iviʼ uvaʼs sebʼt inatxht Tiuxh, atz oq sebʼt iqʼexsat viyol quBʼaal Tiuxh, tul niketz teesa iqʼije vitzumel uvaʼ at tiqleʼm s-viʼ. Pet aʼl bʼaʼn uvaʼ laʼ ikutx u ixoq iviʼ, tul yeʼ laʼ teesa iqʼij vitzumel. Tan eelaetz kuxh vete u ixoq tuchʼ u xaol uvaʼ eesamal vet xiʼl iviʼ, oq yeʼ nik ikutx iviʼ. 
1CO.11.6	Tan oq yeʼ nik ikutx u ixoq iviʼ uvaʼs sebʼt inatxht Tiuxh, atz oq sebʼt iqʼexsat viyol quBʼaal Tiuxh, tul tiraetz teesa el u xiʼl iviʼ. Pet oqetz chʼixvebʼal vet u ixoq laʼ inatxha uvaʼ laʼ eesal el u xiʼl iviʼ, tul aʼletz ikutx iviʼ.
1CO.11.7	Pet u vinaq, tan yeʼ laʼ utxhi laʼ ikutx iviʼ. Tan aʼ u vinaq kʼutxhul tetz kam uvaʼ nik isaʼ quBʼaal Tiuxh. Atz aʼ u vinaq oksabʼ iqʼij quBʼaal Tiuxh. Pet u ixoq, tan aʼ u ixoq oksabʼ iqʼij u vinaq. 
1CO.11.8	Tan eche uvaʼs ixeʼt tzaan u qʼij saq. Tan jit aʼ elkeʼl u bʼaxa vinaq kʼatz u bʼaxa ixoq. Pet aʼ elkeʼl u bʼaxa ixoq kʼatz u bʼaxa vinaq. 
1CO.11.9	Tul jit tiʼ u ixoq viinqixsalik u vinaq, pet tiʼ u vinaq viinqixsalik u ixoq. 
1CO.11.10	Echetz s-tiʼile laʼ ikutx u ixoq iviʼ, tan aʼ nik ikʼutxh tuchʼ vikutxt iviʼ uvaʼ nik inima vitzumel, atz at tiqleʼm vitzumel s-viʼ. Atz nik ikʼutxh vinimat vitzumel vatz inqʼa aanxel.
1CO.11.11+1CO.11.12	Pet s-quvatz, oʼ inqʼa niman tetz quBʼaal Jesuus, kʼuxhetz aʼxh elkeʼl u ixoq kʼatz u vinaq, poro echatetz kuxh vet u vinaqe. Tan antxh u ixoq nik alan vet u vinaq vatz qʼij saq. Tan yeʼl koq u vinaq, tul yeʼletze u ixoq. Atz yeʼl koq u ixoq, tul yeʼlatetze u vinaq. Echetz vaʼlaq kuxh elnaʼq tzaan kʼatz quBʼaal Tiuxh, tul nikaq ilotxh tibʼ s-vatzaq.
1CO.11.13	Antetz kuxh vet ex itzʼan oq bʼaʼn uvaʼ yeʼl iviʼ u ixoq laʼ ikutxa uvaʼ sebʼt inatxht Tiuxh. 
1CO.11.14	Tan vatz inqʼa xaol uvaʼ chʼixvebʼal kuxhtuʼ laʼ ikuy u vinaq ichʼij u xiʼl iviʼ. 
1CO.11.15	Pet inqʼa ixoq, tan oq laʼ ikuy ichʼij u xiʼl iviʼ, tul oksabʼ iqʼij u ixoq u xiʼl iviʼ uvaʼ niim ichʼijeʼ. Tan aʼ itxaʼk u xiʼl iviʼ u ixoq uvaʼ nik ichʼijeʼ s-kutxbʼal tetz iviʼ.
1CO.11.16	Kamaletz at xaol uvaʼ yojo ibʼ kuxh isaʼ tiʼ iyolox inqʼa yol inqʼa nik valeʼ. Tul toq val sete: Eche oʼ inqʼa iqʼon iviʼ, uvaʼ taʼnxh nik qutxhus uvaʼ laʼ ikutx inqʼa ixoq iviʼ uvaʼs sebʼt inatxht Tiuxh, atz sebʼt iqʼexsat viyol quBʼaal Tiuxh. Pet yeʼl invaʼtoʼq uqʼeʼybʼal nik qutxhus xoʼl inqʼa niman tetz Jesuus, inqʼa chʼexel vet taʼn quBʼaal Tiuxh.
1CO.11.17	Pet toqetz intzʼibʼa bʼen jolt u yol sete. Poro yeʼl ex laʼ voksa eqʼij s-tiʼ. Tan jit aʼ u bʼaʼn nik ebʼaneʼ uvaʼs nik ekʼult etibʼ. Pet aʼ u yeʼbʼaʼn nik ebʼaneʼ.
1CO.11.18	Bʼaxa tzietz toq val sete tiʼ kam uvaʼ nik motx ebʼaneʼ uvaʼs nik ekʼult etibʼ. Tan nik vabʼi uvaʼ jit eela eyol sevatzaq. Tul echilxh vet nik inqejeʼ uvaʼ echxhte. 
1CO.11.19	Niketz inatxhp s-ve uvaʼ il ex jatxel vet etibʼ sevatzaq. Tan nik motx eyoj etibʼ sevatzaq tiʼ tilixeʼ jaʼl ex sibʼxh laʼ chiibʼ quBʼaal Tiuxh setiʼ.
1CO.11.20	Jankʼal eche uvaʼ nik ebʼan tiʼ vekʼult etibʼ tiʼ inimal vetulsat vikamebʼal quBʼaal Jesuus sekʼuul tiʼ vitxhojt inqʼa qupaʼv, tan jitetz ech, eche uvaʼ nik ebʼaneʼ.{*}
1CO.11.21	Tan at ex, uvaʼ bʼaxa nik etetxhbʼun el vatz emol. Tul jitoq nik etitzʼa jolt emol. Tul atetz vet jolt emol uvaʼ kamy kuxh vet t-vaʼy, tan oq yeʼl tetxhbʼubʼal ati. Atetz txhan vet jolt emol uvaʼ qʼabʼaʼm nik yaʼk vet tiʼ tukʼal taʼl uuva. Pet jit quBʼaal Tiuxh nik toksa iqʼij s-tuchʼ.
1CO.11.22	Tiraetz kantxhaq uvaʼ nik motx ebʼaneʼ. Pet aʼl bʼaʼn uvaʼ aʼl laʼ txʼaʼon ex, atz laʼ ukʼ ex aʼ tetotzotz. Pet tiʼetz uvaʼ ech nik ebʼane, tul ¡tira nik eteesa iqʼij inqʼa niman tetz Jesuus, inqʼa chʼexel vet taʼn quBʼaal Tiuxh! Atz ¡aʼl nik echʼixvisat tzaqa tziʼ aʼxh yeʼl tetz! ¿Kametz toq val vet, tiʼ uvaʼ nik ebʼaneʼ nik enatxheʼ? ¿Maqetz aʼl toq voksat eqʼij tuchʼ uvaʼ nik ebʼaneʼ? ¡Yeʼle! Yeʼl ex laʼ voksa eqʼij s-tiʼ.
1CO.11.23	Tan kamxh uvaʼ qat ikʼutxh u quBʼaal Jesuus s-ve, tul antxh uvaʼe qat intxhus sete. Tan tuulbʼaletz u aqʼbʼal uvaʼs toqnaʼqich oksaloq vet quBʼaal Jesuus tiqʼabʼ inqʼa iqʼesal uqʼeʼybʼal, tul tiqʼo tzaan Jesuus u paan. 
1CO.11.24	Tul taqʼ Jesuus taʼntiuxh te quBʼaal Tiuxh s-tiʼ. Tul ipixh Jesuus s-tuul. Tul ech tal Jesuus s-eche: —Kʼulvaq u paan. Tul txʼaʼvaq, tan aʼ vintxhiʼoʼle uvaʼ toq vaqʼ kʼaxbʼisaloq setiʼ. Tul txhaqpaq laʼ enimataʼ, tul laʼ etulsa in sekʼuul, —xeʼt Jesuus.
1CO.11.25	Yaʼetz vet itxʼaʼon Jesuus tuchʼ inqʼa nikich itxhus tibʼ s-kʼatza, tul tiqʼo tzaan Jesuus u koopa. Tul ech tal Jesuus s-eche: —U taʼl uuva uvaʼ at kuʼ tuul u koopa, tan aʼ vinkaqale uvaʼ toq eloq setiʼ. Tul aʼ vinkaqal toq jeqbʼan ka vaʼt vinyol sexoʼl. Tul txhaqpaq laʼ etukʼat u taʼl uuva tu koopa, tul laʼ etulsa sekʼuul uvaʼ qat el vinkaqal setiʼ, —xeʼt Jesuus.
1CO.11.26	Echetz txhaqpaq laʼ etetxhbʼut u paan, atz etukʼat u taʼl uuva, aʼetz nik etulsa sekʼuul, atz nik ekʼutxhe vikamebʼal u quBʼaal Jesuus, tetxhal laʼ tul inpaqte.
1CO.11.27	Jatvaʼletz ex, uvaʼ yeʼxhkam kuxh tiqleʼm tetxhbʼul u paan, atz tukʼal u taʼl uuva sevatz, tul yeʼ nik etulsa vikamebʼal quBʼaal Jesuus sekʼuul, tul aj paʼvetz vet exe tiʼ teesal iqʼij vikʼaxbʼ vitxhiʼoʼl quBʼaal Jesuus, atz u tel vikaqal. 
1CO.11.28	Pet bʼaxa laʼ etulsa sekʼuul kam bʼanel taʼn vetatin vatz quBʼaal Tiuxh. Yaʼne laʼ etetxhbʼu vet u paan, atz laʼ etukʼa u taʼl uuva. 
1CO.11.29	Tan jaʼl uvaʼ yeʼl kuxh tiqleʼm tetxhbʼul u paan s-vatz, atz tukʼal u taʼl uuva, tul juntetz kuxh vet nik tiqʼo tzaan u kʼaxkʼoe s-tiibʼa. Tan yeʼ nik titzʼa s-bʼaxa uvaʼ vaʼl kuxh vet tatin tuchʼ jankʼal inqʼa niman tetz Jesuus. 
1CO.11.30	Xaʼtetze mamala kuxh yaabʼ, atz mamala kuxh inqʼa uqlinaʼq kuxh itxhiʼoʼl at sexoʼl. Tul at inqʼa qumol s-niman tetz Jesuus nik motx ikam sexoʼl. 
1CO.11.31	Tan aʼl bʼaʼn uvaʼ junt laʼ qulsa s-qukʼuul kam u qatineʼ. Tul laʼ qujaq qukuya te quBʼaal Tiuxh. Tul yeʼletz laʼ ikuy quBʼaal Tiuxh tul u kʼaxkʼo s-qiibʼa.
1CO.11.32	Pet oqetz nik qoksal s-jik taʼn quBʼaal Tiuxh, atz nik ikʼaxbʼisa oʼ tzitza vatz txʼavaʼ, tul aʼetz isaʼe uvaʼ jit tzum laʼ ijaʼp u yol s-qiibʼa tuchʼ inqʼa xaol, inqʼa jit niman tetz Jesuus uvaʼs laʼ ipal u qʼij saq tzitza vatz txʼavaʼ.
1CO.11.33	Pet tuulbʼaletz uvaʼ laʼ ekʼult etibʼ tiʼ etetxhbʼut u paan, atz tiʼ etukʼat u taʼl uuva, tul laʼ motx etxʼebʼ etibʼ sevatzaq. Tul vaʼlxh laʼ etetxhbʼutaʼ. 
1CO.11.34	Atz oqetz at ex, uvaʼ kamy ex t-vaʼy, tul aʼl txʼaʼon tzaan ex tetotzotz. Echetz yeʼ laʼ eteesat iqʼije u quBʼaal Jesuus tuchʼ inqʼa kantxhaq uvaʼ nik ebʼaneʼ uvaʼs laʼ motx emolt etibʼ. Atz echetz yeʼ laʼ ekʼaxbʼisale taʼn quBʼaal Tiuxh.
1CO.11.34	Ateletz kuxh jolt yol uvaʼ yeʼ qat val bʼen. Pet yaʼn laʼ valt inuqul sete uvaʼs laʼ vaqʼbʼ sexoʼl.
1CO.12.1	Jankʼal ex inmol s-niman tetz Jesuus, nik insaʼeʼ laʼ etootzaqi tel inqʼa txumbʼal uvaʼ nik qutxʼol ibʼanax taʼn viTiuxhil Tiuxh. 
1CO.12.2	Nik enatxheʼe tuulbʼal uvaʼs, aʼ nikich enima inqʼa bʼitichla tiuxh, tan tira elnaʼqich ex t-bʼey vatz quBʼaal Tiuxh. Tan nikich kuxh etaqʼ etibʼ bʼokʼtziiloq tiʼ etok bʼen tiʼ inatxhkʼuulal inqʼa bʼitichla tiuxh, inqʼa yeʼ nik iyoloneʼ.
1CO.12.3	Pet toqetz vaqʼ etootzaqi tiʼ kam tilix jaʼl uvaʼ nik itxakunsal taʼn viTiuxhil Tiuxh. Tan yeʼl paqul laʼ tala uvaʼ: —Kamoq el Jesuus, —chaq koq oq uvaʼ at viTiuxhil Tiuxh t-taanima. Pet: —Aʼ vet Jesuus inBʼaal, —chich vet u xaol uvaʼ at vet viTiuxhil Tiuxh tu taanima.
1CO.12.4	Tan nima vatzlen kuxhte inqʼa txumbʼal uvaʼ nik qutxʼol ibʼanaxeʼ uvaʼ nik taqʼ viTiuxhil Tiuxh s-qe. Aloq vaʼl kuxhte viTiuxhil Tiuxh nik aqʼon qiqleʼm tiʼ ibʼanaxeʼ. 
1CO.12.5	Atz nima vatzlen kuxhte inqʼa aqʼon qat taqʼ viTiuxhil Tiuxh s-qe tiʼ ikʼuulal inqʼa niman tetz Jesuus. Poro vaʼl kuxhte u quBʼaal Jesuus nik aqʼon s-qe. 
1CO.12.6	Atz nima vatzlen kuxhte inqʼa bʼanoʼm laʼ qutxʼol ibʼanax taʼn viTiuxhil Tiuxh, poro vaʼl kuxhte u quBʼaal Tiuxh nik aqʼon qiqleʼm jatvaʼl oʼ, inqʼa nik bʼanon kamxh invaʼq aqʼon. 
1CO.12.7	Tan aʼ itxaʼk u qiqleʼm jununil oʼ qat taqʼ viTiuxhil Tiuxh uvaʼ laʼ qulotxh jankʼal inqʼa niman tetz Jesuus.
1CO.12.8	Ayaʼletz inqʼa txumbʼal nik qutxʼol ibʼanax s-bʼaʼn taʼn viTiuxhil Tiuxh inqʼaa: At oʼ, aʼ nik taqʼ viTiuxhil Tiuxh s-qe, uvaʼ atxh qutxumbʼal s-bʼaʼn, tiʼ talax bʼaʼnla txhaq txumbʼal.
1CO.12.8	Atz at jolt oʼ, aʼ nik taqʼ viTiuxhil Tiuxh s-qe, uvaʼ nik ibʼen inqʼa yol s-qe tiʼ kam uvaʼ toq ibʼan quBʼaal Tiuxh.
1CO.12.9	Atz at jolt oʼ, aʼ nik taqʼ viTiuxhil Tiuxh s-qe, uvaʼ kʼuqlel qukʼuul s-bʼaʼn tiʼ quBʼaal Tiuxh tiʼ ibʼanax inqʼa kaebʼal aanima.
1CO.12.9	Tul at jolt oʼ, aʼ nik taqʼ viTiuxhil Tiuxh s-qe, uvaʼ at qutxumbʼal tiʼ ibʼanax inqʼa yaabʼ bʼaʼn.
1CO.12.10	Atz at jolt oʼ, aʼ nik taqʼ viTiuxhil Tiuxh s-qe, uvaʼ nima vatzlen kuxh inqʼa kaebʼal aanima nik qubʼaneʼ.
1CO.12.10	Atz at jolt oʼ, aʼ nik taqʼ viTiuxhil Tiuxh s-qe, quqʼexsat viyol quBʼaal Tiuxh.
1CO.12.10	Atz at jolt oʼ, aʼ nik taqʼ viTiuxhil Tiuxh s-qe, tootzaqil s-bʼaʼn kam uvaʼ nik tal u xaol, maq tetz quBʼaal Tiuxh, atz maq tetz demoonio.
1CO.12.10	Atz at jolt oʼ, aʼ nik taqʼ viTiuxhil Tiuxh s-qe, quyolon t-jolt yolbʼal uvaʼ jit txhusel koq oʼ s-tiʼ.
1CO.12.10	Atz at jolt oʼ, aʼ nik taqʼ viTiuxhil Tiuxh s-qe, u qel tuul inqʼa yolbʼal inqʼae, tul nik qaleʼ kam nik elkaʼpun.
1CO.12.11	Echetz taʼn kuxh vaʼl viTiuxhil Tiuxh nik aqʼon qiqleʼm tiʼ ibʼanax jatvaʼlxh inqʼa txumbʼal inqʼae. Atz aʼ vet viTiuxhil Tiuxh nik aqʼon inqʼa txumbʼal jabʼistee uvaʼ, aʼ laʼ saʼon taqʼax te junun xaol.
1CO.12.12	Tan ech qatine, oʼ inqʼa niman tetz Jesuus, eche tatin u qutxhiʼoʼl. Tan kʼuxh nima vatzlenxh tatin u qutxhiʼoʼl, poro vaʼl kuxh u qutxhiʼoʼl s-kaqaayil. Echetz qatine s-qukaqaayil kʼatz quBʼaal JesuKriisto. 
1CO.12.13	Tan vaʼl kuxh viTiuxhil Tiuxh qat ok t-qaanima s-qukaqaayil tiʼ qubʼant vaʼl qatin tuchʼ u quBʼaal JesuKriisto. Echetz vaʼl kuxh vet oʼ s-qukaqaayil kʼuxh tijaq imam Israeel, atz kʼuxh inqʼa jit tij imam Israeel, atz kʼuxh inqʼa loqʼel tok tiʼ aqʼon, atz kʼuxh inqʼa jit loqʼel tok tiʼ aqʼon. Tan vaʼl kuxh qat qukʼult viTiuxhil Tiuxh uvaʼs qat qubʼen s-niman tetz Jesuus.{*}
1CO.12.14	Echetz bʼanel taʼn u qatine, oʼ inqʼa niman tetz Jesuus, eche u qutxhiʼoʼl. Tan jit vaʼl koq kuxh tatin u qutxhiʼoʼl, pet nima vatzlen kuxh elnaʼq tatineʼ. 
1CO.12.15	Eche u qoq, tan eche uvaʼ ech koq laʼ tal s-eche: —Tan jit in qʼabʼ. Echetz jit in tetz u txhiʼoʼl, —oq chaqe. Tan bʼane jitetz koq txeyel tibʼ u qoq tuchʼ u qutxhiʼoʼl, oq ech laʼ tale.
1CO.12.16	Atz echate u quxichin, tan eche uvaʼ ech koq laʼ tal s-eche: —Tan jit in bʼaqʼ vatz. Echetz jit in tetz u txhiʼoʼl, —oq chaqe. Tan bʼane jitetz koq txeyel tibʼ u quxichin tuchʼ u qutxhiʼoʼl, oq ech laʼ tale.
1CO.12.17	Atz echetze uvaʼ bʼaqʼ vatz koq kuxh u qutxhiʼoʼl s-kaqaayil, tul yeʼletz qabʼibʼale ati. Atz xichin koq kuxh u qutxhiʼoʼl s-kaqaayil, tul yeʼletz laʼ qunatxh itxʼumal invaʼq kame.
1CO.12.18	Pet quBʼaal Tiuxh qat oksan txhaq vatzul u qutxhiʼoʼl tal uvaʼ, aʼ qat saʼon toksataʼ. 
1CO.12.19	Echetze uvaʼ vatzul koq kuxh u qutxhiʼoʼl, tul yeʼletz u qutxhiʼoʼle tzʼeqele. 
1CO.12.20	Kʼuxhetz nima vatzlenxh tiqʼot tibʼ u qutxhiʼoʼl, poro vaʼl kuxh vet s-kaqaayil.
1CO.12.21	Tan yeʼ laʼ utxhi uvaʼ ech koq laʼ tal u bʼaqʼ quvatz te u quqʼabʼ s-eche: —Yeʼl axh nik atxakun s-ve, —chaq koq. Atz yeʼ laʼ utxhi uvaʼ ech koq laʼ tal u quviʼ te inqʼa qoq s-eche: —Yeʼl ex nik etxakun s-ve, —chaq koq. 
1CO.12.22	Pet jatvatzul u qutxhiʼoʼl uvaʼ yeʼ kuxh nik qoksa s-tuul, eche yeʼl itxakunbʼal s-quvatz, tul aʼetz uvaʼe, tira at itxakunbʼal s-bʼaʼn. 
1CO.12.23	Atz jabʼiste u qutxhiʼoʼl uvaʼ jit josqʼil tiloneʼ, tul aʼetz inqʼae, nik quviqe. Atz jabʼiste u qutxhiʼoʼl uvaʼ chʼixvebʼal laʼ qukʼutxhtaʼ, tul aʼetz inqʼae, nikxh qutxhabʼa ikutxuxeʼ. 
1CO.12.24	Pet jabʼiste u qutxhiʼoʼl uvaʼ josqʼil tilixeʼ, tan yeʼxhkam nik qukutxeʼ. Echetz itxhabʼaxh quBʼaal Tiuxh ikaj u qutxhiʼoʼl, tan taqʼ tiqleʼm jabʼiste u qutxhiʼoʼl uvaʼ yeʼxh jankʼal tiqleʼm tatin s-quvatz. 
1CO.12.25	Echetz itxhabʼaxh quBʼaal Tiuxh ikaj u qutxhiʼoʼl, tan eela kuxh tiqleʼm s-vatzaq ibʼana. Atz eelaxh nik motx ilotxht tibʼ s-vatzaq. 
1CO.12.26	Tan oq laʼ kʼaxbʼ invaʼq u qutxhiʼoʼl, tul aalatxh nik motx itxhoʼneʼ. Atzoq laʼ oksal iqʼij invaʼq u qutxhiʼoʼl, tul aalatetzxh nik motx ichiibʼ s-vatzaq.
1CO.12.27	Echatetz kuxh qatine s-quvatzaq, oʼ inqʼa niman tetz Jesuus, eche tatin txhaq vatzul u qutxhiʼoʼl. Tan vaʼl kuxh vet oʼ s-tuchʼ, aloq at qaqʼon, atz at qutxumbʼal jununil oʼ qat ibʼana. 
1CO.12.28	Tan quBʼaal Tiuxh saʼon taqʼax txhaq vatzul inqʼa aqʼon xoʼl inqʼa niman tetz. Tan bʼaxa tzij toksa quBʼaal Tiuxh inqʼa apoostol sitxhaq tiʼ ipaxsal viyol; yaʼne inqʼa nik kʼulun viyol quBʼaal Tiuxh, tul nik taleʼl; yaʼne inqʼa txhusul tetz viyolbʼal quBʼaal Tiuxh; yaʼne inqʼa bʼanolaq kaebʼal aanima; yaʼne inqʼa nik bʼanon bʼaʼn inqʼa yaabʼ; yaʼne inqʼa lotxhonal; yaʼne inqʼa ilol tetz inqʼa aqʼon xoʼl inqʼa niman tetz Jesuus; yaʼne inqʼa nik iyolon tinjolt yolbʼal uvaʼ jit txhusel koq s-tiʼ.
1CO.12.29	Echetz jit ayaʼlaqxh apoostol. Atz jit ayaʼl nik kʼulun iyol quBʼaal Tiuxh, tul laʼ taleʼl. Atz jit ayaʼl txhusul tetz viyolbʼal quBʼaal Tiuxh. Atz jit ayaʼl bʼanol kaebʼal aanima. 
1CO.12.30	Atz jit ayaʼl laʼ bʼanon bʼaʼn inqʼa yaabʼ. Atz jit ayaʼl nik iyolon tinjolt yolbʼal uvaʼ jit txhusel s-tiʼ. Atz jit ayaʼl nik tel tuul inqʼa yolbʼal uvaʼ nik tal inqʼa xaol tinjolt yolbʼal uvaʼ jit txhusel koq s-tiʼ. 
1CO.12.31	Pet atxhvavaq ibʼanax inqʼa txumbʼal uvaʼ nik taqʼ viTiuxhil Tiuxh uvaʼ sibʼ itxakunbʼal xoʼl inqʼa niman tetz Jesuus.
1CO.12.31	Pet toq intxhus ex tiʼ vaʼt u bʼaʼnla txumbʼal uvaʼ tira palnaʼq viʼ inqʼa qat vall sete. Tul ech toq inbʼan tiʼ etxhusuxeʼ, eche tiqʼot invaʼq xaol bʼey vatz joltoʼq imol.
1CO.13.1	Kʼuxhetz nik inyolon tiyolbʼal jolt tenam, atz kʼuxh tinjolt yolbʼal uvaʼ jit txhusel koq in s-tiʼ, kʼuxh vaʼq yolbʼal nik iyolbʼe inqʼa aanxel, poro oq yeʼl vaanima tiʼ vinmol, tul yeʼxhkametz intxaʼke.
1CO.13.1	Echetz kuxh ine, eche invaʼq kam uvaʼ vekʼeʼkʼany kuxhtuʼ, atz eche invaʼq txhʼitxhʼ uvaʼ aʼl kuxh nik itxhʼenexeʼ.
1CO.13.2	Atz kʼuxhetz nik taqʼ viTiuxhil Tiuxh intxumbʼal, tiʼ uvaʼ nik inkʼul viyol quBʼaal Tiuxh, tul nik val eluʼl, poro oq yeʼl vaanima tiʼ vinmol, tul yeʼxhkametz intxaʼke.
1CO.13.2	Atz kʼuxh laʼ el in tuul jankʼal inqʼa txumbʼal uvaʼ yaʼn nik taqʼ quBʼaal Tiuxh ootzaqiloq s-txheel; atz kʼuxh atxh vootzaqibʼal s-tiʼ s-kaqaayil; atz kʼuxh kʼuqlelxh inkʼuul tiʼ quBʼaal Tiuxh, tul laʼ oleʼv vet in tiʼ ijalpul el inqʼa vitz t-tatibʼal, poro oq yeʼl vaanima tiʼ vinmol, tul yeʼxhkametz intxaʼke.
1CO.13.3	Atz kʼuxh laʼ injatxeʼl jankʼal inqʼa kamaq vetz te inqʼa meebʼaʼ; atz kʼuxh laʼ vaqʼ vibʼ tzʼeʼsaloq el tiʼ inimal viyolbʼal quBʼaal Tiuxh, poro oq yeʼl vaanima tiʼ vinmol, tul yeʼxhkametz invaʼq intxʼaqaʼme s-tiʼ.
1CO.13.4	Pet oq atxh vaanima tiʼ vinmol, toqetz intxʼol inkotxʼt invatze, kʼuxh kamxh laʼ ulbʼel in.
1CO.13.4	Oqetz atxh vaanima tiʼ vinmol, toqetz inkʼutxh bʼaʼnile s-te.
1CO.13.4	Oqetz atxh vaanima tiʼ vinmol, tul yeʼletz txhiʼtxhoile sinkʼatza s-tiʼ.
1CO.13.4	Oqetz atxh vaanima tiʼ vinmol, tul yeʼletz oksa qʼijile sinkʼatza; atz yeʼlatetz ine laʼ vaqʼ bʼen vibʼ s-nim viʼ inqʼa inmol.
1CO.13.5	Oqetz atxh vaanima tiʼ vinmol, tul jitetz kuxh in aj tial kʼuule laʼ ibʼana.
1CO.13.5	Oqetz atxh vaanima tiʼ vinmol, tul jit kuxh taʼn in laʼ vitzʼa vibʼ tiʼ kam uvaʼ nik insaʼ sinjunal.
1CO.13.5	Oqetz atxh vaanima tiʼ vinmol, tul jitetz nal kuxh laʼ tul inviʼe s-te.
1CO.13.5	Oqetz atxh vaanima tiʼ vinmol,
1CO.13.5	tul yeʼletz kʼaʼnale laʼ inkol t-vaanima s-tiʼ.
1CO.13.6	Oqetz atxh vaanima tiʼ vinmol, tul yeʼletz ine laʼ chiibʼ in, tiʼ uvaʼ jitxh inuqul laʼ bʼanax te vinmol, pet aʼ laʼ chiibʼ in, tiʼ uvaʼ aʼxh vinuqul laʼ bʼanax s-te.
1CO.13.7	Oqetz atxh vaanima tiʼ vinmol, tul toq inkotxʼ invatze te vitxumbʼal.
1CO.13.7	Oqetz atxh vaanima tiʼ vinmol, tul ayaʼletz kuxh inqʼa bʼaʼne laʼ inqej s-tiʼ; pet jit nal kuxh laʼ inqej invaʼq kantxhaqe s-tiʼ.
1CO.13.7	Oqetz atxh vaanima tiʼ vinmol, tul aʼetz laʼ intxʼebʼe vibʼant u bʼaʼn.
1CO.13.7	Oqetz atxh vaanima tiʼ vinmol, tul tetxhaletz kuxh toq intxʼoleʼe kʼuxh kamxh laʼ ulbʼel in taʼn.
1CO.13.8	Tan yeʼl paqule laʼ tanatxhi uvaʼ atxh qaanima tiʼ qumol kʼuxh kamxh laʼ palk oʼ.
1CO.13.8	Pet vikʼulux viyol quBʼaal Tiuxh, atz u talax el, tan laʼ yaʼi.
1CO.13.8	Atz laʼat yaʼ iyolbʼel inqʼa yolbʼal uvaʼ jit txhusel koq oʼ s-tiʼ.
1CO.13.8	Atz kʼuxh inqʼa txumbʼal, inqʼa yaʼn nik taqʼ quBʼaal Tiuxh ootzaqiloq s-txheel, tan laʼat sotzi.
1CO.13.9	Tan kʼuxh oʼ inqʼa s-txheel, tan yeʼxh jankʼal qootzaqle.
1CO.13.9	Atz kʼuxh viyol quBʼaal Tiuxh uvaʼ nik qukʼuleʼ, tan yeʼxh jankʼal nik taqʼ qootzaqi, tul nik quqʼexsa.
1CO.13.10	Pet laʼ nal opoon vaʼl qʼij uvaʼs laʼ qujalp vet s-bʼaʼn taʼn quBʼaal Tiuxh.
1CO.13.10	Yaʼne laʼ tzoqp vet qootzaqit tiʼ jankʼal bʼiil vatziʼ qootzaqle.
1CO.13.11	Tuulbʼaletz uvaʼs xaakich kuxh in, tul iyolonich neʼ xaak inyoloneʼ.
1CO.13.11	Atz titzʼabʼalich neʼ xaak vitzʼabʼal.
1CO.13.11	Tul aʼ kuxh saatxh nikich vitzʼa.
1CO.13.11	Pet bʼenetz vet in s-vinaq, tul vaqʼ vet ka vinnitxaʼitbʼal.
1CO.13.12	Pet s-txheel, tan bʼiil kuxh inqʼa yol nik qileʼ.
1CO.13.12	Tan ech kuxh nik qilt, eche qilt quvatz t-invaʼq espeejo uvaʼ poel kuxhtuʼ.
1CO.13.12	Pet laʼ opoon invaʼl qʼij uvaʼs laʼ qootzaqi vet s-kaqaayil.
1CO.13.12	Tan ech laʼ qilt vet, eche laʼ tilt tibʼ quvatz s-quvatzaq.
1CO.13.12	Pet eche in s-txheel, tan bʼiil kuxh vootzaqle.
1CO.13.12	Pet opoon nal vaʼl qʼij uvaʼ laʼ vootzaqi vet s-kaqaayil taʼn quBʼaal Tiuxh, yaʼne laʼ vootzaqi vet s-bʼaʼn, eche uvaʼ tootzaqit in quBʼaal Tiuxh.
1CO.13.13	Atetz oxvaʼl inqʼa bʼaʼnil uvaʼ bʼenamen laʼ qubʼantaʼ.
1CO.13.13	Vaʼletze uvaʼ: Kʼuqloq qukʼuul tiʼ quBʼaal Tiuxh tiʼ kaqaayil inqʼa laʼ qubʼan s-vatz.
1CO.13.13	Vaʼtetze uvaʼ: Qutxʼebʼon tiʼ tul u quBʼaal Jesuus.
1CO.13.13	Atz vaʼtetze uvaʼ: At qaanima tiʼ qumol laʼ ibʼana.
1CO.13.13	Aloq aʼxh palnaʼq tiqleʼm uvaʼ atxh qaanima tiʼ u qumol laʼ ibʼana viʼ kaʼt inqʼae.
1CO.14.1	Aʼetz ebʼan uvaʼ atoqxh etaanima tiʼ vemol. Tul bʼanvaq yaʼl tiʼ ejaqt te quBʼaal Tiuxh tiʼ kam inqʼa txumbʼal nik taqʼ viTiuxhil Tiuxh te inqʼa niman tetz Jesuus. Poro aʼxh ebʼan yaʼl tiʼ u txumbʼal tiʼ etabʼit inqʼa iyol quBʼaal Tiuxh, tul laʼ etaleʼl.
1CO.14.2+1CO.14.3	Niketz val ebʼant yaʼl tiʼ etabʼit viyol quBʼaal Tiuxh, tul laʼ etaleʼl. Tan aʼ uvaʼe, jikxh nik motx ibʼen te inqʼa niman tetz Jesuus. Tul nik ichʼij tatin kʼatz quBʼaal Tiuxh taʼn. Atz aʼ uvaʼe, nik aqʼon itial; atz nik kʼuqbʼan ikʼuul.
1CO.14.2+1CO.14.3	Pet jaʼl inqʼa nik iyolon t-jolt yolbʼal uvaʼ jit jaʼl nik txhusun s-tiʼ, tan jit te inqʼa xaole nik yolonka. Pet aʼ u taanxelale nik iyolon te quBʼaal Tiuxh. Tul yeʼxhabʼil invaʼq nik ibʼen s-te kam uvaʼ nik tal u xaol. Tan aʼ nik tal u xaol, inqʼa yol uvaʼ yeʼxhabʼil ootzaqin tetz, inqʼa yol uvaʼ, aʼ viTiuxhil Tiuxh nik alon eluʼl. 
1CO.14.4	Atz jaʼl uvaʼ nik iyolon tinjolt yolbʼal uvaʼ jit jaʼl nik txhusun s-tiʼ, tul ijunaletz kuxhte nik ichʼijsa tibʼ kʼatz quBʼaal Tiuxh s-tuchʼ.
1CO.14.4	Petetz u xaol uvaʼ nik abʼin inqʼa iyol quBʼaal Tiuxh, tul nik taleʼl, tan aʼ nik ilotxh inqʼa niman tetz Jesuus tiʼ ichʼij kʼatz quBʼaal Tiuxh. 
1CO.14.5	Echetz josqʼilxhtuʼ uvaʼ jankʼal koqxh ex, laʼ yolon ex tinjolt yolbʼal uvaʼ jit jaʼl laʼ txhusun ex s-tiʼ. Pet aloq aʼ sibʼxh nik insaʼeʼ uvaʼ, aʼ koqxh laʼ etabʼi inqʼa iyol quBʼaal Tiuxh, tul laʼ etaleʼl. Tan sibʼ itxakunbʼal u talax eluʼl viyol quBʼaal Tiuxh viʼ viyolbʼel in jolt yolbʼal uvaʼ yeʼxhabʼil nik txhusun utxhchil s-tiʼ. Pet bʼaʼnatetz kuxh u yol uvaʼ laʼ iyolbʼe u xaol inqʼa yolbʼal uvaʼ yeʼxhabʼil nik txhusun s-tiʼ, oq uvaʼ aʼe, laʼ alon eluʼl kam nik tal inqʼa yol. Echetz laʼ ichʼije inqʼa niman tetz Jesuus kʼatz quBʼaal Tiuxh taʼn.
1CO.14.6	Pet toq val sete, ex inmol s-niman tetz Jesuus, qal kuxhte, s-tiʼ uvaʼ laʼ aqʼbʼ in sexoʼl. Tul laʼ xeʼt in yolon tinjolt yolbʼal uvaʼ yeʼ etootzaqle. Tul oq jitoq laʼ val inuqul sete kam nik elkaʼpun, tul kametz koq laʼ taqʼ sete. Pet tetxhal laʼ val eluʼl u tokebʼal, kʼuxhetz aʼ laʼ val sexoʼl kam uvaʼ nik ikʼutxh quBʼaal Tiuxh s-ve, atz kʼuxh aʼ laʼ val invaʼq yol uvaʼ nik isaʼ quBʼaal Tiuxh tootzaqileʼ, atz kʼuxh aʼ laʼ val sexoʼl kam uvaʼ toq utxhoq, atz kʼuxh aʼ laʼ val sexoʼl vaʼtoʼq txhusbʼal. Poro aʼxh laʼ valvat inuqul sete t-veyolbʼal.
1CO.14.7	Jankʼaletze inqʼa kam inqʼa nik iqʼooxeʼ, atz inqʼa nik toqʼsaleʼ, tan nik kuxh ikʼul tetz, eche u aj, atz eche u aarpa. Tan oq yeʼ laʼ aqʼax eluʼl u jalbʼal tibʼ iqul, tul keʼchetz koq laʼ qabʼitaʼ kam nik tal tuchʼ u toqʼsaleʼ.
1CO.14.8	Qal kuxh s-tiʼ, jankʼal eche toqʼsal u trompeeta tiʼ isikʼlel sol tiʼ txhʼaʼo. Tan oq vaʼten viqultzil u trompeeta laʼ aqʼax eluʼl, tul keʼchetz laʼ ibʼant inqʼa sol tutxh tiʼ ibʼen bʼan txhʼaʼo.
1CO.14.9	Echetze ex. Oq yeʼ laʼ etzanbʼa eluʼl inqʼa yol uvaʼ laʼ tabʼi inqʼa xaol, tul ¡keʼchetz laʼ ibʼen te inqʼa xaol kam uvaʼ nik etaleʼ! Pet tiʼ kaqiqʼ kuxh vete laʼ bʼenk inqʼa yol, inqʼa laʼ etala, oq yeʼ nik etal vinuqul.
1CO.14.10	Tan jatvatzul kuxh yolbʼal at vatz u txʼavaʼ. Tul at koq invaʼq uvaʼ yeʼl itxumbʼalil. Pet at itxumbʼalil junun inqʼa yolbʼal. 
1CO.14.11	Oqetz yeʼ nik ibʼen s-ve kam nik tal u yol uvaʼ nik talaxeʼ, tul eelaetz kuxh vet vatine tuchʼ invaʼq u xaol uvaʼ vaʼten tenam tzajnaʼqle. Tul echatetz kuxh vet uvaʼe nik alon inqʼa yol, tan eelaetz kuxh vete s-tuchʼ uvaʼ vaʼten vet tenam tzajnaʼql sinvatz.
1CO.14.12	Echetze ex, ex inqʼa tzʼeʼyxh ex tiʼ ikʼulux inqʼa txumbʼal uvaʼ nik taqʼ viTiuxhil Tiuxh, aʼetz nik val sete uvaʼ aʼxh eyaʼluvat etibʼ tiʼ ijaqax te quBʼaal Tiuxh tiʼ jabʼiste inqʼa txumbʼal laʼ chʼij inqʼa niman tetz Jesuus kʼatz quBʼaal Tiuxh taʼn.
1CO.14.13	Echetz nik valte, jaʼl inqʼa nik iyolon tinjolt yolbʼal uvaʼ jit txhusel s-tiʼ, tul ijaq te quBʼaal Tiuxh uvaʼ laʼ tal eluʼl inuqul kam tokebʼal u yol uvaʼ nik taleʼ. 
1CO.14.14	Tan oq laʼ innatxh Tiuxh tinjolt yolbʼal uvaʼ yeʼxhabʼil ootzaqin tetz, tul aʼetz kuxh u vaanxelale nik natxhon Tiuxh. Pet yeʼ nik ibʼen s-ve kam uvaʼ nik valeʼ.
1CO.14.15	Pet aʼ nik val uvaʼ aʼlat bʼaʼn laʼ qunatxh Tiuxh tuchʼ yolbʼal uvaʼ taʼnxh u qaanxelal ootzaqin tetz. Atz aʼlat bʼaʼn laʼ qunatxh Tiuxh tuchʼ u qitzʼabʼal, tul tuchʼ yol uvaʼ laʼ bʼen s-qe. Atz aʼlat bʼaʼn laʼ qubʼitzle quBʼaal Tiuxh tuchʼ u yolbʼal uvaʼ taʼnxh u qaanxelal ootzaqin tetz. Atz aʼlat bʼaʼn laʼ qubʼitzle quBʼaal Tiuxh tuchʼ u yolbʼal uvaʼ taʼnxh u qitzʼabʼal ootzaqin tetz.
1CO.14.16	Pet qal kuxhte s-tiʼ uvaʼ at vaʼq xaol uvaʼ taʼnxh nik inatxhkʼuulavat Tiuxh tuchʼ taanxelal. Tul laʼ okaʼp vaʼt xaol uvaʼ yiqxh bʼen kuxh tabʼi u yol uvaʼ nik talaxeʼ. Tul saʼ koq bʼen s-te kame u txumbʼal uvaʼ nik taqʼ viTiuxhil Tiuxh. Tul laʼ tabʼi vinatxhkʼuulan u xaol tiʼ taqʼt taʼntiuxh te quBʼaal Tiuxh. Tul: —Echxhte qʼaoq, —chaq koq. Tan laʼ koq bʼen s-te. 
1CO.14.17	Bʼantan natxho Tiuxhe qʼaoq uvaʼ nik ebʼaneʼ. Poro yeʼl vemol nik ichʼij kʼatz quBʼaal Tiuxh taʼn venatxht Tiuxh.
1CO.14.18	Niketz vaqʼ taʼntiuxh te quBʼaal Tiuxh, tiʼ uvaʼ nik inyolon tinjolt yolbʼal uvaʼ jit txhusel in s-tiʼ. Tul kamal aʼ, in palnaʼq inyolon tinjolt yolbʼal seviʼ sekaqaayil. 
1CO.14.19	Pet aloq aʼl bʼaʼn sinvatz uvaʼ laʼ val oʼvoʼq yol sexoʼl uvaʼ laʼ bʼen inuqul sete tiʼ etxhusuxeʼ, viʼ uvaʼ laʼ val lavoq mil (10,000) yol tinjolt yolbʼal uvaʼ yeʼ laʼ bʼen sete.
1CO.14.20	Toqetz val sete, ex inmol s-niman tetz Jesuus, jit ech etitzʼabʼal ebʼan, eche titzʼabʼal nitxaʼ tiʼ eyojt etibʼ tiʼ inqʼa txumbʼal uvaʼ nik taqʼ viTiuxhil Tiuxh. Pet aʼl bʼaʼn ech etitzʼabʼal ebʼan, eche inqʼa neʼ uvaʼ yeʼl bʼeeq paʼv nik titzʼa ibʼanaxeʼ. Tul txhabʼavaqxh ebʼen tiʼ vetxumbʼal, atz ech ex ebʼan tiʼ vetatin tuchʼ vetxumbʼal, eche vaʼq qʼesla aanima. 
1CO.14.21	Tan ech tzʼibʼamal ka t-inqʼa bʼekʼbʼal s-eche:
1CO.14.21	—«Laʼ intxakunsa jolt xaol
1CO.14.21	uvaʼ laʼ yolon te vintenam
1CO.14.21	tinjolt yolbʼal
1CO.14.21	tiʼ toksal t-bʼey.
1CO.14.21	Laʼ inkʼam itziʼ inqʼa xaol
1CO.14.21	uvaʼ jit intenam.
1CO.14.21	Tul jitoq tuchʼ
1CO.14.21	inqʼa yolbʼal inqʼae
1CO.14.21	toq motx tabʼivat in,»
1CO.14.21	chich quBʼaal Tiuxh,
1CO.14.21	—chich u yol.
1CO.14.22	Echetz nik valte sete oq laʼ yolbʼel jolt yolbʼal sexoʼl uvaʼ jit jaʼl nik txhusun, tul kʼutxhbʼaletz tetze vatz inqʼa jit niman tetz Jesuus uvaʼ at viTiuxhil Tiuxh sexoʼl. Echetz laʼ motx titzʼataq tibʼe t-inqʼa ipaʼv. Pet jitxh aʼ laʼ txakunk s-bʼaʼn te inqʼa niman tetz Jesuus.
1CO.14.22	Pet oq laʼ alax el viyol quBʼaal Tiuxh sexoʼl tu yolbʼal uvaʼ laʼ bʼen sete, tul seteetze, ex inqʼa niman tetz Jesuus, nik altxhika. Pet jitetz te inqʼa xaole, inqʼa jit niman tetz Jesuus.
1CO.14.23	Pet qaletz kuxh s-tiʼ, eche uvaʼ vaʼlxh molel etibʼ t-invaʼq atibʼal. Tul jankʼal ex la xeʼt ex yolon tinjolt yolbʼal uvaʼ yeʼ ootzaqimal. Tul oq laʼ okaʼp xaol sexoʼl uvaʼ yeʼx okoq s-niman tetz Jesuus, tul oq yeʼ tootzaq kam talax inqʼa txumbʼal uvaʼ nik taqʼ viTiuxhil Tiuxh, tul tiraetz yeʼ laʼ motx tabʼi kam inqʼa nik eyolbʼe. Tul: —Aʼebʼ kʼulelaq iviʼ, —chaq vet setiʼ.
1CO.14.24	Pet oqetz aalatxh ex sebʼt ex tiʼ talax el viyol quBʼaal Tiuxh teyolbʼal, tul laʼ okaʼp vaʼq u xaol sexoʼl uvaʼ yeʼx okoq s-niman tetz Jesuus, atz yeʼx tootzaqibʼal, tul aalatetzxh laʼ etok vete tiʼ ibʼokʼtziileʼ tiʼ titzʼat tibʼ t-inqʼa ipaʼv. Atz aalatetzxh laʼ etok vete tiʼ talax s-te uvaʼ laʼxh aqʼax kuʼ yol tinuqul s-tiʼ, tiʼ inqʼa ipaʼv. 
1CO.14.25	Echetz laʼ ibʼene s-te uvaʼ tootzaq quBʼaal Tiuxh kam inqʼa paʼv kolel tu taanima. Tul laʼ ijoqbʼa tibʼ tiʼ inatxhkʼuulal Tiuxh. Tul laʼ tal vet inuqul uvaʼ nuqlaxh yol uvaʼ at quBʼaal Tiuxh sexoʼl.
1CO.14.26	Pet aʼetz toq val sete, ex inmol s-niman tetz Jesuus, uvaʼs laʼ ekʼult etibʼ tiʼ inatxhax Tiuxh, tul aʼl bʼaʼn uvaʼ laʼ elotxh etibʼ tiʼ echʼij kʼatz quBʼaal Tiuxh. Tul at ex laʼ bʼitz ex; atz at ex laʼ txhusun ex; atz at ex laʼ yolon ex tinjolt yolbʼal; atz at ex laʼ alon el inuqul kam uvaʼ laʼ alax tinjolt yolbʼal; atz at ex laʼ alon el kam uvaʼ laʼ ikʼutxh quBʼaal Tiuxh sete. Echetz aʼ ebʼan jankʼal uvaʼ laʼ txakun tiʼ ilotxhox inqʼa niman tetz Jesuus tiʼ ichʼij kʼatz quBʼaal Tiuxh. 
1CO.14.27	Oqetz nimalen ex laʼ yolon ex tinjolt yolbʼal, pet aloq taʼn kuxh kaʼvaʼl ex laʼ yolon ex, tul junun laʼ eyoloneʼ. Atzoqetz oxvoʼq ex qʼaoq laʼ yolon ex, tul taʼne. Tul tetxhalxh at invaʼl sexoʼl uvaʼ laʼ alon eluʼl inuqul. 
1CO.14.28	Pet oqetz yeʼl invaʼq sexoʼl uvaʼ laʼ alon el inuqul kam uvaʼ laʼ alax sexoʼl tinjolt yolbʼal, tul aʼletz kuxh laʼ yaʼ uvaʼ nik iyolon tinjolt yolbʼal sexoʼl, ex inqʼa niman tetz Jesuus. Tul aʼ kuxh laʼ yolonk vet te quBʼaal Tiuxh. Tul ant kuxh vet tetz sijunal laʼ ibʼana.
1CO.14.29	Echatetz kuxh exe, uvaʼ laʼ alon el viyol quBʼaal Tiuxh. Tan laʼ utxhi uvaʼ at kaʼoxvoʼq ex laʼ alon. Pet joltetz vet ex laʼ abʼin inuqul u yol oq uvaʼ antxhte, oq aʼxh u quBʼaal Tiuxh nik aqʼon ootzaqiloq. 
1CO.14.30	Qaletz kuxh, s-tiʼ uvaʼ, at vaʼq xaol txaklele, tul sebʼt talt vaʼq yol tinjolt yolbʼal uvaʼ jit txhusel s-tiʼ. Yaʼne laʼ ikʼutxh vet quBʼaal Tiuxh vaʼt yol tu yolbʼal uvaʼ ootzaqimal etaʼn te invaʼt u xaol uvaʼ kʼuqlele. Laʼetz yaʼ vet uvaʼ sebʼt tiʼ talax u yol s-bʼaxa, tul aʼ vet vikaʼv laʼ xeʼt tiʼ talax jolt u yol tu yolbʼal uvaʼ ootzaqimal etaʼn. 
1CO.14.31	Tan laʼ utxhi laʼ etaleʼl viyol quBʼaal Tiuxh sekaqaayil, poro junun laʼ motx eyoloneʼ, jit vaʼl kuxh laʼ exeʼt yolon. Echetz kaqaayil exe laʼ txhabʼan, atz kaqaayil ex laʼ txhej etial taʼn. 
1CO.14.32	Tan jaʼl uvaʼ aqʼel txumbʼal s-te tiʼ talteʼl viyol quBʼaal Tiuxh, tan at tiqʼabʼ uvaʼ laʼ tala, atzoq laʼ imaq tibʼ tiʼ talaxeʼ. 
1CO.14.33	Tan jit aʼ isaʼ quBʼaal Tiuxh uvaʼ tal txhaq kuxh laʼ motx etal s-te, atz kamaq kuxh laʼ motx ebʼana. Pet aʼ isaʼ quBʼaal Tiuxh uvaʼ jikxh laʼ motx ebʼen tiʼ ibʼanaxeʼ.
1CO.14.33	Tan ech bʼanel taʼne xoʼl jankʼal inqʼa niman tetz Jesuus, inqʼa nik motx ikʼul tibʼ tuulbʼal inqʼa tenam. 
1CO.14.34	Tan yeʼl inqʼa ixoq nik motx itzaqʼbʼ tiʼ yol tuulbʼal uvaʼ nik talax el vaʼl viyol quBʼaal Tiuxh. Tan yeʼ laʼ utxh iyoloneʼ. Pet laʼ motx inima inqʼa ixoq inqʼa iqʼon iviʼ, tan ech uvaʼe tzʼibʼamal ka t-inqʼa bʼekʼbʼal. 
1CO.14.35	Pet oqetz at vaʼq yol uvaʼ nikaq isaʼ tabʼil te vitzumel, tul een laʼ bʼen tabʼivat t-totzotz. Tan kantxhaq kuxh tilixeʼ uvaʼ laʼ yolon inqʼa ixoq tiʼ tabʼil vaʼq yol tuulbʼal uvaʼs molel tibʼ inqʼa niman tetz Jesuus.
1CO.14.36	Tan aʼ ikʼulel uvaʼ, aʼ laʼ ebʼan tiʼ vetatin xoʼl inqʼa emol s-niman tetz Jesuus kame uvaʼ xeʼtisamal vet tzaan taʼn inqʼa niman tetz Jesuus tiʼ kam laʼ utxh ibʼanaxeʼ. Tan jit kuxh taʼn sexoʼl nik utxhk u natxho Tiuxh, eche uvaʼe. Echetz nik valte sete uvaʼ, aʼ laʼ ebʼan kam uvaʼ nik ibʼan jolt inqʼa emol s-niman tetz Jesuus tiʼ inatxhax Tiuxh.
1CO.14.37	Jaʼletz ex, uvaʼ at vet etxumbʼal tiʼ talax el viyol quBʼaal Tiuxh, atz jaʼl ex, uvaʼ kam tel kuxh invaʼtoʼq txumbʼal aqʼel sete taʼn viTiuxhil Tiuxh, tul toqetz bʼenoqe sete uvaʼ ibʼekʼoʼm quBʼaal JesuKriisto uvaʼ nik intzʼibʼa opoon sexoʼl. 
1CO.14.38	Pet oqetz jaʼl uvaʼ yeʼ laʼ niman inqʼa yol, inqʼa nik intzʼibʼa opoon sete, tul yeʼlatetz laʼ kʼuluxi.{*}
1CO.14.39	Echetz nik valte sete, ex inmol s-niman tetz Jesuus, uvaʼ bʼantaq yaʼl tiʼ talax el viyol quBʼaal Tiuxh. Tul yeʼ laʼ emaq inqʼa emol tiʼ iyolon tinjolt yolbʼal uvaʼ jit jaʼl nik txhusun s-tiʼ. 
1CO.14.40	Pet jankʼalxh uvaʼ nik ebʼaneʼ, tul bʼanvaq, poro txhabʼavaqxh ebʼen s-tiʼ, atz jikxh ebʼantaʼ.
1CO.15.1	Atz nikatetz insaʼeʼ, jankʼal ex inmol s-niman tetz Jesuus, uvaʼ laʼ etulsa sekʼuul tiʼ inqʼa bʼaʼnla txhaq yol tiʼ Jesuus uvaʼ inpaxsa sexoʼl. Tul motx ekʼul inqʼa bʼaʼnla txhaq yol s-tiʼ, atz il ex nuq txaklel ex s-tuul s-txheel tiʼ inimaleʼ. 
1CO.15.2	Tiʼetz uvaʼ nuqtxaklelxh ex tuulbʼal inqʼa yol, inqʼa motx inpaxsa sexoʼl, tul koleletz vet exe tiʼ yeʼ ebʼen tu kʼaxkʼo tiʼ inqʼa epaʼv. Pet oq jit nuqtxaklel ex tuulbʼal inqʼa yol, tul niketz kuxh ebʼutxh etibʼe tiʼ vaʼtoʼq txhusbʼal.
1CO.15.3	Jankʼal inqʼa txhusbʼal uvaʼ inkʼul kʼatz quBʼaal JesuKriisto tiʼ u itzʼeʼvchil inpaqte, tul antetzxh uvaʼe intxhus sete. Tan sibʼxh tokebʼal uvaʼ intxhus sexoʼl. Tan kam u quBʼaal JesuKriisto tiʼ itxhoox inqʼa qupaʼv. Tan ech uvaʼe tzʼibʼamal ka s-tiʼ t-viyolbʼal quBʼaal Tiuxh uvaʼ ech laʼ palke.
1CO.15.4	Tul muquxetz vitxhiʼoʼl quBʼaal JesuKriisto. Poro titoxv qʼij itzʼeʼvk inpaqte. Tan ech uvaʼe tzʼibʼamich ka s-tiʼ t-viyolbʼal quBʼaal Tiuxh. 
1CO.15.5	Tul antxh Jesuuse uvaʼ ikʼutxh tibʼ te Seefas, atz uvaʼ xamtel ikʼutxh tibʼ te kabʼlaval inqʼa txhusich taʼn. 
1CO.15.6	Yaʼne ikʼutxh tibʼ te jolt niman tetz, inqʼa molelich tibʼ uvaʼ palnaʼqich tatxhul s-oʼvaʼl sieen (500). Atetz inqʼa xaol at s-txheel, atz at inqʼa kamnaʼql veteʼ, inqʼa motx ilon quBʼaal JesuKriisto uvaʼs maʼtich titzʼeʼv inpaqte. 
1CO.15.7	Yaʼne ikʼutxh tibʼ quBʼaal JesuKriisto te Jakoovo. Atz ikʼutxhat tibʼ te inqʼa apoostol s-kaqaayil.{*}
1CO.15.8	Tiyaʼtebʼaletz veteʼ, tul ikʼutxh tibʼ u quBʼaal JesuKriisto s-ve. Tan ech kuxh inbʼan vet tiʼ tilix quBʼaal JesuKriisto, eche ipal iqʼiil talal vaʼq neʼ.
1CO.15.9	Echetz nik innatxheʼ uvaʼ tira txhʼoj kuxh vatz viqleʼm xoʼl inqʼa apoostol. Tul jitoq inkʼulel uvaʼ laʼ alax in s-apoostol, tan tira motx inkʼaxbʼisa inqʼa niman tetz Jesuus, inqʼa chʼexel vet taʼn quBʼaal Tiuxh. 
1CO.15.10	Pet taʼntiuxh te vibʼaʼnil quBʼaal Tiuxh uvaʼ qat taqʼ viqleʼm. Tul jitetz loqʼs koq kuxh qat taqʼ vibʼaʼnil s-ve, pet il vet ivatz qat taqʼlaʼ. Tan qat pay vet u vaqʼon viʼ kaqaayil inqʼa apoostol. Poro jit in qat bʼanon sinjunal, pet quBʼaal Tiuxh qat lotxhon in tuchʼ vibʼaʼnil uvaʼ jit inkʼulel laʼ inkʼula. 
1CO.15.11	Kʼuxhetz in qat paxsan viyolbʼal quBʼaal Tiuxh sexoʼl, atz kʼuxh jolt inqʼa apoostol, poro ant kuxh inqʼa bʼaʼnla txhaq yol tiʼ quBʼaal JesuKriisto qat qal sexoʼl. Tul aʼ uvaʼe, qat motx eqeja.
1CO.15.12	Tul aʼetz nik qupaxsa uvaʼ kʼuxh kam u quBʼaal JesuKriisto, poro itzʼeʼv inpaqte. Tul ¡keʼchetz nik etaltaʼ jolol ex, uvaʼ yeʼl inqʼa kamnaʼq laʼ itzʼeʼv inpaqte! 
1CO.15.13	Tan oqetz yeʼl inqʼa kamnaʼq laʼ itzʼeʼv inpaqte, tul yeʼletz Kriistoe itzʼeʼv inpaqte. 
1CO.15.14	Oqetz yeʼl quBʼaal JesuKriisto itzʼeʼv inpaqte, tul niketz kuxh qubʼutxh qibʼe tiʼ ipaxsal inqʼa bʼaʼnla txhaq yol tiʼ Jesuus. Tul nikatetz kuxh ebʼutxh etibʼe tiʼ iqeex quBʼaal JesuKriisto. 
1CO.15.15	Tul jit taʼne. Atz echetze uvaʼ yeʼl koq quBʼaal JesuKriisto itzʼeʼvsal taʼn quBʼaal Tiuxh, tul tzʼeqol tzietz kuxh oʼe tuchʼ inqʼa yol uvaʼ nik qal sete tiʼ quBʼaal Tiuxh. Tan aʼ nik qal sete uvaʼ quBʼaal Tiuxh itzʼeʼvsan u quBʼaal JesuKriisto inpaqte. Echetze uvaʼ yeʼl koq inqʼa kamnaʼq laʼ itzʼeʼvi, tul yeʼlatetz quBʼaal JesuKriistoe itzʼeʼv inpaqte. 
1CO.15.16	Tan eche uvaʼ yeʼletz koqxh inqʼa kamnaʼq laʼ itzʼeʼv inpaqte taʼn quBʼaal Tiuxh, tul yeʼlatetz JesuKriistoe itzʼeʼv inpaqte taʼn quBʼaal Tiuxh. 
1CO.15.17	Atz yeʼletz koqxh JesuKriisto itzʼeʼv inpaqte, tul niketz kuxh ebʼutxh etibʼe tiʼ iqeex quBʼaal JesuKriisto. Tul tetxhaletz kuxh toq kʼaxbʼoq exe t-inqʼa epaʼv.
1CO.15.18	Atz echatetzebʼ qat ibʼane inqʼa motx niman Jesuus uvaʼs yeʼnaqich motx kamoq, tan qatetzebʼ motx kʼaxbʼisal tiʼ inqʼa ipaʼv. 
1CO.15.19	Oqetz taʼn kuxh tiʼ u qatin tzitza vatz txʼavaʼ qat quqejvat inqʼa bʼaʼnla txhaq yol tiʼ Jesuus, tul yeʼxhkametzebʼ vaʼq kam nik qutxʼebʼeʼ uvaʼ laʼ taqʼ quBʼaal Tiuxh s-qe. Tul txumlebʼaletzebʼ kuxh vet qatineʼ. Tan tira ikʼuleletzxh veteʼ uvaʼ oybʼebʼal kuxh vet quvatz vatz inqʼa xaol, inqʼa jit niman tetz Jesuus.
1CO.15.20	Pet atz itzʼeʼv u quBʼaal JesuKriisto inpaqte, kʼuxh maʼtich ikam veteʼ. Tan aʼ uvaʼe, iqʼon bʼey tiʼ u itzʼeʼvchil, eche imolox u bʼaxa ivatz sevaada. Echetz s-tiʼile tetxhal laʼ itzʼeʼv vet jankʼal inqʼa niman tetz, inqʼa kamnaʼq veteʼ, tan aʼ quBʼaal JesuKriisto bʼaxabʼ s-vatz. 
1CO.15.21	Tan aʼ xeʼtik tzaan u kamchil tiʼ vipaʼvin Adaan, u bʼaxa vinaq. Pet tiʼ invaʼt u Vinaq, aʼe u quBʼaal JesuKriisto, tan aʼ xeʼtik tzaan u titzʼeʼv inqʼa kamnaʼq inpaqte s-kʼatza. 
1CO.15.22	Echetz jankʼalxh inqʼa xaol, inqʼa ant kuxh iqʼomal vitxumbʼal Adaan taʼn, tul kamchil vatz txʼavaʼ kʼaqel taʼn. Pet jankʼal inqʼa xaol, inqʼa laʼ qeon quBʼaal JesuKriisto, tan laʼ itzʼeʼv inpaqte taʼn quBʼaal Tiuxh. 
1CO.15.23	Poro jikxh nik motx ibʼen junun s-tiʼ. Tan bʼaxa qat titzʼeʼv quBʼaal JesuKriisto, eche imolox u bʼaxa ivatz sevaada. Tul xamtel laʼ motx itzʼeʼv inqʼa niman tetz Jesuus inpaqte, uvaʼs laʼ tul quBʼaal JesuKriisto inpaqte; tan aj etz veteʼ.
1CO.15.24	Pet maʼtetz toleʼv vet quBʼaal JesuKriisto tiʼ teesal iqʼij jankʼal inqʼa at tiqleʼm, atz jankʼal inqʼa nik ibʼekʼoneʼ, atz jankʼal inqʼa sibʼ tokebʼal, inqʼa palsan iyol quBʼaal Tiuxh. Tul laʼ opoon vet viyaʼtebʼal u qʼij saq vatz txʼavaʼ. Yaʼne laʼ taqʼ vet ok quBʼaal JesuKriisto jankʼal inqʼa kam tiqʼabʼ quBʼaal Tiuxh. Tul aʼ vet quBʼaal Tiuxh laʼ bʼanon iqʼesalil s-tiibʼa. 
1CO.15.25	Tan tetxhal kuxh laʼ ibʼan quBʼaal JesuKriisto iqʼesalil tiibʼa s-kaqaayil, tetxhal topoon u qʼij tiʼ teesal iqʼij jankʼal inqʼa nik itxhiʼan s-tiʼ. 
1CO.15.26	Tul tetxhaletz vet laʼ oleʼv u quBʼaal JesuKriisto tiʼ iyaʼsal u kamchil, uvaʼ ech tatin, eche vaʼq uvaʼ nik txhʼaʼoin oʼ. Tul aʼetz vet iyaʼtebʼal laʼ ibʼan u quBʼaal JesuKriisto, aʼe, uvaʼ laʼ iyaʼsa vet tutxh kamchil. 
1CO.15.27	Tan ech nik tal viyolbʼal quBʼaal Tiuxh uvaʼ tzʼibʼamal ka s-eche:
1CO.15.27	—Toq ooksa jankʼal
1CO.15.27	inqʼa kam tiqʼabʼ,
1CO.15.27	—chich u yol.
1CO.15.27	Aʼetz nik tal u yol uvaʼ quBʼaal Tiuxh qat oksan kaqaayil inqʼa kam tiqʼabʼ u Kriisto. Atz kʼuxhetz nik taleʼ uvaʼ: —Jankʼal inqʼa kam qat toksa tiqʼabʼ, —chiche, tzanlelxhtuʼ uvaʼ jit ant koqxh quBʼaal Tiuxh nik tal tibʼ. Tan aʼ u quBʼaal Tiuxh qat oksan inqʼa kam tiqʼabʼ u Kriisto.
1CO.15.28	Atetz vet ok jankʼal inqʼa kam s-kaqaayil tiqʼabʼ quBʼaal JesuKriisto, viKʼaol quBʼaal Tiuxh, yaʼne laʼ toksa vet tibʼ quBʼaal JesuKriisto tiqʼabʼ quBʼaal Tiuxh, uvaʼ aqʼon u tiqleʼm s-bʼaxa. Tul taʼn kuxh vet quBʼaal Tiuxh iqʼesal tiibʼa jankʼal s-kaqaayil laʼ ibʼana.
1CO.15.29	Pet at jolol ex inqʼa nik etaqʼax kuʼ xeʼ aʼ sivatzil inqʼa emol s-niman tetz Jesuus, inqʼa yeʼ motx aqʼax kuʼ xeʼ aʼ tuulbʼal uvaʼs itzʼlichaqe. Oqetz ech nik ebʼane, tul ¡kametz s-tiʼil nik etaleʼ uvaʼ yeʼ laʼ itzʼeʼv inqʼa kamnaʼq inpaqte! Echetz yeʼl itxakunbʼal uvaʼ nik ebʼaneʼ, ex inqʼa nik motx ekuʼ xeʼ aʼ sivatzil inqʼa kamnaʼq veteʼ. 
1CO.15.30	Oqetz yeʼ laʼ itzʼeʼv inqʼa kamnaʼq inpaqte, eche uvaʼ nik etaleʼ jolol ex, tul yeʼletz itxakunbʼale uvaʼ bʼiitxhaqul kuxh tuul qupal t-inqʼa itzaʼlal tiʼ qalt inqʼa bʼaʼnla txhaq yol xoʼl inqʼa xaol.
1CO.15.31	Niketz val sete, jankʼal ex inmol s-niman tetz Jesuus, kʼuxh jun qʼij nik talax inyatzʼax el tiʼ talax inqʼa bʼaʼnla txhaq yol sexoʼl. Poro yeʼxhkam nik voksa s-tuul, tan aʼ nik chiibʼisan in veqejtaʼ uvaʼ vaʼl vet eyol tuchʼ JesuKriisto, aʼe u quBʼaal. 
1CO.15.32	Jankʼale uvaʼs motx inyojt vibʼ tuchʼ inqʼa xaol tzitza tu tenam Eefeso tiʼ inpaxsat viyolbʼal quBʼaal Tiuxh, tan ech inbʼan, eche itxhʼaʼoit tibʼ vaʼq xaol tuchʼ joloq jaqʼ tzeʼil txoo. Tul kam koqetzebʼ itxaʼk vinyojt vibʼ s-tuchʼ oq uvaʼ yeʼl inqʼa kamnaʼq laʼ itzʼeʼv inpaqte. Oqetz aʼ nik quqej uvaʼ yeʼl inqʼa kamnaʼq laʼ itzʼeʼv inpaqte, tul echetz kuxh qitzʼabʼale, eche jolol inqʼa xaol, inqʼa ech tal s-eche:
1CO.15.32	—Yeʼ kuxh qitzʼa,
1CO.15.32	pet txʼaʼonoq oʼ,
1CO.15.32	atz ukʼoq kuxh oʼ aʼ,
1CO.15.32	tan oʼxh toq kamoq vet oʼ,
1CO.15.32	—chichichaqe.
1CO.15.33	Echetz yeʼ etaqʼ etibʼ eesaloq t-bʼey te inqʼa xaol, inqʼa nik alon uvaʼ yeʼ laʼ itzʼeʼv inqʼa kamnaʼq inpaqte. Jankʼal eche val u yol uvaʼ ech nik tal s-eche: —Kʼuxh bʼaʼnxh vatxumbʼal, poro oq laʼ amolo eebʼ tuchʼ inqʼa tira yeʼ itxaʼk vitxumbʼal, tul laʼ iyansa vet vabʼaʼnla txumbʼal uvaʼ nik abʼaneʼ, —chich u yol.
1CO.15.34	Echetz nuq txakbʼavaq etibʼ tuchʼ bʼaʼnla txumbʼal. Tul yaʼsavaq inqʼa paʼv nik ebʼaneʼ. Tan at jolol ex, uvaʼ yeʼx etootzaqit quBʼaal Tiuxh s-bʼaʼn. Echetz sete nik valvat inqʼa yol, tiʼ uvaʼ laʼ motx chʼixv ex te inqʼa etxumbʼal uvaʼ kantxhaq.
1CO.15.35	Poro kamal at joloq ex, uvaʼ ech nik alon s-eche: —¿Kam laʼ tulbʼe quBʼaal Tiuxh titzʼeʼvsal inqʼa kamnaʼq inpaqte? Atz ¿kam vet txhiʼoʼlil iqʼomal taʼn oq uvaʼ laʼ itzʼeʼv inpaqte? —kamal chich ex.
1CO.15.36	Jaʼletz uvaʼ ech nik tale, tul aʼetze tira yeʼ nik txhabʼan titzʼaleʼ. Pet ech val u txumbʼal nik ibʼan eela tuchʼ u titzʼeʼv inqʼa kamnaʼq s-eche. Tan oq qat etava vaʼq iiya, tul bʼaxa nik iqʼajeʼl u tiʼ, yaʼne qat itzʼ vet u talabʼal. 
1CO.15.37	Kʼuxhetz nik etava invaʼq iiya, jankʼal eche iiya triigo, atz kʼuxh kamxh invaʼtoʼq iiyail, poro bʼane ech koq vet ikaʼy u iiya eche vixaq u tzeʼ uvaʼ laʼ itzʼ veteʼ. Pet aʼ vet u talabʼal u iiya laʼ chʼiji. 
1CO.15.38	Echetz aʼ quBʼaal Tiuxh saʼon taqʼax ka ikaʼy vixaq junun inqʼa tzeʼ. Tul taqʼ ka tiiyail junun.
1CO.15.39	Tul echat kuxh vitxhiʼoʼl inqʼa xaole tuchʼ vitxhiʼoʼl inqʼa txoo, tan bʼane eela koq. Tan atxh ibʼen itxhiʼoʼl inqʼa xaol. Tul atxh ibʼen itxhiʼoʼl inqʼa txoo. Tul atxh ibʼen itxhiʼoʼl inqʼa xichʼomla txoo. Atz atxh ibʼen itxhiʼoʼl inqʼa txay. 
1CO.15.40	Atz atxh ibʼen vitxhiʼoʼl inqʼa aanxel uvaʼ at viʼ kaqiqʼ. Tan atxh ibʼen tatxhval tilixeʼ. Tul atxh ibʼen vitxhiʼoʼl inqʼa xaol vatz txʼavaʼ. Tan atxh ibʼen tatxhval tilix inpaqte. 
1CO.15.41	Atz kʼuxh u qʼij, tan atxh ibʼen u tatxhvabʼal tilixeʼ. Atz kʼuxh u ichʼ, tan vaʼten txhan vet tatxhvabʼal tilixeʼ. Atz kʼuxhat inqʼa txʼumil, tan vaʼten txhan vet tatxhvabʼal tilix itxiqun txhaq junun. Tan jatvatzul inqʼa txʼumil, inqʼa voqinxhtuʼ, tan atxh ibʼen itxiqun junun.
1CO.15.42	Echatetzxh laʼ ibʼane uvaʼs laʼ titzʼeʼv inqʼa kamnaʼq inpaqte. Tan jit vet eela u txhiʼoʼl laʼ ibʼan veteʼ uvaʼs laʼ titzʼeʼv inqʼa kamnaʼq inpaqte. Tan laʼ qʼaj vet u txhiʼoʼl uvaʼs laʼ imuquxeʼ, uvaʼ iqʼomal taʼn inqʼa xaol s-txheel, eche nik iqʼaj u iiya uvaʼ nik tavaleʼ. Pet ech koq vet vaʼt u txhiʼoʼl uvaʼ laʼ itzʼeʼv inpaqte, tan yeʼl vet iqʼaebʼal. 
1CO.15.43	Tan kantxhaq kuxh vet laʼ tilix u txhiʼoʼl uvaʼs laʼ ikameʼ. Pet ech koq vet vaʼt uvaʼe laʼ kʼuluxi, uvaʼs laʼ titzʼeʼv inqʼa kamnaʼq inpaqte, tan atxhvabʼalxh vet tilix laʼ ibʼana. Tan kʼuxh uqlinaʼql vet u qutxhiʼoʼl uvaʼs laʼ ikameʼ; poro ech koq vet vaʼt u qutxhiʼoʼle uvaʼ laʼ qukʼula uvaʼs laʼ qitzʼeʼv inpaqte, tan at vet iyakʼil laʼ ibʼana. 
1CO.15.44	Tan u txhiʼoʼl uvaʼ, aʼ kuxh nik isaʼ u atxhaʼv, uvaʼ yeʼ nik isaʼ kam uvaʼ nik tal quBʼaal Tiuxh, tan aʼ uvaʼe, laʼ kami. Pet ech koq vet vaʼt u txhiʼoʼl uvaʼ laʼ qukʼula uvaʼs laʼ qitzʼeʼv inpaqte, tan aʼxh laʼ ibʼan vet kam uvaʼ laʼ isaʼ viTiuxhil Tiuxh. Tan at txhiʼoʼl uvaʼ yeʼ nik isaʼ kam uvaʼ nik tal quBʼaal Tiuxh, tul at txhiʼoʼl uvaʼ aʼxh laʼ ibʼan vet kam uvaʼ laʼ isaʼ viTiuxhil Tiuxh.
1CO.15.45	Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
1CO.15.45	—Adaan, u bʼaxa vinaq,
1CO.15.45	tan txhej qʼij isaq
1CO.15.45	tetz vatz txʼavaʼ
1CO.15.45	taʼn quBʼaal Tiuxh,
1CO.15.45	—chich u yol.
1CO.15.45	Pet u Vinaq, aʼe u quBʼaal JesuKriisto, uvaʼ xamtel tul vet tiʼ Adaan, tan aʼetz uvaʼe, ul aqʼon qʼij isaq taanxelal inqʼa xaol uvaʼ yeʼl iyaʼebʼal imotxebʼal. Aʼe, uvaʼ nik talax ‹siyaʼtebʼal Adaan,› chich eʼli. 
1CO.15.46	Echatetz kuxh bʼanel taʼne u qutxhiʼoʼl. Tan jit aʼ koqxh nik isaʼ u qutxhiʼoʼl kam uvaʼ nik tal viTiuxhil Tiuxh uvaʼs nik itxhej u qutxhiʼoʼl s-bʼaxa. Pet aʼ u qutxhiʼoʼl nik itxhej s-bʼaxa uvaʼ yeʼ nik isaʼ kam uvaʼ nik tal viTiuxhil Tiuxh. Tan xamtel nik itxhej u qutxhiʼoʼl uvaʼ aʼxh laʼ ibʼan vet kam uvaʼ laʼ isaʼ viTiuxhil Tiuxh.
1CO.15.47	Tan u bʼaxa vinaq uvaʼ viinqixsali, tan tuchʼ txʼavaʼ viinqixsalika. Pet u Vinaq uvaʼ xamtel tul tiʼ Adaan, aʼe u quBʼaal JesuKriisto, tan een tzajk kʼatz quBʼaal Tiuxh tu amlikaʼ. Aʼe u ‹kaʼv Vinaq› laʼ qal s-tiʼ. 
1CO.15.48	Jankʼaletze tatin u bʼaxa vinaq tetz vatz txʼavaʼ, tan echatxh tatin, eche inqʼa xaol, inqʼa aʼ iqʼomal vet tzaan taʼn u tatin u vinaq, u tetz vatz txʼavaʼ. Pet jankʼaletze tatin u kaʼv Vinaq uvaʼ tzajnaʼq t-amlikaʼ, tan echatxh tatin, eche inqʼa xaol, inqʼa toq bʼenoq tu amlikaʼ. 
1CO.15.49	Tan kamxh qiqʼot tzaan vibʼanax u quvatz txʼavaʼilla txhiʼoʼl kʼatz Adaan, tul echatxh qiqʼot tzaane vibʼanax u quamlikaʼil txhiʼoʼl, eche vitxhiʼoʼl u quBʼaal Jesuus uvaʼ een tzajnaʼq t-amlikaʼ.
1CO.15.50	Niketz val inqʼa yol sete, inmol s-niman tetz Jesuus, tan yeʼl u qutxhibʼil, atz yeʼl u qukaqal tetz u qutxhiʼoʼl tetz vatz txʼavaʼ laʼ bʼen tal uvaʼ nik ibʼanvat quBʼaal Tiuxh iqʼesalil. Atz jitoq u qutxhiʼoʼl uvaʼ laʼ qʼaji laʼ etzan tiʼ inqʼa kam uvaʼ yeʼl iqʼajebʼal.
1CO.15.51	Toqetz val jolt inqʼa yol sete uvaʼ yaʼn nik taqʼ quBʼaal Tiuxh ootzaqiloq s-txheel: Tan jit ayaʼl oʼ toq motx kamoq oʼ. Poro ayaʼl oʼ toq jalpoq el u qutxhiʼoʼl taʼn quBʼaal Tiuxh kʼuxh ant itzʼlel oʼ uvaʼs laʼ tul u quBʼaal JesuKriisto. 
1CO.15.52	Poro yeʼ kuxh taqla laʼ ijalpu quBʼaal Tiuxh u qutxhiʼoʼl kʼuxh ant itzʼlel oʼ. Tan ech kuxh laʼ ibʼan, eche iyupt tibʼ bʼaqʼ quvatz. Aʼetz laʼ ibʼant uvaʼs laʼ toqʼsal vet u trompeeta tiyaʼtebʼal qʼij saq. Iletz kuxh u trompeeta nik toqʼe, tul laʼ motx itzʼeʼv vet inqʼa kamnaʼq inpaqte. Tan maʼt ijalp vet inqʼa itxhiʼoʼl. Tul aʼ iqʼomalaq vet taʼn vitxhiʼoʼl uvaʼ yeʼl paqul laʼ qʼaji. 
1CO.15.53+1CO.15.54	Tan tetxhal kuxh laʼ el ka u qutxhiʼoʼl uvaʼ laʼ qʼaji. Tul aʼ laʼ aqʼax vet invaʼt u qutxhiʼoʼl uvaʼ yeʼl paqul laʼ qʼaji. Atz laʼ el vet ka u qutxhiʼoʼl uvaʼ at ikamebʼal, tul laʼ aqʼax vet invaʼt u qutxhiʼoʼl uvaʼ yeʼl paqul laʼ kami, eche ichʼexput tibʼ invaʼq u xaol uvaʼ laʼ teesa el u qʼaʼl toksaʼm, tul aʼ laʼ toksa vet u akʼla oksaʼm. Echetz laʼ telaʼpe u yol uvaʼ tzʼibʼamal ka t-viyolbʼal quBʼaal Tiuxh uvaʼ ech nik tal s-eche:
1CO.15.53+1CO.15.54	—Toq oleʼvoq vet
1CO.15.53+1CO.15.54	quBʼaal Tiuxh
1CO.15.53+1CO.15.54	tiʼ iyaʼsal u kamchil,
1CO.15.53+1CO.15.54	eche laʼ toleʼv tiʼ tel iqʼij
1CO.15.53+1CO.15.54	vaʼq uvaʼ laʼ txhiʼan s-tiʼ,
1CO.15.53+1CO.15.54	—chich u yol.
1CO.15.55	Tul ech nik tal vaʼt u yol uvaʼ tzʼibʼamal ka t-viyolbʼal quBʼaal Tiuxh s-eche:
1CO.15.55	—¡Yeʼletz vet axh kamchil
1CO.15.55	laʼ oleʼv axh,
1CO.15.55	axh, uvaʼ nik kʼaxbʼisan oʼ!
1CO.15.55	Atz ¡yeʼl vet axh, kamchil,
1CO.15.55	laʼ oleʼv axh
1CO.15.55	tiʼ qutzʼopoxeʼ,
1CO.15.55	axh, uvaʼ laʼ aqʼon bʼen oʼ
1CO.15.55	tu jul!
1CO.15.55	—chich u yol.
1CO.15.56	Tan aʼ u paʼv nik bʼanon, tul nik qukameʼ. Pet eyetz vet iqʼij u paʼv uvaʼ nik kʼaxbʼisan oʼ tuchʼ u kamchil, uvaʼ eche vaʼq tzʼopbʼal. Tul aʼ inqʼa bʼekʼbʼal nik kʼutxhun s-qe tal uvaʼ nik paʼvink oʼ. Aʼe viyakʼil inqʼa bʼekʼbʼal tiʼ teesal quqʼij. 
1CO.15.57	Pet taʼntiuxh te quBʼaal Tiuxh uvaʼ chitel vet oʼ tiqʼabʼ jankʼal inqʼa bʼekʼbʼal, atz tiqʼabʼ inqʼa paʼv, uvaʼ nik aqʼon bʼen oʼ tu kamchil uvaʼ yeʼl iyaʼebʼal. Tan nik ilotxh oʼ quBʼaal Tiuxh tiʼ qoleʼv vet tiʼ teesal iqʼij inqʼae, tiʼ jankʼal uvaʼ qat ibʼan u quBʼaal JesuKriisto s-qiʼ. Echetz ¡taʼntiuxh te quBʼaal Tiuxh!
1CO.15.58	Echetz nik valte sete, ex inmol s-niman tetz Jesuus, ex, uvaʼ at vaanima setiʼ, txhabʼamoqxh vet eqejt inqʼa txhusbʼal uvaʼ alel vet sete qaʼn tiʼ u titzʼeʼv inqʼa kamnaʼq inpaqte. Tul sebʼtoq kuxh ex tiʼ ibʼanax u taqʼon quBʼaal JesuKriisto. Tan etootzaqle uvaʼ yeʼl ex nik koq kuxh ebʼutxh etibʼ tiʼ ibʼanax u taqʼon. Pet at vaʼl etxʼaqaʼm laʼ ekʼul s-tiʼ.
1CO.16.1	Echetze tiʼ inqʼa puaq uvaʼ laʼ molox s-lotxhbʼal tetz inqʼa niman tetz Jesuus, inqʼa chʼexel taʼn quBʼaal Tiuxh tu tenam Jerusaleen, tan echat kuxh laʼ emolt, eche uvaʼ inbʼekʼt ka imolox te inqʼa niman tetz Jesuus tuulbʼal Galaasia.
1CO.16.2	Tuulbʼaletz junun tumeenkuʼ, u bʼaxa qʼij tetz u xhemaana, jununiletz ex laʼ eteesa ka, atz laʼ ekol inbʼeeq te jankʼal u puaq uvaʼ laʼ motx ekʼul tiʼ aqʼon tuulbʼal xhemaana. Laʼetz aqʼbʼ in sexoʼl, tul yeʼl ex laʼ kuxh motx el vet ex t-bʼey tiʼ imolox puaq. 
1CO.16.3	Laʼetz aqʼbʼ vet in sexoʼl, tul laʼ echʼex vet kaʼoxvoʼq niman tetz Jesuus. Tul laʼ intzʼibʼa bʼen invaʼl uʼ s-tiʼ, tiʼ talax inuqul uvaʼ ex qat chʼexon kaʼoxvaʼl emol s-niman tetz Jesuus tiʼ taqʼax ka u puaq. Tul laʼ intxhaq bʼen tu tenam Jerusaleen tiʼ taqʼax u puaq, u oya, uvaʼ laʼ emola. 
1CO.16.4	Pet oq ex laʼ alon uvaʼ ant in laʼ bʼen in, tul aʼletz laʼ bʼen vet in s-tiʼ.
1CO.16.5	Poro bʼaxa laʼ pal in tuulbʼal Masedoonia. Laʼetz el vet tzaan in tuulbʼal Masedoonia, yaʼne laʼ opoon in sexoʼl. 
1CO.16.6	Tul kamal laʼxh inbʼan inbʼeeq sexoʼl. Atz maq laʼ nal intxʼebʼ ipal paal viqʼiil u txun txheʼv. Tul aʼetz vet ex laʼ aqʼon bʼen lotxhbʼal vetz tiʼ tal uvaʼ laʼ bʼenk in. 
1CO.16.7	Tan yeʼ insaʼ uvaʼ laʼ kuxh pal paʼl in sexoʼl. Pet aʼ insaʼ uvaʼ laʼ atin in joloq qʼij sexoʼl, oq quBʼaal Tiuxh laʼ saʼon. 
1CO.16.8	Pet toq atinoq in tzitza tu tenam Eefeso, pal naletz u nimla qʼij u Pentekostees, yaʼne laʼ bʼen in.{*}
1CO.16.9	Tan tira at vokebʼal s-bʼaʼn tiʼ talax inqʼa bʼaʼnla txhaq yol tiʼ Jesuus te inqʼa xaol tzitza. Tul ile nik vileʼ uvaʼ nik itzaqʼbʼe inqʼa xaol inqʼa yol uvaʼ nik valeʼ, eche invaʼq jubʼal uvaʼ jaqlel kuxh vatz vaʼq xaol tiʼ ipaloʼk s-tuul. Pet sibʼal xaol ati uvaʼ nik motx itxhok txumbʼal tiʼ inyaʼsal tiʼ talax inqʼa bʼaʼnla txhaq yol tiʼ Jesuus.
1CO.16.10	Laʼetz opoon vet Timoteeo sexoʼl, tul laʼ ekʼul Timoteeo tibʼaʼnil. Atz laʼ etila uvaʼ yeʼxhkam laʼ ulbʼel Timoteeo tuulbʼal uvaʼs een sexoʼl. Tan echat kuxh nik taqʼonv Timoteeo tiʼ viyolbʼal quBʼaal Tiuxh, eche uvaʼ nik vaqʼonveʼ. 
1CO.16.11	Tul yeʼxhabʼil invaʼq ex laʼ ixvan Timoteeo. Pet aʼl laʼ elotxht tzaan Timoteeo, tiʼ uvaʼ tibʼaʼnil laʼ ulk Timoteeo tzitza tiʼ vilixeʼ. Tan il in nik intxʼebʼon tiʼ tul Timoteeo tuchʼ inqʼa niman tetz Jesuus, inqʼa txhʼuyel s-tiʼ.
1CO.16.12	Pet Apoolos, u qumol s-niman tetz Jesuus, tan qatxh yaʼlyon in tiʼ ibʼen tiʼ oxvaʼl inqʼa niman tetz Jesuus, inqʼa at sinkʼatza. Tul laʼ bʼen isoli ex nik valeʼ. Poro yeʼ qat isaʼ ibʼen s-txheel. Pet jatu toq isaʼ tokeʼ, tul laʼ bʼen til ex.
1CO.16.13	Poro xeevaqxh etibʼ vatz inqʼa nik txhokon etel t-bʼey tiʼ inimal viyolbʼal quBʼaal. Tul nuqtxakloqxh ex tiʼ inimal inqʼa bʼaʼnla txhaq yol tiʼ Jesuus. Tul tijxh etatin ebʼana. Tul yaʼluvaq etibʼ tiʼ etatin kʼatz u quBʼaal Tiuxh. 
1CO.16.14	Tul atoqxh etaanima tiʼ emol tiʼ jankʼal inqʼa kam uvaʼ laʼ motx ebʼana.
1CO.16.15	Poro etootzaqle, jankʼal ex inmol s-niman tetz Jesuus, uvaʼ, aʼ Esteefanas tuchʼ jankʼal tatin t-totzotz bʼaxich tok tiʼ inimal Jesuus tuulbʼal Akaaya. Tul tira qat motx ikʼayi taanima tiʼ ikʼuulal inqʼa niman tetz Jesuus. 
1CO.16.16	Pet toqetz injaq bʼaʼnil sete uvaʼ laʼ enima inqʼa ech tatin sexoʼl, eche tatin Esteefanas tuchʼ jankʼal tatin t-totzotz. Atz laʼ enima inqʼa nik ilotxhoneʼ, atz inqʼa nik taqʼonv tiʼ viyolbʼal quBʼaal Tiuxh sexoʼl. 
1CO.16.17	Tul qat chiibʼ in tiʼ tul Esteefanas tuchʼ Fortunaato tuchʼ Akaaiko, tan aʼaq qat bʼanon evatzil tiʼ inlotxhoxeʼ. 
1CO.16.18	Tul ile qataq ul ikʼuqbʼal inkʼuul. Tul nik intxʼebʼeʼ uvaʼ echatxh bʼen ikʼuqbʼat ekʼuule uvaʼs laʼ taqʼbʼ sexoʼl. Echetz nik valte sete uvaʼ atxh tatin inqʼa niman tetz Jesuus sevatz inqʼae laʼ ibʼana.
1CO.16.19	Jankʼaletzxh inqʼa niman tetz Jesuus, inqʼa talaq kuxh nik motx imolvataq tibʼ tzitza tuulbʼal Aasia, nik aqʼon bʼen bʼaʼnil ekʼuul. Tul nikat taqʼ bʼen Akiila tuchʼ Prisiila mamala bʼaʼnil ekʼuul. Tan nik ichiibʼeʼ, tiʼ uvaʼ ant ex niman tetz Jesuus. Atz echatetzxh nik ibʼan inqʼa niman tetz Jesuus, inqʼa nik motx ikʼul tibʼ t-totzotz Akiila, tan nikat taqʼ bʼen mamala bʼaʼnil ekʼuul. 
1CO.16.20	Atz nikat taqʼ bʼen inqʼa niman tetz Jesuus bʼaʼnil ekʼuul sekaqaayil, inqʼa at tzitza. Tul taqʼvaq tibʼ bʼaʼnil ekʼuul sevatzaq tuchʼ itzʼubʼtaq tibʼ txala etziʼ tiʼ ekʼutxhtaʼ uvaʼ, ex vet niman tetz Jesuus.
1CO.16.20	Tul at vaanima setiʼ, tiʼ uvaʼ vaʼl quyol s-quvatzaq tiʼ inimal quBʼaal Jesuus.
1CO.16.21	Pet s-txheel, in nik tzʼibʼan vet bʼen inqʼa yol sete tiʼ taqʼax bʼen bʼaʼnil ekʼuul, in Paʼp.
1CO.16.22	Jaʼletz inqʼa yeʼl taanima tiʼ u quBʼaal Jesuus, tul uloqnetz u yeʼbʼaʼn s-tiibʼa. Tan: —¡Uloqn axh, inBʼaal! —xeʼt in.
1CO.16.23	Echetz aʼ vibʼaʼnil u quBʼaal Jesuus laʼ atin sexoʼl. 
1CO.16.24	Tul at vaanima setiʼ, tiʼ uvaʼ vaʼl quyol s-quvatzaq tiʼ inimal quBʼaal Jesuus.
1CO.16.24	Tul echxh laʼ ibʼane.
2CO.1.1	In Paʼp, vaʼl te inqʼa iapoostol quBʼaal JesuKriisto. Tan ech u titzʼabʼal quBʼaal Tiuxhe s-viʼ. Inmoletz vibʼ tuchʼ Timoteeo, u qumol s-niman tetz Jesuus.
2CO.1.1	Toqetz qutzʼibʼa bʼen val u uʼ sete, ex inqʼa niman tetz Jesuus, inqʼa tu tenam Koriinto, uvaʼ at tuulbʼal Akaaya, ex inqʼa chʼexel ex taʼn quBʼaal Tiuxh. Atz nikat qutzʼibʼa bʼen u uʼ te jankʼat inqʼa niman tetz Jesuus, inqʼa at tinjolt inqʼa tenam tuulbʼal Akaaya, inqʼa chʼexelich taʼn quBʼaal Tiuxh.
2CO.1.2	Aʼetz vibʼaʼnil u Tiuxh, u quBʼaal, tuchʼ u quBʼaal JesuKriisto, laʼ atin sexoʼl; tul aʼ vibʼaʼnil laʼ atin tetaanima.
2CO.1.3	Qoksavaqetz iqʼij u quBʼaal Tiuxh, viBʼaal u quBʼaal JesuKriisto, u quBʼaal Tiuxh, u txumul tetz quvatz, atz uvaʼ nik kʼuqbʼan qukʼuul. 
2CO.1.4	Tan aʼ u quBʼaal Tiuxh nik aqʼon qutial tuulbʼal jankʼal inqʼa itzaʼlal uvaʼ nik qupal s-tuul. Tul kametzxh uvaʼ nik taqʼt quBʼaal Tiuxh qutial, tul echatetzxh toq qaqʼt itiale inqʼa nik ipal t-kalabʼaq itzaʼlal. 
2CO.1.5	Tan kamxh inqʼa mamala itzaʼlal uvaʼ palk u quBʼaal JesuKriisto, tul echatetzxh inqʼae nik palk oʼ, tiʼ uvaʼ, oʼ niman tetz. Echetz antxh u quBʼaal JesuKriisto toq aqʼon qutial tuulbʼal qupal t-inqʼa itzaʼlal. 
2CO.1.6	Tiʼetz uvaʼ nik qupal t-inqʼa itzaʼlal, oʼ inqʼa iqʼon iviʼ, tul aʼetz itxaʼke laʼ qutxʼol taqʼax etial tuulbʼal vepal t-inqʼa itzaʼlal. Tul laʼ qutxʼol elotxhox tiʼ eteleʼl s-tuul. Tiʼetz uvaʼ nik taqʼ quBʼaal Tiuxh qutial tiʼ qupal t-inqʼa itzaʼlal, tul aʼetz itxaʼke uvaʼ laʼ txhej quyakʼil tiʼ elotxhox tiʼ epal t-inqʼa itzaʼlal. Echetz laʼ ikʼuqeʼv qukʼuule tiʼ u quBʼaal JesuKriisto tiʼ ilotxht oʼ tiʼ qupal s-tuulbʼal. 
2CO.1.7	Tul tira nik qutxʼebʼeʼ uvaʼ toq taqʼ quBʼaal Tiuxh etial tiʼ epal t-inqʼa itzaʼlal. Tan tiʼetz uvaʼ nik epal t-inqʼa itzaʼlal, eche uvaʼ nik palk oʼ, tul echatetzxh laʼ ekʼult etial, eche uvaʼ qat qukʼultaʼ.
2CO.1.8	Jankʼaletz ex qumol s-niman tetz Jesuus, niketz qusaʼeʼ uvaʼ laʼ qulsa sekʼuul uvaʼ mamala tiila txhaq itzaʼlal palk oʼ tuulbʼal Aasia. Tan tira yeʼich laʼ qutxʼol vet qupal s-tuul qunatxha. Tul aʼ qitzʼa veteʼ uvaʼ tira yeʼl vet oʼ laʼich itzʼeʼv oʼ taʼn.
2CO.1.9	Atz ech qunatxh vet, eche uvaʼ nik inatxh vet invaʼq xaol uvaʼ maʼt taqʼax vet kuʼ yol tinuqul s-tiʼ, tiʼ ikameʼl. Poro quBʼaal Tiuxhetz eesan oʼ s-tuul, tiʼ uvaʼ, aʼ laʼich qukʼuqbʼavat qukʼuul tiʼ quBʼaal Tiuxh uvaʼ at tiqleʼm tiʼ titzʼeʼvsal inqʼa kamnaʼq inpaqte. Pet jit aʼ qukʼuqbʼavat qukʼuul s-qiʼ s-qujunal. 
2CO.1.10	Tan aʼ u quBʼaal Tiuxhe eesan el oʼ t-vitzaʼlal uvaʼ motx palk oʼ. Tul nik teesa el oʼ titzaʼlal s-txheel. Tul nik qutxʼebʼeʼ uvaʼ antxh quBʼaal Tiuxh toq eesan el oʼ tiqʼabʼ u mam itzaʼlal uvaʼ, aʼ vet u kamchil kʼaqel taʼn. 
2CO.1.11	Pet niketz ikʼuqeʼv qukʼuul setiʼ uvaʼ toq elotxh oʼ tiʼ enatxht Tiuxh s-qiʼ. Tan oq mamala xaol laʼ natxhon Tiuxh s-qiʼ, tul laʼ ilotxh oʼ quBʼaal Tiuxh tiʼ qel t-inqʼa itzaʼlal. Atz mamalaatetz xaol laʼ aqʼon taʼntiuxh te quBʼaal Tiuxh tiʼ u bʼaʼnil uvaʼ qat ibʼan s-qe.
2CO.1.12	Pet aʼetz nik chiibʼisan oʼ, uvaʼ jikxh qutxumbʼal qat qubʼan vatz jankʼal inqʼa xaol. Aʼetz u qutxumbʼal qat qubʼan sexoʼl jabʼiste uvaʼ qat isaʼ quBʼaal Tiuxh s-qiʼ. Tan yeʼl oʼ uvaʼ qat koq qaqʼ bʼen qibʼ s-nim. Tul jit kam koq invaʼq txʼak nik qil setiʼ. Tan aʼ qat qubʼan xoʼl inqʼa xaol jabʼiste uvaʼ quBʼaal Tiuxh qat saʼon qubʼantaʼ. Tul jit tuchʼ nimla txhaq ootzaqibʼal tetz inqʼa xaol vatz txʼavaʼ, inqʼa jit niman tetz Jesuus, qat qalvat inqʼa yol sexoʼl. Pet aʼ qat qukʼutxh u jikla txumbʼal uvaʼ quBʼaal Tiuxh qat lotxhon oʼ tiʼ ikʼutxhux xoʼl inqʼa kam kuxh xaolil. Tul aʼl niimxh u jikla txumbʼal qat qukʼutxh sexoʼl, taʼn vibʼaʼnil quBʼaal Tiuxh.
2CO.1.13	Tul yeʼletz yol nik qutzʼibʼa bʼen sete uvaʼ yeʼ laʼ etxʼol isikʼleleʼ, atz yeʼ laʼ bʼen sete. Pet aʼ nik intxʼebʼeʼ uvaʼ kaqaayil laʼ bʼen sete. 
2CO.1.14	Tul at jolol ex, uvaʼ jikatxh nik ibʼen inqʼa yol sete uvaʼ qutzʼibʼa bʼen s-bʼaxa, tiʼ uvaʼ jikxh qutxumbʼal sete. Tul aʼetz nik qutxʼeʼbʼeʼ uvaʼ laʼ bʼen sete sekaqaayil, tul laʼ etoksa quqʼij; atz laʼat qoksa eqʼij uvaʼs laʼ tul u quBʼaal Jesuus inpaqte.
2CO.1.15+2CO.1.16	Nikichetz vitzʼa uvaʼ laʼich pal vil ex uvaʼs aʼlich vul tuulbʼal Masedoonia. Tan vitzʼa uvaʼ nik echiibʼ s-viʼ. Atz vitzʼa inpaqte uvaʼ laʼich pal vil ex uvaʼs aʼlich inbʼen tuulbʼal Judeea. Tan kaʼpaqlen laʼich pal vil ex tiʼ elotxhoxeʼ, atz laʼich elotxh in tuchʼ tetz tiʼ inbʼey uvaʼ vala.{*}
2CO.1.17	Pet xamtel injalpu vet vinyol uvaʼ maʼtich valtaʼ. Poro jit loqʼs koq kuxh injalpu vinyol. Aloq etitzʼachi uvaʼ ech intxumbʼal, eche inqʼa xaol, inqʼa yeʼ tootzaql quBʼaal Tiuxh. Tan nik motx taleʼ uvaʼ: —Laʼi, —chiche, tul xamtel yeʼ nik inima vet viyol. Atz nik taleʼ uvaʼ: —Yeʼle, —chiche, tul xamtel nik ibʼan veteʼ. Yeʼletza.
2CO.1.18	Tan kʼuqlebʼalxh kʼuul vinyol, eche viyol u quBʼaal Tiuxh uvaʼ kʼuqlebʼalxh kʼuul. Tan yeʼ chianaʼq s-ve valtaʼ uvaʼ: —Laʼi, —chaq in, tul xamtel: —Yeʼle, —chaq koq txhan vet in. 
2CO.1.19	Pet aʼ nik inbʼan, eche uvaʼ ibʼan u quBʼaal JesuKriisto, viKʼaol u quBʼaal Tiuxh. Tan ech uvaʼe val sete tuchʼ Silvaano, atz tuchʼ Timoteeo uvaʼs qupal sexoʼl. Tan yeʼl paoq tal u quBʼaal JesuKriisto uvaʼ: —Laʼi, —xeʼt koq, tul yeʼ koq ibʼana. Pet tala uvaʼ: —Laʼi, —xeʼte, tul ibʼana.
2CO.1.20	Antxhtuʼ. Tan jankʼalxh inqʼa iyol quBʼaal Tiuxh uvaʼ tal ka, tul echxh ibʼane; atz ex elaʼpoq. Echetz nik qalte uvaʼ: —Echxhte, —chich oʼ, tan nik ibʼen s-qe uvaʼ, tetxhal nik telaʼpun kam uvaʼ alel ka taʼn. Echetz s-tiʼile nik qoksa iqʼij u quBʼaal Tiuxh. 
2CO.1.21	Tan antxh u quBʼaal Tiuxh nik nuqtxakbʼan qatin setuchʼ kʼatz u quBʼaal JesuKriisto. Atz aʼ u quBʼaal Tiuxh qat chʼexon oʼ setuchʼ, tiʼ uvaʼ vaʼl vet quyol s-tuchʼ. 
2CO.1.22	Tul qat taqʼ viTiuxhil tu qaanxelal, eche tok ikaaxhtail vaʼq txoo. Aʼetz vet viTiuxhil kʼutxhbʼal tetz uvaʼ, oʼ vet tetz quBʼaal Tiuxh. Atz aʼ viTiuxhil Tiuxh kʼutxhbʼal tetz vijeqbʼat quBʼaal Tiuxh viyol s-qe uvaʼ atel bʼaʼnil laʼ qukʼul s-te, inqʼa bʼaʼnil uvaʼ alel vet taʼn.
2CO.1.23	Pet toq val sete kam s-tiʼil yeʼ pal vil ex tu tenam Koriinto. Tan quBʼaal Tiuxh ootzaqin tetz uvaʼ inuqulxh inqʼa yol uvaʼ nik valeʼ. Tan in txumun evatz, tul yeʼl in pal in sexoʼl. Tan oq laʼich pal in sexoʼl, tul laʼich inyaj ex tiʼ inqʼa kantxhaq uvaʼ nikich motx ebʼaneʼ. 
2CO.1.24	Tul jit aʼ nik qutxhokeʼ uvaʼ taʼnxh oʼ at qokebʼal tiʼ ebʼekʼex tiʼ jankʼal uvaʼ nik enima. Pet oʼ kuxh lotxhol etetz tiʼ echiibʼ tiʼ inimal u quBʼaal Jesuus. Tan qootzaqle uvaʼ nuq txaklel vet ex tiʼ inimal u quBʼaal Jesuus.
2CO.2.1	Echetz qat vitzʼat vete uvaʼ yeʼl in laʼ bʼen in sexoʼl tuulbʼal inqʼa qʼij s-txheel. Tan oq laʼ aqʼbʼ in sexoʼl, tul nuqlaxh yol uvaʼ toq inyaj ex tiʼ inqʼa yeʼbʼaʼn uvaʼ nik ebʼaneʼ. Tul toqetz intxumunsa ex, eche uvaʼ inbʼan sete s-inpaqxi. 
2CO.2.2	Tan oq laʼ kuxh bʼen intxumunsa ex, ex inqʼa nik saʼon in tu tenam Koriinto, tul yeʼxhabʼiletz vet invaʼqe sexoʼl laʼ chiibʼisan in. Tan atz aʼ exe, nik chiibʼisan in, ex inqʼa laʼ kuxh bʼen intxumunsa ex. 
2CO.2.3	Echetz aʼ vet ivatzil u vaqʼbʼ sexoʼl vintzʼibʼat bʼen u uʼ sete. Tul antetzxh ex etoksa etibʼ t-bʼey. Tul yeʼletz in laʼ txumun in uvaʼs laʼ vaqʼbʼ sexoʼl. Tan aʼ, ex laʼ chiibʼisan in nik valeʼ. Atz kʼuqlel inkʼuul setiʼ uvaʼ qat ebʼanl kam uvaʼ intzʼibʼa bʼen sete. Echetz laʼ inchiibʼe setiʼ sekaqaayil, tul laʼ chiibʼ ex s-viʼ sekaqaayil inpaqte. 
2CO.2.4	Tuulbʼaletz uvaʼ nikich intzʼibʼat inqʼa yol sete, tul mam txhoʼm atich t-vaanima tiʼ etxumuxeʼ; atz mam kʼayunchil nikich bʼanon vaanima. Tul oqxhich voqʼe uvaʼs nikich intzʼibʼat inqʼa yol. Poro jit aʼ insaʼ laʼ etxumuneʼ, tul nik intzʼibʼa bʼen inqʼa yol sete. Pet aʼ insaʼ ibʼen sete, tul laʼ ebʼan u bʼaʼn vatz quBʼaal Tiuxh, atz laʼ bʼen sete uvaʼ tira at vaanima setiʼ.
2CO.2.5	Pet toq intzʼibʼa bʼen val u yol sete tiʼ kame uvaʼ qat ibʼan val u vinaq sexoʼl, uvaʼ tira ok vaʼl txumuʼm t-vaanima taʼn. Tul jitetz kuxh taʼn in itxumunsa in, pet ant ex itxumunsa ex sekaqaayil. Kʼuxhetz nik valeʼ uvaʼ sekaqaayil, pet aloq yeʼ insaʼ laʼ pal paʼl in tiʼ talax sete jankʼoq qat ikʼaxbʼisa ex. 
2CO.2.6	Jankʼaletz uvaʼ qat ebʼana jolol ex tiʼ toksal u vinaq t-bʼey, tul qat ekʼaxbʼisa, tul bʼaʼnixyetz veteʼe. Tan qat oky vet t-bʼey. 
2CO.2.7	Pet yaʼoqetz vet ex tiʼ toksal u vinaq t-bʼey tuchʼ uvaʼ nik ebʼaneʼ. Pet aʼetz ebʼan veteʼ uvaʼ kuyvaq ipaʼv, tul txhokvaq vet iyaʼ s-vatz. Atz kʼuqbʼavaq ikʼuul. Tan oq yeʼ laʼ ekuy vipaʼv, tul aʼletz toq ipal vet iviʼ itxumuneʼ. Tan aʼ toq titzʼa veteʼ uvaʼ mij bʼeeq kuybʼal sevatz. 
2CO.2.8	Echetz s-tiʼile nik injaq bʼaʼnil sete, tiʼ uvaʼ aʼl laʼ ekʼutxht te u vinaq uvaʼ nuqxh nik etaleʼ uvaʼ at etaanima s-tiʼ.
2CO.2.9	Poro aʼ nik vitzʼa uvaʼ aʼxh laʼ ebʼan kam uvaʼ nik val bʼen sete. Tan ech s-tiʼile qat intzʼibʼa bʼen inqʼa tijla txhaq yol s-bʼaxa tiʼ viltaʼ oq laʼ enima jankʼal inqʼa yol uvaʼ qat intzʼibʼa bʼen. 
2CO.2.10	Tiʼetz uvaʼ qat enima inqʼa yol uvaʼ intzʼibʼa bʼen sete, tul jaʼletz uvaʼ qat ekuyl vipaʼv, tul antetz in nik kuyun vipaʼv. Eche u vinaq uvaʼ qat inkuyl vipaʼv. Oqetz kam vaʼtoʼq paʼv uvaʼ yeʼx inkuyeʼtaʼ, tul qatetz inkuyl veteʼ. Tul jitetz txhan kuxh taʼn qat inbʼan ikuyux vipaʼv u vinaq uvaʼe, pet aʼat insaʼ uvaʼ laʼ ok bʼaʼnil s-quxoʼl setuchʼ. Tul tootzaql u quBʼaal JesuKriisto u vaanima uvaʼ nuqxh nik valeʼ. 
2CO.2.11	Kuyunoqetzvaq oʼ. Echetz yeʼ laʼ qukuyt tukuʼl Satanaase s-quxoʼl. Tan qootzaqle uvaʼ kam kuxh yaabʼla txumbʼal nik itxhok Satanaas s-qiʼ.
2CO.2.12	Tuulbʼaletz uvaʼs maʼtich intzʼibʼat bʼen u uʼ sete s-bʼaxa uvaʼs atich in tu tenam Eefeso, yaʼne bʼen in tu tenam Trooas. Tan vila uvaʼ atichaq xaol nikich saʼon tabʼil inqʼa bʼaʼnla txhaq yol tiʼ quBʼaal JesuKriisto tzitzi. Echetz vitzʼate uvaʼ laʼich inpaxsa inuqul inqʼa bʼaʼnla txhaq yol tiʼ quBʼaal JesuKriisto. 
2CO.2.13	Poro yeʼxh inpaxsa inqʼa bʼaʼnla txhaq yol, tan tira nikich tel vaanima tiʼ tabʼileʼ kam yaʼelich ex. Tan yeʼnaqich qʼaʼvoq Tiito sinkʼatza inpaqte, u qumol s-niman tetz Jesuus, tiʼ talax inqʼa yol s-ve kam yaʼelich etatineʼ. Echetz s-tiʼile yeʼxh jankʼal qʼij inbʼan tzitzi tu tenam Trooas, tul nal kuxh val vet inbʼen te inqʼa qumol s-niman tetz Jesuus. Tul bʼen vet in tuulbʼal Masedoonia tiʼ itxhokox Tiito.
2CO.2.14	Pet toq val sete, nik vaqʼ taʼntiuxh te quBʼaal Tiuxh. Tan tal kuxh nik ibʼanbʼevat oʼ quBʼaal Tiuxh tiʼ tel iqʼij Satanaas, tiʼ uvaʼ tan, vaʼl vet qatin tuchʼ u quBʼaal JesuKriisto. Tan tiʼ vibʼanbʼet oʼ quBʼaal Tiuxh tiʼ qupaxsat inqʼa bʼaʼnla txhaq yol, tul tal kuxh tenam nik tootzaqivat vet inqʼa xaol u quBʼaal JesuKriisto. Tan ech nik ipaxin inqʼa bʼaʼnla txhaq yol s-tiʼ, eche nik ipaxin itxʼumal invaʼq kam. 
2CO.2.15	Tan tiʼ u qupaxsat paʼl inqʼa bʼaʼnla txhaq yol tiʼ Jesuus, tul josqʼilxh nik motx ibʼen te inqʼa xaol, eche vaʼq txʼumla kam. Tan nik motx ichit tibʼ tiʼ yeʼ ibʼen tu kʼaxkʼo. Pet ech koq inqʼa yeʼ nik niman, tan aʼl xev tabʼil inqʼa bʼaʼnla txhaq yol s-vatz, tan yek tu tzʼeqxichil vatz quBʼaal Tiuxh. 
2CO.2.16	Aʼetz inqʼa xaol, inqʼa yeʼ nik niman inqʼa bʼaʼnla txhaq yol, tan tiraxh nik tal inqʼa bʼaʼnla txhaq yol s-te uvaʼ, aʼ vet u kamchil kʼaqel taʼn uvaʼ yeʼl iyaʼebʼal imotxebʼal vatz quBʼaal Tiuxh. Echetz nik inatxh vet inqʼa xaole uvaʼ naql vet u kamchil s-kʼatza, eche laʼ inatxht vaʼq xaol vixeval invaʼq kamnaʼq. Pet echetz koq inqʼa xaol, inqʼa nik niman inqʼa bʼaʼnla txhaq yol, tan aʼ vet u qʼij saq kʼaqel taʼn uvaʼ yeʼl iyaʼebʼal imotxebʼal kʼatz quBʼaal Tiuxh. Echetz nik inatxh vet inqʼa xaol uvaʼ naql vet topoon tu qʼij saq, eche laʼ inatxht vaʼq xaol itxʼumal invaʼq kam. Tan mam yol te inqʼa taqʼonvil quBʼaal Tiuxh tiqatzil u taqʼon quBʼaal Tiuxh. Tan yeʼxhabʼil laʼ oleʼvi uvaʼ tiraxh laʼ ibʼan u taqʼon quBʼaal Tiuxh s-kaqaayil.
2CO.2.17	Tul jit ech nik qubʼan tiʼ ipaxsal inqʼa bʼaʼnla txhaq yol tiʼ Jesuus, eche nik ibʼan inqʼa xaol, inqʼa aʼ viyolbʼal quBʼaal Tiuxh nik motx ibʼanbʼe tiʼ itxhej ipuaq. Jitetz ech nik qubʼane. Tan jikxh oʼ nik qubʼan sexoʼl, pet jit kam koq vaʼq nik qiloʼk setiʼ. Tan quBʼaal Tiuxh nik txhaqon oʼ tiʼ ipaxsal viyolbʼal. Tul nik til oʼ quBʼaal Tiuxh inpaqte. Tan nik qupaxsa viyolbʼal quBʼaal Tiuxh, tiʼ uvaʼ vaʼl quyol tuchʼ u quBʼaal JesuKriisto.
2CO.3.1	Kʼuxh nik qutzʼibʼa bʼen sete kam inqʼa nik qubʼan tiʼ ipaxsal inqʼa bʼaʼnla txhaq yol, pet aloq jit quqʼije nik qoksa s-tuchʼ tiʼ qalt bʼen sete. Tan at jolol sexoʼl uvaʼ nik ijaq vaʼl uʼ s-qe tiʼ u qiqleʼm. Pet s-quvatz, tan yeʼxhkam nik qitzʼa, tiʼ uvaʼ tetxhalen koq laʼ aqʼax bʼen vaʼq quʼ tiʼ talax inuqul u qiqleʼm sete tiʼ kam inqʼa nik qubʼaneʼ. Atz yeʼxhkamat nik qitzʼa, tiʼ uvaʼ tetxhalen koq laʼ etzʼibʼa invaʼq quʼ tiʼ etaqʼt ootzaqiloq u qiqleʼm, atz kam uvaʼ nik qubʼan sexoʼl, eche nik ibʼan jolt inqʼa iqʼon iviʼ. Yeʼletza. 
2CO.3.2	Tan aʼ, ex ivatzil invaʼq quʼ. Tan aʼ vetatin vatz quBʼaal Tiuxh nik kʼutxhun te inqʼa xaol uvaʼ bʼaʼn u aqʼon ex qubʼan sexoʼl tiʼ ipaxsal inqʼa bʼaʼnla txhaq yol. Tan talaq kuxh nik abʼilika uvaʼ oknaʼq vet ex s-niman tetz Jesuus, eche vaʼq uʼ uvaʼ nik alon kam bʼanel taʼn invaʼq u xaol. 
2CO.3.3	Tul veqlelxhtuʼ uvaʼ, ex vaʼl uʼ uvaʼ antxh quBʼaal JesuKriisto tzʼibʼan. Tan nik ekʼutxh tuchʼ venimat viyolbʼal quBʼaal JesuKriisto uvaʼ qal sete uvaʼ bʼaʼn u aqʼon nik qubʼan vatz quBʼaal Tiuxh. Poro yeʼxhkam nik tabʼi inqʼa xaol kam nik ibʼan quBʼaal Tiuxh tetaanima tiʼ invaʼq quʼ tuchʼ tzʼibʼabʼal. Pet aʼ nik til inqʼa xaol kam nik taqʼonv quBʼaal Tiuxh tetaanima tuchʼ viTiuxhil, u quBʼaal Tiuxh uvaʼ yeʼxhkam invaʼq kam tzaʼl s-vatz. Tan yeʼxhkam nik tabʼi inqʼa xaol kam nik ibʼan quBʼaal Tiuxh tetaanima tiʼ isikʼlel invaʼq yol, eche tok invaʼq yol vatz sivan, eche uvaʼs taqʼt quBʼaal Tiuxh inqʼa bʼekʼbʼal te Moisees. Pet aʼ nik til inqʼa xaol kam qat ibʼan quBʼaal Tiuxh tiʼ ijalp vetaanima.
2CO.3.4	Tul tira kʼuqlebʼal kʼuul qutzʼibʼat bʼen u qaqʼon uvaʼ nik qubʼaneʼ. Tan tootzaql quBʼaal Tiuxh kame uvaʼ nik qubʼaneʼ. Tul tiʼ u quBʼaal JesuKriisto nik qubʼanvat. 
2CO.3.5	Poro jit aʼ nik qal uvaʼ laʼ oleʼv oʼ s-qujunal tiʼ ijalp inqʼa etxumbʼal. Pet aʼ quBʼaal Tiuxh nik aqʼon qutxumbʼal tiʼ ibʼanax kam uvaʼ nik qubʼan sexoʼl. 
2CO.3.6	Antetzxh quBʼaal Tiuxh qat aqʼon qutxumbʼal tiʼ qoleʼv tiʼ talax el inuqul u akʼla yol uvaʼ ijeqbʼa xoʼl inqʼa xaol. Poro jit eela tuchʼ u oʼtla yol uvaʼ itzʼibʼa ka Moisees. Pet u akʼla yol, tan aʼ nik tal u tok viTiuxhil Tiuxh tu qaanima. Tan aʼ nik tal u oʼtla yol uvaʼ jabʼil yeʼ laʼ niman inqʼa bʼekʼbʼal, tul laʼ kameʼl. Pet u akʼla yol tetz viTiuxhil Tiuxh, tan aʼ uvaʼe, nik aqʼon vet qʼij qusaq uvaʼ yeʼl iyaʼebʼal imotxebʼal.
2CO.3.7	Tan inqʼa bʼekʼbʼal inqʼa itxhus Moisees xoʼl inqʼa xaol uvaʼ itzʼibʼa quBʼaal Tiuxh vatz sivan, tan aʼ uvaʼe, tal quBʼaal Tiuxh uvaʼ, tetxhal laʼich nimali. Pet oqetz yeʼ laʼich motx inima, tul yeʼl iyaʼebʼal imotxebʼal laʼich ikam inqʼa xaol taʼn inqʼa paʼv. Kʼuxhetz nik tal inqʼa bʼekʼbʼal vikam inqʼa xaol, tiʼ uvaʼ oq yeʼ laʼich inima, poro mam yol ibʼan vatz quBʼaal Tiuxh. Tan tira litzʼkabʼinyichxh vet ivatz Moisees uvaʼs ikʼult Moisees inqʼa bʼekʼbʼal viʼ u vitz Sinaii. Aʼichetz vilitzʼkabʼin ikaʼy Moisees nikich kʼutxhun uvaʼ tetz quBʼaal Tiuxh inqʼa bʼekʼbʼal uvaʼ taqʼ s-te. Tul oqxhich vet ilitzʼkabʼin ikaʼy Moisees. Echetz yeʼxhabʼil vet invaʼq inqʼa tij imam Israeel nikich txʼolon isaqil ivatz Moisees s-bʼaʼn. Kʼuxhetz oqxhich vet ilitzʼkabʼin ikaʼy Moisees, poro qʼoon kuʼ vet ul iyakʼil vilitzʼkabʼineʼ. 
2CO.3.8	Tiʼetz uvaʼ mam yol taqʼax inqʼa bʼekʼbʼal vatz quBʼaal Tiuxh, aʼetz kol jit mam yol laʼ ikʼutxht quBʼaal Tiuxh tiqleʼm u akʼ yol tetz viTiuxhil uvaʼ nik jalpun vitxumbʼal inqʼa xaol. Tan aʼetz uvaʼe, nik qutxhuse. 
2CO.3.9	Tan mam yolich u bʼekʼbʼal uvaʼ itxhus Moisees xoʼl inqʼa xaol, kʼuxh nikich ibʼen te inqʼa xaol uvaʼ, aʼ vet u kamchil kʼaqelaqich taʼn oq uvaʼ yeʼich laʼ motx inima; aʼetz kol vet jit mam yol inqʼa bʼaʼnla txhaq yol uvaʼ nik qutxhus sexoʼl, tan aʼ uvaʼe, nik aqʼon bʼen inqʼa xaol s-jit vet aj paʼvom vatz quBʼaal Tiuxh. 
2CO.3.10	Kʼuxhetz mam yolich itxhusux inqʼa bʼekʼbʼal s-naʼya, poro jit mam yol tel koq s-txheel. Tan yeʼ nik ibʼan vet eela tuchʼ u mam bʼaʼnil uvaʼ qat taqʼ quBʼaal Tiuxh s-qe. Tiʼ uvaʼ jit vet aj paʼvom inqʼa xaol laʼ ibʼan vatz quBʼaal Tiuxh. Tan tira sibʼ vet tiqleʼm viʼ u bʼaxa bʼekʼbʼal uvaʼ taqʼ quBʼaal Tiuxh. 
2CO.3.11	Tan mam yolich inqʼa bʼekʼbʼal inqʼae, kʼuxh nikich ikuʼl vet viyakʼil, eche uvaʼ ikuʼl viyakʼil vilitzʼkabʼin ikaʼy Moisees. Aʼetz kol vet jit mam yol u kaʼv iyol quBʼaal Tiuxh uvaʼ ijeqbʼa, uvaʼ yeʼl iyaʼebʼal imotxebʼal laʼ tatineʼ.
2CO.3.12	Tiʼetz uvaʼ kʼuqlel qukʼuul, tiʼ uvaʼ sibʼ palnaʼq tiqleʼm inqʼa bʼaʼnla txhaq yol, tul tira at qutial tiʼ ipaxsal el. 
2CO.3.13	Tul jit ech nik qubʼan, eche uvaʼ ibʼan Moisees. Tan toksa Moisees val u bʼuʼq tivatz, tiʼ uvaʼ yeʼ laʼich til inqʼa tij imam Israeel isotz vilitzʼkabʼin ikaʼy Moisees. Tan atich ipalebʼal vilitzʼkabʼin vikaʼy Moisees.
2CO.3.14	Tul echatetz kuxh bʼanel taʼne u titzʼabʼal inqʼa tij imam Israeel s-txheel. Tan ant kuxh yeʼaq nik motx ibʼen s-te. Kʼuxh nik motx isikʼle inqʼa naʼyla yol uvaʼ jeqbʼamal ka, poro yeʼaq nik motx ibʼen s-te uvaʼ pay vet ka. Tan ech nik ibʼan inqʼa xaol, eche uvaʼ ibʼan Moisees uvaʼs toksat u bʼuʼq tivatz. Tan nik motx imaq tibʼ tiʼ tootzaqil inuqul viyolbʼal quBʼaal Tiuxh. Tul ech vete toksat invaʼq xaol bʼuʼq tivatz tiʼ yeʼ tiloneʼ nik motx ibʼaneʼ. Pet aʼetz vet uvaʼs laʼ motx tok s-niman tetz Jesuus, tul tzitzi laʼ motx bʼenk vet vinuqul s-te, eche laʼ ibʼan vet invaʼq xaol uvaʼ laʼ teesa vet u bʼuʼq tivatz, tul laʼ ilon veteʼ. 
2CO.3.15	Atz echat kuxhte s-txheel kam uvaʼ s-naʼya. Tan tuulbʼal uvaʼs nik motx isikʼlet inqʼa yol uvaʼ itzʼibʼa ka Moisees, tul tira yeʼ nik motx ibʼen vinuqul s-te. Tul ech vete toksat invaʼq xaol bʼuʼq tivatz tiʼ yeʼ tiloneʼ nikich motx ibʼaneʼ. Tan tira yeʼ nik motx taqʼ koʼp viyolbʼal quBʼaal Tiuxh tu taanima.
2CO.3.16	Pet jaʼletz uvaʼ nik tok vet s-niman tetz Jesuus, tul nik ijalpu vet vitxumbʼal. Tul aʼetz vet quBʼaal Tiuxh nik aqʼon tootzaqi viyolbʼal, ech nik ibʼan vet, eche teleʼl invaʼq bʼuʼq tivatz invaʼq xaol. 
2CO.3.17	Tan aʼ u tiqleʼm viTiuxhil Tiuxh nik jalpun vitxumbʼal inqʼa xaol. Tiʼetz uvaʼ jalpinaʼq vet vitxumbʼal inqʼa xaol taʼn viTiuxhil Tiuxh, tul chiteletz veteʼ. 
2CO.3.18	Yeʼl vet u bʼuʼq atoʼk t-quvatz. Tiʼetz uvaʼ yeʼl vet u bʼuʼq atoʼk t-quvatz, tul jikxh nik qukʼutxht vitxiqun u nimla tatin u quBʼaal Tiuxh s-qukʼatza, eche vaʼq espeejo uvaʼ nik itxiqun bʼen u qʼij s-vatz tiʼ itxiqul vaʼq kam. Tul aalemal telxh nik ijalput viTiuxhil Tiuxh u qutxumbʼal tiʼ qubʼen s-eche u quBʼaal JesuKriisto. Tan aʼ u quBʼaal Tiuxh nik bʼanon tuchʼ u taqʼonv viTiuxhil s-qukʼatza.
2CO.4.1	Tan tiʼ vitxumt quBʼaal Tiuxh quvatz, tul qat qukʼul u aqʼon tiʼ ipaxsal inqʼa bʼaʼnla txhaq yol tiʼ Jesuus. Tul yeʼl oʼ nik ipal qukʼuul s-te. 
2CO.4.2	Pet tira kʼaqel qaʼn uvaʼ, oʼ yeʼ laʼ bʼanon invaʼq kam uvaʼ kantxhaq kuxhtuʼ, kʼuxh yeʼxhabʼil laʼ ilon oʼ. Tan yeʼl invaʼq kantxhaq nik qubʼaneʼ uvaʼ chʼixvebʼal kuxhtuʼ. Atz jit qelabʼal koq kuxh isotzsal ekʼul. Atz jit nik koq kuxh qujalpu talax viyolbʼal quBʼaal Tiuxh sete. Pet jikxh nik qalt inuqul inqʼa bʼaʼnla txhaq yol tiʼ Jesuus sexoʼl. Tul bʼaʼnla txumbʼal uvaʼ nik qukʼutxh sevatz. Echetz jankʼal xaol nik ibʼen s-te uvaʼ jit bʼan vatz koq kuxh nik qubʼan sexoʼl. Tul tootzaql quBʼaal Tiuxh kam inqʼa jikla txumbʼal nik qubʼaneʼ. 
2CO.4.3	Tan tira nik qutzanbʼa talax inqʼa bʼaʼnla txhaq yol sexoʼl. Echetz oq at joloq xaol sexoʼl uvaʼ ant kuxh yeʼ nik ibʼen s-te, tul aʼetz inqʼae, yeʼ nik saʼon tabʼil inqʼa bʼaʼnla txhaq yol. Pet jit oʼe yeʼ nik alon inuqul sexoʼl. Tul aʼ vet inqʼae, uvaʼ, aʼ vet u tzʼeqxichil kʼaqel taʼn uvaʼ yeʼl iyaʼebʼal imotxebʼal. 
2CO.4.4	Tan junal yeʼ nik motx ibʼen s-te, tan aʼ Satanaas nik ibʼekʼon tu titzʼabʼal, Satanaas uvaʼ nik bʼanon iqʼesalil tiibʼa inqʼa xaol, inqʼa jit niman tetz Jesuus, inqʼa itzʼlel vatz txʼavaʼ tintanul inqʼa yaʼbʼ s-txheel. Tan aʼ Satanaas nik maqon tootzaqit inqʼa xaol inqʼa bʼaʼnla txhaq yol tiʼ u nimla tatin u quBʼaal JesuKriisto. Tan aʼ u nimla tatin u quBʼaal JesuKriisto nik kʼutxhun jankʼal tatin u quBʼaal Tiuxh, eche invaʼq u txiqubʼal uvaʼ nik txiqun ibʼey xaol s-aqʼbʼal.{*}
2CO.4.5	Aʼetz uvaʼe, nik qupaxsa sexoʼl. Pet jit junt koq kuxh nik qutxhok tok quqʼij, eche uvaʼ nik tal jolol inqʼa xaol s-qiʼ. Pet aʼ nik qutxhus sete uvaʼ, aʼ JesuKriistoe, u quBʼaal. Pet oʼ, tan oʼ kuxh lotxhol etetz tiʼ etoksat iqʼij, atz tiʼ enimat u quBʼaal JesuKriisto. 
2CO.4.6	Tan aʼ u quBʼaal Tiuxh qat aqʼon ootzaqiloq u nimla tatin te jankʼal inqʼa xaol, tiʼ uvaʼ qat iviinqixsa u qʼij saq tiʼ itxiqun tu tokto. Tul echat kuxh qat taqʼt ootzaqiloqe u nimla tatin t-qaanima, oʼ inqʼa niman tetz, tiʼ qootzaqit inqʼa bʼaʼnla txhaq yol tiʼ Jesuus. Echetz vet nik qunatxht u nimla tatine s-qukʼatza, eche itxiqun invaʼq mam txiqubʼal t-tokto.
2CO.4.7	Echetz mam yol tiqatzil talax inqʼa bʼaʼnla txhaq yol tiʼ Jesuus. Tan ech tiqatzil, eche invaʼq txʼijbʼal qʼij. Poro aʼetz, oʼ iqatzin talax inqʼa bʼaʼnla txhaq yol, kʼuxh yeʼxh tij qatineʼ, eche inqʼa txʼavaʼ vaaso uvaʼ yeʼxh tij ipaxeʼ. Echetz uvaʼe qat ibʼan quBʼaal Tiuxh tiʼ tootzaqit inqʼa xaol u mam tiqleʼm quBʼaal Tiuxh tiʼ ijalput vitxumbʼal inqʼa xaol. Tul yeʼ laʼ motx titzʼa uvaʼ, oʼ nik bʼanon.
2CO.4.8	Kʼuxhetz kam kuxh itzaʼlal nik palk oʼ tiʼ talax inqʼa bʼaʼnla txhaq yol tiʼ Jesuus,
2CO.4.8	poro yeʼ nik qukuyeʼ uvaʼ laʼ kuxh ikʼayunsa oʼ.
2CO.4.8	Atz kʼuxh nik tel qaanima tiʼ kam invaʼq,
2CO.4.8	poro yeʼl oʼ nik qukaj t-itzʼaʼm s-tiʼ.
2CO.4.9	Atz kʼuxh yeʼ kuxh nik ikaj utxhchil s-qiʼ tiʼ qukʼaxbʼisaleʼ,
2CO.4.9	poro yeʼl oʼ nik qukaj s-qujunal taʼn quBʼaal Tiuxh.
2CO.4.9	Atz kʼuxh bʼeeno kuxh nik qulbʼeleʼ, eche ipaxil el invaʼq otzotz,
2CO.4.9	poro yeʼl oʼ tira koq nik qusotzeʼl, eche taqʼax koʼp invaʼq otzotz tziʼ txʼavaʼ.
2CO.4.10	Echetz talxh laʼ bʼenk oʼ, tan atxh vet ka oʼ vatz u kamchil, eche uvaʼ palk u quBʼaal Jesuus. Echetz uvaʼe nik qubʼane tiʼ qukʼutxht vatz inqʼa xaol uvaʼ itzʼlel u quBʼaal Jesuus uvaʼ nik aqʼon qʼij qusaq. Tul aʼe, uvaʼ nik bʼanon iqʼesalil u qatineʼ. 
2CO.4.11	Echetz kʼuxh il oʼ itzʼlel oʼ, poro qootzaqle uvaʼ il oʼ at oʼ vatz u kamchil tiʼ talax inqʼa bʼaʼnla txhaq yol tiʼ Jesuus. Echetz laʼ tilte inqʼa xaol uvaʼ itzʼlel u quBʼaal Jesuus uvaʼ nik aqʼon qʼij qusaq. Atz aʼ uvaʼe, nik aqʼon itijtxhaqil u qutxhiʼoʼl kʼuxh at ikamebʼal u qutxhiʼoʼl. 
2CO.4.12	Echetz il oʼ, inqʼa paxsan tetz inqʼa bʼaʼnla txhaq yol, nik qupal t-inqʼa itzaʼlal, tetxhal qaqʼbʼ vatz u kamchil. Petetz ex, tan aalemal nik echʼij tiʼ etatin kʼatz quBʼaal Tiuxh.
2CO.4.13	Kʼuxhetz bʼeeno kuxh nik qukʼaxbʼeʼ, poro echat kuxh u kʼuqlebʼ qukʼuul, eche val u yol uvaʼ tzʼibʼamal ka t-viyolbʼal quBʼaal Tiuxh uvaʼ ech nik tal s-eche: —InBʼaal Tiuxh, tira kʼuqlel inkʼuul seʼe, echetz s-tiʼile nik val vayolbʼal, —chich u yol.
2CO.4.14	Yeʼetz nik qutanbʼa talax inqʼa bʼaʼnla txhaq yol, tan qootzaqle uvaʼ, aʼ u quBʼaal Tiuxh toq itzʼeʼvsan oʼ uvaʼs laʼ qukameʼ, tiʼ uvaʼ tan, vaʼl vet qatin tuchʼ u quBʼaal JesuKriisto. Tul echatxh laʼ titzʼeʼvsat oʼ u quBʼaal Tiuxh, eche titzʼeʼvsat u quBʼaal JesuKriisto. Tul quBʼaal Tiuxh laʼ bʼanon uvaʼ tzum laʼ qatin s-kʼatza setuchʼ. 
2CO.4.15	Jankʼaletzxh inqʼa itzaʼlal uvaʼ nik motx palk oʼ, tan aʼ itxaʼk uvaʼ laʼ etil vibʼaʼnil. Tan at qaanima setiʼ. Echetz txhaqpaq laʼ tootzaqit inqʼa xaol u kuybʼal kʼatz quBʼaal Tiuxh. Tan oq laʼ tootzaqi inqʼa xaol u kuybʼal kʼatz quBʼaal Tiuxh, tul mamala vet xaol laʼ aqʼon taʼntiuxh te quBʼaal Tiuxh, atz laʼaq motx toksa vet iqʼij quBʼaal Tiuxh.
2CO.4.16	Echetz tiʼ uvaʼ nik qil ibʼaʼnil vipaxsal inqʼa bʼaʼnla txhaq yol, tul yeʼl oʼ nik quql tiʼ talaxeʼ. Tan kʼuxh aalemal nik iqʼesbʼ u qutxhiʼoʼl s-qiʼeʼl, pet aʼl jun qʼij nik itxhej itial u qaanxelal s-tuul oʼkaʼp u qutxhiʼoʼl taʼn quBʼaal Tiuxh. 
2CO.4.17	Echetz yeʼxhkam nik qoksa s-tuul tzaqatz itzaʼlal uvaʼ nik motx palk oʼ tiʼ talax inqʼa bʼaʼnla txhaq yol tiʼ Jesuus, tan nal kuxh toq ipaleʼe. Tan tiʼ qitzʼat inqʼa mam bʼaʼnil uvaʼ yeʼl iyaʼebʼal imotxebʼal uvaʼ nik txʼebʼon vet oʼ tu nimla tatin quBʼaal Tiuxh tu amlikaʼ, tul aʼetz nik qunatxh veteʼ uvaʼ yeʼl vet tokebʼal inqʼa itzaʼlal s-qiʼ, inqʼa nik qupal s-tuul txheel. 
2CO.4.18	Echetz nik qalte uvaʼ yeʼxhkam nik qitzʼa tiʼ kam inqʼa itzaʼlal uvaʼ nik palk oʼ tzitza vatz txʼavaʼ. Pet aʼ nik qitzʼa bʼen inqʼa kam uvaʼ tu amlikaʼ, inqʼa yeʼxhkam nik qileʼ. Tan jankʼalxh inqʼa kam uvaʼ nik qil vatz txʼavaʼ, tan nal kuxh toq ipaleʼ. Pet ech koq inqʼa kam uvaʼ tu amlikaʼ, inqʼa yeʼxhkam nik qileʼ, tan yeʼl iyaʼebʼal imotxebʼal bʼen qiltaʼ.
2CO.5.1	Tan qootzaqle uvaʼ bʼiil kuxh toq ibʼan u qutxhiʼoʼl tzitza vatz txʼavaʼ, tul laʼ sotzi. Pet jatuetz laʼ eleʼl oʼ tzitza vatz txʼavaʼ, tul qootzaqle uvaʼ at vaʼt qutxhiʼoʼl uvaʼ nik itxʼebʼon s-qiʼ t-amlikaʼ uvaʼ yeʼl iyaʼebʼal imotxebʼal toq tatineʼ. Tan u qutxhiʼoʼl, u tetz vatz txʼavaʼ, tan ech kuxh tatin, eche vaʼq paʼtebʼal uvaʼ laʼ utxh ijalpul el. Pet xamtel laʼ aqʼax vet bʼen s-vaʼl jeqlebʼal uvaʼ tira laʼ itxhabʼa vet tatineʼ, uvaʼ taʼnxh quBʼaal Tiuxh laʼ viinqixsan. 
2CO.5.2	Pet s-txheel, tiʼetz uvaʼ nik qupal t-inqʼa itzaʼlal vatz txʼavaʼ, tul tzʼeʼyxh vet oʼ tiʼ qubʼen tiʼ qukʼult vaʼt qutxhiʼoʼl, eche vaʼq xaol uvaʼ nik ijiqʼjoʼlaneʼ, tan kʼaxbʼinaʼq vitxhiʼoʼl. Tul nik isaʼeʼ laʼ tiqʼo tibʼ. Tan tikʼ vet vaʼt qutxhiʼoʼl uvaʼ qetz vet laʼ ibʼan tu amlikaʼ. Tan ech vet u qutxhiʼoʼl laʼ ibʼana, eche vaʼq akʼ jeqeʼvbʼal uvaʼ laʼ atin oʼ s-tuul tu amlikaʼ. 
2CO.5.3	Echetz tuulbʼal uvaʼs laʼ qukʼult vet vaʼt u qutxhiʼoʼl uvaʼ laʼ taqʼ quBʼaal Tiuxh s-qe, tul yeʼl iyaʼebʼal imotxebʼal laʼ tatin vet u qaanxelal s-tuul; eche vaʼq xaol uvaʼ atoʼk toksaʼm, pet jit laʼ kuxh tʼureʼv el vitxhiʼoʼl.
2CO.5.4	Tan tuulbʼal uvaʼ il oʼ at oʼ tu qutxhiʼoʼl tetz vatz txʼavaʼ, uvaʼ ech kuxh tatin, eche ipukux vaʼq paʼtebʼal, tan tira nik qujiqʼjotxh t-kʼayunchil tiʼ qeleʼl s-tuul. Atz tira nik ipal qukʼuul tiʼ qatin tuul u qutxhiʼoʼl. Tan yeʼ qusaʼ uvaʼ ech kuxh vet laʼ qatin s-eche, eche vaʼq xaol uvaʼ tʼurlele, tul yeʼl toksaʼm atoʼk. Pet aʼ qusaʼ uvaʼ laʼ taqʼ quBʼaal Tiuxh vaʼt u qutxhiʼoʼl uvaʼ akʼ veteʼ, eche toksat vaʼq xaol vaʼt toksaʼm s-tiʼ. Echetze u qutxhiʼoʼl tetz vatz txʼavaʼ uvaʼ at ikamebʼal, tan laʼ jalp veteʼ. Tul aʼ vet ivatzil vaʼt u qutxhiʼoʼl uvaʼ yeʼl vet iyaʼebʼal imotxebʼal laʼ tilt qʼij saq. 
2CO.5.5	Tul antxh quBʼaal Tiuxh, uvaʼ viinqixsan oʼ, bʼanon ka tiʼ qukʼult invaʼt u qutxhiʼoʼl. Echetz s-tiʼil qat taqʼ viTiuxhil s-qe s-tetxhlal uvaʼ laʼ taqʼ vaʼt qutxhiʼoʼl.
2CO.5.6	Echetz tiʼ uvaʼ at viTiuxhil Tiuxh tu qaanima, tul nik qukʼuqbʼa vet qukʼuul tiʼ quBʼaal Tiuxh bʼenamen, tiʼ uvaʼ laʼ taqʼ vaʼt akʼla qutxhiʼoʼl. Tan qootzaql veteʼ uvaʼ toq eloq el oʼ tuul vatz qutxhiʼoʼl vatz u txʼavaʼ. Tan yeʼx aqʼel vaʼt u akʼla qutxhiʼoʼl taʼn quBʼaal Tiuxh. Tan yeʼx bʼenoq oʼ kʼatz u quBʼaal Jesuus. 
2CO.5.7	Echetz kʼuxh yeʼx qileʼt inqʼa nik qaleʼ, poro kʼuqlel vet qukʼuul tiʼ quBʼaal Tiuxh uvaʼ toq taqʼ vet vaʼt akʼla qutxhiʼoʼl. 
2CO.5.8	Pet kʼuqlelxh qukʼuul tiʼ quBʼaal Tiuxh. Tan aʼ qusaʼ uvaʼ laʼ el vet ka u qutxhiʼoʼl s-qiʼ, u tetz vatz txʼavaʼ. Tul een koq vet oʼ kʼatz u quBʼaal Jesuus tu qatibʼal tu amlikaʼ.
2CO.5.9	Echetz qubʼan yaʼl tiʼ ichiibʼisal u quBʼaal JesuKriisto, kʼuxh tuulbʼal uvaʼ ant atil oʼ tu txhiʼoʼl tetz vatz txʼavaʼ, atz kʼuxh tuulbʼal uvaʼ maʼt qeleʼl tuul u qutxhiʼoʼl tetz vatz txʼavaʼ. 
2CO.5.10	Niketz qubʼan yaʼl tiʼ ichiibʼisal u quBʼaal Tiuxh, tan laʼ opoon invaʼl qʼij uvaʼ, tetxhal kuxh laʼ pal oʼ vatz quBʼaal JesuKriisto uvaʼ kʼuqlel t-vikʼuqeʼvbʼal tetz iqʼesalil, tul laʼ taqʼ kuʼ yol tinuqul s-qiʼ. Echetz jununil vet inqʼa xaol laʼ pal kʼulun vet vitxʼaqaʼm kam uvaʼ ikʼulel laʼ aqʼax s-te. Tan aʼ laʼ bʼenk tiʼ kam qat ibʼan tuulbʼal uvaʼs atich t-vitxhiʼoʼl tetz vatz txʼavaʼ, maq bʼaʼn, atz maq yeʼbʼaʼn qat ibʼana.
2CO.5.11	Pet tiʼetz uvaʼ qootzaqle uvaʼ, tetxhal kuxh laʼ pal oʼ vatz u quBʼaal Jesuus, tul at quxoʼval vatz quBʼaal Tiuxh, tiʼ uvaʼ tetxhal kuxh laʼ qutzoqpixsa u taqʼon quBʼaal Tiuxh. Echetz nik qubʼant yaʼle tiʼ ibʼokʼtziil inqʼa xaol tiʼ inimal quBʼaal Tiuxh. Tul tootzaql quBʼaal Tiuxh u bʼaʼnla txumbʼal uvaʼ qat qukʼutxh sexoʼl. Tul nikatetz qutxʼebʼeʼ uvaʼ bʼaʼnat u qutxumbʼal qat qubʼan sexoʼl.
2CO.5.12	Poro jit quqʼij nik qoksa inpaqte tuchʼ inqʼa yol uvaʼ nik qal bʼen sete, kʼuxh at xaol sexoʼl uvaʼ ech nik titzʼae. Pet aʼ kuxh qusaʼe uvaʼ tij ex tiʼ etalt bʼaʼnla yol s-qiʼ te inqʼa niman tetz Jesuus, inqʼa nik motx toksa iqʼij tiʼ kam inqʼa nik ibʼan sexoʼl. Tan bʼane bʼaʼn koq taanima vatz quBʼaal Tiuxh tuchʼ inqʼa nik motx ibʼaneʼ. Pet koq oʼ, tan aʼ een qaanima tiʼ velotxhoxeʼ. 
2CO.5.13	Tul at xaol nik eesan quqʼij. Tan aʼ nik taleʼ uvaʼ, oʼ yannaʼq quviʼ tiʼ qilt kam inqʼa nik ikʼutxh quBʼaal Tiuxh s-qe. Pet niketz qal inqʼa yol kam uvaʼ nik ikʼutxh quBʼaal Tiuxh s-qe. Tan aʼ qusaʼ qoksat iqʼij u quBʼaal Tiuxh s-tuchʼ. Pet oqetz bʼaʼn inqʼa txhusbʼal nik etabʼi qaltaʼ, tul aʼetz qusaʼe laʼ chʼij ex kʼatz quBʼaal Tiuxh taʼn. 
2CO.5.14	Kʼuxhetz kam kuxh nik qaleʼ nik etabʼi, poro aʼ nik qukʼutxheʼ uvaʼ sibʼxh taanima u quBʼaal JesuKriisto tiʼ jankʼal inqʼa xaol. Aʼetz uvaʼe, nik yaʼlun oʼ. Tan tiʼ uvaʼ qat taqʼ tibʼ u quBʼaal JesuKriisto kamoq tiʼ itxhoox ipaʼv jankʼal inqʼa xaol, echetz s-tiʼile tetxhal kuxh laʼ imaq tibʼ inqʼa xaol tiʼ ipaʼvineʼ, ech vete invaʼq kamnaʼq uvaʼ yeʼl vet tokebʼal u paʼv s-tiʼ. 
2CO.5.15	Qatetz taqʼ tibʼ quBʼaal JesuKriisto kamoq s-qiʼ tiʼ itxhoox inqʼa qupaʼv, jankʼal oʼ inqʼa niman tetz. Tan aʼ titzʼabʼal s-qiʼ uvaʼ yeʼ laʼ qubʼan vet kam u tatxhaʼv u qutxhiʼoʼl. Pet aʼ u titzʼabʼal s-qiʼ uvaʼ, aʼ laʼ qubʼan vet u bʼaʼnla txumbʼal uvaʼ laʼ chiibʼisan u quBʼaal JesuKriisto, uvaʼ kami, tul itzʼeʼv inpaqte tiʼ taqʼax qʼij qusaq uvaʼ yeʼl iyaʼebʼal imotxebʼal.
2CO.5.16	Poro jit vet aʼ nik qitzʼa kam bʼanel taʼn inqʼa xaol tuchʼ vitxumbʼal tetz vatz txʼavaʼ uvaʼ iqʼomal taʼn. Kʼuxh ech kuxh nikich qitzʼan, eche uvaʼ nik titzʼan inqʼa xaol, inqʼa jit niman tetz Jesuus, pet aʼetz vet uvaʼs qok s-niman tetz, tul jalpinaʼq vet qitzʼabʼal tiʼ tilixeʼ. Tan jit vet ech u qitzʼabʼale s-tiʼ. Tul echich qitzʼabʼale tiʼ tilix tatin u quBʼaal JesuKriisto uvaʼ atich vatz txʼavaʼ, pet jit vet ech u qitzʼabʼale uvaʼs qok vet tiʼ inimaleʼ.
2CO.5.17	Tan jaʼl u xaol uvaʼ nik ikʼuqbʼa ikʼuul tiʼ u quBʼaal JesuKriisto, tul aʼetz uvaʼe, jalpinaʼq vet itxumbʼal taʼn quBʼaal Tiuxh, eche invaʼq u kam uvaʼ yaʼn viinqixsaliya. Tan inqʼa oʼtla txumbʼal iqʼomalich taʼn inqʼa xaol, tan qat pay vet ka. Pet s-txheel, tan jalpinaʼq vet vitxumbʼal inqʼa xaol tiʼ tatin vatz u txʼavaʼ. 
2CO.5.18	Jankʼaletz eche tiʼ vijalp vitxumbʼal inqʼa niman tetz Jesuus, tan aʼ u quBʼaal Tiuxhe nik bʼanon. Atz antxh u quBʼaal Tiuxh qat oksan bʼaʼnil s-quxoʼl s-tuchʼ tiʼ kam uvaʼ ul ibʼan u quBʼaal JesuKriisto. Tul aʼetz vet qaqʼon taʼn quBʼaal Tiuxh talax te inqʼa xaol tok bʼaʼnil s-xoʼl tuchʼ quBʼaal Tiuxh. 
2CO.5.19	Tan ech uvaʼe nik qupaxsa, uvaʼ antxh quBʼaal Tiuxh nik oksan bʼaʼnil s-xoʼl tuchʼ jankʼal inqʼa xaol, inqʼa nik qeon; tul yeʼ nik toksa jankʼal vipaʼv inqʼa xaol s-tuul, tiʼ kam uvaʼ ul ibʼan u quBʼaal JesuKriisto. Tul aʼetz vet qaqʼon taʼn quBʼaal Tiuxh talax te inqʼa xaol tok bʼaʼnil s-xoʼl tuchʼ quBʼaal Tiuxh. 
2CO.5.20	Aʼetz vet oʼ bʼanol ivatzil quBʼaal JesuKriisto vatz txʼavaʼ. Echetz aʼ vet u quBʼaal Tiuxhe nik bʼokʼtziin ex, uvaʼs nik ibʼanbʼet oʼ tiʼ ebʼokʼtziileʼ. Niketz quyaʼlu sete tiʼ ejaqt ekuya te quBʼaal JesuKriisto, tiʼ tok bʼaʼnil sexoʼl tuchʼ quBʼaal Tiuxh. 
2CO.5.21	Yeʼlich inbʼeeq ipaʼv u quBʼaal JesuKriisto. Atz kʼuxhetz yeʼlich inbʼeeq ipaʼv, poro aʼ vet iqatzin kaqaayil vipaʼv inqʼa xaol. Echetz s-tiʼile tira kʼaxbʼisal taʼn quBʼaal Tiuxh tiʼ itxhojt vipaʼv inqʼa niman tetz. Tul tiʼetz vet inimal u quBʼaal JesuKriisto, tul yeʼl vet paʼv at jaʼp s-qiibʼa vatz quBʼaal Tiuxh.
2CO.6.1	Echetz, tiʼ uvaʼ, oʼ lotxhonal kʼatz u quBʼaal Tiuxh, tul at invaʼl toq qubʼekʼ sete. Yeʼ laʼ etala uvaʼ kam kuxh paʼvil laʼ utxh ebʼantaʼ, tan junal kuyel vet vepaʼv taʼn quBʼaal Tiuxh. 
2CO.6.2	Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
2CO.6.2	—Tuulbʼaletz vapal tu tilal itzaʼlal,
2CO.6.2	tul laʼ aqʼiila in tiʼ alotxhoxeʼ.
2CO.6.2	Echetz laʼ vabʼit axhe.
2CO.6.2	Tul laʼ intxhaq u Chitol eetz tiʼ alotxhpeʼ,
2CO.6.2	—chich u yol.
2CO.6.2	Echetz nik valte sete uvaʼ opoony vet inqʼa qʼij uvaʼ il vet u chitpichil nik taltzii quBʼaal Tiuxh te inqʼa xaol s-txheel. Aʼetz u chitpichile tiʼ inqʼa ipaʼv.
2CO.6.3	Tul yeʼxhkam invaʼq yeʼbʼaʼn nik qubʼan vatz inqʼa xaol tiʼ imaqax tiʼ iqeex u quBʼaal JesuKriisto. Echetz yeʼxhabʼil laʼ alon uvaʼ kantxhaq uvaʼ nik qubʼan tiʼ ipaxsal inqʼa bʼaʼnla txhaq yol tiʼ Jesuus. 
2CO.6.4	Pet aʼl tira nik qaleʼ uvaʼ kʼuqlebʼxh kʼuul oʼ tiʼ ibʼanax u taqʼon quBʼaal Tiuxh txhaqpaq, kʼuxh kotxʼel kuxh quvatz qaʼn tiʼ qupal t-inqʼa itzaʼlal, kʼuxh kamxh itzaʼlal nik palk oʼ taʼn inqʼa xaol:
2CO.6.4	Kʼuxh at uvaʼ yeʼ vet laʼ qutxʼol qupal s-tuul nik qunatxheʼ;
2CO.6.4	kʼuxh at uvaʼ ey kuxh vet qaanima tiʼ invaʼq kam;
2CO.6.5	atz kʼuxh nik qutzʼuʼmaleʼ;
2CO.6.5	atz kʼuxh nik qaqʼax jaʼ t-tzeʼ;
2CO.6.5	atz kʼuxh mamala kuxh xaol
2CO.6.5	nik imol tibʼ s-qiʼ tiʼ qukʼaxbʼisaleʼ;
2CO.6.5	atz kʼuxh nik qupal t-kʼaxkʼola aqʼon;
2CO.6.5	atz kʼuxh at yeʼ nik qutxhabʼa vataʼm s-aqʼbʼal;
2CO.6.5	atz kʼuxh at yeʼ nik qutxʼaʼoneʼ.
2CO.6.5	Tira kʼuqlebʼxh kʼuul oʼ tiʼ ibʼanax u taqʼon quBʼaal Tiuxh.
2CO.6.6	Atz tira aʼ nik qukʼutxh u bʼaʼnla txumbʼal xoʼl jankʼal xaol.
2CO.6.6	Tul nik quqejeʼ uvaʼ bʼaʼn kuxh inqʼa nik qubʼan vatz quBʼaal Tiuxh.
2CO.6.6	Tul qootzaqle kam uvaʼ nik isaʼ u quBʼaal Tiuxh, tul aʼetz uvaʼe, nik qubʼane.
2CO.6.6	Tul nik qukotxʼ quvatz kʼatz inqʼa nik itxhiʼan s-qiʼ.
2CO.6.6	Tul ayaʼlxh bʼaʼn s-qe nik qubʼan te kaqaayil xaol.
2CO.6.6	Tul nik ikʼuqeʼv qukʼuul tiʼ viTiuxhil Tiuxh tiʼ ilotxht oʼ tiʼ jankʼal inqʼa nik qubʼaneʼ.
2CO.6.6	Tul nuqxh nik qaleʼ uvaʼ atxh qaanima tiʼ qumol, pet jit at koq vet vaʼq nik qiloʼk s-tiʼ.
2CO.6.7	Tul aʼxh nik qal vinuqul, atz tuchʼ u tiqleʼm quBʼaal Tiuxh uvaʼ at s-qukʼatza nik qalvat.
2CO.6.7	Tul jikxh nik qalt inqʼa bʼaʼnla txhaq yol tiʼ Jesuus.
2CO.6.7	Tan at uvaʼ nik qal te inqʼa xaol, tiʼ uvaʼ laʼ motx ok s-niman tetz Jesuus.
2CO.6.7	Atz at uvaʼ nik qutzaqʼbʼe jaʼl inqʼa xaol uvaʼ nik eesan iqʼij viyolbʼal quBʼaal Tiuxh.
2CO.6.7	Tul ech nik qubʼan, eche nik ibʼan vaʼq sol tuulbʼal txhʼaʼo; maq aʼ qat kʼulelani, atz maq aʼ qat ikol tibʼ vatz uvaʼ nik tul s-tiʼ.
2CO.6.8	Tul kʼuqlebʼalxh kʼuul qalt inqʼa bʼaʼnla txhaq yol tiʼ Jesuus, kʼuxh at laʼ oksan quqʼij s-tiʼ,
2CO.6.8	atz kʼuxh at laʼ eesan quqʼij s-tiʼ;
2CO.6.8	atz kʼuxh at laʼ alon bʼaʼnla yol s-qiʼ, atz kʼuxh at laʼ alon kantxhaqla yol s-qiʼ. Tul kʼuxh at laʼ alon oʼ s-eesanal t-bʼey;
2CO.6.9	kʼuxh at xaol ootzaqin tetz uvaʼ,
2CO.6.9	oʼ taqʼonvil quBʼaal Tiuxh,
2CO.6.9	atz kʼuxh at jolt inqʼa yeʼ nik ibʼan s-te uvaʼ,
2CO.6.9	oʼ taqʼonvil quBʼaal Tiuxh;
2CO.6.9	atz kʼuxh at xaol nik alon qukameʼl, poro il oʼ ant itzʼlel oʼ;
2CO.6.9	atz at uvaʼ bʼeeno nik qukʼaxbʼisaleʼ, poro yeʼ nik toleʼv tiʼ quyatzʼaxeʼ.
2CO.6.10	Atz kʼuxh nik qutxumun taʼn inqʼa nik palk oʼ,
2CO.6.10	poro aʼ quBʼaal Tiuxh nik chiibʼisan oʼ.
2CO.6.10	Atz kʼuxh meebʼaʼ kuxh oʼ,
2CO.6.10	poro mamala xaol nik ibʼen s-txʼiol iqʼij vatz quBʼaal Tiuxh qaʼn tiʼ qalt inqʼa bʼaʼnla txhaq yol tiʼ Jesuus s-te.
2CO.6.10	Atz kʼuxh tira yeʼl kam qetz nik tilixeʼ, poro tira tzʼeqel tatin kam qetz taʼn quBʼaal Tiuxh.
2CO.6.11	¡Tiraxhetz qat qutzanbʼal vet talax vinuqul inqʼa yol sete, ex aj Koriinto, ex inqʼa inmol s-niman tetz Jesuus! Tul tiraat qat qutzanbʼal ikʼutxhux sevatz uvaʼ at qaanima setiʼ. 
2CO.6.12	Tul kamal aʼ nik etitzʼa uvaʼ, oʼ yeʼ nik saʼon ex, tiʼ uvaʼ nik qutzanbʼa talax u yol sete. Pet koq ex, tan aʼ nik ekʼutxheʼ uvaʼ yeʼl etaanima s-qiʼ. 
2CO.6.13	Echetz nik valte sete uvaʼ echatxh ebʼan, eche uvaʼ nik qubʼan sete: Tul atoq etaanima s-qiʼ. Tul ech nik vulbʼe talax sete, eche invaʼq bʼaala uvaʼ at taanima tiʼ toksal vinitxaʼa t-bʼey.
2CO.6.14	Yeʼ laʼ utxhi laʼ etzumbʼa etibʼ tuchʼ inqʼa yeʼ nik niman quBʼaal JesuKriisto. Atz jitoq laʼ ebʼan vaʼl eyol s-tuchʼ inpaqte. Tan jabʼiste u xaol uvaʼ, aʼ u jik nik ibʼaneʼ, tan laʼ koq utxh ikʼult tibʼ iyol tuchʼ u xaol uvaʼ jit aʼ u jik nik ibʼaneʼ. Tan yeʼ laʼ utxh ikʼult tibʼ iyol, inqʼa nik niman Jesuus tuchʼ inqʼa, aʼ Satanaas nik inima, eche yeʼ nik ikʼult tibʼ u saq tuchʼ u tokto. 
2CO.6.15	Tan ¡tira jit eela bʼeeq iyol u Kriisto tuchʼ Satanaas! Echatetz kuxh u xaole uvaʼ nik niman quBʼaal JesuKriisto, tan yeʼ laʼ utxh ikʼult tibʼ iyol tuchʼ uvaʼ jit niman tetz Jesuus. 
2CO.6.16	Tan yeʼ laʼ utxh ikʼult tibʼ iyol u xaol uvaʼ nik natxhkʼuulan Tiuxh tuulbʼal u tostiuxh tu Jerusaleen tuchʼ inqʼa nik natxhkʼuulan bʼitichla tiuxh. Echatetz yeʼ laʼ tutxh ibʼant inqʼa niman tetz Jesuus eela iyole tuchʼ inqʼa nik natxhkʼuulan bʼitichla tiuxh. Tan aʼ atil u itzʼlichla quBʼaal Tiuxh tu qaanima. Tan echich tatin u quBʼaal Tiuxhe tuul okaʼp u tostiuxh. Tan ech nik tal quBʼaal Tiuxh s-eche:
2CO.6.16	—Tira laʼ atin in s-kʼatza;
2CO.6.16	atz laʼ atin u viqleʼm s-xoʼl.
2CO.6.16	Tul aʼ, in iTiuxh laʼ ibʼana;
2CO.6.16	tul intenam laʼ ibʼana,
2CO.6.16	—chich quBʼaal Tiuxh.
2CO.6.17	Echetz kaʼt u yol tal quBʼaal Tiuxh s-eche:
2CO.6.17	—«Eloq el ex xoʼl inqʼa bʼanol tetz yeʼbʼaʼn;
2CO.6.17	atz jetxhvaq el etibʼ s-kʼatza.
2CO.6.17	Yeʼ ebʼan inqʼa yeʼbʼaʼn,
2CO.6.17	uvaʼ yanebʼal kʼuul sinvatz.
2CO.6.17	Echetz toq inkʼult exe sinkʼatza sintenam,»
2CO.6.17	chich quBʼaal Tiuxh.
2CO.6.18	«Tul ech vet toq vatin sekʼatza,
2CO.6.18	eche tatin vaʼq bʼaala.
2CO.6.18	Tul echatetz etatin sinvatz,
2CO.6.18	eche tatin kʼaol imeʼal vaʼl bʼaala,»
2CO.6.18	chich quBʼaal Tiuxh
2CO.6.18	uvaʼ yeʼxhkam invaʼq tzaʼl ibʼanax s-vatz,
2CO.6.18	—chich u yol.
2CO.7.1	Echetz tiʼ inqʼa iyol quBʼaal Tiuxh uvaʼ alel ka s-qe setuchʼ, ex inqʼa nik inchiibʼ setiʼ, tul qutanbʼa ibʼanax jankʼal inqʼa paʼv. Echetz bʼaʼn vet u qaanxelal laʼ ibʼan vatz quBʼaal Tiuxh, eche invaʼq oksaʼm uvaʼ oqxh vet isaqale. Tul yeʼ laʼ paʼvin vet oʼ tiʼ ibʼanax inqʼa kantxhaqla tatxhaʼv u qutxhiʼoʼl, eche invaʼq oksaʼm uvaʼ yeʼl vet tzʼil s-tiʼ. Tul qubʼanvaq yaʼl, tiʼ uvaʼ tira laʼ qʼanbʼ oʼ kʼatz quBʼaal Tiuxh, tiʼ qujetxhtoʼk qibʼ s-kʼatza. Tul quxoʼva qupaʼvin vatz quBʼaal Tiuxh.
2CO.7.2	Kʼulvaqetz oʼ tuchʼxh etaanima, tan yeʼxhabʼil invaʼq ex nik qukʼaxbʼisa ex, atz yeʼxhabʼil invaʼq ex nik quyansa vetxumbʼal, atz yeʼxhabʼil invaʼq ex nik qutxhok txumbʼal setiʼ, tiʼ qujaqt kam sete. 
2CO.7.3	Tan kamal at xaol uvaʼ, ech nik tale s-qiʼ. Pet toq val sete uvaʼ jit eqʼij nik veesa tuchʼ inqʼa yol uvaʼ nik valeʼ. Tan yaʼnxh vall sete uvaʼ tira at ex t-qaanima, kʼuxhetz tzum laʼ qatin vatz u txʼavaʼ setuchʼ, atz kʼuxhetz tzum laʼ qukameʼ. 
2CO.7.4	Tul tira nik ikʼuqeʼv inkʼuul setiʼ. Tul tira nik inchiibʼ setiʼ. Atz tira nik etaqʼ intial. Tul tira at chiibʼichil t-vaanima etaʼn, kʼuxh nik qupal t-kalabʼaq itzaʼlal.
2CO.7.5	Toqetz intzoqpisa tel talax vinyol tiʼ kame uvaʼ palk oʼ uvaʼs qutzaj t-Trooas, tul aqʼbʼ oʼ tuulbʼal Masedoonia. Tul yeʼxxh ilanoq inbʼeeq oʼ s-tuulele. Tan bʼeeno kuxh qat motx qupal titzaʼlal. Tan nikich motx itxhiʼkʼuula oʼ jolol xaol. Tul taʼn koqe, pet tʼolonyich kuxh vet qaanima t-xoʼval tiʼ inqʼa itzaʼlal uvaʼ nikich palk oʼ. Atz eyich kuxh qaanima setiʼ inpaqte.{*}
2CO.7.6	Pet aʼetz vet quBʼaal Tiuxh kʼuqbʼan qukʼuul uvaʼs tul Tiito s-quxoʼl. Tan nik ikʼuqbʼa quBʼaal Tiuxh ikʼuul inqʼa xaol, inqʼa nik motx tiqʼo kuʼl tibʼ vatz quBʼaal Tiuxh. 
2CO.7.7	Ajtetz vil vet Tiito, tul yekichxh taqʼ vet qutial. Poro jitetz kuxh taʼne. Pet chiibʼ oʼ tiʼ tabʼileʼ uvaʼ etaqʼ itial Tiito. Tul chiibʼat in tiʼ vootzaqitaʼ uvaʼ sibʼxh etaanima s-viʼ. Tul vabʼiat setiʼ uvaʼ txumun ex tiʼ vetxumunsat in tiʼ valt inuqul vepaʼv sete. Atz vabʼiat setiʼ uvaʼ ayaʼlxh ekʼuul s-viʼ. Echetz ajt vabʼi vet inqʼa yol uvaʼ tal Tiito s-ve, tul aʼl telxh inchiibʼ veteʼ.
2CO.7.8	Poro kʼuxh intxumunsa ex tuchʼ inqʼa yol uvaʼ vaqʼ bʼen tu uʼ sete, poro yeʼxhkam nik itxhoʼn vet s-ve s-txheel. Pet aloq txhoʼn s-ve uvaʼs vaqʼt bʼen u uʼ sete s-bʼaxa, tan vootzaqle uvaʼ laʼich itxumunsa ex. Aloq alax vet s-ve uvaʼ yeʼxh jatvaʼl qʼij txumun ex taʼn. 
2CO.7.9	Pet niketz inchiibʼ tiʼ intzʼibʼat bʼen u uʼ sete. Poro jit aʼ nik chiibʼik in tiʼ vintxumunsat ex tuchʼ inqʼa yol. Pet aʼ nik chiibʼik in, tiʼ uvaʼ txumun ex tiʼ inqʼa yeʼbʼaʼn uvaʼ nik ebʼaneʼ, tul motx etitzʼa vet etibʼ t-inqʼa epaʼv. Tul nik ibʼen s-ve uvaʼ quBʼaal Tiuxh saʼon tul txumun ex. Tul enatxha uvaʼ jit aʼl inkʼaxbʼisat ex, pet aʼl bʼaʼn ibʼen sete. 
2CO.7.10	Tan eche u txumuʼm uvaʼ ibʼan inqʼa xaol tiʼ inqʼa yeʼbʼaʼn uvaʼ nikich ibʼaneʼ, tan quBʼaal Tiuxhe saʼon. Tan aʼl titzʼat tibʼ inqʼa xaol t-inqʼa ipaʼv taʼn. Echetz laʼ motx ichitpe tiʼ yeʼ ibʼen tu kʼaxkʼo tiʼ inqʼa ipaʼv. Tul yeʼxhabʼiletz laʼ txhoʼn vet s-te tiʼ vitxumun tiʼ titzʼat tibʼ tiʼ inqʼa ipaʼv. Pet u txumuʼm uvaʼ nik ibʼan inqʼa xaol, inqʼa yeʼ ootzaqin tetz Tiuxh, inqʼa yeʼ nik titzʼa tibʼ s-tiʼ, tan aʼetz u txumuʼme uvaʼ, aʼ u kamchil kʼaqel vet taʼn uvaʼ yeʼl iyaʼebʼal imotxebʼal.
2CO.7.11	Pet bʼenoq sete kam qat taqʼ u txumuʼm uvaʼ quBʼaal Tiuxh qat saʼon. Tan aʼ qat ex taqʼ sete uvaʼ ayaʼlxh ekʼuul qat ejalpu vet vetxumbʼal t-inqʼa paʼv uvaʼ nikich ibʼanax sexoʼl. Atz aʼ qat ex taqʼ sete uvaʼ ayaʼlxh ekʼuul tiʼ ibʼanax u bʼaʼn vatz quBʼaal Tiuxh. Atz lakp vet eviʼ tiʼ u paʼv uvaʼ utxh sexoʼl. Atz nik exoʼv te u kʼaxbʼichil uvaʼ laʼ taqʼ quBʼaal Tiuxh. Atz aʼ ex taqʼ vet sete uvaʼ atxh vet etaanima s-viʼ. Tul aʼ tzʼeʼyich vet ex tiʼ inimal inqʼa yol tiʼ iyaʼsal u paʼv uvaʼ nikich tutxh sexoʼl. Atz tiʼ jankʼalxh uvaʼ qat ebʼana, tan qat ekʼutxha uvaʼ qat ejikbʼixsa vetxumbʼal, tul yeʼl vet inqʼa paʼv qat ebʼana uvaʼ nikich ibʼanax sexoʼl, eche itxaqʼp invaʼq bʼuʼq uvaʼ tzʼilxhtuʼ.
2CO.7.12	Tul kʼuxhetz intzʼibʼa bʼen inqʼa yol tu uʼ sete s-bʼaxa, poro jit tiʼ u xaol, u bʼanol tetz u yeʼbʼaʼn, vaqʼvat bʼen, atz jit tiʼ u xaol uvaʼ bʼanax u yeʼbʼaʼn s-te. Pet vaqʼ bʼen inqʼa yol tu uʼ, tiʼ uvaʼ laʼ bʼen sete uvaʼ at etaanima tiʼ u qiqleʼm vatz quBʼaal Tiuxh. 
2CO.7.13	Tiʼetz uvaʼ qat ebʼan kam uvaʼ val sete, tul qat etaqʼ intial s-tuchʼ.
2CO.7.13	Poro jitetz kuxh taʼne, pet nik inchiibʼ tiʼ u chiibʼichil uvaʼ iqʼomich vet taʼn Tiito, uvaʼ ul tal vet Tiito s-quxoʼl. Tan ayaʼlxh ex nikich kʼuqbʼan ikʼuul Tiito tuchʼ u bʼaʼnla txumbʼal uvaʼ nikich ebʼaneʼ.
2CO.7.14	Tuulbʼaletz uvaʼ yeʼnaqich bʼenoq Tiito sexoʼl, tul val te Tiito uvaʼ tira nikich inchiibʼ setiʼ, tiʼ vebʼaʼnla txumbʼal. Antxhtuʼ. Ajt vabʼi vet inqʼa yol setiʼ, tul val veteʼ uvaʼ yeʼl bʼak in nik inchʼixvisaleʼ. Tan jankʼalxh inqʼa yol uvaʼ intzʼibʼa bʼen sete, tan inuqulxhtuʼ. Tul echat kuxh voksat eqʼije vatz Tiito, tan inuqulxh uvaʼ nik ebʼaneʼ. 
2CO.7.15	Tul aʼletz tira at tel taanima Tiito setiʼ uvaʼs nik tulsat Tiito s-kʼuul kame venimat inqʼa yol uvaʼ qal bʼen sete, jankʼalxh ex inqʼa niman tetz Jesuus tu tenam Koriinto. Atz tira aʼlat atel taanima Tiito setiʼ, tiʼ vekʼult Tiito tuchʼ bʼaʼnil. Tan ajt aqʼbʼ Tiito sexoʼl, tul atich tatin Tiito sevatz. 
2CO.7.16	Echatetz kuxh ine, tan nikat inchiibʼ setiʼ. Tan nik inkʼuqbʼa inkʼuul uvaʼ toq ebʼan jankʼal u bʼaʼn vatz quBʼaal Tiuxh.
2CO.8.1	Toq val sete, ex qumol s-niman tetz Jesuus, tiʼ kame u bʼaʼnil nik ibʼan inqʼa niman tetz Jesuus taʼn quBʼaal Tiuxh, inqʼa at tuulbʼal Masedoonia. Tan ilaqe nik motx ilotxhon tiʼ taqʼax bʼen lotxhbʼal. 
2CO.8.2	Kʼuxhetz bʼeenoxh nik tulbʼel inqʼa niman tetz Jesuus taʼn kalabʼaq itzaʼlal tiʼ tilixeʼ kam yaʼel kʼuqlebʼalaq ikʼuul, atz kʼuxh tira meebʼaʼaqxhtuʼ, poro oqxh motx ichiibʼ tiʼ taqʼax u lotxhbʼal te inqʼa qumol s-niman tetz Jesuus, inqʼa at tuulbʼal Judeea. Tan yeʼxh tij qat motx taqʼt lotxhbʼal. Tul sibʼxh puaq qat motx taqʼa.{*}
2CO.8.3	Tan nik ibʼen s-ve uvaʼ qat motx taqʼ jankʼalxh u lotxhbʼal uvaʼ tuul qat motx itxʼol taqʼaxeʼ. Tul jitetz kuxh taʼne; pet aʼl tira qat motx pal iviʼ taqʼt u lotxhbʼal viʼ jankʼal uvaʼ laʼ itxʼol taqʼaxeʼ. 
2CO.8.4	Tul aʼlxh motx ijaqt bʼaʼnil s-qe, tiʼ uvaʼ ant laʼich motx qoksa s-tuul tiʼ taqʼtaq lotxhbʼal tetz inqʼa niman tetz Jesuus. 
2CO.8.5	Kʼuxhetz aʼ nikich qutxʼebʼeʼ uvaʼ bʼiil kuxh lotxhbʼal laʼich motx taqʼa, poro aʼl tel ipal iviʼ taqʼtaʼ. Tan bʼaxich motx tabʼi te quBʼaal Tiuxh kam laʼich motx ibʼana. Aʼetz inima vet kam u titzʼabʼal quBʼaal Tiuxh, yaʼne motx tal vet s-qe kam uvaʼ nikich motx itzaj t-taanima laʼ taqʼa. Tan aʼ motx tal s-qe uvaʼ ayaʼl taqʼa jankʼal uvaʼ tal quBʼaal Tiuxh t-inqʼa taanima.
2CO.8.6	Yaʼne inkʼuqbʼa tel ikʼuul Tiito, tiʼ uvaʼ laʼich itzoqpisa Tiito imolox inqʼa lotxhbʼal sexoʼl uvaʼ xeʼtisamalich etaʼn. Tan aʼ u bʼaʼnile uvaʼ qat taqʼ quBʼaal Tiuxh tetaanima. Tul tetaanimaxh laʼ tzajk velotxhoneʼ. 
2CO.8.7	Tan jankʼal eche ex, tan nimal inqʼa bʼaʼn nik ebʼaneʼ. Tan nik ekʼuqbʼa ekʼuul tiʼ inqʼa kaebʼal aanima uvaʼ nik ibʼan quBʼaal Tiuxh sexoʼl. Tul nik motx etxʼol talax inqʼa bʼaʼnla txhaq yol te inqʼa xaol. Atz nik motx etxʼol talax el inuqul inqʼa yol uvaʼ quBʼaal Tiuxh nik kʼutxhun sete. Tul ayaʼlxh ekʼuul tiʼ ilotxhox jolt inqʼa niman tetz Jesuus. Tul sibʼxh etaanima s-qiʼ. Aʼetz nik intxʼebʼeʼ uvaʼ echatxh laʼ ebʼane, tul sibʼ puaq laʼ etaqʼ tiʼ u lotxhbʼal uvaʼ nik motx imoloxeʼ.
2CO.8.8	Poro jitetz ine nik bʼekʼon vet ex tuchʼ inqʼa yol uvaʼ nik val sete. Pet yiqxh nik vaqʼ etootzaqi kam uvaʼ nik ibʼan jolt inqʼa niman tetz Jesuus, inqʼa tuulbʼal Masedoonia, tiʼ vilotxhoneʼ. Tan aʼat insaʼ uvaʼ echatxh laʼ ekʼutxhte uvaʼ at etaanima tiʼ inqʼa emol. Tul tetaanimaxh laʼ tzajk velotxhoneʼ, pet jit kam laʼ etiloʼk s-tiʼ. 
2CO.8.9	Tan etootzaql vet vibʼaʼnil quBʼaal JesuKriisto. Tan tiʼ kuxh uvaʼ atichxh taanima setiʼ, tul ul taqʼ bʼen tibʼ s-meebʼaʼ, kʼuxh mam txʼiol iqʼijich tatin kʼatz quBʼaal Tiuxh. Tiʼetz uvaʼ qat taqʼ bʼen tibʼ quBʼaal JesuKriisto s-meebʼaʼ, tul aʼ vet ex laʼ bʼen ex s-txʼiol iqʼij tiʼ vetatin s-vatz.
2CO.8.10	Pet toqetz kuxh val txha kaʼl vinyol sete: S-invatz, tan bʼaʼn uvaʼ laʼ elotxh inqʼa qumol s-niman tetz Jesuus. Tan aʼxh ex xeʼtisan ilotxhox s-bʼaxa tu yaʼbʼ uvaʼ pay ka. Tul jitetz loqʼs koq kuxh etaqʼ u lotxhbʼal, pet atich etaanima tiʼ inqʼa qumol s-niman tetz Jesuus; xaʼtetze elotxha.
2CO.8.11	Echatetz kuxh ebʼane s-txheel, tul ayaʼlxh ekʼuul ebʼan tiʼ itzoqpisal imolox u puaq, eche uvaʼ ebʼana uvaʼ sexeʼt tzaan tiʼ imoloxeʼ. Tul aqʼvaq kam uvaʼ laʼ etxʼol taqʼaxeʼ. 
2CO.8.12	Oqetz laʼ tzaj t-taanima u xaol taqʼax u oya, tul niketz ichiibʼ quBʼaal Tiuxh s-tiʼ. Tan aʼ nik bʼenk quBʼaal Tiuxh tiʼ jankʼal uvaʼ at xeʼ u xaol; pet jit, tiʼ uvaʼ yeʼxhkam at s-xeʼ.
2CO.8.13	Tan jitetz aʼ nik val uvaʼ, tetxhal kuxh laʼ etaqʼ tetz jolt niman tetz Jesuus, tul niim vet tetz laʼ motx ibʼana, tul aʼetz vet ex yeʼl etetz laʼ ibʼana. Yeʼletza. 
2CO.8.14	Pet echetz s-eche. Tan kamal tuulbʼal inqʼa qʼij s-txheel, tul at sexeʼ s-kaqaayil. Tul aʼletz bʼaʼn echil etetz, atz echit laʼ etaqʼ te jolt inqʼa niman tetz Jesuus, inqʼa yeʼl tetz s-txheel. Tan avoqetze aʼ txhan vet ex yeʼl etetz tinpaqte, aʼetz txhan vet jolt inqʼa qumol s-niman tetz Jesuus laʼ aqʼon etetz. Echetz echil tetz, atz echit etetze inpaqte. 
2CO.8.15	Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
2CO.8.15	—Jaʼl u xaol uvaʼ niimxh manaa imol ka,
2CO.8.15	tul yeʼ yalan vet tetz.
2CO.8.15	Atz jaʼl u xaol uvaʼ bʼiil kuxh imola,
2CO.8.15	tul tuul kuxh ibʼan inqʼa imol ka,
2CO.8.15	—chich u yol.
2CO.8.16	Poro taʼntiuxh te quBʼaal Tiuxh uvaʼ qat toksa t-taanima Tiito, tul nik isaʼ Tiito ibʼen sexoʼl, atz tiʼ itzoqpixsal imolox u puaq uvaʼ xeʼtisamal taʼn. Tul echatxh nik insaʼt itzoqpixsale sexoʼl. 
2CO.8.17	Tan qat injaq te Tiito vibʼen sexoʼl tiʼ tiqʼol u lotxhbʼal. Tul tuchʼxh ayaʼl ikʼuul Tiito qat itzaqʼbʼe s-ve. Tul tzajetz vet t-taanima Tiito vibʼen sexoʼl tiʼ etilixeʼ. 
2CO.8.18	Niketz qutxhaq bʼen val u qumol s-niman tetz Jesuus simol Tiito, val uvaʼ tira ootzaqimalxh vet qaʼn, oʼ inqʼa niman tetz Jesuus s-qukaqaayil, tiʼ uvaʼ kʼuqlebʼalxh kʼuul nik ibʼan tiʼ talt inqʼa bʼaʼnla txhaq yol tiʼ Jesuus s-quxoʼl. 
2CO.8.19	Tul jitetz kuxh, tiʼ uvaʼ ootzaqimalxh vet qaʼn, pet aʼ inqʼa qumol s-niman tetz Jesuus qat chʼexon paqte, tiʼ uvaʼ laʼ bʼen s-qiʼ tiʼ qulotxhoxeʼ uvaʼs laʼ bʼen qaqʼt ka inqʼa lotxhbʼal xoʼl jolt inqʼa qumol s-niman tetz Jesuus tu tenam Jerusaleen tuulbʼal Judeea. Niketz qumol inqʼa lotxhbʼal, tiʼ uvaʼ laʼ oksal iqʼij u quBʼaal Tiuxh, atz tiʼ ekʼutxhtaʼ uvaʼ at qaanima tiʼ ilotxhox inqʼa qumol s-niman tetz Jesuus. 
2CO.8.20	Niketz ibʼen vaʼl u qumol s-niman tetz Jesuus s-qiʼ, tan aʼ qusaʼ uvaʼ yeʼ laʼ alax yol s-qiʼ tiʼ qiqlet ikanax inqʼa mamala lotxhbʼal uvaʼ qat moloxi. 
2CO.8.21	Tan aʼ qusaʼ uvaʼ jikxh laʼ qubʼant u txhaq vatz quBʼaal Tiuxh tiʼ taqʼax ka u lotxhbʼal, atz jikxh laʼ qubʼan vatz inqʼa xaol inpaqte.
2CO.8.22	Tul toqat qutxhaq bʼen invaʼt u qumol s-niman tetz Jesuus tiʼ kaʼvaʼt inqʼa qumol, inqʼa yaʼnxh vall sete. Tan aʼ u qumole uvaʼ jatpax kuxh qila uvaʼ ichiʼxhtuʼ, kʼuxh kamxh aqʼonil laʼ ibʼan tiʼ quBʼaal Tiuxh. Tul aʼl oqxh ichiibʼ tiʼ ibʼen sexoʼl, tan nik tabʼi uvaʼ kʼuqlebʼalxh kʼuul toq etaqʼt inqʼa lotxhbʼal.
2CO.8.23	Echetze Tiito, tan in qat txhaqon bʼen sexoʼl. Tan inmolxh vibʼ tuchʼ Tiito. Tan aʼxh Tiito nik lotxhon in tiʼ u taqʼon quBʼaal Tiuxh uvaʼ nik inbʼan sexoʼl. Pet kaʼvaʼt inqʼa qumol s-niman tetz Jesuus, inqʼa txhʼuyel vet tiʼ Tiito, tan aʼ vet inqʼa qumol s-niman tetz Jesuus s-kaqaayil tzitza t-Masedoonia qat motx txhaqon bʼen. Tul nikaq motx toksa iqʼij quBʼaal JesuKriisto tiʼ jankʼal uvaʼ nik motx ibʼaneʼ. 
2CO.8.24	Tul kʼutxhvaqetza uvaʼ atxh etaanima tiʼ kaʼvaʼl inqʼa qumol inqʼae, inqʼa toq aqʼbʼoq sexoʼl. Echetz laʼ tabʼite inqʼa niman tetz Jesuus tzitza uvaʼ toq ekʼul inqʼa qumol tibʼaʼnil. Tul toqetz motx bʼenoq s-te uvaʼ nuqxh inqʼa yol nik qal setiʼ tiʼ toksal eqʼij.
2CO.9.1	Poro jit laʼ nal koq intzʼibʼa vet bʼen mamala yol sete tiʼ u lotxhbʼal uvaʼ laʼ etaqʼ tiʼ ilotxhox inqʼa niman tetz Jesuus, 
2CO.9.2	tan vootzaqle uvaʼ ayaʼlxh ekʼuul tiʼ elotxhoneʼ. Tul nik inchiibʼeʼ uvaʼs nik valt velotxhon xoʼl inqʼa niman tetz Jesuus tzitza tuulbʼal Masedoonia. Tan aʼ nik val s-xoʼl uvaʼ kʼuxh vaʼx vet tzaan yaʼbʼ etxʼebʼon tiʼ taqʼax lotxhbʼal, ex inqʼa een ex tuulbʼal Akaaya. Echetz, tiʼ uvaʼ nik tabʼi vet inqʼa qumol s-niman tetz Jesuus tzitza tu Masedoonia velotxhoneʼ, tul mamala vet niman tetz Jesuus nik iyaʼlu tibʼ tiʼ ilotxhoneʼ. 
2CO.9.3	Niketz intxhaq bʼen inqʼa qumol s-niman tetz Jesuus sexoʼl. Tul bʼen tileʼ oq oleʼvy ex tiʼ imolox u lotxhbʼal. Echetz laʼ tilte uvaʼ jit tzʼeqo tzij nik qubʼaneʼ uvaʼs nik quchiibʼ tiʼ talax inqʼa yol setiʼ. Tul alelxh vet sete vaʼn uvaʼ bʼanoq kuxh etutxh tiʼ u lotxhoʼm. 
2CO.9.4	Tan avoqe toq bʼenoq in tuchʼ kaʼoxvoʼq qumol s-niman tetz Jesuus, inqʼa at tzitza tuulbʼal Masedoonia, tul bʼen tileʼ kam uvaʼ nik qal s-te setiʼ. Tan tira kʼuqlel qukʼuul uvaʼ nik ebʼaneʼ kam inqʼa nik qal sete. Pet oqetz yeʼ nik ebʼaneʼ, tul chʼixvebʼaletz kuxh vet oʼe, atz chʼixvebʼalat kuxh vet exe inpaqte. 
2CO.9.5	Echetz bʼaʼn sinvatz uvaʼ qat injaq bʼaʼnil te oxvaʼl inqʼa qumol s-niman tetz Jesuus tiʼ ibʼaxabʼ bʼen sexoʼl. Tul bʼen ilotxh ex tiʼ imolox inqʼa lotxhbʼal, inqʼa alel vet etaʼn. Tul bʼanoq kuxh vet tutxh inqʼa lotxhbʼal etaʼn, inqʼa ayaʼlxh ekʼuul tiʼ etaqʼtaʼ. Pet jit yaʼlumal ex tiʼ taqʼaxeʼ.
2CO.9.6	Toqetz val kaʼl u yol sete uvaʼ ech nik tal s-eche:
2CO.9.6	—Jaʼl uvaʼ yeʼxh jankʼal laʼ tava,
2CO.9.6	tul yeʼxhatetz jankʼal laʼ imola.
2CO.9.6	Pet jaʼl uvaʼ niimxh laʼ tava,
2CO.9.6	tul niimatetzxh laʼ imola,
2CO.9.6	—chich u yol.
2CO.9.7	Echetz jununil ex, aʼ laʼ etaqʼ jankʼal uvaʼ laʼ tzaj tetaanima. Poro jit kaʼl ekʼuul laʼ etaqʼa. Atz jit yaʼl koqxh ex tiʼ etaqʼtaʼ. Tan nik ichiibʼ quBʼaal Tiuxh tiʼ jaʼl u xaol uvaʼ ayaʼlxh ikʼuul laʼ taqʼa. 
2CO.9.8	Tan sibʼ tiqleʼm u quBʼaal Tiuxh tiʼ toksal mam bʼaʼnil tetaanima tiʼ ilotxhox vemol. Tan quBʼaal Tiuxh laʼ bʼanon uvaʼ at kuxh kaqaayil sexeʼ laʼ ibʼana jankʼal uvaʼ laʼ saʼon sete. Tul exetz laʼ bʼanon veteʼ jatvatzul bʼaʼnla bʼanoʼm laʼ ebʼan tiʼ ilotxhox vemol. 
2CO.9.9	Tan at itxʼaqaʼm u xaol uvaʼ ayaʼlxh ikʼuul nik ilotxh vimol. Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
2CO.9.9	—QuBʼaal Tiuxh nik aqʼon lotxhbʼal
2CO.9.9	xoʼl inqʼa xaol.
2CO.9.9	Tul nik taqʼ tetz inqʼa meebʼaʼ.
2CO.9.9	Tul yeʼl iyaʼebʼal imotxebʼal laʼ tatin u xaol
2CO.9.9	uvaʼ, aʼ u jik nik ibʼan te vimol,
2CO.9.9	—chich u yol.
2CO.9.10	Tan aʼ u quBʼaal Tiuxh nik aqʼon inqʼa iiya te inqʼa txhikol tetz. Atz aʼ nik aqʼon u etxhbʼubʼal te inqʼa nik etxhbʼun. Echatetz laʼ taqʼt quBʼaal Tiuxh etetze. Tul aʼl laʼ taqʼt tel quBʼaal Tiuxh u bʼaʼnil tetaanima tiʼ kam u jik nik ebʼan te inqʼa nik isaʼon kam s-te, eche laʼ ichʼij tatin u muʼbʼal etxhiko, tul sibʼ vet ivatz laʼ bʼen taqʼeʼ. 
2CO.9.11	Echetz jankʼal inqʼa bʼaʼnil laʼ ekʼul tiqʼabʼ u quBʼaal Tiuxh, tul laʼ utxhi laʼ etaqʼ mamala lotxhbʼal te inqʼa xaol tiʼ kam nik isaʼon s-te. Echetz tiʼ u mam lotxhbʼal uvaʼ toq etaqʼ te inqʼa qumol s-niman tetz Jesuus, uvaʼs laʼ bʼen qaqʼt ka s-te, tul mamala taʼntiuxh toq ikʼul quBʼaal Tiuxh s-tiʼ.
2CO.9.12	Tul bʼenoq sete tiʼ, eche inqʼa lotxhbʼal uvaʼ nik etaqʼ te inqʼa qumol s-niman tetz Jesuus, tan toq motx txakunoq s-te tiʼ kam uvaʼ nik motx isaʼon s-te. Jitetz kuxh taʼne, pet toqat txakunoq tiʼ taqʼt inqʼa niman tetz Jesuus taʼntiuxh te quBʼaal Tiuxh s-tiʼ. 
2CO.9.13	Tan tiʼ velotxhoneʼ, laʼ oksalik iqʼij quBʼaal Tiuxh. Atz laʼat oksal iqʼij quBʼaal Tiuxh paqte tiʼ vekʼutxhtaʼ uvaʼ nik enima inqʼa bʼaʼnla txhaq yol tiʼ u quBʼaal JesuKriisto. Atz laʼat oksal iqʼij quBʼaal Tiuxh paqte, tiʼ uvaʼ ayaʼlxh ekʼuul nik etaqʼ inqʼa lotxhbʼal te inqʼa qumol s-niman tetz Jesuus, atz s-te s-kaqaayil. 
2CO.9.14	Tul laʼat inatxh inqʼa qumol s-niman tetz Jesuus quBʼaal Tiuxh setiʼ, inqʼa nik ichiibʼ setiʼ, tiʼ u mam bʼaʼnil uvaʼ nik taqʼ quBʼaal Tiuxh tetaanima. 
2CO.9.15	Echetz jankʼalxh oʼ, aqʼon taʼntiuxh te quBʼaal Tiuxh tiʼ vimam bʼaʼnil uvaʼ qat ibʼan s-qe tiʼ taqʼt tzaan u quBʼaal JesuKriisto s-quxoʼl, uvaʼ yeʼl quyol laʼ txhej s-tiʼ, tiʼ qaqʼt taʼntiuxh s-te.
2CO.10.1	Toqetz injaq bʼaʼnil sete uvaʼ laʼ ekʼulvii u viqleʼm uvaʼ nik inbʼan sexoʼl. Tan nuqlaxh yol uvaʼ nik inkotxʼ invatz sexoʼl. Tul tira nik viqʼo kuʼl vibʼ, eche vitxumbʼal u quBʼaal JesuKriisto. Tan at niman tetz Jesuus sexoʼl uvaʼ ech nik tal s-viʼ s-eche: —Tira nik ikotxʼ Paʼp ivatz uvaʼs at Paʼp s-quxoʼl. Pet oqetz yeʼl vet Paʼp s-quxoʼl, tul tijxh vet Paʼp tuchʼ iyolon nik ibʼan tiʼ itzʼibʼal tzaan inqʼa yol s-qe, —chiche. 
2CO.10.2	Pet toq injaq bʼaʼnil sete uvaʼ yeʼ laʼ enima inqʼa yol inqʼae. Echetz yeʼ laʼ inkʼutxht vintiale sete tiʼ etoksal t-bʼey uvaʼs laʼ vaqʼbʼ sexoʼl, vintial uvaʼ nik tal inqʼa xaol inqʼae. Tan tira kʼaqel vet vaʼn uvaʼ bʼen inkʼutxh vintial te jolol inqʼa xaol, inqʼa ech nik alone s-viʼ. Tan jit in niman tetz Jesuus s-vatz. 
2CO.10.3	Antxhte qʼaoq uvaʼ, in alam aanima. Poro jit ech koq nik inbʼan tiʼ intxhʼaʼoin, eche nik ibʼan inqʼa xaol, inqʼa jit niman tetz Jesuus. 
2CO.10.4	Tan jit ech nik inbʼan tiʼ inkʼulelat, atz tiʼ inkolt vibʼ vatz inqʼa nik yojon ok in, eche nik ibʼan xaol tiʼ ikolt tibʼ, inqʼa jit niman tetz Jesuus. Pet aʼ nik inbʼan jatvatzul inqʼa txumbʼal tetz u nimla tiqleʼm quBʼaal Tiuxh tiʼ teesal iqʼij inqʼa nik itxhiʼan tiʼ inqʼa bʼaʼnla txhaq yol tiʼ Jesuus, atz tiʼ teesal iqʼij inqʼa nik itxhiʼan s-viʼ. Tan ech nik inbʼan tiʼ inkolt vibʼ vatz inqʼa nik itxhiʼan s-viʼ, eche tokebʼel tatibʼal sol, tetxhal ikoʼpun. 
2CO.10.5	Aʼetz u txumbʼale tetz u nimla tiqleʼm quBʼaal Tiuxh nik qubʼanbʼe tiʼ teesal iqʼij inqʼa yol uvaʼ nik kuxh itxhok inqʼa xaol tiʼ teesat imol t-bʼey. Tul nik qal inuqul uvaʼ kantxhaq vitxumbʼal inqʼa xaol uvaʼ nik taqʼ bʼen tibʼ s-nim, tan nik motx imaq inqʼa xaol tiʼ tootzaqil quBʼaal Tiuxh. Tul nik qubʼokʼtzii inqʼa xaol tiʼ ijalput viyaabʼla txumbʼal uvaʼ, aʼ u palsa yolil nik ibʼan taʼn. Tul aʼ laʼ motx inima vet kam uvaʼ nik isaʼ quBʼaal JesuKriisto, eche nik tiqʼot bʼen sol joloq xaol s-pereexhoil uvaʼ palsan yol kuxhtuʼ. 
2CO.10.6	Tul tira at qaanima tiʼ qoksat inqʼa xaol t-bʼey, inqʼa at sexoʼl, inqʼa yeʼ nik niman viyolbʼal quBʼaal Tiuxh. Poro laʼ naletz bʼen vil veqeoneʼ, ex inqʼa tzʼeqel vet etatin kʼatz u quBʼaal JesuKriisto.{*}
2CO.10.7	Tan aʼ nik motx okk vet bʼen ex tiʼ kam uvaʼ nik tal inqʼa xaol inqʼae, inqʼa nik motx tal tibʼ sitxhaq Kriisto. Pet yeʼl bʼeeq nik ibʼen sete uvaʼ jit itxhaq Kriisto inqʼae. Pet aʼl aʼ nik motx etal s-viʼ uvaʼ jit in itxhaq Kriisto. Tan kamxh uvaʼ nik motx ibʼan tiʼ ikʼutxht u tatin u quBʼaal JesuKriisto nik taleʼ, tul echat kuxh nik inbʼane tiʼ inkʼutxht u tatin quBʼaal JesuKriisto. 
2CO.10.8	Tul kʼuxh at xaol sexoʼl nik alon uvaʼ nik voksa inqʼij, poro toq val sete uvaʼ yeʼl in laʼ chʼixv in tiʼ voksat inbʼitoʼq inqʼij tiʼ u viqleʼm uvaʼ aqʼel taʼn quBʼaal JesuKriisto. Tan aʼ nik inbʼanbʼe u tiqleʼm u quBʼaal JesuKriisto tiʼ echʼij kʼatz u quBʼaal Tiuxh. Pet jit aʼ nik inbʼanbʼevat tiʼ eteesal ka tiʼ inimal u quBʼaal JesuKriisto. 
2CO.10.9	Tul jitetz aʼ vitzʼabʼal uvaʼ laʼ inxoʼvisa ex tuchʼ inqʼa yol, inqʼa nik intzʼibʼa bʼen sete. 
2CO.10.10	Tan nuqxhtuʼ uvaʼ at xaol ech nik alon s-eche: —Tijxh inqʼa yol, atz kʼaxxh inqʼa yol uvaʼ tal tzaan Paʼp tuul inqʼa tuʼ. Pet oqetz at vet Paʼp s-quxoʼl, tul yeʼxh vet iyakʼil Paʼp tuchʼ vitxumbʼal. Tul jit vet josqʼilla aj txumbʼal viyolon s-quxoʼl, —chich eʼl in. 
2CO.10.11	Pet toq vaqʼ tootzaqi inqʼa xaol, inqʼa nik alon yol s-viʼ, tiʼ uvaʼ kamxh vitial vinyolon nik val bʼen sexoʼl tu uʼ. Tul kamxh intial nik ikʼutxh t-inqʼa vuʼ uvaʼ yeʼl in sexoʼl, tul echatxh uvaʼe laʼ bʼen inbʼan sexoʼl uvaʼs laʼ vaqʼbʼeʼ.
2CO.10.12	Tan at xaol sexoʼl uvaʼ nik eesan quqʼij. Tul junt nik toksa vet iqʼij. Pet eche oʼ, tan yeʼ nik qutxʼoleʼ laʼ qubʼan qibʼ eela s-tuchʼ tiʼ qoksat quqʼij. Pet nuqlaxh yol uvaʼ jit aʼ palnaʼq tiqleʼm s-quviʼ. Tan ile nik motx ikʼutxheʼ uvaʼ yeʼlaq itxumbʼal tuchʼ uvaʼ nik motx ibʼan tibʼ eela tuchʼ jolt xaol. Atz nik motx taleʼ uvaʼ jaʼl inqʼa echatxh itxumbʼal nik ibʼan, eche inqʼa itxumbʼal, tul bʼaʼnaqetz s-vatz.
2CO.10.13	Pet ech koq oʼ, tan taʼnxh nik qalvat viyolbʼal quBʼaal Tiuxh tal uvaʼ quBʼaal Tiuxh nik txhaqon oʼ tiʼ talaxeʼ. Echetz yeʼl oʼ laʼ qoksa quqʼij tiʼ inqʼa xaol, inqʼa jit oʼ alon viyolbʼal quBʼaal Tiuxh s-te, tul motx ok s-niman tetz Jesuus. Pet ech nik ibʼane inqʼa xaol sexoʼl. Pet bʼantan taʼnxh nik qupaxsavat paʼl inqʼa bʼaʼnla txhaq yol tiʼ Jesuus xoʼl inqʼa xaol tal uvaʼ quBʼaal Tiuxh nik alon s-qe, tetxhal qaqʼbʼ tal uvaʼ atil ex. 
2CO.10.14	Tan yeʼl oʼ nik qeleʼl tiʼeʼl tal uvaʼ bʼekʼel s-qe taʼn quBʼaal Tiuxh. Tan aʼ, oʼ bʼaxich qaqʼbʼ sexoʼl tiʼ talax inqʼa bʼaʼnla txhaq yol tiʼ quBʼaal JesuKriisto. Pet eche uvaʼ yeʼl koq oʼ opoon oʼ sexoʼl s-bʼaxa, tul oʼetz kuxh vete nik qeleʼl tiʼeʼl tal uvaʼ alel s-qe. 
2CO.10.15	Tul yeʼl oʼe laʼ qoksa quqʼij tiʼ u aqʼon uvaʼ valeʼn bʼanonaʼq tetz, eche nik ibʼan inqʼa xaol inqʼae. Pet aʼ nik qutxʼebʼeʼ uvaʼ aalemal laʼ echʼij tiʼ venimat viyolbʼal quBʼaal Tiuxh uvaʼ alel vet sete qaʼn. Echetz laʼ etilte uvaʼ at qiqleʼm sevatz, tul aʼlxh laʼ ichʼij u qaqʼon tiʼ viyolbʼal quBʼaal Tiuxh sexoʼl. 
2CO.10.16	Tul laʼ bʼen qupaxsa inqʼa bʼaʼnla txhaq yol tiʼ Jesuus tuulbʼal inqʼa tenam, inqʼa jetxhel vet atil sekʼatza. Pet jit aʼ laʼ bʼenk oʼ tal uvaʼ paxsamal veteʼ. Echetz yeʼ laʼ qoksat quqʼije tiʼ u aqʼon uvaʼ bʼanel veteʼ. 
2CO.10.17	Tan aʼ toq qubʼan kam uvaʼ tzʼibʼamal ka t-viyolbʼal quBʼaal Tiuxh uvaʼ ech nik tal s-eche:
2CO.10.17	—Jaʼl u xaol uvaʼ nik isaʼ toksal iqʼij
2CO.10.17	tiʼ kam uvaʼ nik ibʼaneʼ,
2CO.10.17	tul aʼl bʼaʼn uvaʼ, aʼ quBʼaal Tiuxh toksa iqʼij
2CO.10.17	tiʼ u aqʼon uvaʼ nik ibʼaneʼ,
2CO.10.17	—chiche.
2CO.10.18	Tan jaʼl uvaʼ junt kuxh nik toksa iqʼij, eche nik ibʼan inqʼa xaol sexoʼl, tul aʼetz uvaʼe yeʼ laʼ etzaqʼbʼe. Pet aʼ laʼ etzaqʼbʼe jabʼil uvaʼ quBʼaal Tiuxh nik oksan iqʼij tiʼ u tiqleʼm.
2CO.11.1	Niketz injaq bʼaʼnil sete uvaʼ laʼ ekotxʼ evatz tiʼ tabʼil jolol inqʼa yol nik val bʼen sete tiʼ voksat inqʼij. Pet nik innatxheʼ uvaʼ inebʼ yannaʼq bʼeeq inviʼ tiʼ voksat inqʼij; in yannaʼq inviʼ. ¡Echetz kotxʼvaq evatz tiʼ etabʼit in!
2CO.11.2	Tan tira at vaanima setiʼ. Tul aʼ nik vitzʼa kam toq elkaʼp ex vatz quBʼaal Tiuxh. Tan quBʼaal Tiuxh oksan t-vaanima setiʼ. Tul aʼ nik insaʼ setiʼ uvaʼ taʼn kuxh quBʼaal JesuKriisto laʼ etal seBʼaal. Tul yeʼl ex laʼ eteesa etibʼ t-bʼey tuchʼ vaʼtoʼq txhusbʼal uvaʼ jit tetz quBʼaal JesuKriisto. Tul ech nik inbʼan setiʼ, eche vaʼq bʼaala uvaʼ laʼ taqʼ vimeʼal te vaʼl vinaq. Tul qʼopo ixvaak kuxh vimeʼal s-laʼ taqʼtaʼ. Tul aʼ nik vitzʼa uvaʼ yeʼl ex laʼ el ex t-bʼey, tetxhal etxʼebʼt tul u quBʼaal JesuKriisto inpaqte, eche laʼ taqʼt u bʼaala vimeʼal uvaʼ ixvaak kuxhtuʼ te vikʼulel.
2CO.11.3	Pet nik vitzʼa uvaʼ kamal nik eteesal t-bʼey taʼn Satanaas, eche uvaʼ teesat Satanaas Eeva t-bʼey. Tul aʼ nik vitzʼa uvaʼ kamal toq kuxh teesa Satanaas vetitzʼabʼal t-bʼey taʼn inqʼa nik txhusun inqʼa kantxhaqla txhusbʼal sexoʼl. Tul aʼ laʼ elk vet ka ex tiʼ inqʼa yol uvaʼ eqej s-bʼaxa. Tan kʼuqlebʼxh kʼuul exe tiʼ inimal u quBʼaal JesuKriisto. Tul nuqxh nik etaleʼ, tan yeʼxhkam vaʼtoʼq nikich etitzʼa. 
2CO.11.4	Pet kametz vet s-tiʼil nik ekʼulvii txha vet inqʼa yol te joltoʼq xaol inqʼa nik topoon txhan vet sexoʼl uvaʼ vaʼten vet inqʼa yol nik tal tiʼ quBʼaal JesuKriisto sete, viʼ inqʼa nik qal sete. Tul tiraetz nik ekotxʼ txha evatz tiʼ tabʼileʼ. Tul nik ekʼul txha vet inqʼa yol uvaʼ vaʼten vet nik tal tiʼ viTiuxhil Tiuxh viʼ inqʼa nik qal sete. Tul nik ekʼul txha vet inqʼa yol uvaʼ vaʼten vet nik tal tiʼ inqʼa bʼaʼnla txhaq yol tiʼ Jesuus, uvaʼ yeʼ nik ibʼan eela tuchʼ inqʼa alel vet sete qaʼn. 
2CO.11.5	Tul aʼ nik vitzʼa uvaʼ jit aʼ inqʼa xaol inqʼae palnaʼq u tiqleʼm sinviʼ vatz quBʼaal Tiuxh, tul kʼuxh antxh inqʼae nik motx tal tibʼ s-nimla txhaq apoostol sexoʼl. 
2CO.11.6	Tan kʼuxh jit josqʼil nik intxʼolt talax yol sevatz, poro atetz vet vootzaqibʼal tiʼ viyolbʼal quBʼaal Tiuxh. Tul aloq ile tira qat qukʼutxh sexoʼl tuchʼ jatvatzul txumbʼal.
2CO.11.7	Tul kamal aʼ inpaʼv qat inbʼan sevatz, uvaʼ oy kuxh ex inpaxsat inqʼa bʼaʼnla txhaq yol tiʼ Jesuus sexoʼl. Tul qat viqʼo kuʼl vibʼ, tan aʼ vitzʼabʼal laʼ voksa eqʼij. 
2CO.11.8	Pet aʼl aʼ jolt inqʼa niman tetz Jesuus veesa puaq tiqʼabʼ tiʼ kam uvaʼ nik isaʼon tiʼ inqʼa aqʼon nik inbʼan tiʼ elotxhoxeʼ. 
2CO.11.9	Tul kʼuxhetz inkʼul u puaq te jolt inqʼa niman tetz Jesuus, tul motxetz veteʼ. Poro yeʼletz invaʼq ex injaq vet lotxhbʼal sete uvaʼs atich in sexoʼl. Pet tuuletz ul taqʼt inqʼa niman tetz Jesuus lotxhbʼal vetz, inqʼa tzajnaʼqich t-Masedoonia, echetz inmaqt vibʼe tiʼ yeʼ inxhaakalit ex tiʼ injaqt puaq sete. Tul inxh yeʼ laʼ xhaakalin ex kʼuxh laʼ saʼon invaʼq kam s-ve. 
2CO.11.10	Tul nuqxh inqʼa nik val sexoʼl, tan vootzaqle uvaʼ at quBʼaal JesuKriisto sinkʼatza. Tul vootzaqle uvaʼ tira yeʼl puaq laʼ inkʼul sete tiʼ inpaxsat viyolbʼal quBʼaal Tiuxh sexoʼl. Tul aʼetz nik chiibʼisan in, atz nik voksavat inqʼij, tiʼ uvaʼ yeʼl puaq nik inkʼul sete. Tul yeʼxhabʼil sexoʼl tuulbʼal Akaaya, laʼ maqon in tiʼ toksal inqʼij, tiʼ uvaʼ tan, yeʼl puaq laʼ inkʼul sete tiʼ inpaxsat paʼl viyolbʼal quBʼaal Tiuxh sexoʼl. 
2CO.11.11	Niketz val inqʼa yol sete inqʼaa, tan kamal aʼ nik etitzʼa uvaʼ, in yeʼl vaanima setiʼ, xaʼte yeʼl puaq nik injaq sete. Pet yeʼle. Tan tootzaql quBʼaal Tiuxh uvaʼ tira at vaanima setiʼ.
2CO.11.12	Tan at jolol xaol sexoʼl uvaʼ nik atxhvan toksal iqʼij tiʼ ibʼanax kam invaʼq aqʼon, eche uvaʼ nik inbʼaneʼ. Pet aʼetz insaʼ yeʼ laʼ talax yol s-viʼ, atz yeʼ laʼ tal inqʼa xaol inqʼae, uvaʼ tiʼ puaq nik aqʼonvik in. Xaʼtetze yeʼl puaq nik injaq sete. Tul kametzxh uvaʼ nik inbʼaneʼ, tul ant kuxh uvaʼe toq inbʼane. Jit eela in s-tuchʼ.
2CO.11.13	Echetze inqʼa xaol inqʼae, tan nikaq kuxh motx tal tibʼ s-apoostol, s-bʼanol itxhaq Kriisto. Poro jitaqxh apoostol. Pet junal eesanalaq kuxh t-bʼey, kʼuxh nik motx tal tibʼ s-taqʼonvil quBʼaal JesuKriisto. Tan aʼ nik motx ikʼutxheʼ uvaʼ echaq vete iapoostol quBʼaal JesuKriisto tilixeʼ, poro jitaqxh apoostol. 
2CO.11.14	Tul ikʼulelaq kuxhtuʼ uvaʼ, ech nik motx ibʼane tiʼ ikʼutxhtaq tibʼ uvaʼ, ech vete apoostol tilixeʼ. Tan ech uvaʼe ibʼan Satanaas, tan litzʼkabʼinyich txhan vet tilix Satanaas, s-eche bʼaʼnla iaanxel quBʼaal Tiuxh. Echetz yeʼl ex laʼ sotz ekʼuul te uvaʼ nik motx ibʼan inqʼae. 
2CO.11.15	Tan junal bʼanolaq taqʼon Satanaase. Tul yeʼletz ex laʼ kaj etaanima s-te, tiʼ uvaʼ bʼaʼnla bʼanoʼm nik motx ibʼaneʼ laʼ qila. Pet tiʼetz uvaʼ taqʼonvil quBʼaal Tiuxh tilix tuchʼ inqʼa nik motx ibʼaneʼ, tul tetxhal laʼ kʼaxbʼisal taʼn quBʼaal Tiuxh, tan ikʼulelxhtuʼ uvaʼ, ech laʼ motx bʼanaxe s-te tiʼ inqʼa kantxhaqla bʼanoʼm nik motx ibʼaneʼ.
2CO.11.16	Tul toq val sete inpaqte uvaʼ yeʼxhkam laʼ etitzʼa s-viʼ, uvaʼ, in yannaʼql inviʼ tiʼ voksat inbʼeeq inqʼij. Atz kʼuxhetz ech uvaʼe nik etitzʼa s-viʼ, pet kotxʼ vaq evatz s-ve tiʼ inqʼa yol uvaʼ nik val sete, eche nik ekotxʼt evatz te inqʼa nik motx tal tibʼ s-apoostol. 
2CO.11.17	Kametz uvaʼ nik val sete tiʼ voksat inqʼij tuchʼ vintial, tul jit ech uvaʼe tal quBʼaal Jesuus. Pet nik innatxheʼ uvaʼ, inebʼ yannaʼq bʼeeq inviʼ tiʼ voksat inqʼij. 
2CO.11.18	Tan mamala xaol nik motx toksa iqʼij sexoʼl, tul ech vete jit niman tetz Jesuus nik motx ibʼaneʼ. Echatetz kuxh toq voksat inqʼije tiʼ u vaqʼon. 
2CO.11.19	Tan vootzaqle uvaʼ toq etabʼi vinyol. Tan aʼ koq yeʼ laʼ etabʼi vinyol, atz nik etabʼi viyol inqʼa kam kuxh yolil nik motx tal sete, inqʼa yeʼ nik ibʼen yol s-te. Tul atetz etxumbʼal nik etaleʼ. 
2CO.11.20	Ape. Oqetz at etxumbʼal nik etaleʼ, tul keʼchetz nik ekotxʼt evatz tiʼ tabʼileʼ. Tan nik enima inqʼae, kʼuxh ech vete ex taqʼonvil nik ibʼaneʼ. Tul nik kuxh ekotxʼ vet evatz kʼuxh mam etxhbʼuʼm nik ibʼan sexeʼ. Atz nik kuxh ekotxʼ evatz, kʼuxh kam kuxh etetz nik tatxhva, tul nik tiqʼo. Atz nik kuxh ekotxʼ evatz, kʼuxh nik taqʼ bʼen tibʼ s-nim seviʼ. Atz nik kuxh ekotxʼ evatz, kʼuxh nik ikʼaxbʼisa ex tuchʼ yol, eche vaʼq qʼabʼ nik ipoqeʼl tevatz. 
2CO.11.21	Tul nik ibʼen s-ve uvaʼ jit ech vintxumbʼale uvaʼ qat inbʼan sexoʼl tiʼ tabʼil lotxhbʼal sete; xaʼte nik eteesa inqʼij. Tan tira viqʼo kuʼl vibʼ sexoʼl, tul aʼl chʼixvebʼal qat elkaʼp vet in etaʼn.
2CO.11.21	Pet inqʼa xaol inqʼae, tan kam tel kuxh s-tiʼil nik toksavataq iqʼij. Tul echat kuxh ine inpaqte. Tan laʼat utxh voksat inqʼij s-tiʼ, kʼuxh ech vete in yannaʼql inviʼ nik innatxheʼ uvaʼs nik voksat inqʼij. 
2CO.11.22	Niketz toksa inqʼae iqʼij, inqʼa nik tal tibʼ s-apoostol. Niketz motx toksa iqʼij, tiʼ uvaʼ aʼxh u evreeo iyolbʼal. Tan txhabʼamalxh tzaan taʼn. Poro echatetz kuxh ine, tan aʼxh u evreeo inyolbʼal. Tul txhabʼamalatxh tzaan vaʼn. Niketz motx toksa iqʼij, tiʼ uvaʼ tijaq imam Israeel, atz itenam quBʼaal Tiuxh. Poro echatetz kuxh ine, tan inatetz tij imam Israeel, atz in itenam quBʼaal Tiuxh. Niketz motx toksa iqʼij, tiʼ uvaʼ tij imam Avraʼaam, u kʼuy qumam. Poro echatetz kuxh ine, tan inatetz tij imam Avraʼaam, u kʼuy qumam. 
2CO.11.23	Niketz motx toksa iqʼij, tiʼ uvaʼ bʼanol taqʼon quBʼaal JesuKriisto. Poro echatetz kuxh ine. Tan aʼl sibʼ palnaʼq inqʼa aqʼon qat inbʼan viʼ inqʼa qat motx ibʼana. (Tan nuqxhtuʼ uvaʼ, eche in tira yannaʼq inviʼ tiʼ voksat inqʼij s-vatz.) Poro nuqlaxh yol uvaʼ elomx koq aqʼon inbʼana. Tan elomx koq paqul jaʼ in t-tzeʼ viʼ inqʼae. Tan yeʼl s-atxhel u tzʼuʼm qat vatxhi viʼ inqʼae, tiʼ ipaxsal inqʼa bʼaʼnla txhaq yol tiʼ quBʼaal JesuKriisto. Tul jatpaqx kuxh tetxhxh inyatzʼax el tiʼ ibʼanax u taqʼon quBʼaal JesuKriisto. 
2CO.11.24	Tul oʼpaqlen atxhimal vinaq bʼelelaval tzʼuʼm vaʼn taʼn inqʼa iqʼesal inqʼa tij imam Israeel, inqʼa yeʼ nik saʼon quBʼaal JesuKriisto. 
2CO.11.25	Tul oxpaqlen atxhimal txhʼitxhʼ vaʼn taʼn inqʼa aj Rooma. Paqt uvaʼ mamala sivan kʼonil el s-viʼ tiʼ inyatzʼax el. Oxpaqt pal kuʼ vaarko tuul mamaʼ aʼ sinjaqʼ. Tul inpaquletz uvaʼ atich kuxh vet in viʼ mamaʼ aʼ tuulbʼal vaʼl qʼij tuchʼ invaʼt aqʼbʼal, tul maʼtich ipal vet kuʼ u vaarko jaqʼ u mamaʼ aʼ. 
2CO.11.26	Tan tal kuxh bʼey qat motx palk in. Tul at uvaʼ bʼiitxhaqt kuxh yeʼ nikich inkam ka xeʼ mamaʼ xaomla aʼ. Atz at bʼiitxhaqt kuxh yeʼ nikich vok tiqʼabʼ elqʼom. Atz nima paqul kuxh nikich inpal titzaʼlal taʼn inqʼa inmol s-aj tenamil. Atz nima paqul kuxh nikich inpal titzaʼlal taʼn inqʼa jit tij imam Israeel. Atz nima paqul kuxh nikich inpal titzaʼlal taʼn inqʼa mam tenam tal uvaʼ nikich palk in. Atz nima paqul kuxh nikich inpal titzaʼlal t-inqʼa vitz, uvaʼ yeʼl xaol s-tuul, tal uvaʼ nikich palk in. Atz kam kuxh itzaʼlal palk in viʼ mamaʼ aʼ. Atz nima paqul kuxh pal in titzaʼlal taʼn inqʼa nik motx tal tibʼ s-niman tetz Jesuus. 
2CO.11.27	Tul qat inbʼutxhl vibʼ, atz qat uqliy in t-aqʼon tiʼ itxhokox inpuaq, tiʼ kam uvaʼ nik isaʼon s-ve tiʼ ipaxsal inqʼa bʼaʼnla txhaq yol. Atz at yeʼ nikich invateʼ. Atz nima paqt uvaʼ kamyichxh in t-vaʼy, atz kamyxh in t-tzaqa tziʼil. Atz nima paqt uvaʼ mij nikich tutxh intxʼaʼoneʼ. Atz at uvaʼ bʼeeno nikich vel taʼn txheʼv. Atz at uvaʼ yeʼlich vet voksaʼm tetz chʼexpubʼ vibʼ.
2CO.11.28	Tul jitetz kuxh taʼne uvaʼ nik val sete. Pet jun qʼij vitzʼat inqʼa qumol s-niman tetz Jesuus, kam yaʼelaqe, jankʼale inqʼa niman tetz Jesuus, inqʼa nik imol tibʼ t-inqʼa tenam. 
2CO.11.29	Tan oq jaʼl invaʼq qumol s-niman tetz Jesuus nik tuqleʼ, tul inat vet nik vuqleʼ nik innatxheʼ. Atzoq nik vabʼi uvaʼ nik itxhokox ikuʼ invaʼq qumol s-niman tetz Jesuus t-paʼv, tul tira nik ilakp inviʼ, tiʼ uvaʼ nik txhokon ikuʼ vimol t-paʼv.
2CO.11.30	Tiʼetz inqʼa nik eesan inqʼij, tul nik innatxheʼ uvaʼ ikʼulel laʼ voksa tel inqʼij. Aloq jit aʼ laʼ voksavat inqʼij, tiʼ uvaʼ, in nik txʼolon ibʼanaxeʼ. Pet aʼ nik voksavat inqʼij tiʼ jabʼiste uvaʼ yeʼ nik intxʼoleʼ. 
2CO.11.31	Tul tootzaql u quBʼaal Tiuxh, viBʼaal u quBʼaal Jesuus, uvaʼ jit tzʼeqo tzij nik inbʼaneʼ. Tul laʼ oksal iqʼij quBʼaal Tiuxh tinjattanulxh yaʼbʼ uvaʼ yaʼn tuleʼ.
2CO.11.32	Tan ech inbʼane paqul uvaʼs atich in tu tenam Damaasko. Tan maʼtich ikuʼ vet yol s-viʼ taʼn val u nimla iqʼesal tuulbʼal inqʼa tenam inqʼae, tul laʼich txeyp in taʼn sol. Tan nikich inpaxsa paʼl inqʼa bʼaʼnla txhaq yol tuulbʼal Damaasko. Aʼetz u nimla iqʼesal bʼekʼon intxeypeʼ uvaʼ oksal siqʼesal taʼn Areetas, u mam iqʼesal. 
2CO.11.33	Poro yeʼletzxh in txeyp in, tan aʼl aqʼax kuʼ in tuul val u mamaʼ xuʼk taʼn inqʼa niman tetz Jesuus. Tul aʼ aqʼaxik eluʼl in t-val vixotoʼlil otzotz uvaʼ atich jaʼ viʼ u tzʼach uvaʼ sutimalich ok tiʼ u tenam Damaasko. Tul sibʼ atich jaʼ u tzʼach. Echetz txhaqtan vaqʼaxich vet kuʼl tiʼ iqul u tzʼach. Yeʼletz viqʼesal oleʼv tiʼ intxeypeʼ. Echetz chʼixvebʼal vel vet el tu tenam uvaʼe.
2CO.12.1	Poro yeʼletz in laʼ voksa inqʼij, tan kam koq saʼ intxʼak s-tiʼ. Pet tiʼ inqʼa nik motx itxhiʼan s-viʼ, tul aʼl toq valt tel inuqul sete tiʼ kam inqʼa qat ikʼutxh quBʼaal JesuKriisto s-ve, atz kam inqʼa qat tal s-ve. 
2CO.12.2	Tul vootzaql val u vinaq uvaʼ txhʼuyich tiʼ quBʼaal JesuKriisto. Tan kajlavax yaʼbʼ s-txheel, tul iqʼol jaʼ u vinaq t-vitoxviq u amlikaʼ. Yeʼ vootzaq maq bʼen jaʼ tuchʼ itxhiʼoʼl, atz maq taʼn kuxh u taanxelal iqʼol jaʼ. Pet taʼn kuxh quBʼaal Tiuxh ootzaqin tetz.{*}
2CO.12.3+2CO.12.4	Tul iqʼol t-val u bʼaʼnla vatz atibʼal tu amlikaʼ tal uvaʼ tabʼivat josqʼilla txhaq yol, inqʼa yol uvaʼ yeʼ kuyux qaltaʼ, oʼ inqʼa xaol. 
2CO.12.5	Aʼetz vinaqe laʼ voksa iqʼij. Pet in, tan aʼ kuxh toq voksavat inqʼij tiʼ jankʼal uvaʼ yeʼ nik intxʼoleʼ. 
2CO.12.6	Pet kʼuxh laʼ voksa inqʼij, nik valeʼ, aloq jit in yannaʼql inviʼ uvaʼ ech laʼ inbʼane. Tan inuqul uvaʼ laʼ vala. Pet yeʼl in laʼ voksa inqʼij, tan yeʼ insaʼ laʼ oksal inqʼij tiʼ inqʼa nik inbʼaneʼ, atz tiʼ kam uvaʼ nik valeʼ.
2CO.12.7	Pet at kam qat ikuy quBʼaal Tiuxh inpal s-tuulbʼal taʼn Satanaas. Aʼetz val u txhoʼm ikuy quBʼaal Tiuxh tok tintxhiʼoʼl. Poro aʼetz s-tiʼil ikuy tok u txhoʼm s-viʼ, tiʼ uvaʼ yeʼ laʼ pal iviʼ voksat inqʼij tiʼ inqʼa nimla kaebʼal aanima qat ikʼutxh quBʼaal Tiuxh s-ve. Echetz nik innatxht u txhoʼm t-vintxhiʼoʼl, eche itzʼopon itutxhʼ chʼix. Tul ech nik tulbʼe Satanaas inkʼaxbʼisale. Echetz yeʼ laʼ ipal iviʼ vaqʼt bʼen vibʼe s-nim. 
2CO.12.8	Tul oxpaqx vabʼi bʼaʼnil te quBʼaal JesuKriisto uvaʼ laʼ teesa el u txhoʼm t-vintxhiʼoʼl.
2CO.12.9	Tul ech tal s-ve s-eche: —Yeʼ laʼ eli. Pet kʼuqeʼvoq akʼuul tiʼ vinbʼaʼnil uvaʼ at sakʼatza. Tul kotxʼ avatz te u txhoʼm. Tan aʼ nik inkʼutxhvat u viqleʼm s-bʼaʼn kʼatz u xaol uvaʼ nik tuqleʼ, —xeʼt quBʼaal JesuKriisto s-ve.
2CO.12.9	Echetz ayaʼl inkʼuul toq voksa inqʼij, tiʼ uvaʼ nik vuql tiʼ ibʼanaxeʼ. Tul laʼ til inqʼa xaol uvaʼ, aʼ vet u tiqleʼm quBʼaal JesuKriisto at sinkʼatza tiʼ ibʼanax kam inqʼa nik inbʼaneʼ. 
2CO.12.10	Tiʼetz uvaʼ at vaanima tiʼ quBʼaal JesuKriisto, tul nik inchiibʼeʼ, kʼuxh nik vuqleʼ. Atz nik inchiibʼeʼ, kʼuxh nik inyoqʼoxeʼ. Atz nik inchiibʼeʼ, kʼuxh nik inyaʼta kam invaʼq. Atz nik inchiibʼeʼ, kʼuxh nik vojqeʼlaleʼ. Atz nik inchiibʼeʼ, kʼuxh nik inpal t-kʼayunchil. Tan kʼuxh nik vuqleʼ uvaʼs nik inpal t-inqʼa itzaʼlal inqʼae, tul aʼl nik itxhej intial taʼn u tiqleʼm u quBʼaal JesuKriisto uvaʼ at sinkʼatza.
2CO.12.11	Tul tira yannaʼq kuxh inviʼ nik innatxheʼ, tan qat kuxh voksa inqʼij. Pet aloq ant kuxh ex bʼanon s-ve. Tan aʼ ikʼulel uvaʼ, aʼ koq ex oksan inqʼij. Pet aloq yeʼl in laʼ viqʼo txha kuʼl vibʼ vatz inqʼa ‹nimla txhaq apoostol,› nik etaleʼ, kʼuxh tira yeʼxhkam invaʼq viqleʼm ati nik talaxeʼ. 
2CO.12.12	Pet qat ex inkʼutxh sexoʼl kam tilix invaʼq u apoostol. Tul tuchʼ tzʼuʼkinil qat ex inkʼutxhvat sevatz. Tan qat inbʼan inqʼa etxhlal sexoʼl tuchʼ mam kaebʼal aanima, atz tuchʼ inqʼa kam uvaʼ quBʼaal Tiuxh qat aqʼon viqleʼm tiʼ ibʼanaxeʼ.
2CO.12.13	Tan kamal, tiʼ uvaʼ yeʼl puaq nik injaq sete, tul yeʼxh jankʼal aqʼon qat inbʼan sexoʼl nik enatxheʼ. Yeʼle. Tan eela kuxh inqʼa aqʼon qat inbʼan sexoʼl tuchʼ inqʼa aqʼon qat inbʼan xoʼl jolt inqʼa niman tetz Jesuus tinjolt tenam. Pet taʼnetz kuxh jalbʼal tibʼ uvaʼ yeʼl etiqatz qat vaqʼ tiʼ inkʼuulaleʼ. Echetz kamal aʼ nik etal uvaʼ laʼ injaq kuya sete. Pet ¡yeʼle!
2CO.12.14	Pet s-txheel, tan ile at vet ok tibʼeyil vaʼn inbʼen sexoʼl titoxpaq. Tul jitoq laʼ vaqʼ vibʼ etiqatzi. Tan jit aʼ nik vitzʼa inqʼa kam etetz. Pet aʼ nik insaʼ uvaʼ at etaanima s-viʼ laʼ ibʼana. Tan eche inqʼa nitxaʼ, tan jit tiqatz imolox ipuaq tiʼ ikʼuulal inqʼa txutxa bʼaala. Pet aʼ inqʼa txutxa bʼaala laʼ molon vipuaq tiʼ ikʼuulal inqʼa nitxaʼ. Echetz jit aʼ nik vitzʼa etaqʼt s-ve kam uvaʼ nik isaʼon s-ve. Yeʼle. Pet aʼl aʼ, in laʼ aqʼon sete kam uvaʼ nik esaʼ tiʼ echʼij kʼatz quBʼaal Tiuxh. Tan eche ex innitxaʼa vatz quBʼaal Tiuxh. 
2CO.12.15	Echetz ayaʼl inkʼuul toq insotzsa jankʼal vatziʼ at siinxeʼ. Atz kʼuxh in, tan toqat inkʼayi vibʼ setiʼ, tiʼ uvaʼ tira at vaanima setiʼ, tiʼ vetatin vatz quBʼaal Tiuxh. Tul il in aʼl tel nik tok vaanima setiʼ. Pet ¿keʼchetz ex? ¿Atetz kol etaanima s-viʼ, kʼuxh bʼiil txhan? 
2CO.12.16	Tul kamal at joloq sexoʼl uvaʼ ech tal s-viʼ s-eche: —Bʼantan nuqxhtuʼ uvaʼ yeʼl qiqatz qʼaoq taqʼ Paʼp uvaʼ qat ibʼan ka. Pet telabʼaletzxh vet Paʼp qat tel itziʼ, tan ile qat ikʼutxhl vet tibʼ s-txheel tiʼ ijaqax puaq s-qe, —kamal xeʼtaq s-viʼ.
2CO.12.17	Aloq yeʼl ex nik insubʼ ex tiʼ tabʼil puaq sete taʼn inqʼa nik intxhaq bʼen sexoʼl. Tan yeʼxhabʼil invaʼq subʼun ex. 
2CO.12.18	Bʼantan intxhaq bʼen Tiito qʼaoq. Tul intxhaq bʼen vaʼt u qumol s-niman tetz Jesuus tiʼ Tiito. Pet yeʼletz ex qat isubʼ ex Tiito tiʼ u puaq uvaʼ moloxi. Tan yeʼxh paqxoʼq qitzʼa esubʼuxeʼ. Tul echat kuxh qaanimae setiʼ s-txheel tiʼ velotxhoxeʼ, eche uvaʼ nikxh qubʼaneʼ. Tul ant kuxh toq qubʼan inqʼa jikla txumbʼal sexoʼl, eche inqʼa nikxh qubʼaneʼ.
2CO.12.19	Tul kamaletz aʼ nik etitzʼa uvaʼ, in nik inkol vibʼ vatz viyol inqʼa xaol tiʼ vaʼq inqʼa kantxhaq qat inbʼana. Pet yeʼle. Tan yeʼl vaʼq kantxhaq nik inbʼaneʼ. Tan bʼaʼn kuxh vatz quBʼaal Tiuxh inqʼa nik valeʼ. Tul tiʼ u vatin tuchʼ u quBʼaal JesuKriisto, tul nik imaq in tiʼ talax kam uvaʼ kantxhaq. Tul jankʼal uvaʼ nik inbʼaneʼ, atz nik valeʼ, tan aʼ itxaʼk uvaʼ laʼ chʼij ex vatz quBʼaal Tiuxh, ex, uvaʼ tira at vaanima setiʼ. 
2CO.12.20	Pet toqetz aqʼbʼoq in sexoʼl, tul aʼ nik vitzʼa uvaʼ yeʼl ex at ex t-vinuqul, eche uvaʼ nik insaʼ setiʼ. Tan oqetz kantxhaq vetxumbʼal laʼ vila, tul aʼetz vintial laʼ bʼen inkʼutxh vet sexoʼl tiʼ etoksal s-jik. Tul aʼetz uvaʼe, yeʼat toq esaʼe s-ve. Tan nik vitzʼa uvaʼ kamal aʼ bʼen vil inqʼa etxha ibʼ nik motx ebʼan sevatzaq; atz inqʼa txhiʼal kʼuul; atz inqʼa mam kʼaʼnal; atz inqʼa jatxo ibʼ nik motx ebʼaneʼ; atz inqʼa kantxhaqla yol nik motx tal tibʼ sevatzaq; atz veyolt etibʼ tiʼ teesataq tibʼ eqʼij sevatzaq. Atz kamal aʼ kuxh bʼen vil vetaqʼt bʼen etibʼ s-nim viʼ emol. Atz kamal aʼ kuxh bʼen vil uvaʼ jit kuxh jik ebʼen tiʼ kam inqʼa nik ebʼaneʼ.
2CO.12.21	Pet laʼetz aqʼbʼ vet in sexoʼl, tul kamal aʼ u quBʼaal Tiuxh laʼ chʼixvisan in sevatz. Tul kamal oqʼel kuxh vet laʼ bʼen inbʼan tiʼ inqʼa xaol, inqʼa nik bʼanon u paʼv. Tan nik vitzʼa kamal ant kuxh laʼ bʼen vil inqʼa ant kuxh sebʼt tiʼ ibʼanax inqʼa paʼv, inqʼa motx val inuqul s-te uvaʼs vex sexoʼl s-paqxi. Tul yeʼ nik motx titzʼa tibʼ tiʼ itanbʼal inqʼa paʼv. Tan ant kuxh ibʼant inqʼa txoqebʼal kʼuulla paʼv. Atz at inqʼa nik motx teesa tibʼ t-bʼey tuchʼ uvaʼ jit ikʼulel tibʼ s-tuchʼ. Atz at inqʼa nik motx ibʼan inqʼa kantxhaqla txumbʼal uvaʼ chianaʼql kuxh vet ibʼanax s-te.
2CO.13.1	Itoxpaqetz vet toq bʼen vilt exe. Tul laʼ bʼen vabʼi inuqul tiʼ kam inqʼa kantxhaq nik motx ebʼaneʼ. Pet aloq laʼ nal vabʼi inuqul te kaʼoxvoʼq uvaʼ motx ilon kam uvaʼ utxhi, yaʼnetze laʼ quyol veteʼ kam laʼ elkaʼpun.{*}
2CO.13.2	Tan alel vet sete vaʼn uvaʼs vex ikaʼpaq sexoʼl, tiʼ uvaʼ yeʼ laʼ inkuy vet ibʼanax inqʼa paʼv. Tul echat kuxh uvaʼ bʼen inbʼane te inqʼa motx paʼvini uvaʼs toq vaqʼbʼ titoxpaq sexoʼl. Tan ile nik inbʼaxabʼsa itzʼibʼal bʼen, kʼuxh yeʼx aqʼbʼoq in. Tul yek toq tootzaqi inqʼa motx bʼanon inqʼa paʼv s-jatxhaq tzaan. Tul jankʼal ex laʼ ootzaqin paqte. Tan oq ant tel kuxh ibʼant u paʼv s-laʼ vaqʼbʼeʼ, tul echetz laʼ valt etoksale t-bʼey. Tan yeʼ laʼ inkuy vet ibʼanax inqʼa paʼv. 
2CO.13.3	Tan aʼ nik etabʼi s-ve uvaʼ laʼ inkʼutxh vaʼq etxhlal sexoʼl tiʼ etiltaʼ uvaʼ oq inxh itxhaq u quBʼaal JesuKriisto. Tul ootzaqivaqetza uvaʼ sibʼ iyakʼil u quBʼaal Tiuxh tiʼ etoksal t-bʼey tiʼ inqʼa paʼv nik motx tutxh sexoʼl. Tan bʼane yeʼ koq laʼ oleʼv u quBʼaal Tiuxh tiʼ etoksal t-bʼey.
2CO.13.4	Tan kʼuxh yeʼlich vet iyakʼil u quBʼaal JesuKriisto ilixi uvaʼs taqʼax jaʼ vatz kurus, pet sibʼ tiqleʼm u quBʼaal Tiuxh, tul titzʼeʼvsa inpaqte. Tul kamal yeʼlat vet inyakʼil nik ibʼan tiʼ ibʼanax u taqʼon quBʼaal Tiuxh sexoʼl, eche uvaʼ palk u quBʼaal JesuKriisto. Pet at tiqleʼm u quBʼaal JesuKriisto s-txheel. Tan tiʼetz u vatin tuchʼ u quBʼaal JesuKriisto s-txheel, uvaʼ itzʼlel taʼn u tiqleʼm quBʼaal Tiuxh, echetz laʼ inkʼutxhte u tiqleʼm quBʼaal Tiuxh sexoʼl tiʼ etoksal s-jik.
2CO.13.5	Echetz itzʼavaq jununil ex, oq uvaʼ ant kuxh nimamal quBʼaal JesuKriisto etaʼn. Atz ant kuxh ex etil etibʼ sejunal, maq at u quBʼaal JesuKriisto sekʼatza, atz maq yeʼle. Tul aʼ nik intxʼebʼ uvaʼ: —At quBʼaal JesuKriisto qʼaoq s-qukʼatza, pet yeʼl oʼ tzʼeqxinaʼq oʼ s-vatz, —chaq ex.
2CO.13.6	Niketz intxʼebʼeʼ uvaʼ echat kuxh toq etilte uvaʼs laʼ qaqʼbʼ sexoʼl, tan bʼen qukʼutxheʼ uvaʼ at quBʼaal JesuKriisto qʼaoq s-qukʼatza. Pet yeʼl oʼ tzʼeqxinaʼql ka oʼ tiʼ quBʼaal JesuKriisto.
2CO.13.7	Pet ex, tan nik qujaq te quBʼaal Tiuxh uvaʼ yeʼl invaʼq paʼv laʼ ebʼana. Pet aʼ qusaʼ uvaʼ bʼaʼn laʼ ebʼan vatz quBʼaal Tiuxh. Pet jit aʼ qusaʼ laʼ qukʼutxht u qutial tuchʼ u tiqleʼm quBʼaal Jesuus sexoʼl tiʼ etok t-bʼey uvaʼs laʼ qaqʼbʼeʼ. Pet taʼn kuxh nik qusaʼeʼ uvaʼ, aʼ u bʼaʼn laʼ ebʼan vatz quBʼaal Tiuxh. Tul tiletz kuxh tzij kʼuxh yeʼl qiqleʼm vatz inqʼa nik itxhiʼan s-qiʼ. 
2CO.13.8	Tan oq aʼ u bʼaʼn nik ebʼan tiʼ tiqʼol viyolbʼal quBʼaal Tiuxh uvaʼ inuqul, tul yeʼletz ex laʼ voksa ex t-bʼey. Pet aʼ nik insaʼeʼ laʼ ebʼan vinuqul nik tal viyolbʼal quBʼaal Tiuxh. 
2CO.13.9	Tul tira nik inchiibʼ s-tiʼ oq uvaʼ jit yakʼil laʼ bʼen inbʼan sexoʼl tiʼ etok t-bʼey. Tul nik inchiibʼ s-tiʼ, uvaʼ at eyakʼil tiʼ uvaʼ bʼaʼn etatin vatz quBʼaal Tiuxh. Tul aʼl tel nik innatxht Tiuxh setiʼ uvaʼ, tetxhal itzʼeq opoon vechʼij kʼatz quBʼaal Tiuxh.
2CO.13.10	Echetz s-tiʼile bʼaxa nik intzʼibʼat opoon sete, tiʼ uvaʼ laʼ ejikbʼa vetatin kʼatz quBʼaal Tiuxh uvaʼs yeʼnaq opoonoq in sexoʼl. Tul yeʼletz vet u viqleʼm tuchʼ vintial laʼ bʼen inkʼutxh sexoʼl uvaʼs laʼ vaqʼbʼeʼ. Tan at viqleʼm taʼn u quBʼaal JesuKriisto tiʼ echʼij kʼatz quBʼaal Tiuxh. Pet jit aʼ nik inbʼanbʼevat u viqleʼm tiʼ etanbʼat inimal u quBʼaal JesuKriisto, eche itilpul vaʼq otzotz.
2CO.13.11	Taʼnetz kuxh vet inyol sete, ex inmol s-niman tetz Jesuus. Chiibʼoq ex. Atz chʼioqvaq ex s-bʼaʼn kʼatz quBʼaal Tiuxh. Atz oksavaq etibʼ t-bʼey sevatzaq. Tul vaʼlxh etitzʼabʼal ebʼana. Atz atinoq ex tuchʼ bʼaʼnil sevatzaq. Tul laʼ atin u quBʼaal Tiuxh sekʼatza, u Aqʼol tetz bʼaʼnil tetaanima, atz uvaʼ at taanima setiʼ.
2CO.13.12	Tul taqʼvaq tibʼ bʼaʼnil ekʼuul sevatzaqil, atz itzʼubʼvaq tibʼ txala etziʼ sevatzaq tiʼ ekʼutxhtaʼ uvaʼ, ex niman tetz Jesuus.
2CO.13.13	Tul jankʼal inqʼa qumol s-niman tetz Jesuus tzitza, nik aqʼon bʼen bʼaʼnil ekʼuul.
2CO.13.14	Tul aʼ vibʼaʼnil quBʼaal JesuKriisto laʼ atin sexoʼl. Tul bʼenoq sete jankʼal u taanima quBʼaal Tiuxh setiʼ. Tul tira vaʼlxh eyol laʼ ebʼan taʼn viTiuxhil Tiuxh.
GAL.1.1	In Paʼp, vaʼl te inqʼa iapoostol quBʼaal JesuKriisto. Tul jit joloq vinaq qat oksan in, atz jitoq invaʼq vinaq qat txhaqon in. Pet aʼ u quBʼaal JesuKriisto tuchʼ u quBʼaal Tiuxh qat txhaqon in, u quBʼaal Tiuxh uvaʼ itzʼeʼvsan u quBʼaal JesuKriisto inpaqte kʼuxh maʼtich ikam veteʼ. 
GAL.1.2	Inmoletz vibʼ tuchʼ jankʼal inqʼa niman tetz Jesuus, inqʼa at sinkʼatza.
GAL.1.2	Tul nik qaqʼ bʼen val u uʼ sete, ex inqʼa niman tetz Jesuus, ex inqʼa tuulbʼal Galaasia.
GAL.1.3	Tul aʼ vibʼaʼnil quBʼaal Tiuxh tuchʼ u quBʼaal JesuKriisto laʼ atin sekʼatza; tul aʼ vibʼaʼnil laʼ atin tetaanima. 
GAL.1.4	Tan qat ul taqʼ tibʼ u quBʼaal JesuKriisto kamoq tiʼ itxhojt inqʼa qupaʼv, atz tiʼ quchitix el vatz u kʼaxbʼichil uvaʼ ile at jaʼp tiibʼa inqʼa palsan yol, inqʼa yeʼ ootzaqin tetz quBʼaal Tiuxh, inqʼa at vatz u txʼavaʼ s-txheel. Tan echich u titzʼabʼal u quTiuxhe s-qiʼ, aʼe u quBʼaal. 
GAL.1.5	Echetz taʼnxh u quBʼaal Tiuxh uvaʼ yeʼl iyaʼebʼal imotxebʼal toksal iqʼij tuulbʼal jattanulxh yaʼbʼ uvaʼ bʼenaʼl kuxh ibʼen toq tuleʼ. Tul echxh laʼ ibʼane.
GAL.1.6	Poro tira nik isotz inkʼuul, tiʼ uvaʼ yeʼ kuxh taqla qat el ka ex tiʼ inimal quBʼaal Tiuxh, uvaʼ qat saʼon tzaan ex tiʼ ikʼulux u bʼaʼnil uvaʼ nik taqʼ u quBʼaal JesuKriisto. Tul aʼ nik okk txhan vet bʼen ex tiʼ invaʼt txhusbʼal uvaʼ nik talax s-bʼaʼnla yol uvaʼ jit eela tuchʼ inqʼa alel vet sete qaʼn. 
GAL.1.7	Tan yeʼl invaʼtoʼq txhusbʼal at tiibʼa inqʼa bʼaʼnla txhaq yol tiʼ quBʼaal JesuKriisto. Pet aʼ kuxh isaʼ jolol inqʼa xaol sexoʼl isotz ekʼuul. Tul nik iyuj inqʼa bʼaʼnla txhaq yol tiʼ quBʼaal JesuKriisto tuchʼ jolt yol. 
GAL.1.8	Yeʼletz laʼ enima invaʼtoʼq yol uvaʼ laʼ bʼen alaxoq sete, oq jit aʼ inqʼa bʼaʼnla txhaq yol tiʼ Jesuus uvaʼ ex qal sete. Atz kʼuxh invaʼq oʼ, atz kʼuxh invaʼq aanxel laʼ tzaj t-amlikaʼ, atz kʼuxh jaʼlxh invaʼtoʼq laʼ bʼen alon invaʼtoʼq yol sete, tul yeʼ laʼ eqea. Tan jaʼl u xaol uvaʼ vaʼten vet u yol laʼ bʼen taleʼ, tul ¡aʼ quBʼaal Tiuxh laʼ aqʼon jaʼp u yol s-tiibʼa tiʼ bʼen tilt u kʼaxbʼichil! 
GAL.1.9	Poro aloq alel vet sete qaʼn. Pet in kuxh vete nik kaʼpaqun talax sete: Jaʼl u xaol laʼ bʼen alon invaʼtoʼq txhusbʼal uvaʼ jit eela tuchʼ inqʼa bʼaʼnla txhaq yol uvaʼ qal sete, tul ¡kʼaxbʼisaloqnetz taʼn quBʼaal Tiuxh!
GAL.1.10	Echetze in, tan jit aʼ nik intxhok uvaʼ laʼ alax in s-bʼaʼn taʼn inqʼa xaol, eche uvaʼ nik talax s-viʼ. Pet aʼ nik intxhok uvaʼ bʼaʼn in vatz quBʼaal Tiuxh laʼ ibʼana. Atz jit aʼ nik intxhok toksal inqʼij taʼn inqʼa xaol. Tan oq aʼ uvaʼe laʼ intxhoka, tul jitetz vet in taqʼonvil quBʼaal JesuKriistoe.
GAL.1.11	Pet toqetz vaqʼ etootzaqi, ex inmol s-niman tetz Jesuus, tiʼ jankʼalxh inqʼa bʼaʼnla txhaq yol uvaʼ nik motx inpaxsa sexoʼl, tan jit kuxh invaʼq xaole txhulin. 
GAL.1.12	Tan yeʼxhabʼil invaʼq vinaq qat txhusun in s-tiʼ. Tul jit kʼatz invaʼq vinaq qat intxhabʼavat. Pet aʼ u quBʼaal JesuKriisto qat aqʼon vootzaqi.
GAL.1.13	Tan abʼimal etaʼn kam uvaʼ nikich inbʼan s-jatxhaq tzaan. Tan tira txʼakich ok vaanima tiʼ inimal u uqʼeʼybʼal uvaʼ nikich qunima, oʼ inqʼa tij imam Israeel. Tul kamal abʼimal etaʼn uvaʼ tira nikich vojqeʼla inqʼa niman tetz Jesuus, inqʼa chʼexich taʼn quBʼaal Tiuxh. Tul tira aʼ nikich insaʼ isotzsal el. 
GAL.1.14	Tul aʼxh nikich innima u uqʼeʼybʼal uvaʼ nimamich tzaan taʼn inqʼa kʼuy inmam, inqʼa tij imam Israeel. Tul tira pal iviʼ nikich innimat viʼ jolt inqʼa inmol, inqʼa inchʼijel vibʼ s-tuchʼ tuulbʼal vintenam. Tul txʼakich ok vaʼn tiʼ talax te inqʼa xaol uvaʼ tetxhal laʼich inima inqʼa qejoʼm uvaʼ jeqelich tzaan taʼn inqʼa kʼuy inmam. 
GAL.1.15	Pet isaʼetz te u quBʼaal Tiuxh, tul yekich ichʼex in uvaʼs yeʼxnaqich alamal in taʼn intxutx. Tul qatetz isaʼ vet tzaan in quBʼaal Tiuxh inpaqte tiʼ inkʼult u qʼij saq uvaʼ yeʼl iyaʼebʼal imotxebʼal taʼn vibʼaʼnil. 
GAL.1.16	Tul aʼ quBʼaal Tiuxh aqʼon vootzaqi viKʼaol, tiʼ uvaʼ laʼ inpaxsa inqʼa bʼaʼnla txhaq yol s-tiʼ xoʼl inqʼa xaol, inqʼa jit tij imam Israeel. Tul yekich inkʼul u yol te quBʼaal Jesuus. Echetz yeʼl in nal koq inbʼen tiʼ tabʼil inuqul te invaʼtoʼq xaol.
GAL.1.17	Atz yeʼlat in, uvaʼ nal koq inbʼen jaʼ tu tenam Jerusaleen tiʼ tabʼil inuqul u yol tiʼ quBʼaal JesuKriisto te inqʼa apoostol, inqʼa bʼaxich iqejt Jesuus sinvatz. Pet aʼl aʼ yekich in tu txʼavaʼ Araavia. Yaʼne xamtel qʼaʼv vet in inpaqte tu tenam Damaasko.
GAL.1.18	Eletz vet oxvaʼl yaʼbʼ, yaʼne bʼen vet jaʼ in tu tenam Jerusaleen tiʼ tilix Luʼ. Tul oʼlaval qʼij atin in xeʼ Luʼ. 
GAL.1.19	Eenichetz in tzitzi, tul taʼn kuxh Jakoovo vila, u titzʼin quBʼaal Jesuus. Pet yeʼxhabʼil vaʼtoʼq apoostol vila. 
GAL.1.20	Tul vatz quBʼaal Tiuxh uvaʼ nuqxh inqʼa yol inqʼa nik intzʼibʼa bʼen sete. Pet jit tzʼeqo tzij uvaʼ nik valeʼ. 
GAL.1.21	Eletz vet bʼen in tu tenam Jerusaleen, tul yekich vet in tuulbʼal Siiria, atz tuulbʼal Siliisia. 
GAL.1.22	Yeʼnaqichetz ootzaqimal in taʼn inqʼa niman tetz Jesuus t-junun inqʼa tenam tuulbʼal Judeea. 
GAL.1.23	Pet nikich kuxh motx tabʼi inyolox taʼn jolt inqʼa niman tetz Jesuus. Tul ech nikich motx tal inqʼa niman tetz Jesuus s-viʼ s-eche: —U vinaq uvaʼ nikich ojqeʼlan oʼ tiʼ inimal Jesuus, tan il bʼak vete nik ipaxsa inqʼa bʼaʼnla txhaq yol tiʼ Jesuus uvaʼ nimamal qaʼn. Aʼetz vet uvaʼe, nik tal s-txheel, kʼuxh nikich teesa iqʼij s-bʼaxa, —chichich kuxh tabʼitaq inqʼa niman tetz Jesuus inyoloxeʼ. 
GAL.1.24	Tul nikich motx toksa vet inqʼa xaol iqʼij quBʼaal Tiuxh, tiʼ uvaʼ jalpinaʼqich vet vintxumbʼal taʼn quBʼaal Tiuxh.
GAL.2.1	Eletz vet kajlaval yaʼbʼ, tul bʼen vet jaʼ in inpaqte tu tenam Jerusaleen tuchʼ Vernavee. Tul ant Tiito viqʼo s-viʼ. 
GAL.2.2	Poro aʼ u quBʼaal Tiuxh kʼutxhun s-ve, tul bʼen jaʼ in tu tenam Jerusaleen. Tul tira ex inbʼan kʼula vatz tuchʼ inqʼa nik ikʼutxheʼ uvaʼ iqʼesal tatineʼ. Tul ex vaqʼ tootzaqi maq antxhte inqʼa txhusbʼal nikich val tiʼ Jesuus xoʼl inqʼa jit tij imam Israeel. Tan yeʼich insaʼ uvaʼ laʼich kuxh inbʼutxh vibʼ tiʼ talax inqʼa bʼaʼnla txhaq yol, tul xamel laʼ eesal iqʼij. 
GAL.2.3	Poro yeʼl vaʼq inqʼa ataqich tiqleʼm alon iqolpeʼl inbʼeeq te vitxhiʼoʼl Tiito uvaʼ txhʼuyich s-viʼ, tul kʼuxh tootzaqlichaqe uvaʼ jitich tij imam Israeel Tiito.{*}
GAL.2.4	Tul kʼuxhetz itxhok kaʼl inqʼa qumol s-tijaq imam Israeel ipaloʼk s-quxoʼl, inqʼa taqʼ kuxh bʼen tibʼ s-niman tetz Jesuus, tan aʼaqich kuxh isaʼ uvaʼ antxh laʼich inima inqʼa niman tetz Jesuus, inqʼa jit tij imam Israeel, inqʼa bʼekʼbʼal uvaʼ itzʼibʼa ka Moisees. Tul ijutxietz kuxh ipaloʼk s-quxoʼl, tan aʼaqich kuxh isaʼ tabʼitaʼ jatvoʼq vet inqʼa bʼekʼbʼal nikich quxoʼla ka tiʼ inimal u chitpichil tiʼ inimal u quBʼaal JesuKriisto. Tul aʼaqichetz isaʼ uvaʼ tetxhal laʼich ok oʼ jaqʼ inqʼa bʼekʼbʼal inpaqte, tul tetxhal laʼich qunima inqʼa bʼekʼbʼal nikich motx taleʼ. Tul aʼetz nikich motx taleʼ uvaʼ tira aʼl laʼich qokoʼk jaqʼ vitatxhʼt oʼ inqʼa bʼekʼbʼal. 
GAL.2.5	Poro yeʼl inbʼeeq qutzaqʼbʼeaq tiʼ inimal inqʼa iyol uvaʼ motx tal tiʼ iqolpeʼl inbʼeeq te vitxhiʼoʼl inqʼa niman tetz Jesuus, inqʼa jit tij imam Israeel. Tan yeʼ qusaʼ laʼ jalp inqʼa bʼaʼnla txhaq yol uvaʼ nimamal etaʼn. 
GAL.2.6	Poro yeʼxhkametz vaʼtoʼq yol tal inqʼa ataqich tiqleʼm, tiʼ inqʼa txhusbʼal nikich val tiʼ quBʼaal Jesuus xoʼl inqʼa jit tij imam Israeel. Tul yeʼl vokebʼal tiʼ tootzaqileʼ kam tatin inqʼa ataqich tiqleʼm, maq sibʼ palnaʼq tiqleʼm s-jatxhaq tzaan, atz maq yeʼle. Pet taʼn kuxh vootzaq uvaʼ yeʼl txhʼoj, atz yeʼl nim vatz quBʼaal Tiuxh. 
GAL.2.7	Tul yeʼl invaʼtoʼq yol motx tala. Tul aʼl ibʼenaq vet s-te uvaʼ quBʼaal Tiuxh txhaqon in tiʼ talax inqʼa bʼaʼnla txhaq yol tiʼ quBʼaal JesuKriisto xoʼl inqʼa jit tij imam Israeel. Tul yekichetz kuxh motx bʼen vet s-te uvaʼ echatxh intxhaqax tiʼ talax inqʼa bʼaʼnla txhaq yol xoʼl inqʼa jit tij imam Israeel, eche uvaʼ itxhaqax Luʼ xoʼl inqʼa tij imam Israeel. 
GAL.2.8	Tan aʼ u quBʼaal JesuKriisto nik bʼanbʼen Luʼ tiʼ ipaxsal inqʼa bʼaʼnla txhaq yol xoʼl inqʼa tij imam Israeel. Tul antxh u quBʼaal JesuKriisto nikat bʼanbʼen in tiʼ ipaxsal inqʼa bʼaʼnla txhaq yol xoʼl inqʼa jit tij imam Israeel. 
GAL.2.9	Aʼichetz Jakoovo tuchʼ Luʼ tuchʼ Xhun iqʼon iviʼ. Tul motx bʼenaq vet s-te uvaʼ, aʼ vibʼaʼnil quBʼaal JesuKriisto nikich bʼanbʼen in tiʼ ipaxsal inqʼa bʼaʼnla txhaq yol tiʼ quBʼaal JesuKriisto xoʼl inqʼa jit tij imam Israeel. Echetz motx ikuyt vet inbʼene tuchʼ Vernavee tiʼ ipaxsaleʼ. Pet antetzxh motx ipaxsavat vet inqʼa bʼaʼnla txhaq yol tiʼ quBʼaal JesuKriisto xoʼl inqʼa tij imam Israeel. 
GAL.2.10	Aʼetz kuxh ibʼekʼ bʼen oxvaʼl inqʼa iqʼon iviʼ s-qe uvaʼ laʼ qulotxh inqʼa qumol s-niman tetz Jesuus, inqʼa meebʼaʼ tatin tu mam tenam Jerusaleen. Tul aʼetz uvaʼe, nik tel vaanima tiʼ ibʼanaxeʼ.
GAL.2.11	Tul aqʼbʼetz vet Luʼ tu tenam Antiokiia, tul vila uvaʼ kantxhaq uvaʼ nikich ibʼan Luʼ. Tul inyaj vet Luʼ s-tiʼ. 
GAL.2.12	Tan nikich ibʼan Luʼ uvaʼ s-bʼaxa uvaʼs ex isolit inqʼa niman tetz Jesuus tu Antiokiia. Tul nikich itxʼaʼon Luʼ xoʼl inqʼa jitich tij imam Israeel. Yaʼne aqʼbʼ vet jolol inqʼa tij imam Israeel kʼatz Luʼ uvaʼ txhaqelich taʼn Santiaago nikich taleʼ. Tiletz vet Luʼ uvaʼ ataqich vet inqʼa tij imam Israeel, tul qʼoon itxhok vet Luʼ ijetxhon el kʼatz inqʼa jitich tij imam Israeel. Tul yeʼl Luʼ nikich iyolon vet s-tuchʼ. Tan nikich ixoʼv vet Luʼ tiʼ kam laʼich tal vet inqʼa imol s-tijaq imam Israeel tu tenam Jerusaleen. 
GAL.2.13	Tul antxh ibʼan txha vet jolt inqʼa tij imam Israeel, inqʼa jeqlich tu tenam Antiokiia, inqʼa niman tetz Jesuus, kam uvaʼ ibʼan Luʼ. Tan motx ijetxhaq vet el tibʼ kʼatz inqʼa jit tij imam Israeel. Atz ant vet Vernavee bʼoqol tiʼ ibʼanax inqʼa txumbʼal uvaʼ bʼan vatz kuxh nikich motx ibʼan veteʼ.
GAL.2.14	Viletz veteʼ uvaʼ yeʼ nikich ikʼul vet tibʼ kam uvaʼ nikich ibʼan Luʼ tuchʼ inqʼa bʼaʼnla txhaq yol tiʼ Jesuus, yaʼne ech ivatz inqʼa niman tetz Jesuus, tul ech val te Luʼ s-eche: —Txa Luʼ, nik kuxh asotzsa ikʼuul inqʼa xaol, inqʼa nik niman vet inqʼa bʼaʼnla txhaq yol tiʼ Jesuus tuchʼ vatxumbʼal uvaʼ nik abʼaneʼ. Tan jatxhaq tzaan vete aaqʼ ka inimal inqʼa iqejoʼm inqʼa tij imam Israeel, kʼuxh axh tij imam Israeel. Pet ¡kantxhaqetz vet uvaʼ nik abʼaneʼ! Tan antxh txhan vet axh nik yaʼlun inqʼa jit tij imam Israeel inpaqte tiʼ inimal inqʼa qejoʼm.
GAL.2.15	Echetze oʼ, tan oʼxh tij imam Israeel s-qalaleʼ. Echetz nikich qunimate inqʼa bʼekʼbʼal. Tan aʼ nikich qale uvaʼ jit ech qupaʼvin, eche inqʼa jit tij imam Israeel, tiʼ uvaʼ yeʼ nikich motx inima inqʼa bʼekʼbʼal. 
GAL.2.16	Tul qootzaqletz veteʼ uvaʼ jit aʼ vinimal inqʼa bʼekʼbʼal, uvaʼ itzʼibʼa ka Moisees, qat bʼanon uvaʼ jit vet oʼ aj paʼvom vatz quBʼaal Tiuxh. Pet aʼ u quqejt u quBʼaal JesuKriisto qat bʼanon uvaʼ jit vet oʼ aj paʼvom vatz quBʼaal Tiuxh. Echetz kʼuxh oʼ tij imam Israeel, tan qat quqej vet u quBʼaal JesuKriisto. Tiʼetz vet uvaʼ qat quqej u quBʼaal JesuKriisto, tul jit vet oʼ aj paʼvom vatz quBʼaal Tiuxh. Pet jit vet tiʼ qunimat inqʼa bʼekʼbʼal, tul jit vet oʼ aj paʼvom vatz quBʼaal Tiuxh. Tan yeʼxhabʼil invaʼq laʼ bʼen s-jit aj paʼvom vatz quBʼaal Tiuxh tiʼ vinimal inqʼa bʼekʼbʼal.
GAL.2.17	Pet aʼ qat qutxhoke uvaʼ laʼ tal vet oʼ quBʼaal Tiuxh s-jit aj paʼvom, oʼ inqʼa tij imam Israeel, tiʼ quqejt u quBʼaal JesuKriisto. Echetz, tiʼ uvaʼ nik qutxhok qubʼen s-jit aj paʼvom vatz quBʼaal Tiuxh, oʼ inqʼa tij imam Israeel, aʼetz nik ex elkaʼpune uvaʼ eela kuxh oʼ s-aj paʼvomil tuchʼ inqʼa jit tij imam Israeel.
GAL.2.17	Tul atetz vet xaol ech nik alon s-eche: «Tiʼetzebʼ kuxh iqejex JesuKriisto, tul aj paʼvom vet oʼ, Tan yeʼ nik qunima vet inqʼa bʼekʼbʼal,» chich vet inqʼa xaol. Yeʼle. 
GAL.2.18	Tan yeʼxhkam laʼ taqʼa oq laʼ qʼaʼv oʼ inpaqte tiʼ inimal inqʼa bʼekʼbʼal. Aʼl aj paʼvom vet oʼ laʼ ibʼana, tan maʼt qeesat iqʼij inqʼa bʼekʼbʼal tiʼ qunimat inqʼa bʼaʼnla txhaq yol tiʼ Jesuus. Jankʼal eche vaʼq bʼitol otzotz, tan oq laʼ kuxh xeʼt tiʼ ibʼitix jaʼ u qʼaʼl otzotz inpaqte uvaʼ maʼt itilput el. 
GAL.2.19	Pet qatetz bʼeny vet s-ve, uvaʼ jit aʼ vinimal inqʼa bʼekʼbʼal laʼ bʼanon, tul jit vet oʼ aj paʼvom vatz quBʼaal Tiuxh laʼ ibʼana. Xaʼtetze qat intanbʼa vet inimal inqʼa bʼekʼbʼal. Tul eelaetz vete s-tuchʼ uvaʼ, aʼ vet qat kameʼl u naʼyla txumbʼal. Tul aʼ laʼ inbʼan vet u akʼla txumbʼal uvaʼ nik isaʼ quBʼaal Tiuxh s-ve. 
GAL.2.20	Tan aʼ tel vet ka iqʼij inqʼa naʼyla txumbʼal uvaʼs ikam u quBʼaal JesuKriisto vatz kurus. Echetz jit vet aʼ, in nik bʼekʼon u vatineʼ, pet aʼ vet u quBʼaal JesuKriisto nik bʼekʼon in. Tan ile at sinkʼatza. Jankʼaletz uvaʼ nik inbʼan tuchʼ u vatineʼ, tul taʼn kuxh nik inkʼuqbʼavat inkʼuul tiʼ viKʼaol quBʼaal Tiuxh; tul nik inbʼaneʼ. Niketz inkʼuqbʼa inkʼuul s-tiʼ, tan aʼ uvaʼe, el taanima s-viʼ. Tul ul taqʼ tibʼ kamoq s-viʼ. 
GAL.2.21	Xaʼtetze aʼ nik voksa iqʼij vibʼaʼnil quBʼaal Tiuxh. Pet eche uvaʼ tiʼ koq inimal inqʼa bʼekʼbʼal, tul jit vet aj paʼvom inqʼa xaol vatz quBʼaal Tiuxh, tul yeʼxhkametz tokebʼale vikamebʼal quBʼaal JesuKriisto tiʼ inqʼa xaol, —xeʼt in te Luʼ.
GAL.3.1	Poro ¡txumlebʼalxh evatz!, ex niman tetz Jesuus tuulbʼal Galaasia. Tiraetz kolxh qat sotzy ekʼuul. Tan keʼch nik ekuyt eteesal t-bʼey, tul jit vet aʼ nik enima vinuqul. Yeʼetz kol nik tul vet sekʼuul uvaʼ motxxh val inuqul sete, tiʼ uvaʼ kuyel vet vepaʼv tiʼ veqejtaʼ uvaʼ ul taqʼ tibʼ quBʼaal JesuKriisto kamoq vatz kurus setiʼ. 
GAL.3.2	Pet toq vulsa vaʼl yol sekʼuul. ¿Tiʼetz kol inimal inqʼa bʼekʼbʼal, tul ekʼulvat viTiuxhil Tiuxh? Yeʼle abʼa. Pet, tiʼ uvaʼ etabʼi inqʼa yol uvaʼ val sete tiʼ u quBʼaal JesuKriisto, tul eqej veteʼ, atz ekʼul vet viTiuxhil Tiuxh. 
GAL.3.3	Pet ¡kalabʼ yol kuxh ex! Tan aʼxh nikich ekʼuqbʼavat ekʼuul tiʼ viTiuxhil Tiuxh uvaʼs eqejt quBʼaal JesuKriisto s-bʼaxa. Petetz txhan vet s-txheel, tan aʼ nik ekʼuqbʼavat vet ekʼuul, tiʼ uvaʼ, ex toq txʼolon inimal vet inqʼa bʼekʼbʼal tuchʼ eyakʼil nik enatxheʼ.
GAL.3.4	Tan oq antxh toq qʼaʼvik ex tiʼ inimal inqʼa bʼekʼbʼal, tul aʼletz bʼaʼn uvaʼ yeʼl koq exe ekʼaxbʼisa etibʼ tiʼ inimal quBʼaal JesuKriisto. Pet aloq jit aʼ nik intxʼebʼe setiʼ uvaʼ ech laʼ ibʼane. 
GAL.3.5	Toqetz val sete uvaʼ, aʼ u quBʼaal Tiuxhe qat aqʼon viTiuxhil tetaanima. Tul aʼetz vet viTiuxhil Tiuxh nik bʼanon inqʼa kaebʼal aanima sexoʼl. Qatetz ibʼan inqʼa kaebʼal aanima sexoʼl, poro jit tiʼ enimat inqʼa bʼekʼbʼal, pet, tiʼ uvaʼ eqej inqʼa yol uvaʼ nikich val sete tiʼ quBʼaal JesuKriisto.
GAL.3.6	Eche uvaʼ ibʼan Avraʼaam. Tan tiʼ viqejt Avraʼaam quBʼaal Tiuxh, tul jitich vet aj paʼvom vatz quBʼaal Tiuxh.
GAL.3.7	Tul bʼenoqetz vet sete, tan jaʼl inqʼa laʼ qeon quBʼaal Tiuxh, eche uvaʼ ibʼan Avraʼaam, tul antetzxh vet tij imam Avraʼaame vatz quBʼaal Tiuxh. 
GAL.3.8	Tan alelxh vet t-viyolbʼal quBʼaal Tiuxh uvaʼ tzʼibʼamal ka, uvaʼ tuchʼ viqejt inqʼa jit tij imam Israeel quBʼaal Tiuxh, tul laʼ tal vet quBʼaal Tiuxh s-jit aj paʼvom. Tan ech val u yol tal quBʼaal Tiuxh te Avraʼaam s-eche: —Seʼe, tul laʼ vaqʼvat u bʼaʼnil tiibʼa jankʼal inqʼa tenam vatz u txʼavaʼ, —xeʼt quBʼaal Tiuxh. 
GAL.3.9	Jatvaʼletzxh inqʼa xaol uvaʼ laʼ qeon quBʼaal JesuKriisto, tul laʼ taqʼ quBʼaal Tiuxh u bʼaʼnil s-tiibʼa, eche uvaʼ taqʼt quBʼaal Tiuxh tiibʼa Avraʼaam tiʼ viqejt Avraʼaam quBʼaal Tiuxh.
GAL.3.10	Tan jatvaʼlxh inqʼa xaol uvaʼ, aʼ kʼuqlel ikʼuul tiʼ ibʼanax kam inqʼa qejoʼm nik tal inqʼa bʼekʼbʼal, tul aʼetz inqʼae, at vet jaʼp u yol s-tiibʼa tiʼ ikʼaxbʼisaleʼ. Tan yeʼ nik motx topoon tiʼ inimal inqʼa bʼekʼbʼal tiʼ ibʼen s-jik vatz quBʼaal Tiuxh. Tan ech nik tal val u yol uvaʼ tzʼibʼamal ka s-eche: —At jaʼp u yol tiibʼa inqʼa xaol tiʼ ikʼaxbʼisaleʼ, jatvaʼlxh inqʼa yeʼ nik niman jankʼal inqʼa bʼekʼbʼal inqʼa tzʼibʼamal ka, —chich u yol.
GAL.3.11	Echetz veqlelxhtuʼ uvaʼ yeʼxhabʼil invaʼq uvaʼ jit aj paʼvom vatz quBʼaal Tiuxh tiʼ inimat inqʼa bʼekʼbʼal. Tan ech nik tal vaʼt viyolbʼal quBʼaal Tiuxh uvaʼ tzʼibʼamal ka s-eche: —Tan tiʼ viqejt u xaol quBʼaal Tiuxh, tul jit vet aj paʼvom s-vatz. Tul yeʼl vet iyaʼebʼal imotxebʼal qʼij isaq laʼ ibʼana, —chich u yol.
GAL.3.12	Echetz jit taʼn kuxh nik tal inqʼa bʼekʼbʼal uvaʼ laʼ quqej quBʼaal Tiuxh; pet ech nik tal s-eche: —Jaʼl uvaʼ nik ikʼuqeʼv ikʼuul tiʼ ibʼanax kam uvaʼ nik tal inqʼa bʼekʼbʼal, tul yeʼl iyaʼebʼal imotxebʼal qʼij isaq sinkʼatza tiʼ vibʼanaxeʼ, —chich u yol.
GAL.3.13	Echetz aʼ vet u quBʼaal JesuKriisto qat ul txhoon qeleʼl jaqʼ u kʼaxkʼo uvaʼ aqʼax jaʼp s-qiibʼa. Pet aʼ jaʼkaʼp vet u yol tiibʼa u quBʼaal JesuKriisto s-quqʼaqʼal. Tan ech val u yol tzʼibʼamal ka s-eche: —Jatvaʼl inqʼa xaol uvaʼ yatzʼel laʼ tel vatz tzeʼ, tul aʼetz uvaʼe, laʼ jaʼp vet u yol s-tiibʼa, —chich u yol.
GAL.3.14	Echetz tiʼ vitxhojt vet u quBʼaal JesuKriisto u qeleʼl jaqʼ u kʼaxkʼo, oʼ inqʼa tij imam Israeel, tul ant vet inqʼa jit tij imam Israeel tiʼ ikʼulux vibʼaʼnil quBʼaal Tiuxh uvaʼ tal ka te Avraʼaam. Echetz tuchʼ kuxh vet u quqejt quBʼaal Tiuxh qat qukʼulvat viTiuxhil Tiuxh uvaʼ alel taʼn.
GAL.3.15	Jankʼal ex qumol s-niman tetz Jesuus, toqetz viqʼo tzaan kaʼl u yol s-tuul tiʼ kame uvaʼ nik tutxh s-quxoʼl tiʼ inimal vaʼq yol. Tan oq nik ijeqbʼal vaʼq yol, kʼuxh yiqxh iyol vaʼq vinaq, tan oq qat taqʼ vet u aj yol ibʼij tiʼ viyol, tul yeʼxhabʼiletz vet vaʼq laʼ eesan iqʼij u yol. Atz yeʼxhabʼil vet vaʼq laʼ oksan vaʼtoʼq yol s-tiʼ.
GAL.3.16	Echetz uvaʼe ibʼan quBʼaal Tiuxh tiʼ ijeqbʼat viyol te Avraʼaam, atz te vaʼl u tij imam Avraʼaam. Tul jitetz aʼ nik tal u yol uvaʼ: —Te inqʼa avij amam, —chich koq. Tul nimlenetz tij imam Avraʼaame nik taleʼ, pet vaʼl kuxhtuʼ. Tan ech nik tal u yol uvaʼ tzʼibʼamal ka s-eche: —Te vaʼl avij amam, —chich u yol.
GAL.3.17	Aʼetz nik insaʼ talax tuchʼ inqʼa yol uvaʼ nik val sete tiʼ vijeqbʼat quBʼaal Tiuxh viyol te Avraʼaam. Tan aʼ bʼaxich ijeqbʼat quBʼaal Tiuxh viyol te Avraʼaam tiʼ u bʼaʼnil uvaʼ laʼich taqʼa; aʼe u Kriisto. Pet pal nalich vet 430 yaʼbʼ, yaʼne ijeqbʼa quBʼaal Tiuxh vaʼt viyol uvaʼ tal te Moisees. Kʼuxhetz ijeqbʼa quBʼaal Tiuxh vaʼt viyol uvaʼ itzʼibʼa ka Moisees, poro jitetz aʼ uvaʼe, ul eesan vet iqʼij inqʼa iyol quBʼaal Tiuxh uvaʼ ijeqbʼa s-bʼaxa tiʼ u bʼaʼnil uvaʼ tal ka te Avraʼaam tiʼ u Kriisto.
GAL.3.18	Pet eche uvaʼ tiʼ koq inimal u bʼekʼbʼal laʼich aqʼaxik vet tzaan u quBʼaal JesuKriisto, tul yeʼxhkametz vet itxaʼke viyol quBʼaal Tiuxh uvaʼ ijeqbʼa ka s-bʼaxa te Avraʼaam. Pet tal quBʼaal Tiuxh te Avraʼaam uvaʼ laʼ ul u bʼaʼnil; aʼe u Kriisto. Pet jit laʼ nalich koq inima Avraʼaam inqʼa bʼekʼbʼal, yaʼne laʼich ul u Kriisto.
GAL.3.19	Pet kamal at ex ech nik alon s-eche: —¿Kametz vet itxaʼk inqʼa bʼekʼbʼal bʼa taqʼ quBʼaal Tiuxh? —kamal chich ex. Pet taqʼetz vet quBʼaal Tiuxh inqʼa bʼekʼbʼal, tiʼ uvaʼ laʼich nimal quBʼaal Tiuxh taʼn inqʼa tij imam Israeel. Tul jit ech elkaʼpune, tan aʼl ipal vet iviʼ ipaʼvineʼ, tetxhal topoon u tulebʼal Vaʼl u tij imam Avraʼaam uvaʼ alelich ka u tulebʼal taʼn quBʼaal Tiuxh; aʼe u Kriisto. Pet aloq aʼl tal u quBʼaal Tiuxh inqʼa bʼekʼbʼal te inqʼa aanxel. Tul aʼetz vet inqʼa aanxel alon te Moisees. Tan aʼ Moisees nikich qʼexsan inqʼa bʼekʼbʼal te inqʼa tij imam Israeel. 
GAL.3.20	Tan oq at vaʼl qʼexsan yol, aʼetz talaxe uvaʼ jit quBʼaal Tiuxh koqxh nikich alon te u tenam. Pet ech koq Avraʼaame, tan quBʼaal Tiuxh nikich iyolon s-te. Echetz yeʼxhabʼil invaʼq ibʼanbʼe quBʼaal Tiuxh tiʼ talax inqʼa iyol te Avraʼaam.
GAL.3.21	Kamaletz at ex ech nik alon s-eche: —¿Etxha ibʼetz kolxh nik ibʼan inqʼa bʼekʼbʼal tuchʼ u yol uvaʼ alel ka te Avraʼaam? —kamal chich ex. Yeʼle. Echetze uvaʼ aqʼax koq vaʼq bʼekʼbʼal uvaʼ laʼ aqʼon qʼij isaq inqʼa xaol vatz quBʼaal Tiuxh, tul aʼetz inqʼa bʼekʼbʼale laʼ oleʼv tiʼ tok inqʼa xaol s-jik vatz quBʼaal Tiuxh. 
GAL.3.22	Pet antxh viyolbʼal quBʼaal Tiuxh uvaʼ tzʼibʼamal ka nik alon uvaʼ jankʼalxh inqʼa xaol s-kaqaayil vatz u txʼavaʼ, txeyel taʼn u paʼv. Pet taʼn kuxh laʼ eesan el inqʼa xaol tu paʼv, uvaʼ laʼ qeex quBʼaal JesuKriisto taʼn. Ayaʼletz inqʼa niman tetze laʼ kʼulun u bʼaʼnil uvaʼ alel ka.
GAL.3.23	Poro tuulbʼaletz uvaʼ yeʼxnaqich uloq u quBʼaal JesuKriisto uvaʼ laʼich quqeja, tul tetxhal kuxh laʼich qunima kam uvaʼ nikich tal inqʼa bʼekʼbʼal. Atz tira txeyelich kuxh oʼ taʼn, tetxhal topoon u qʼij uvaʼ laʼich taqʼ quBʼaal Tiuxh ootzaqiloq tiʼ quqejt vet u quBʼaal JesuKriisto. 
GAL.3.24	Kamxhte uvaʼ nik ibʼan vaʼq bʼaala tiʼ itxhusux invaʼq u nitxaʼ taʼn vaʼq ilol tetz, tul echatetz uvaʼe ibʼan quBʼaal Tiuxh tiʼ itxhusux inqʼa tij imam Israeel tiʼ inqʼa bʼekʼbʼal. Aʼetz inqʼa bʼekʼbʼal, inqʼa nik quqejeʼ, nik kʼutxhun s-qe uvaʼ, tiʼ kuxh viqeex u quBʼaal JesuKriisto, tul nik ibʼen vet inqʼa xaol s-jit aj paʼvom vatz quBʼaal Tiuxh. 
GAL.3.25	Pet qatetz ul vet inqʼa bʼaʼnla txhaq yol tiʼ iqeex u quBʼaal JesuKriisto, tul jitetz tetxhal koq vet laʼ kajka oʼ jaqʼ iqʼabʼ inqʼa bʼekʼbʼal. Eche vaʼq u nitxaʼ uvaʼ laʼ tzʼeq vet iyaʼbʼ, tul jit vet tetxhal laʼ ilix taʼn u ilol tetz.
GAL.3.26	Jankʼaletzxh vet ex, ex vet kʼaol imeʼal quBʼaal Tiuxh, tiʼ uvaʼ qat eqej u quBʼaal JesuKriisto. 
GAL.3.27	Echetz jatvaʼlxh ex inqʼa aqʼax kuʼ ex xeʼ aʼ tuchʼ ibʼij u quBʼaal JesuKriisto, tan qat ijalpul vet vetxumbʼal tiʼ vetatineʼ kʼuxh kamxh etiqleʼm. Ech qat tulbʼe ex, eche ichʼexpul vet el etoksaʼm setiʼ. 
GAL.3.28	Echetz vaʼl kuxh vet etatin tuchʼ u quBʼaal JesuKriisto sekaqaayil: Kʼuxh tij imam Israeel, atz kʼuxh jit tij imam Israeel; kʼuxh loqʼel tok tiʼ aqʼon, atz kʼuxh jit loqʼel tok tiʼ aqʼon; atz kʼuxh vinaq, atz kʼuxh ixoq. 
GAL.3.29	Tiʼetz uvaʼ, ex vet tetz quBʼaal JesuKriisto tiʼ eqejtaʼ, tul tiraxhetz ex vet tij imam Avraʼaam vatz quBʼaal Tiuxh. Tul antetz vet ex aj etz u bʼaʼnil uvaʼ alel ka taʼn quBʼaal Tiuxh te Avraʼaam tiʼ veqejtaʼ, eche viqejt Avraʼaam quBʼaal Tiuxh.
GAL.4.1	Niketz val sete uvaʼ ech qatin, oʼ inqʼa tij imam Israeel, eche vaʼq xaak uvaʼ laʼ etzan inqʼa kam tetz vibʼaal. Tuulbʼaletz uvaʼ ant kuxh xaak, tul yeʼnaq tzʼeqoq viyaʼbʼ tiʼ tetzal inqʼa kam, kʼuxh tetz inqʼa kam s-kaqaayil laʼ tal ka u bʼaala. Pet yeʼl bʼeeq ichiʼil laʼ til u xaak s-nali. Eelaetz kuxh tatine u xaak tuchʼ vaʼq uvaʼ loqʼel tok tiʼ aqʼon. 
GAL.4.2	Pet laʼ kuxh atin vet u xaak kʼatz inqʼa xeen tetz, atz kʼatz inqʼa ilol tetz. Echetz tzʼeqnal vet opoon inqʼa yaʼbʼ uvaʼ alel ka taʼn vibʼaal u xaak, yaʼne laʼ tetza vet inqʼa kam.
GAL.4.3	Poro echatichetz kuxh qatine, eche u xaak, oʼ inqʼa tij imam Israeel. Tan atich kuxh ok oʼ jaqʼ inqʼa bʼekʼbʼal. Atz tira tatxhʼelich kuxh oʼ taʼn inqʼa naʼyla qejoʼm tetz vatz txʼavaʼ, inqʼa nimamich kuxh tzaan qaʼn. Aʼetz uvaʼe, nik ibʼan eela tuchʼ u xaak uvaʼ yeʼnaq tzʼeqoq viyaʼbʼ. 
GAL.4.4	Pet opoon nalichetz vet u qʼij uvaʼ alelich ka taʼn quBʼaal Tiuxh, tul taqʼ vet tzaan quBʼaal Tiuxh viKʼaol. Tul aʼ val u chelem ixvaak ikʼam quBʼaal Tiuxh tiʼ tul viKʼaol vatz qʼij saq. Tul atich ok jaqʼ inqʼa bʼekʼbʼal. 
GAL.4.5	Tan aʼ ul ichit viKʼaol quBʼaal Tiuxh jankʼal inqʼa atich ok jaqʼ inqʼa bʼekʼbʼal. Echetz laʼ motx qubʼen vete s-kʼaol imeʼal u quBʼaal Tiuxh. 
GAL.4.6	Echetz, tiʼ uvaʼ, ex vet kʼaol imeʼal u quBʼaal Tiuxh, tul quBʼaal Tiuxh qat aqʼon vet viTiuxhil viKʼaol te taanima. Aʼetz vet viTiuxhil viKʼaol qat aqʼon qukʼul vet qibʼ tuchʼ quBʼaal Tiuxh. Xaʼtetze ech nik qal vet te quBʼaal Tiuxh s-eche taʼn viTiuxhil: —Bʼaali, —chich vet oʼ te quBʼaal Tiuxh.
GAL.4.7	Echetz yeʼl vet axh tatxhʼel axh taʼn inqʼa bʼekʼbʼal, eche invaʼq xaol uvaʼ loqʼel tok tiʼ aqʼon, pet axh vet kʼaol imeʼal quBʼaal Tiuxh. Tul tiʼetz uvaʼ, axh vet kʼaol imeʼal quBʼaal Tiuxh, tul antetz vet axh toq etzanoq axh taʼn.
GAL.4.8	Eche inqʼa s-jatxhaq tzaan, tan yeʼich etootzaql u quBʼaal Tiuxh. Tan aʼ kuxh atich ok ex jaqʼ ibʼekʼbʼal ‹inqʼa tiuxh,› chichich eʼli, tul jitichetzxh Tiuxh. 
GAL.4.9	Petetz vet uvaʼ s-txheel, tan qat etootzaqil vet quBʼaal Tiuxh, ¡keʼchetz nik esaʼt eqʼaʼv inpaqte tiʼ inimal inqʼa qejoʼm inqʼa yeʼxhkam nik taqʼeʼ, atz yeʼxhkam itxaʼk! Kʼuxh: —Qat etootzaqil vet quBʼaal Tiuxh, —uvaʼ nik valeʼ, pet aloq quBʼaal Tiuxh ootzaqin etetz. Pet ¡kametzebʼ s-tiʼil nik esaʼ etok paqte jaqʼ inqʼa bʼekʼbʼal tiʼ itatxhʼt ex! 
GAL.4.10	Tan aʼ kuxh atoʼk teviʼ, inimal inqʼa nimla qʼij, inqʼa qejoʼm tiʼ inqʼa ichʼ, atz inqʼa qejoʼm, inqʼa tiʼ yaʼbʼ nik enimataʼ, inqʼa jun yaʼbʼ kuxh tuleʼ.
GAL.4.11	Poro niketz intxumun setiʼ, tiʼ uvaʼ nik eqʼaʼv s-tiʼ. Tan avoqe yiqxh nikich kuxh inbʼutxh vibʼ tiʼ inbʼant yaʼl tiʼ talax viyolbʼal quBʼaal Tiuxh sexoʼl, tul avoqe yeʼl kuxh itxaʼk uvaʼ ex inbʼan sexoʼl.
GAL.4.12	Pet ex inmol s-niman tetz Jesuus, ex inqʼa jit tij imam Israeel, tan aʼ qat viqʼo tetz inqʼa eqejoʼm. Pet toq injaq bʼaʼnil sete, uvaʼ echatxh laʼ ebʼan, eche uvaʼ nik inbʼan sexoʼl. Tan yeʼl in etixva in tiʼ eyaʼlut in tiʼ inimal inqʼa qejoʼm uvaʼs atich in sexoʼl. 
GAL.4.13	Tul etootzaqle uvaʼ, tiʼ kuxh uvaʼ oybʼalich in, tul kaj in sexoʼl. Tul motx inpaxsa vet inqʼa bʼaʼnla txhaq yol tiʼ quBʼaal JesuKriisto sexoʼl s-bʼaxa. 
GAL.4.14	Pet kʼuxh motx el ex t-bʼey tiʼ inkʼuulaleʼ uvaʼs oybʼalich in, tul yeʼl in etixva in. Atz yeʼl ex ebʼan kaʼl ekʼuul tiʼ ibʼanax bʼaʼnil s-ve. Pet ekʼul in tibʼaʼnil. Tan ech ekʼult in, eche ikʼulux vaʼq aanxel tetz quBʼaal Tiuxh. Atz eche ikʼulux u quBʼaal JesuKriisto ekʼult in. 
GAL.4.15	¡Sotzyetz kol vet u mam chiibʼichil sekʼuul uvaʼ nikich ebʼaneʼ! Tan vootzaqle uvaʼ yeʼl invaʼq kam laʼich emaq taqʼax s-ve, oq uvaʼ laʼich vabʼi sete. Tan eche uvaʼ laʼich koq utxh etaqʼt inqʼa bʼaqʼ evatz s-ve, tul laʼich etaqʼa. 
GAL.4.16	Pet s-txheel, tan yanyetz vet in sevatz, tan aʼ vinuqul nik val sete tiʼ etok t-bʼey. Oqetzebʼ laʼ txhiʼan vet ex s-viʼ.
GAL.4.17	Pet inqʼa xaol, inqʼa tzʼeʼyaq txhan kuxh vet tiʼ ebʼokʼtziileʼ, tul laʼ ok bʼen ex s-tiʼ nik taleʼ, tan jit bʼaʼnla itzʼabʼal koq uvaʼ nik titzʼa setiʼ. Pet aʼaq kuxh isaʼ eteleʼl s-qukʼatza, tul aʼ laʼ okk vet bʼen ex s-tiʼ nik taleʼ. 
GAL.4.18	Ape bʼaʼnetz kuxhteʼe uvaʼ nuq koqxh nik tal tuchʼ uvaʼ atxh taanima setiʼ; atz aʼ koqxh u bʼaʼnil nik titzʼa setiʼ. Tul jitetz koq kuxh taʼn laʼ ibʼanvat uvaʼ atxh taanima setiʼ tuulbʼal uvaʼ at in sexoʼl.
GAL.4.19	Jankʼaletz ex inqʼa atxh vaanima setiʼ, tan eche tatin kʼaol inmeʼal etatin sinvatz. Tan nik in xeʼt txumun paqte setiʼ, tiʼ uvaʼ yaʼn ex nik echʼij kʼatz quBʼaal Tiuxh. Atz nik inkʼaxbʼeʼ, eche uvaʼ nik ikʼaxbʼ vaʼl txutxa uvaʼ tetxhal toleʼv tiʼ talal vineʼ. Pet tetxhal laʼ opoon ex, uvaʼ laʼ tzʼeq tziʼ ivatz etiqʼot vitxumbʼal u quBʼaal JesuKriisto. 
GAL.4.20	Tul tira nik insaʼeʼ uvaʼ een koq in s-txheel sexoʼl, tul laʼ injalpu vinyoloneʼ. Tul josqʼilxh laʼ valt inuqul sete. Tan ¡tira nik isotz inkʼuul tiʼ kam uvaʼ nik ebʼaneʼ!
GAL.4.21	Poro jatvaʼletz ex, uvaʼ nik esaʼ etok paqte jaqʼ inqʼa bʼekʼbʼal, poro ulsa vaqetz sekʼuul kam uvaʼ nikich tulbʼe ex inqʼa bʼekʼbʼal. 
GAL.4.22	Tan tzʼibʼamal ka uvaʼ txhej kaʼvaʼl ikʼaol Avraʼaam. Vaʼl ikʼaol Avraʼaam txhej tuchʼ val u ixoq uvaʼ loqʼelich tok tiʼ aqʼon t-otzotz. Vaʼt ikʼaol Avraʼaam txhej tuchʼ u tixqelichxhtuʼ, uvaʼ jitich loqʼel tok tiʼ aqʼon, pet chitpinaʼqich kuxhtuʼ.
GAL.4.23	Echetze u xaak, tal val u ixoq uvaʼ loqʼelich tok tiʼ aqʼon, tan tuchʼ kuxh u tatxhaʼv vitxhiʼoʼl Avraʼaam ulk u xaak vatz qʼij saq. Pet koq u xaak, u tal u ixoq uvaʼ chitpinaʼqich kuxhtuʼ, tan aʼ ulk u xaak tiʼ telaʼp inqʼa iyol quBʼaal Tiuxh uvaʼ maʼtich taltaʼ.
GAL.4.24	Echetz nik viqʼot tzaane u yol uvaʼ txumbʼalimal tiʼ kaʼvaʼl inqʼa ixoq, tan kaʼvaʼl inqʼa ixoq inqʼae, tan aʼ nik ibʼan eela tuchʼ kaʼvaʼl viyol quBʼaal Tiuxh jeqbʼamal tzaan taʼn. Aʼ u bʼaxa yol ijeqbʼa quBʼaal Tiuxh, nik ibʼan eela tuchʼ ixoq Agaar. Aʼ u yole uvaʼ utxh tu vitz Sinaii tiʼ inimal inqʼa bʼekʼbʼal. Aʼetz inqʼa xaol nik niman inqʼa bʼekʼbʼal inqʼaa, inqʼa nik ibʼan eela tuchʼ inqʼa tal u ixoq, inqʼa aʼ alamal, tiʼ uvaʼ laʼ loqʼox ok tiʼ aqʼon. 
GAL.4.25	Echetz aʼ Agaar uvaʼ loqʼel tok tiʼ aqʼon, nik ibʼanax eela tuchʼ viyol quBʼaal Tiuxh uvaʼ ijeqbʼa tu vitz Sinaii uvaʼ at tuulbʼal Araavia. Atz nikat ibʼan eela tuchʼ u tenam Jerusaleen s-txheel. Tan txeyel inqʼa tij imam Israeel, inqʼa aj Jerusaleen, taʼn inqʼa bʼekʼbʼal. 
GAL.4.26	Pet koq u tenam Jerusaleen, uvaʼ t-amlikaʼ, tan aʼ nik ibʼan eela tuchʼ u ixoq uvaʼ chitele. Aʼetz vikaʼv iyol quBʼaal Tiuxhe uvaʼ jeqbʼamal taʼn, tul aʼ uvaʼe, nimamal qaʼn. Tan chitel vet oʼ tiʼ inimal vikaʼv iyol quBʼaal Tiuxh. Niketz ibʼan eela tuchʼ u txutxa uvaʼ chitel inqʼa tal.
GAL.4.27	Tan ech val u yol tzʼibʼamal ka t-viyolbʼal quBʼaal Tiuxh s-eche:
GAL.4.27	—Chiibʼen, axh u ixoq uvaʼ yeʼl axh navalaneʼ,
GAL.4.27	axh, uvaʼ yeʼxxh vaʼxoʼq aval.
GAL.4.27	Tul sichʼin t-chiibʼichil.
GAL.4.27	Atz axh, uvaʼ yeʼxxh inpaqxoʼq qʼeqʼun axh
GAL.4.27	t-txhoʼm
GAL.4.27	tiʼ talal vaʼq neʼ,
GAL.4.27	txʼakoʼk tiʼ aqul tiʼ qʼeqʼuʼm t-txuqʼtxunchil.
GAL.4.27	Tan u ixoq uvaʼ at kuxh vet ka,
GAL.4.27	tan aʼl tel laʼ itxhej tal
GAL.4.27	viʼ u ixoq uvaʼ tzʼalonaʼqle,
GAL.4.27	—chich u yol.
GAL.4.28	Echetz nik valte sete, ex inmol s-niman tetz Jesuus, uvaʼ, oʼ vet ikʼaol imeʼal quBʼaal Tiuxh tiʼ iqeex u yol uvaʼ alel vet ka taʼn quBʼaal Tiuxh tiʼ u quBʼaal Jesuus. Echetz eela vet oʼ tuchʼ Isaak, tan alal Isaak vatz txʼavaʼ, tiʼ uvaʼ inima Avraʼaam viyol quBʼaal Tiuxh uvaʼ tal s-te.
GAL.4.29	Toq viqʼo tzaan u yol tiʼ Ismaeel. Tan nikich itxhiʼan taanima Ismaeel tiʼ Isaak, Ismaeel uvaʼ yiqxh tatxhaʼv itxhiʼoʼl Avraʼaam ulk vatz qʼij saq. Pet Isaak, uvaʼ quBʼaal Tiuxh alon tul vatz qʼij saq, tan aʼ uvaʼe, txhiʼkʼuulali. Echatetz kuxh uvaʼe nik ibʼan inqʼa xaol s-txheel, inqʼa txeyel kuxh taʼn inqʼa bʼekʼbʼal. Tan niketz itxhiʼan s-qiʼ, oʼ inqʼa niman tetz Jesuus. 
GAL.4.30	Poro ech nik tal viyolbʼal quBʼaal Tiuxh tzʼibʼamal ka s-eche: —¡Tuki bʼen ixoq tuchʼ u tal, uvaʼ loqʼel tok tiʼ aqʼon! Tan yeʼl tokebʼal u tal u ixoq tiʼ tetzan kʼatz vibʼaal. Tan jit tzum laʼ tetzat u tal u ixoq u bʼaʼnil tuchʼ u kʼaola uvaʼ chitele, —chich u yol.
GAL.4.31	Echetz nik valte sete, ex inmol s-niman tetz Jesuus, uvaʼ yeʼl vet oʼ qitzel oʼ tiʼ inimal inqʼa bʼekʼbʼal, eche u tal u ixoq uvaʼ loqʼel tok tiʼ aqʼon. Pet chitel vet oʼ, eche u tal ixoq uvaʼ chitele.
GAL.5.1	Qatetz ichit oʼ u quBʼaal JesuKriisto, tiʼ uvaʼ yeʼl oʼ txeyel oʼ taʼn inqʼa bʼekʼbʼal laʼ ibʼana. Echetz s-tiʼile txhabʼamoqxh vet etatin tuulbʼal uvaʼ chitel vet ex taʼn u quBʼaal JesuKriisto. Pet yeʼetz ekuy veteʼ uvaʼ laʼ etoksa etibʼ paqte jaqʼ vitatxhʼt ex inqʼa bʼekʼbʼal tiʼ inimaleʼ, eche u yuuka, u txeyol tetz kaʼvoʼq vaʼk.
GAL.5.2	Pet abʼitaq vinuqul toq val sete, in Paʼp: Poro oqetz tetxhalxh laʼ qolpeʼl inbʼiil te vetxhiʼoʼl, tiʼ uvaʼ bʼaʼn vet etatin vatz quBʼaal Tiuxh nik etaleʼ, tul yeʼxhkametz itxaʼke kam uvaʼ qat ibʼan u quBʼaal JesuKriisto, tiʼ uvaʼ jit vet ex aj paʼvom vatz quBʼaal Tiuxh. 
GAL.5.3	Toqetz inkaʼpaqu talax sete. Jaʼl ex inqʼa aʼ tel kuxh laʼ enima u bʼekʼbʼal tiʼ iqolpeʼl inbʼiil te vetxhiʼoʼl, tul tetxhaletz kuxh laʼ enima vet jankʼal inqʼa bʼekʼbʼal oq eche. 
GAL.5.4	Jaʼletz ex, uvaʼ, aʼ inqʼa bʼekʼbʼal laʼ enima, tiʼ uvaʼ jit vet ex aj paʼvom vatz quBʼaal Tiuxh nik etaleʼ, tul tiraetz nik irinp vet ele vetatin kʼatz u quBʼaal JesuKriisto. Atz eyetz vet el exe jaqʼ u bʼaʼnil tetz kuybʼal epaʼv vatz quBʼaal Tiuxh. 
GAL.5.5	Pet oʼ, tan aʼ viTiuxhil Tiuxh nik kʼuqbʼan qukʼuul uvaʼ jit vet oʼ aj paʼvom vatz quBʼaal Tiuxh. Echetz tiʼ u qukʼuqbʼat qukʼuul tiʼ kam uvaʼ ibʼan u quBʼaal JesuKriisto, tul nik qutxʼebʼeʼ uvaʼ bʼaʼn vet qatin vatz quBʼaal Tiuxh. 
GAL.5.6	Tan, tiʼ uvaʼ, oʼ vet niman tetz Jesuus, tul yeʼl oʼ laʼ el vet qaanima s-tiʼ, kʼuxh qolel vet el inbʼiil te u qutxhiʼoʼl, atz kʼuxh yeʼ qolel el. Pet aʼ kuxh laʼ qukʼuqbʼavat qukʼuul tiʼ kam uvaʼ ibʼan u quBʼaal JesuKriisto s-qiʼ, tiʼ uvaʼ sibʼxh taanima s-qiʼ.
GAL.5.7	Poro aʼxh txhʼuyel exe tiʼ inimal u quBʼaal JesuKriisto s-bʼaʼn, eche vaʼq xaol uvaʼ nik ixeʼt qʼexoq, tetxhal toleʼveʼ. Pet ¡jaʼletzebʼ kuxh qat sotzsan ekʼuul tiʼ etanbʼat inimal vinuqul! 
GAL.5.8	Tan jit tetz quBʼaal Tiuxhe inqʼa txumbʼal inqʼae, u quBʼaal Tiuxh uvaʼ saʼon tzaan ex.
GAL.5.9	Pet noqetz etil etibʼ, tan nal kuxh toq ipaxin u yaabʼla txhusbʼal sexoʼl uvaʼe, eche nik ipaxin u aqʼbʼal jaʼ tuul paan xoʼl u qʼota. 
GAL.5.10	Niketz inatxhp s-ve taʼn quBʼaal Tiuxh uvaʼ yeʼl invaʼtoʼq txhusbʼal laʼ etitzʼa etok bʼen s-tiʼ. Pet jaʼl uvaʼ nik txhokon isotzsal ekʼuul, tul quBʼaal Tiuxh toq aqʼon kuʼ yol tinuqul s-tiʼ, tiʼ ibʼen tu kʼaxkʼo, kʼuxh jabʼilxhtuʼ.
GAL.5.11	Pet toq val sete, inmol s-niman tetz Jesuus, tan yeʼxhkam nik intxhus viqolpeʼl bʼeeq te vitxhiʼoʼl inqʼa xaol. Tan eche uvaʼ ant koqxh nik val inuqul tiʼ viqolpeʼl bʼeeq te vitxhiʼoʼl inqʼa xaol, tul yeʼletz u vinaqe uvaʼe laʼ txhiʼan s-viʼ. Pet ¡kametz koq s-tiʼil nik teesa u vinaq inqʼij, uvaʼ nik alon iqolpeʼl bʼeeq te vetxhiʼoʼl! Pet tiʼ uvaʼ nik inpaxsa paʼl vijaʼ quBʼaal JesuKriisto vatz kurus, tul aʼetz uvaʼe, nik itxhiʼan u vinaq s-tiʼ. 
GAL.5.12	Pet jaʼletz inqʼa xaol uvaʼ, aʼ kuxh nik itxhus ex, tiʼ uvaʼ laʼ qolox el inbʼiil te vetxhiʼoʼl, tul ¡aʼetz ikʼulel uvaʼ, aʼ koq u tetz laʼ qolpeʼl s-kaqaayil!
GAL.5.13	Pet jankʼaletz ex inmol s-niman tetz Jesuus, tan at invaʼt yol toq val sete tiʼ u chitpichil uvaʼ qat isaʼ tzaan ex quBʼaal Tiuxh s-tiʼ; aʼe, uvaʼ laʼ chitp ex tiʼ inimal inqʼa bʼekʼbʼal. Poro tuchʼetz koqe uvaʼ chitel vet ex tiʼ inimal inqʼa bʼekʼbʼal, tul aʼ koq saʼ etal veteʼ uvaʼ kam kuxh kantxhaq laʼ ebʼana, tiʼ uvaʼ chitel vet ex laʼ enatxha; atz tira kuxh laʼ etxhaqpu vet etibʼ tiʼ ibʼekʼt ex inqʼa tatxhaʼv vetxhiʼoʼl. Yeʼle. Pet aʼ laʼ ebʼane uvaʼ laʼ motx elotxh etibʼ, atz laʼ ekʼuula etibʼ sevatzaq, tan at etaanima sevatzaqil. 
GAL.5.14	Tan aʼ nik ex qunimavat vet jankʼal inqʼa bʼekʼbʼal, oq nik qunima vaʼl u yol uvaʼ ech nik tal s-eche: —Atoqxh avaanima tiʼ vamol, eche vavaanima seʼe, —chich u yol.
GAL.5.15	Echetz xeevaqxh etibʼ. Tan oq laʼ kuxh motx txhiʼan ex, atz laʼ kuxh motx eyaj etibʼ sevatzaq, tul jatxo ibʼetze toq motx yaʼk ex sevatzaq.
GAL.5.16	Toqetz val sete, bʼanvaq kam uvaʼ nik isaʼ viTiuxhil Tiuxh. Tan oq ech laʼ ebʼane, tul jitetz aʼ laʼ ebʼan u oʼtla txumbʼal tetz bʼano paʼv. 
GAL.5.17	Tan tira yeʼ nik isaʼ u oʼtla txumbʼal kam uvaʼ nik isaʼ viTiuxhil Tiuxh. Tul yeʼat nik isaʼ viTiuxhil Tiuxh kam uvaʼ nik isaʼ u oʼtla txumbʼal tetz bʼano paʼv. Tan nik motx itxhʼaʼoi tibʼ s-vatzaqil. Xaʼtetze yeʼ nik etoleʼv tiʼ ibʼanax kam u bʼaʼn uvaʼ nik esaʼ ibʼanaxeʼ. 
GAL.5.18	Pet aʼl bʼaʼn uvaʼ, aʼ laʼ etiqʼo vet tetz viTiuxhil Tiuxh; pet jitetz vet aʼ atoʼk ex jaqʼ inqʼa bʼekʼbʼal laʼ ibʼana.
GAL.5.19	Tul veqlelxhtuʼ jabʼistee inqʼa ibʼanoʼm u oʼtla txumbʼal tetz bʼano paʼv. Aʼetze inqʼaa: Yansa ibʼ tuchʼ vaʼt xaol uvaʼ jit ikʼulel tibʼ s-tuchʼ; inqʼa txoqebʼal kʼuulla txumbʼal; atz inqʼa txhaqpinaʼq kuxh tiʼ ibʼanax kamaq kuxh paʼvil; 
GAL.5.20	inqʼa natxhkʼuula bʼitichla tiuxh; kunaʼm; txhiʼtxhoil; txhʼaʼo; txhoʼnichil aanima; kʼaʼnal; etxha ibʼ; yao ibʼ; jatxo ibʼ sevatzaq; 
GAL.5.21	txhiʼal kʼuul; yatzʼoʼm; qʼabʼaʼm; inimal nimla qʼij uvaʼ, aʼ kuxh u yeʼbʼaʼn nik ibʼanax s-tuul; atz kam telaq kuxh yeʼbʼaʼnil uvaʼ eela tuchʼ inqʼa yaʼnxh vall sete. Poro niketz intiila bʼekʼu inpaqte sete, tan jaʼl inqʼa xaol uvaʼ, aʼ kuxh inqʼa yeʼbʼaʼn nik ibʼaneʼ, aʼetz inqʼae, yeʼl tokebʼal tiʼ ibʼen tal uvaʼ nik ibʼanvat quBʼaal Tiuxh iqʼesalil.
GAL.5.22	Petetz inqʼa bʼaʼn uvaʼ laʼ qubʼana uvaʼ nik isaʼ viTiuxhil Tiuxh uvaʼ, eche taqʼt viʼoq bʼaʼnla tzeʼ ivatz tilixeʼ. Aʼetze inqʼaa: At taanima tiʼ imol; chiibʼichil; tibʼaʼnil laʼ atink s-vatzaq; nik ikotxʼ ivatz; ayaʼlxh bʼaʼn s-te; bʼanol tetz bʼaʼnil; kʼuqlebʼ kʼuul tatineʼ; 
GAL.5.23	iqʼomal kuʼl tibʼ tuchʼ itxumbʼal; maqo ibʼ tiʼ kamxh paʼvil. Yeʼletz invaʼq bʼekʼbʼal laʼ maqon oʼ tiʼ ibʼanax inqʼae. 
GAL.5.24	Echetz jatvaʼlxh vet oʼ inqʼa niman tetz Jesuus, tan qat motx qutanbʼal vet ibʼanax inqʼa oʼtla qutxumbʼal tetz bʼano paʼv, inqʼa kantxhaqla atxhaʼv, inqʼa tzʼeʼyxh u qutxhiʼoʼl tiʼ ibʼanaxeʼ. 
GAL.5.25	Tiʼetz uvaʼ qat itzʼeʼvy vet ex vatz quBʼaal Tiuxh taʼn viTiuxhil, tul aʼetz laʼ qubʼane uvaʼ jik laʼ qatin vatz u quBʼaal Tiuxh, tul aʼ viTiuxhil Tiuxh laʼ iqʼon qubʼey. 
GAL.5.26	Pet yeʼ laʼ qukuy tok u oksa qʼijil s-quxoʼl tiʼ qukʼaxbʼisat qibʼ s-quvatzaq, atz tiʼ itxhoʼn qaanima s-quvatzaq.
GAL.6.1	Toqetz val sete, ex inmol s-niman tetz Jesuus, oqetz tuul kuxh laʼ ikuʼ invaʼq emol t-paʼv laʼ etila, tul aʼetz vet ex laʼ lakon tuchʼ bʼaʼnil, ex inqʼa txhabʼamalxh vet tiqʼol viyolbʼal quBʼaal Tiuxh s-bʼaʼn etaʼn. Pet iqʼomal kuʼl etibʼ tuchʼ etxumbʼal laʼ ebʼanvat. Tul laʼ exee etibʼ tiʼ ebʼantaʼ, tan avoqe ant ex laʼ etxhbʼul ekuʼ t-paʼv. 
GAL.6.2	Echetz lotxhvaq etibʼ sevatzaqil tiʼ inqʼa itzaʼlal uvaʼ laʼ motx palk ex. Oqetz ech laʼ ebʼane, echetz laʼ motx enimate inqʼa yol uvaʼ ibʼekʼ ka u quBʼaal JesuKriisto.
GAL.6.3	Tan jaʼl invaʼq uvaʼ niim kuxh vet nik inatxheʼ, tul aʼetze yeʼl tiqleʼm, juntetz kuxh nik teesa tibʼe t-bʼey s-junal. 
GAL.6.4	Pet juntxh etitzʼa etibʼ jununil ex, oq bʼaʼn vebʼanoʼm. Echetz laʼ tutxh echiibʼe s-tiʼ. Pet jit aʼ laʼ ebʼanvat etibʼ eela tiʼ etoksat eqʼij kʼatz vaʼtoʼq emol. 
GAL.6.5	Echetz jununil ex tiʼ etilt etibʼ. Tan aʼ vet etiqatz uvaʼ, aʼ u bʼaʼn laʼ ebʼana.
GAL.6.6	Jaʼletz ex, uvaʼ nik etxhusux tiʼ viyolbʼal quBʼaal Tiuxh, tul ikʼulelxhtuʼ uvaʼ laʼ elotxh u txhusul etetz tuchʼaq kam uvaʼ at sexeʼ.
GAL.6.7	Tul yeʼ kuxh sotz ekʼuul, tiʼ uvaʼ yeʼxhabʼil nik ilon ex. Tan nik til u quBʼaal Tiuxh kam uvaʼ nik ebʼaneʼ. Tan yeʼ laʼ oleʼv ex tiʼ isotzsal ikʼuul. Tan ech bʼanel taʼn, eche u vinaq uvaʼ laʼ avi. Tan kamxh uvaʼ laʼ tava u vinaq, tul antxh uvaʼe toq til ivatz. 
GAL.6.8	Tan jaʼl uvaʼ, aʼ kuxh nik ibʼan kam inqʼa kantxhaq tetz u oʼtla txumbʼal tetz bʼano paʼv, inqʼa iqʼomal kuxh taʼn; tan tetxhal toq til ikantxhaqul, tan tetxhal ibʼen t-kʼaxbʼichil s-tiʼ. Tan kam uvaʼ laʼ itxhika, tul antxh uvaʼe laʼ imola. Pet jaʼl uvaʼ, aʼ nik ibʼan kam inqʼa nik isaʼ viTiuxhil Tiuxh, tan tetxhal laʼ ikʼul qʼij isaq uvaʼ yeʼl iyaʼebʼal taʼn viTiuxhil Tiuxh. 
GAL.6.9	Poro yeʼvaqetz laʼ etanbʼa ibʼanax u bʼaʼn. Tan tetxhal laʼ opoon invaʼl qʼij, tul laʼ qukʼul vet qutxʼaqaʼm, oq yeʼ laʼ pal qukʼuul tiʼ ibʼanax u bʼaʼn, eche nik imolt vet u vinaq ivatz kam uvaʼ nik tava.
GAL.6.10	Echetz nik valte sete uvaʼ qubʼanvaqxh u bʼaʼn te inqʼa xaol s-kaqaayil tuulbʼal uvaʼs laʼ utxh qubʼantaʼ. Poro aʼxh bʼaxa laʼ qubʼanvat u bʼaʼn te inqʼa qumol s-niman tetz Jesuus, tan eela tuchʼ qitzʼin qatzik qibʼ s-tuchʼ.
GAL.6.12	At jolol inqʼa sexoʼl uvaʼ nik yaʼlun ex, tiʼ uvaʼ tetxhal laʼ qolox el inbʼiil te vetxhiʼoʼl. Aloq jit nikoq kuxh motx ibʼan s-eche, pet aʼ kuxh nik motx isaʼeʼ uvaʼ laʼ oksal iqʼij. Tul yeʼ laʼ motx eesal iqʼij tiʼ vinimal vikamebʼal u Kriisto vatz kurus, nik motx taleʼ. 
GAL.6.13	Poro jitoq inqʼa xaol inqʼae, inqʼa qolel vet el inbʼiil te vitxhiʼoʼl, nik motx niman inqʼa bʼekʼbʼal s-kaqaayil. Pet aʼaq kuxh isaʼ toksataq iqʼij setiʼ, tiʼ enimat viqolox el inbʼeeq te vetxhiʼoʼl.
GAL.6.14	Pet in, tan yeʼl inbʼeeq t-vitzʼabʼal uvaʼ laʼ voksa inqʼij tiʼ jankʼal inqʼa nikich motx inbʼan tiʼ inimal inqʼa bʼekʼbʼal. Pet aʼ nik voksa iqʼij vinuqul inqʼa bʼaʼnla txhaq yol tiʼ vikamebʼal quBʼaal JesuKriisto vatz u kurus. Echetz yeʼxhkam vet itxaʼk s-ve kam inqʼa kantxhaq nik tutxh vatz u txʼavaʼ, inqʼa jit aʼ tzajnaʼq t-amlikaʼ kʼatz quBʼaal Tiuxh. Tan, tiʼ uvaʼ tetxhal ikam vitxhiʼoʼl u quBʼaal JesuKriisto vatz kurus s-qiʼ, echetz yeʼxhkam nik vatxhva vet ok ibʼanax kam inqʼa kantxhaq nik ibʼanax vatz txʼavaʼ. 
GAL.6.15	Echetz yeʼxhkam itxaʼk vatz quBʼaal Tiuxh, kʼuxh qolel el inbʼeeq te u qutxhiʼoʼl, atz kʼuxh yeʼ qolel el. Pet taʼn kuxh at itxaʼk s-qe uvaʼ laʼ qunima vet kam inqʼa akʼla txumbʼal; tan aʼ uvaʼe, qat iviinqixsa quBʼaal Tiuxh t-qaanima. 
GAL.6.16	Jatvaʼletzxh ex, uvaʼ, aʼ iqʼomal vet u akʼla txumbʼal tetz quBʼaal JesuKriisto etaʼn, tul aʼetz vibʼaʼnil quBʼaal Tiuxh laʼ atin tetaanima; tul laʼat toybʼa evatz. Tan ex vet itenam quBʼaal Tiuxh, echiche inqʼa tij imam Israeel, tan itenamich quBʼaal Tiuxh.
GAL.6.17	Toqetz val sete uvaʼ yaʼoq vet sevatz tiʼ viqolox el inbʼeeq te inqʼa txhiʼoʼl. Tan pay vet inkʼuul tiʼ talaxeʼ. Tan ilat vintxhiʼoʼl at mamala yutxhʼ s-tiʼ, poro tiʼ valt inuqul viyol quBʼaal JesuKriisto sexoʼl.
GAL.6.18	Tul aʼ vibʼaʼnil u quBʼaal JesuKriisto laʼ atin tetaanxelal, ex inmol s-niman tetz Jesuus.
EPH.1.1	In Paʼp, vaʼl te inqʼa iapoostol quBʼaal JesuKriisto, tan ech u titzʼabʼal quBʼaal Tiuxhe s-viʼ.
EPH.1.1	Niketz vaqʼ bʼen val u uʼ sete, ex inqʼa chʼexel ex taʼn quBʼaal Tiuxh, ex inqʼa tu tenam Eefeso, ex inqʼa kʼuqlebʼxh kʼuul etatin vet tiʼ inimal u quBʼaal JesuKriisto.
EPH.1.2	Tul aʼ vibʼaʼnil Tiuxh, u quBʼaal, tuchʼ u quBʼaal JesuKriisto, laʼ atin sexoʼl. Tul aʼ vibʼaʼnil laʼ atin tetaanima.{*}
EPH.1.3	Qoksavaqetz iqʼij u quBʼaal Tiuxh, viBʼaal u quBʼaal JesuKriisto, tiʼ inqʼa mam bʼaʼnil uvaʼ qat taqʼ s-qe s-kʼatza t-inqʼa amlikaʼ tal uvaʼ nik ibʼanvat quBʼaal Tiuxh iqʼesalil. Tul tiʼetz u qatin tuchʼ quBʼaal JesuKriisto nik isaʼvat taqʼax inqʼa mam bʼaʼnil s-qe. 
EPH.1.4	Yekichetzxh ichʼex oʼ u quBʼaal Tiuxh tiʼ qubʼen sitenam uvaʼs yeʼxnaqich iviinqixsat u qʼij saq. Tan tootzaqich vet quBʼaal Tiuxh uvaʼ laʼich qubʼan vaʼl quyol tuchʼ u quBʼaal JesuKriisto, atz tiʼ uvaʼ laʼ qujetxhoʼk qibʼ kʼatz quBʼaal Tiuxh, atz tiʼ uvaʼ yeʼl vet invaʼtoʼq yeʼbʼaʼn laʼ til s-qiʼ, eche vaʼq oksaʼm uvaʼ mij vet bʼeeq tzʼil s-tiʼ. 
EPH.1.5	Tan tiʼ uvaʼ atxh taanima quBʼaal Tiuxh s-qiʼ, tul yekichxh tal quBʼaal Tiuxh uvaʼ tira laʼich toksa vet oʼ s-kʼaol imeʼal taʼn vibʼaʼnil u quBʼaal JesuKriisto. Echetz ibʼant quBʼaal Tiuxhe, tan aʼ u bʼaʼnil kʼaqich taʼn tiʼ taqʼax s-qe. 
EPH.1.6	Tan aʼ isaʼ quBʼaal Tiuxh uvaʼ laʼ oksal iqʼij tiʼ u atxhvebʼalla bʼaʼnil uvaʼ qat ibʼana. Tan qat ijalpu oʼ tiʼ qubʼen s-bʼaʼn s-vatz tiʼ u qatin tuchʼ u quBʼaal JesuKriisto, uvaʼ atxh taanima quBʼaal Tiuxh s-tiʼ. 
EPH.1.7	Tul aʼ u quBʼaal JesuKriisto qat ul chiton el oʼ jaqʼ u yol uvaʼ atich vet jaʼp s-qiibʼa, tiʼ tel vikaqal tiʼ qukuyuxeʼ. Tan sibʼxhte vibʼaʼnil quBʼaal Tiuxh s-qiʼ. 
EPH.1.8	Poro elom koqxhte uvaʼ nik taqʼ quBʼaal Tiuxh s-qe. Tan qat taqʼ mamala qutxumbʼal tiʼ jankʼal inqʼa ul ibʼan quBʼaal JesuKriisto vatz txʼavaʼ. Atz qat taqʼ mamala qootzaqibʼal s-tiʼ. 
EPH.1.9	Atz qat taqʼ quBʼaal Tiuxh qootzaqi u titzʼabʼal s-qiʼ, inqʼa yaʼn nik taqʼ ootzaqiloq s-txheel. Tan aʼ u bʼaʼnil kʼaqich taʼn tiʼ taqʼax s-qe, tan ech uvaʼe alelich tzaan s-qiʼ taʼn s-bʼaxa. Tul tiʼetz u qatin tuchʼ quBʼaal JesuKriisto taqʼvat ootzaqiloq. 
EPH.1.10	Tan tetxhal laʼich opoon vaʼl qʼij uvaʼ laʼich itzoqpisa elaʼpun quBʼaal Tiuxh kam inqʼa bʼaʼn uvaʼ alelich taʼn. Tul tetxhal kuxh vaʼl vet laʼich ibʼant quBʼaal JesuKriisto iqʼesalil tiibʼa inqʼa kam s-kaqaayil, inqʼa vatz txʼavaʼ, atz inqʼa t-amlikaʼ.
EPH.1.11	Echetz tiʼ u qatin tuchʼ u quBʼaal JesuKriisto, tul itxaj oʼ quBʼaal Tiuxh, atz tiʼ uvaʼ, oʼ oksan iqʼij u quBʼaal Tiuxh laʼ ibʼana. Tan bʼanelxh vet ka taʼn quBʼaal Tiuxh uvaʼ laʼich bʼen oʼ s-niman tetz. Tan antxh quBʼaal Tiuxh nik bʼanon uvaʼ ech laʼ elkaʼpun inqʼa yole uvaʼ itzʼamich tzaan taʼn tiʼ ibʼanaxeʼ. 
EPH.1.12	Tan aʼ titzʼabʼal quBʼaal Tiuxh s-qiʼ, oʼ inqʼa tij imam Israeel, uvaʼ, aʼ, oʼ laʼ oksan iqʼij tiʼ u nimla tatineʼ, oʼ inqʼa bʼaxa nik qutxʼebʼon tiʼ tul u Kriisto. 
EPH.1.13	Echatetz kuxh titzʼabʼal quBʼaal Tiuxhe setiʼ. Tan ant ex motx qeon inqʼa bʼaʼnla txhaq yol tiʼ Jesuus. Tan qat etabʼi inqʼa yol uvaʼ qal sete uvaʼ inuqulxhtuʼ. Tul qat motx eqeja, echetz qat motx echitpe t-inqʼa epaʼv. Yaʼne qat ok vet viTiuxhil Tiuxh tetaanxelal, viTiuxhil Tiuxh uvaʼ alel veteʼ uvaʼ laʼ aqʼax s-qe taʼn quBʼaal Jesuus. Tan aʼ viTiuxhil Tiuxh qat okka setetxhlal uvaʼ tira ex vet niman tetz u quBʼaal JesuKriisto. 
EPH.1.14	Aʼetz vet viTiuxhil Tiuxh xheenya s-qiʼ, txʼebʼbʼal tetz, tiʼ uvaʼ atel kam laʼ taqʼ quBʼaal Tiuxh s-qe. Tan tetxhal kuxh laʼ opoon u qʼij, tul laʼ ichit quBʼaal Tiuxh vitenam uvaʼ chʼexel vet taʼn, echetz laʼ qoksat vet iqʼij u quBʼaal Tiuxhe s-tiʼ.
EPH.1.15	Niketz vaqʼ taʼntiuxh te quBʼaal Tiuxh, tiʼ uvaʼ ant kuxh al u kʼuqlebʼ ekʼuul tiʼ quBʼaal JesuKriisto. Atz nikat vaqʼ taʼntiuxh te quBʼaal Tiuxh, tiʼ uvaʼ nik ekʼutxheʼ uvaʼ at etaanima tiʼ inqʼa emol s-niman tetz Jesuus s-kaqaayil. 
EPH.1.16	Echetz yeʼl in nik inyaʼ tiʼ taqʼax taʼntiuxh te quBʼaal Tiuxh setiʼ, tan nik viqʼo tzaan ex s-tuul uvaʼs nik innatxht Tiuxh. 
EPH.1.17	Tul aʼ nik vabʼi te quBʼaal Tiuxh, viBʼaal u quBʼaal JesuKriisto uvaʼ mam yol tatineʼ, uvaʼ laʼ taqʼ etxumbʼal tiʼ etootzaqit tel inuqul inqʼa yol tiʼ u quBʼaal Tiuxh taʼn viTiuxhil. Echetz laʼ ikʼutxhte sete s-bʼaʼn kam bʼanel taʼn tatin u quBʼaal Tiuxh. 
EPH.1.18	Tul nikat vabʼi te quBʼaal Tiuxh uvaʼ laʼ ijaq vetitzʼabʼal tiʼ etootzaqit tiʼ kam bʼaʼnil nik itxʼebʼon kʼatz quBʼaal Tiuxh uvaʼ toq taqʼ sete. Tan tiʼ uvaʼ qat isaʼ tzaan ex, tul atetz vet etokebʼal tiʼ ekʼultaʼ. Atz laʼat etootzaqi uvaʼ tira mam bʼaʼnil laʼ ekʼul tu nimla tatin quBʼaal Tiuxh, tiʼ uvaʼ, ex niman tetz, atz chʼexel vet ex taʼn. 
EPH.1.19	Atz laʼat etootzaqi uvaʼ yeʼxhkam invaʼtoʼq laʼ ibʼan eela tuchʼ u nimla tiqleʼm quBʼaal Tiuxh tiʼ qulotxhoxeʼ, oʼ inqʼa niman tetz Jesuus. Tan tira sebʼt kuxh taqʼonv u nimla tiqleʼm s-qiʼ uvaʼ tira at itxakunbʼal s-qe. 
EPH.1.20	Tan tuchʼ u tiqleʼm quBʼaal Tiuxh, tul itzʼeʼv u quBʼaal JesuKriisto inpaqte, kʼuxh maʼtich vet ikameʼ. Tul tuchʼat u tiqleʼm quBʼaal Tiuxh, tul kʼuqeʼv vet u quBʼaal JesuKriisto tisebʼal quBʼaal Tiuxh t-inqʼa amlikaʼ tiʼ ibʼant viqʼesalil. 
EPH.1.21	Tul aʼetz vet quBʼaal JesuKriisto iqʼesal s-txheel tiibʼa jankʼal iqʼesal, atz inqʼa at tiqleʼm, inqʼa aj yol, tuchʼ inqʼa bʼekʼonal, inqʼa at vatz txʼavaʼ. Tan yeʼxhkam invaʼtoʼq bʼij tetz iqleʼm palnaʼq tiibʼa u quBʼaal JesuKriisto, kʼuxh tintanul inqʼa yaʼbʼ s-txheel, atz kʼuxh tinjattant yaʼbʼ uvaʼ laʼ uli. 
EPH.1.22	Echetz aʼ vet u quBʼaal Tiuxh qat oksan jankʼal inqʼa kam jaqʼ u tiqleʼm quBʼaal JesuKriisto. Atz qat toksa siqʼesal tiibʼa inqʼa kam s-kaqaayil, atz tiibʼa inqʼa niman tetz. Tan ech tatin quBʼaal JesuKriisto tiibʼa inqʼa niman tetz, eche tatin quviʼ tiibʼa u qutxhiʼoʼl. 
EPH.1.23	Aʼetz vet inqʼa niman tetz Jesuus, ech tatin kʼatz quBʼaal Jesuus, eche tatin jatvatzul u qutxhiʼoʼl. Tan aʼ u quBʼaal JesuKriisto nik bʼanon iqʼesalil xoʼl inqʼa niman tetz. Tan aʼ quBʼaal JesuKriisto tira nik tzʼeqsan jankʼal inqʼa motx iviinqixsa. Atz jankʼal inqʼa kam viinqixsamal taʼn, nik tzʼeqsan tatin u quBʼaal JesuKriisto inpaqte.
EPH.2.1	Aʼetz vet quBʼaal JesuKriisto aqʼon qʼij esaq uvaʼ yeʼl iyaʼebʼal imotxebʼal. Pet uvaʼs jatxhaq tzaan, tan kamnaʼqich vet ex vatz quBʼaal Tiuxh taʼn inqʼa epaʼv, atz taʼn inqʼa yeʼbʼaʼn inqʼa nikich motx ebʼaneʼ. 
EPH.2.2	Aʼichetz u yeʼbʼaʼn nikich ebʼan s-jatxhaq tzaan inqʼaa. Tan aʼ kuxh txhʼuyich ex tiʼ kam uvaʼ nikich ibʼan inqʼa xaol sevatz, inqʼa vatz txʼavaʼ, inqʼa yeʼ ootzaqimal quBʼaal Tiuxh taʼn. Tan aʼ nik motx inima viqʼesal jankʼal inqʼa demoonio, inqʼa iqʼesal tuul kaqiqʼ. Tan aʼ iqʼomal taʼn u txumbʼal tetz palsa yolil vatz quBʼaal Tiuxh. Aʼ u txumbʼale uvaʼ sebʼt taqʼonv tu taanima inqʼa xaol, inqʼa yeʼ nik niman quBʼaal Tiuxh.{*}
EPH.2.3	Atz echatich kuxh oʼe s-qukaqaayil inqʼa ibʼan ka. Tan aʼ kuxh nikich qubʼan inqʼa kantxhaq uvaʼ nikich tatxhva u qutxhiʼoʼl. Atz nikich qaqʼ te u qutxhiʼoʼl, atz te u qitzʼabʼal kam u paʼv uvaʼ nikich isaʼ ibʼanaxeʼ. Tiʼetz uvaʼ, oʼ aj paʼvom vatz quBʼaal Tiuxh, xaʼtetze ikʼulelxhtuʼ uvaʼ laʼich ul vikʼaʼnal quBʼaal Tiuxh s-qiibʼa. 
EPH.2.4	Pet sibʼxh taanima quBʼaal Tiuxh s-qiʼ. Tan yeʼ qat ikuy qukʼaxbʼeʼ, tan tira qat itxum quvatz. 
EPH.2.5	Kʼuxhetz kamnaʼqich vet oʼ taʼn u paʼv vatz quBʼaal Tiuxh, pet tiʼetz vet quqejt u quBʼaal JesuKriisto, tul qat itzʼeʼv vet oʼ vatz quBʼaal Tiuxh; itzʼeʼv vet oʼ taʼn u titzʼeʼvsat quBʼaal Tiuxh u quBʼaal JesuKriisto. Tan yiqxh ibʼaʼnil quBʼaal Tiuxh, tul qat chitpik oʼ t-inqʼa qupaʼv. 
EPH.2.6	Tul tiʼetz quqejt u quBʼaal JesuKriisto, tul qat taqʼ quBʼaal Tiuxh qʼij qusaq uvaʼ yeʼl iyaʼebʼal imotxebʼal, eche uvaʼ taqʼt quBʼaal Tiuxh qʼij isaq quBʼaal JesuKriisto uvaʼs titzʼeʼv inpaqte. Tul vaʼletz vet kʼuqlel oʼ kʼatz quBʼaal JesuKriisto t-inqʼa amlikaʼ tal uvaʼ kʼuqlel tiʼ ibʼant iqʼesalil. 
EPH.2.7	Qatetz ibʼan quBʼaal Tiuxh u yol uvaʼe, tiʼ ikʼutxhuxeʼ uvaʼ tira sibʼxh taanima s-qiʼ s-txheel, atz kʼuxh jattant yaʼbʼ laʼ uli, tan sibʼ ikuyuneʼ, tiʼ uvaʼ qat palk u quBʼaal JesuKriisto s-qiʼ. 
EPH.2.8	Tan aʼ vibʼaʼnil quBʼaal Tiuxh qat chiton ex, tan qat eqej vet u quBʼaal JesuKriisto. Jitetz tiʼ ebʼanoʼm tul qat ichitvat ex, pet yiqxh qat tzaj u bʼaʼnil t-taanima. Tul qat ichit ex. 
EPH.2.9	Echetz yeʼxhabʼil laʼ toksa iqʼij. Tan jit tiʼ ibʼanoʼm vaʼq xaol qat chitonka. 
EPH.2.10	Tan aʼ u quBʼaal Tiuxh qat bʼanon, tul qat taqʼ bʼen oʼ s-tetz, atz sitenam. Tan tiʼ u qatin tuchʼ quBʼaal JesuKriisto, tul qat titzʼeʼvsa oʼ quBʼaal Tiuxh. Tan aʼ isaʼ quBʼaal Tiuxh uvaʼ, aʼ laʼ qubʼan vet inqʼa bʼaʼnla bʼanoʼm. Tan ech uvaʼe itzʼamich vet taʼn quBʼaal Tiuxh uvaʼs yeʼnaqich ichʼexeʼt oʼ.
EPH.2.11	Echetz ulsavaq sekʼuul vetatiniche uvaʼs yeʼxnaqich etootzaqit u quBʼaal Tiuxh, ex inqʼa jit ex tij imam Israeel. Tan, tiʼ uvaʼ yeʼ nikich enima viqolpeʼl inbʼiil te vetxhiʼoʼl, tul elnaʼqich eqʼij taʼn inqʼa tij imam Israeel. Tan aʼich titzʼabʼal inqʼa tij imam Israeel uvaʼ taʼnxh atich taanima quBʼaal Tiuxh s-tiʼ, tan nikich motx inima u yol tiʼ viqolpeʼl inbʼiil te vitxhiʼoʼl taʼn inqʼa xaol. 
EPH.2.12	Poro tira yeʼl invaʼq bʼaʼnil nikich etxʼebʼeʼ kʼuxh laʼich kam ex. Tan tira jetxhonaʼqich el ex kʼatz quBʼaal Tiuxh tuulbʼal vetatin vatz txʼavaʼ. Tul jitoqich etootzaq u quBʼaal JesuKriisto. Tul jitoqich ex tij imam Israeel. Tul tira jetxhich el ex kʼatz inqʼa iyol quBʼaal Tiuxh, inqʼa jeqbʼamich ka taʼn tiʼ talt ka u tulebʼal u quBʼaal JesuKriisto. 
EPH.2.13	Pet s-txheel, tan ibʼaʼnil vet quBʼaal JesuKriisto, tul qat jetxhon vet ok ex kʼatz u quBʼaal Tiuxh. Tan tiʼ tel vikaqal quBʼaal JesuKriisto vatz u kurus, tul qat kuypik vepaʼv.
EPH.2.14	Tan aʼ quBʼaal JesuKriisto qat oksan u bʼaʼnil s-quxoʼl. Tul qat taqʼ quBʼaal JesuKriisto qukʼul qibʼ, kʼuxh tij imam Israeel, atz kʼuxh jit tij imam Israeel. Tul qat teesa el quBʼaal JesuKriisto u txhiʼkʼuula ibʼ s-quxoʼl uvaʼ echiche ikuʼ tzʼach ikuʼ s-quxoʼl. 
EPH.2.15	Tan aʼ vikam quBʼaal JesuKriisto vatz u kurus ul eesan iqʼij inqʼa txhiʼkʼuula ibʼ. Atz antxh vikam u quBʼaal JesuKriisto ul bʼanon uvaʼ jit vet tetxhal laʼ nimal inqʼa bʼekʼbʼal tuchʼ inqʼa qejoʼm uvaʼ txhaqpaq kuxh inimal taʼn inqʼa tij imam Israeel. Tan aʼ uvaʼe, nikich jatxon quxoʼl. Pet aʼetz vet u quBʼaal JesuKriisto qat aqʼon qukʼul qibʼ kʼuxh jatxelich qibʼ setuchʼ, ex inqʼa jit ex tij imam Israeel. Echetz vaʼl kuxh vet qitzʼabʼal s-qukaqaayil tiʼ quqejt u quBʼaal JesuKriisto, tan at vet u bʼaʼnil s-quxoʼl.{*}
EPH.2.16	Tul aʼ vikam quBʼaal JesuKriisto vatz kurus qat oksan bʼaʼnil s-quxoʼl tuchʼ quBʼaal Tiuxh. Tul vaʼl kuxh vet qitzʼabʼal s-qukaqaayil laʼ qubʼana. Tul ech vet qatin, eche u qutxhiʼoʼl, tan vaʼl kuxh tatineʼ, kʼuxh nima vatzlen elnaʼqle, atz at itxakunbʼal junun. Echetz antxh vikam quBʼaal JesuKriisto vatz kurus qat eesan el inqʼa txhiʼkʼuula ibʼ s-quxoʼl. 
EPH.2.17	Tan qat ul u quBʼaal JesuKriisto tiʼ ipaxsal inqʼa bʼaʼnla txhaq yol tiʼ tok u bʼaʼnil sexoʼl, ex inqʼa jit ex tij imam Israeel, ex inqʼa sibʼxh atich el ex kʼatz quBʼaal Tiuxh. Atz qatat ul ipaxsa quBʼaal JesuKriisto inqʼa bʼaʼnla txhaq yol sexoʼl tiʼ tok u bʼaʼnil sexoʼl tuchʼ quBʼaal Tiuxh, ex inqʼa tij imam Israeel, ex inqʼa jetxhich ok etibʼ tiʼ iqeex viyolbʼal quBʼaal Tiuxh. 
EPH.2.18	Echetz tuchʼ vibʼaʼnil quBʼaal JesuKriisto, tul vaʼl kuxh vet nik qok vatz quBʼaal Tiuxh taʼn viTiuxhil.
EPH.2.19	Tootzaqletz vet ex quBʼaal Tiuxh. Pet jit vet ex vaʼq xaol uvaʼ yeʼ ootzaqimal uvaʼ tal kuxh tzajnaʼqle. Pet qat oky vet ex s-aj tenam, tu tenam tal uvaʼ nik ibʼanvat quBʼaal Tiuxh iqʼesalil tiibʼa inqʼa niman tetz, inqʼa chʼexel vet taʼn. Atz qat oky vet ex s-tatxhul kʼatz quBʼaal Tiuxh, eche tatin inqʼa nitxaʼ kʼatz ibʼaal. 
EPH.2.20	Aʼetz ixeʼal viyolbʼal quBʼaal Tiuxh nimamal etaʼn, aʼe inqʼa yol uvaʼ tal ka quBʼaal JesuKriisto. Atz aʼe, uvaʼ nik ipaxsa inqʼa apoostol. Tul aʼ uvaʼe, nikich itxhus inqʼa qʼexsanich tetz viyol quBʼaal Tiuxh. Tan ech nik ibʼan quBʼaal Tiuxh tiʼ inukʼil inqʼa niman tetz Jesuus, eche nik ibʼan vaʼq aqʼol jaʼ otzotz uvaʼ laʼxh itxhabʼa itzaj u otzotz tu kuʼebʼ ixeʼ. 
EPH.2.21	Pet aʼ u quBʼaal Tiuxh nik nukʼin inqʼa niman tetz Jesuus s-kaqaayil. Tul aalemal ichʼij vet tiʼ ijetxhon ok kʼatz quBʼaal Tiuxh. Tan ech bʼanel taʼn, eche vaʼq aqʼol jaʼ otzotz uvaʼ nik inukʼi jaʼ inqʼa sivan, tetxhal ibʼen s-vaʼq tostiuxh. 
EPH.2.22	Echetz ant vet ex qat ichʼex ex quBʼaal Tiuxh, tiʼ uvaʼ tira laʼ atin vet viTiuxhil Tiuxh tuul etaanxelal.
EPH.3.1	In Paʼp, tul il in at jaʼ in t-tzeʼ tiʼ ipaxsal inqʼa bʼaʼnla txhaq yol tiʼ quBʼaal JesuKriisto sexoʼl, ex inqʼa jit tij imam Israeel. Echetz s-tiʼile ant ex laʼ ok ex s-niman tetz Jesuus. 
EPH.3.2	Atz kamal at vet sekʼuul uvaʼ, aʼ u quBʼaal Tiuxh tuchʼ vibʼaʼnil qat aqʼon viqatzi talax inqʼa bʼaʼnla txhaq yol tiʼ Jesuus sexoʼl, ex inqʼa jit ex tij imam Israeel. 
EPH.3.3	Tul aʼ inqʼa bʼaʼnla txhaq yole uvaʼ taqʼ quBʼaal Tiuxh vootzaqi, inqʼa yol, inqʼa yeʼich ootzaqimal tiʼ u quBʼaal JesuKriisto. Aloq intzʼibʼal bʼen inbʼiil inuqul sete. 
EPH.3.4	Sikʼlevaqetz inqʼa yol inqʼae. Echetz laʼ etootzaqite kam uvaʼ qat vootzaqi taʼn u quBʼaal Tiuxh tiʼ u quBʼaal JesuKriisto, inqʼa yol uvaʼ yeʼich ootzaqimal s-naʼya, tetxhal qul tzitza s-tuulele. 
EPH.3.5	Poro yeʼletz inqʼa yol aqʼax ootzaqiloq s-naʼya te inqʼa xaol, inqʼa itzʼlich tintanul inqʼa yaʼbʼ ibʼanka. Pet s-txheel, tan qat taqʼl vet ootzaqiloq te inqʼa iapoostol, inqʼa chʼexich taʼn, atz te inqʼa qʼexsan tetz viyolbʼal taʼn viTiuxhil Tiuxh. 
EPH.3.6	Aʼetz inqʼa yol qootzaqi uvaʼ ibʼaʼnil u quBʼaal JesuKriisto, tul ant vet ex inqʼa jit tij imam Israeel at etokebʼal tuchʼ inqʼa tij imam Israeel, tiʼ etetzat inqʼa bʼaʼnil uvaʼ alel ka taʼn quBʼaal Tiuxh uvaʼ laʼ taqʼ quBʼaal JesuKriisto. Tul aʼ inqʼa xaol laʼ etzan inqʼa bʼaʼnil, inqʼa laʼ qeon inqʼa bʼaʼnla txhaq yol s-tiʼ. Tul vaʼl kuxh iyol s-kaʼtanul laʼ ibʼana.
EPH.3.7	Tan tibʼaʼnil kuxh quBʼaal Tiuxh, tul qat taqʼ viqatzi talax inqʼa bʼaʼnla txhaq yol tiʼ Jesuus. Tan sebʼt taqʼonv u tiqleʼm quBʼaal Tiuxh sinkʼatza tiʼ ijalpul vintxumbʼal. 
EPH.3.8	Qatetz taqʼ quBʼaal Tiuxh viqatzi ipaxsal inqʼa bʼaʼnla txhaq yol tiʼ Jesuus xoʼl inqʼa jit tij imam Israeel, inqʼa bʼaʼnla txhaq yol uvaʼ nik alon uvaʼ yeʼl s-atxhel vibʼaʼnil quBʼaal JesuKriisto nik qukʼul tiʼ vinimaleʼ. Qatetz taqʼ quBʼaal Tiuxh viqatzi, kʼuxh nik innatxheʼ uvaʼ tira yeʼl bʼeeq viqleʼm vatz jolt inqʼa motx ok vet s-niman tetz Jesuus. 
EPH.3.9	Atz qat taqʼ quBʼaal Tiuxh viqatzi tiʼ vaqʼt ootzaqiloq kam kʼaqel taʼn quBʼaal Tiuxh tiʼ jankʼal inqʼa bʼaʼnla txhaq yol tiʼ Jesuus, inqʼa yeʼich ootzaqimal jatqʼix ixeʼt tzaan jattanx yaʼbʼ uvaʼ payka, u quBʼaal Tiuxh uvaʼ viinqixsan inqʼa kam s-kaqaayil. 
EPH.3.10	Pet aʼetz vet oʼ, inqʼa niman tetz Jesuus, laʼ aqʼon ootzaqiloq jankʼal inqʼa mam itxumbʼal quBʼaal Tiuxh te inqʼa iqʼesal, atz te inqʼa iqʼon iviʼ, inqʼa nik ixaon t-kaqiqʼ. 
EPH.3.11	Tan echxh uvaʼe itzʼamich telaʼpun taʼn quBʼaal Tiuxh tiʼ kam uvaʼ ul ibʼan JesuKriisto; aʼe u quBʼaal. Tan naʼyla yol ech u titzʼabʼal quBʼaal Tiuxhe laʼ ibʼana. 
EPH.3.12	Echetz tiʼ uvaʼ qat quqej vet u quBʼaal JesuKriisto, tul yeʼl vet quxoʼval tiʼ qok vatz quBʼaal Tiuxh. Pet at vet qutial. 
EPH.3.13	Echetz nik valte sete, uvaʼ yeʼ laʼ ebʼan kaʼl ekʼuul kʼuxh laʼ etabʼi uvaʼ nik inpal titzaʼlal setiʼ, tiʼ ipaxsal inqʼa bʼaʼnla txhaq yol tiʼ Jesuus. Pet aʼl echiibʼeʼ, tan oksabʼ tetz eqʼije vinpal titzaʼlal.
EPH.3.14	Echetz nik inqajeʼve vatz Tiuxh, u quBʼaal, tiʼ jankʼal uvaʼ qat ibʼana. 
EPH.3.15	Tan ech tatin u quBʼaal Tiuxh, eche bʼaala te jankʼal inqʼa niman tetz, kʼuxh een vet t-amlikaʼ, atz kʼuxh at vatz txʼavaʼ. 
EPH.3.16	Tul aʼ nik vabʼi te u quBʼaal Tiuxh uvaʼ laʼ ilotxh ex, atz laʼ taqʼ iyakʼil vetaanxelal tuchʼ viTiuxhil. Tan yeʼl iyaʼebʼal imotxebʼal inqʼa ibʼaʼnil quBʼaal Tiuxh. 
EPH.3.17	Atz nikat vabʼi te quBʼaal Tiuxh uvaʼ tira laʼ atin quBʼaal JesuKriisto tetaanima, tiʼ vekʼuqbʼat ekʼuul s-tiʼ. Tul tira atxh etaanima tiʼ u quBʼaal JesuKriisto laʼ ibʼana. Tul nikat vabʼi paqte te quBʼaal Tiuxh uvaʼ tira txhabʼamoq etatin tiʼ ibʼanax inqʼa kam tibʼaʼnil s-kaqaayil tiʼ ekʼutxhtaʼ uvaʼ atxh etaanima sevatzaq laʼ ibʼana, eche itxhabʼal ibʼen taqʼil viʼoq tzeʼ t-txʼavaʼ. 
EPH.3.18	Echetz tiʼ uvaʼ tiraxh laʼ etootzaqi s-bʼaʼn jankʼalxhte u taanima u quBʼaal JesuKriisto s-qiʼ, oʼ inqʼa niman tetz, eche invaʼq kam uvaʼ sibʼxh ivatz, atz sibʼxh toq, atz sibʼxh at jaʼ, atz sibʼxh at bʼen. Aʼetz uvaʼe, nik injaq te quBʼaal Tiuxh uvaʼ laʼ etootzaqi, atz laʼ tootzaqi jankʼal inqʼa niman tetz. 
EPH.3.19	Tul nikat vabʼi te quBʼaal Tiuxh uvaʼ tira laʼ bʼen sete uvaʼ sibʼ taanima u quBʼaal JesuKriisto setiʼ. Tan tira sibʼ palnaʼq taanima quBʼaal JesuKriisto setiʼ, viʼ uvaʼ nik etoleʼv tiʼ tootzaqileʼ. Echetz tira tzʼeqel vet etxumbʼal laʼ ibʼana, eche jankʼal vitxumbʼal u quBʼaal Tiuxh.
EPH.3.20	Echetz qoksavaq iqʼij u quBʼaal Tiuxh, tan sibʼxh tiqleʼm tiʼ ibʼant mamala kam s-qukʼatza. Tan aʼl nik ipal iviʼ ibʼant inqʼa bʼaʼnil s-qe viʼ kam inqʼa nik qujaq s-te, atz viʼ kam inqʼa nik ibʼen s-qe. 
EPH.3.21	Tul laʼ oksal iqʼij quBʼaal Tiuxh taʼn inqʼa niman tetz tuulbʼal jankʼal inqʼa yaʼbʼ uvaʼ bʼenaʼl kuxh ibʼenaʼ. Atz laʼ toksa iqʼij tiʼ u tatin kʼatz quBʼaal JesuKriisto tuulbʼal jattanulxh oʼkʼalal yaʼbʼ. Tul echxh laʼ ibʼane.
EPH.4.1	Iletz in at jaʼ in t-tzeʼ tiʼ ipaxsal inqʼa bʼaʼnla txhaq yol tiʼ quBʼaal Jesuus. Pet nik inbʼan yaʼl sete uvaʼ aʼxh ebʼan kame uvaʼ ikʼulel laʼ ebʼana, tiʼ uvaʼ, ex vet niman tetz Jesuus. Tan aʼ qat isaʼvat tzaan ex quBʼaal Tiuxh tiʼ etxʼolt tiqʼol viyolbʼal quBʼaal Tiuxh s-bʼaʼn. 
EPH.4.2	Tul yeʼ laʼ etaqʼ bʼen etibʼ s-nim. Pet tzʼuʼkinla xaol ex laʼ ebʼana. Tul laʼ etiqʼo kuʼl etibʼ tuchʼ vetxumbʼal; atz laʼ ekotxʼ evatz kʼatz vemol, tiʼ uvaʼ at etaanima setiʼ sevatzaqil. 
EPH.4.3	Tul bʼanvaqxh yaʼl tiʼ ibʼanax eela eyol, tiʼ uvaʼ vaʼl kuxh vet etxeyex taʼn viTiuxhil Tiuxh. Tan aʼ nik isaʼ viTiuxhil Tiuxh uvaʼ laʼ atin bʼaʼnil sexoʼl sevatzaq. Tan vaʼl kuxh viTiuxhil Tiuxh at sekʼatza. 
EPH.4.4	Tan vaʼl kuxh vet ex sevatzaq, ex inqʼa niman tetz Jesuus, eche tatin u qutxhiʼoʼl. Tan kʼuxh nimlen tatineʼ, poro vaʼl kuxhtuʼ. Atz vaʼl kuxh viTiuxhil Tiuxh uvaʼ at sekʼatza. Tul vaʼlxh etxʼebʼt tul u quBʼaal JesuKriisto, jankʼal ex inqʼa niman tetz. Tan aʼ uvaʼe, qat isaʼ tzaan ex u quBʼaal Tiuxh s-tiʼ. 
EPH.4.5	Atz vaʼl kuxh u quBʼaal s-qiibʼa. Atz vaʼl kuxh viyolbʼal quBʼaal Jesuus uvaʼ qat quqeja. Atz vaʼl kuxh qitzʼabʼal uvaʼ s-qaqʼax kuʼ xeʼ aʼ tiʼ qukʼutxhtaʼ uvaʼ, oʼ vet niman tetz. 
EPH.4.6	Atz vaʼl kuxh u quTiuxh, aʼe u quBʼaal s-qukaqaayil. Tul aʼe viqʼesal s-qiibʼa s-qukaqaayil. Atz antxhte u lotxhol qetz s-qukaqaayil. Atz aʼe, uvaʼ at s-qukʼatza s-qukaqaayil.
EPH.4.7	Tul jununil oʼ qat taqʼ quBʼaal JesuKriisto qutxumbʼal taʼn viTiuxhil Tiuxh, jabʼiste uvaʼ qat isaʼ taqʼax s-qe; tul ayaʼlxh ikʼuul qat taqʼ s-qe.
EPH.4.8	Tan ech nik tal val u yol tzʼibʼamal ka t-viyolbʼal quBʼaal Tiuxh tiʼ u Kriisto s-eche:
EPH.4.8	—Bʼen vet jaʼ tu amlikaʼ.
EPH.4.8	Tul ant inqʼa pereexho
EPH.4.8	tiqʼo jaʼ s-tiʼ,
EPH.4.8	inqʼa aʼxh pereexhoiche,
EPH.4.8	eche itxhʼuyeʼv bʼen
EPH.4.8	inqʼa pereexho tiʼ iqul
EPH.4.8	vaʼq mam iqʼesal
EPH.4.8	qat ibʼana.
EPH.4.8	Tul motx taqʼ vet tiqleʼm
EPH.4.8	inqʼa xaol,
EPH.4.8	—chich u yol.
EPH.4.9	¿Kametz nik elkaʼp u yol uvaʼ?: —Bʼen jaʼ tu amlikaʼ, —chiche. Aʼetz nik tal tiʼ u quBʼaal JesuKriisto. Tan bʼaxa kuʼl vatz u txʼavaʼ uvaʼ, aʼ vete vitzʼijoʼnal kuʼl. 
EPH.4.10	Aʼetz u quBʼaal JesuKriistoe uvaʼ kuʼl vatz u txʼavaʼ. Tul antxhte uvaʼ pal jaʼ tiibʼa kaqaayil inqʼa amlikaʼ tiʼ ikʼutxhuxeʼ uvaʼ, aʼ vet iqʼesal tiibʼa s-kaqaayil. 
EPH.4.11	Tul antxh quBʼaal JesuKriisto aqʼon vet tiqleʼm inqʼa niman tetz. Tan at inqʼa toksa quBʼaal JesuKriisto siapoostol. At inqʼa toksa quBʼaal JesuKriisto s-qʼexsan tetz viyolbʼal. At inqʼa toksa quBʼaal JesuKriisto s-paxsan tetz inqʼa bʼaʼnla txhaq yol s-tiʼ. At inqʼa toksa quBʼaal JesuKriisto s-iqʼon iviʼ xoʼl inqʼa niman tetz. At inqʼa toksa quBʼaal JesuKriisto s-txhusul tetz inqʼa niman tetz. 
EPH.4.12	Tan aʼ titzʼabʼal quBʼaal Tiuxh uvaʼ laʼ motx ichʼijsa txha vet inqʼa niman tetz Jesuus uvaʼs laʼ taqʼax jatvatzul taqʼon quBʼaal Tiuxh s-te, eche u qutxhiʼoʼl uvaʼ nimlen elnaʼqle. Tan jabʼiste kuxh aqʼon nik ibʼan junun, echetz laʼ itxhusuxe vitenam quBʼaal Tiuxh tiʼ ibʼanax inqʼa bʼaʼnla txhaq bʼanoʼm. 
EPH.4.13	Tan aʼ isaʼ uvaʼ vaʼlxh quyol tiʼ inimal inqʼa bʼaʼnla txhaq yol tiʼ Jesuus. Atz vaʼlxh quyol tiʼ qootzaqit viKʼaol quBʼaal Tiuxh; atz tetxhal quchʼij tuchʼ u qutxumbʼal kʼatz quBʼaal Tiuxh, atz tuchʼ u qutxhabʼat tiqʼol viyolbʼal quBʼaal Tiuxh s-bʼaʼn, tetxhal qopoon tiʼ qubʼant eela tuchʼ vitxumbʼal u quBʼaal JesuKriisto.
EPH.4.14	Echetz yeʼ qaqʼ qibʼ eesaloq t-bʼey taʼn inqʼa xaol, inqʼa txhabʼamal kuxh subʼuʼm taʼn, atz kam kuxh invaʼtoʼq txhusbʼal laʼ itxhuli. Pet jit ech oʼ qubʼan, eche invaʼq neʼ uvaʼ tal kuxh laʼ bʼenk u titzʼabʼal. Atz jit ech oʼ qubʼan, eche invaʼq vaarko uvaʼ tal kuxh laʼ iqʼolik taʼn kaqiqʼ jabʼal. 
EPH.4.15	Pet aʼxh qal vinuqul s-quvatzaq. Tul aʼxh laʼ qukʼutxh uvaʼ atxh qaanima s-qiʼ s-quvatzaq tiʼ talax vinuqul. Echetz laʼ quchʼije tiʼ tiqʼol viyolbʼal quBʼaal Tiuxh s-kaqaayil, eche uvaʼ ibʼan u quBʼaal JesuKriisto, u quqʼesal, uvaʼ ech tatin, eche u quviʼ tiibʼa u qutxhiʼoʼl. 
EPH.4.16	Tan aʼ u quBʼaal JesuKriisto nik lotxhon inqʼa niman tetz tiʼ ichʼij s-kʼatza, atz tiʼ itxhabʼal tiqʼol viyolbʼal quBʼaal Tiuxh s-bʼaʼn, tiʼ uvaʼ atxh taanima inqʼa niman tetz Jesuus s-vatzaq. Atz vaʼl kuxh vet oʼ s-quvatzaq, tan tira txeyel vet qibʼ s-quvatzaqil. Tan nik qulotxh qibʼ s-quvatzaq tiʼ quchʼij tuchʼ u qatin kʼatz quBʼaal Tiuxh. Tan atxh qaqʼon jununil oʼ taʼn quBʼaal. Tul vaʼlxh nik quchʼij tiʼ qukʼutxhtaʼ uvaʼ at qaanima s-qiʼ s-quvatzaqil. Tan ech qatin s-quvatzaq, eche tatin txhaq vatzul u qutxhiʼoʼl. Tan bʼeeno txeyel tibʼ u qutxhiʼoʼl tuchʼ inqʼa kʼulbʼalaq tibʼ qubʼaqil s-vatzaq. Tan vaʼl kuxh nik motx ikʼult iyakʼil kʼatz vinimal; tul vaʼlxh nik motx ichʼijeʼ. Tul at taqʼon junun tiʼ jankʼal uvaʼ nik ibʼan u qutxhiʼoʼl.
EPH.4.17	Niketz intiila bʼekʼu sete tuchʼ u tiqleʼm quBʼaal JesuKriisto uvaʼ aqʼel s-ve taʼn, uvaʼ yeʼ laʼ ebʼan vet, eche uvaʼ nik ibʼan jolt inqʼa xaol, inqʼa yeʼ ootzaqin tetz quBʼaal Tiuxh. Tan aʼaq kuxh inqʼa yaabʼla txhaq txumbʼal nik bʼekʼon tiʼ ibʼanax inqʼa kam uvaʼ yeʼxhkam laʼ taqʼ vatz quBʼaal Tiuxh. 
EPH.4.18	Tan at bʼen inqʼa titzʼabʼal tu tokto. Tan tira nik ibʼan inqʼa iyaabʼla txumbʼal uvaʼ chianaʼq kuxh ibʼanax s-te. Tiʼ kuxh u palsa yolil nik motx ibʼaneʼ, tul yeʼl tootzaqibʼal tiʼ u quBʼaal Tiuxh. Echetz yeʼl tokebʼal tiʼ ikʼulux u qʼij saq uvaʼ nik isaʼ quBʼaal Tiuxh taqʼax s-te. 
EPH.4.19	Tan tira yeʼlaq vet ichʼixaʼv. Tul yeʼxhkam nik motx imaqax vet taʼn u titzʼabʼal tiʼ inqʼa yeʼbʼaʼn nik motx ibʼaneʼ. Xaʼtetze tira kʼayimalaq vet tibʼ tiʼ ibʼanax u yeʼbʼaʼn uvaʼ nik tatxhva vitxhiʼoʼl. Tul ayaʼlaq kuxh vet ikʼuul nik motx ibʼan inqʼa yeʼbʼaʼn uvaʼ txoqebʼal kʼuul.
EPH.4.20	Pet ex, tan jit ech uvaʼe qat txhusux ex, s-tiʼ uvaʼs qat etootzaqit inqʼa bʼaʼnla txhaq yol tiʼ Jesuus, aʼe u Kriisto. 
EPH.4.21	Tul nuqlaxh yol uvaʼ tekʼxh qat etabʼi vet inqʼa bʼaʼnla txhaq yol tiʼ Jesuus. Atz qat txhusuxiy vet ex s-tiʼ, tiʼ kam laʼ etule tiqʼol inqʼa bʼaʼnla txhaq yol tiʼ Jesuus uvaʼ inuqulxhtuʼ. 
EPH.4.22	Echetze inqʼa txumbʼal uvaʼ jit ikʼulel nikich motx ebʼan s-jatxhaq tzaan, tul jalpuvaqetz veteʼ. Ech eteesat el, eche laʼ ikʼonil el invaʼq kam uvaʼ yeʼl vet itxaʼk. Tan aʼ u kantxhaqla txumbʼale uvaʼ chianaʼqich kuxh ibʼanax sete s-jatxhaq tzaan. Tan ayaʼl inqʼa tatxhaʼv vetxhiʼoʼle uvaʼ nik eesan ex t-bʼey.
EPH.4.23	Pet aqʼvaq etibʼ, tul laʼ jalp vetitzʼabʼal taʼn quBʼaal Tiuxh. Tul laʼ ekʼul vaʼt akʼ txumbʼal laʼ taqʼ sete.
EPH.4.24	Tul aʼ ekʼutxh vet inqʼa bʼaʼnla txumbʼal uvaʼ taqʼ quBʼaal Tiuxh sete uvaʼs etok s-niman tetz Jesuus. Tan aʼ u akʼ txumbʼale uvaʼ iviinqixsa sekʼatza, uvaʼ ech, eche vitxumbʼal quBʼaal Tiuxh. Aʼetz laʼ ebʼan u jik, atz laʼ ejetxhoʼk etibʼ kʼatz quBʼaal Tiuxh, eche uvaʼ nik tal inqʼa bʼaʼnla txhaq yol tiʼ Jesuus, uvaʼ inuqulxhtuʼ.
EPH.4.25	Echetz tira etaqʼ vet ka u tzʼeqo tzij. Pet jununil ex, tul tinuqulxh laʼ eyolon te emol. Tan vaʼl kuxh vet ex sevatzaq, eche tatin u qutxhiʼoʼl. 
EPH.4.26	—Oqetz laʼ ul ekʼaʼnal, poro laʼ emaq etibʼ tiʼ epaʼvin taʼn, —chich viyolbʼal quBʼaal Tiuxh uvaʼ tzʼibʼamal ka.
EPH.4.27	Atz echetz yeʼ laʼ etaqʼt tokebʼal Satanaase sekʼatza tiʼ ekuʼ t-paʼv.
EPH.4.28	Atz jaʼl ex, uvaʼ nik etelqʼeʼ, tul yeʼ vet elqʼ ex. Pet aqʼonvoq ex. Poro aqʼonxh ebʼan tuchʼ eqʼabʼ. Echetz laʼ itxhej lotxhbʼal tetz xaole sexeʼ uvaʼ yeʼl tetz.
EPH.4.29	Poro yeʼl invaʼq txʼiila yol laʼ etala. Pet aʼ laʼ etal bʼaʼnla txhaq yol uvaʼ lotxhoʼm laʼ ibʼan tiʼ ichʼij inqʼa xaol kʼatz quBʼaal Tiuxh. Tul bʼaʼn laʼ elkaʼp te inqʼa xaol inqʼa nik abʼin. 
EPH.4.30	Tul yeʼ laʼ etxumunsa viTiuxhil Tiuxh tuchʼ vepaʼvineʼ. Tan ex vet tetz quBʼaal Tiuxh, tan chʼexel vet ex taʼn. Tan aʼ atil viTiuxhil Tiuxh sekʼatza setetxhlal, eche tok invaʼq seeyo qat toksat tetaanxelal. Tul tetxhal topoon u qʼij uvaʼs laʼ ul ichitix vet jankʼal inqʼa kam s-kaqaayil taʼn quBʼaal Tiuxh. 
EPH.4.31	Echetz tira yeʼ laʼ ebʼan vet jankʼalxh inqʼa yeʼbʼaʼn inqʼaa: kʼayunchil, ulchil viʼ, kʼaʼnal, txʼetxʼuʼm tiʼ yaj, yoqʼoʼm, atz jankʼalxh inqʼa yeʼbʼaʼn. 
EPH.4.32	Pet aʼ ebʼan uvaʼ ayaʼlxh bʼaʼn sete. Atz laʼ toybʼa tibʼ evatz sevatzaq. Tul laʼ ikuy tibʼ epaʼv sevatzaq, eche uvaʼ qat ikuyt quBʼaal Tiuxh epaʼv taʼn vibʼaʼnil u quBʼaal JesuKriisto.
EPH.5.1	Echetz antxh ebʼan u bʼaʼnla itxumbʼal quBʼaal Tiuxh. Tan tira at taanima setiʼ, eche vaʼq bʼaala tiʼ kʼaol imeʼal. 
EPH.5.2	Tul aʼxh ebʼan uvaʼ atoq etaanima setiʼ sevatzaq, eche u quBʼaal JesuKriisto uvaʼ atxh taanima setiʼ. Tan taqʼ tibʼ kamoq setiʼ. Tul ech taqʼt tibʼ setiʼ, eche invaʼq u oya, atz invaʼq txoo uvaʼ oqxh itxʼumal itzʼeʼsal ok vatz quBʼaal Tiuxh.
EPH.5.3	Pet jitoq laʼ etitzʼa ibʼanax u yansa ibʼ tuchʼ vaʼt xaol uvaʼ jit ekʼulel etibʼ s-tuchʼ. Atz yeʼ laʼ ebʼan inqʼa yeʼbʼaʼn, atz inqʼa jiqʼal. Tan jit ikʼulel inqʼa niman tetz Jesuus, inqʼa chʼexel vet taʼn quBʼaal Tiuxh uvaʼ ech laʼ ibʼane. 
EPH.5.4	Atz jitoq laʼ eyolbʼe inqʼa yol uvaʼ jitxh inuqul. Atz jit kuxh ex kalabʼ yol tiʼ inqʼa yol uvaʼ yeʼxhkam laʼ taqʼa. Atz jitoq laʼ etal maxilla yol uvaʼ kʼaxla yol kuxhtuʼ, inqʼa jit ikʼulel laʼ etala. Pet aʼ yol laʼ etala uvaʼ laʼ etaqʼ taʼntiuxh te quBʼaal Tiuxh. 
EPH.5.5	Atz echat kuxh inqʼae nik jiqʼbʼan inqʼa kam, inqʼa aʼ txeyel tibʼ taanima tuchʼ puaq, tul tira tabʼi s-txheel uvaʼ aʼxh yeʼ laʼ motx bʼen tal uvaʼ nik ibʼanvat quBʼaal JesuKriisto iqʼesalil tuchʼ quBʼaal Tiuxh. Tan eelaat kuxh vete inqʼa nik jiqʼbʼan kam tuchʼ inqʼa nik natxhkʼuulan bʼitichla tiuxh. Atz kʼuxh inqʼa tira yeʼxhkam bʼeeq nik taqʼ tibʼ maqloq tiʼ yeʼ ibʼanax paʼv; atz oq tira txoqebʼal kʼuul inqʼa nik ibʼaneʼ, tul aʼxhte yeʼ laʼ motx bʼen tal uvaʼ nik ibʼanvat quBʼaal JesuKriisto iqʼesalil tuchʼ quBʼaal Tiuxh. 
EPH.5.6	Tan tetxhal kuxh laʼ kʼaxbʼisal inqʼa palsan yol inqʼae taʼn quBʼaal Tiuxh. Echetz s-tiʼile yeʼ etaqʼ etibʼ eesaloq t-bʼey te kam kuxh yolil, tan toq uloq vikʼaʼnal quBʼaal Tiuxh tiibʼa inqʼa palsan yol. 
EPH.5.7	Echetz jitoq laʼ ebʼan, eche uvaʼ nik ibʼan inqʼa palsan yol.
EPH.5.8	Echiche vetatin s-jatxhaq tzaan, tan tira yeʼich etootzaql vinuqul viyolbʼal quBʼaal Tiuxh, eche ixaon invaʼq xaol tu tokto. Petetz vet uvaʼ s-txheel, tan qat etootzaqil vet inuqul viyolbʼal quBʼaal Tiuxh tiʼ enimat u quBʼaal Jesuus, ech vete ixaon invaʼq xaol uvaʼ iqʼomal itxiqubʼal taʼn. Echetz aʼ ekʼutxh vet u bʼaʼnla txumbʼal, tan ex vet kʼaol imeʼal quBʼaal Tiuxh uvaʼ echatxh, eche u txiqubʼal. 
EPH.5.9	Aʼetz vet ivatzin u tatin quBʼaal Tiuxh sekʼatza, aʼe inqʼaa: Ayaʼlxh bʼaʼn sete laʼ ebʼana tiʼ jankʼal uvaʼ nik ebʼaneʼ. Atz aʼ laʼ ebʼan u jik. Atz aʼ laʼ ebʼan vinuqul. 
EPH.5.10	Atz aʼxh etxhabʼa jabʼiste uvaʼ nik chiibʼisan u quBʼaal Tiuxh. 
EPH.5.11	Pet jit ant ex laʼ bʼanon inqʼa yaabʼla txhaq txumbʼal uvaʼ yeʼxhkam invaʼq bʼaʼn laʼ taqʼa, inqʼa nik ibʼan inqʼa xaol, inqʼa at bʼen tu tokto, inqʼa yeʼ ootzaqin tetz quBʼaal Tiuxh. Tul yeʼ laʼ ebʼan vet inqʼa yaabʼla txhaq txumbʼal inqʼae. Pet aʼl laʼ etalt vinuqul te u xaol tiʼ u paʼv uvaʼ nik ibʼaneʼ. 
EPH.5.12	Tan tira chʼixvebʼal iyolox inqʼa yaabʼla txhaq txumbʼal sexoʼl uvaʼ muqel nik ibʼant inqʼa xaol, inqʼa yeʼ ootzaqin tetz quBʼaal Tiuxh. 
EPH.5.13	Pet bʼaʼn uvaʼ tira laʼ etal vinuqul te u xaol tiʼ u paʼv uvaʼ nik ibʼaneʼ. Tan jankʼalxh inqʼa yaabʼla txhaq txumbʼal uvaʼ muqel nik ibʼanaxeʼ, tan tetxhal kuxh laʼ eluʼl vatz qʼij saq, eche laʼ itxiqul vaʼq kam uvaʼ laʼ tzʼeqx tu tokto. Tan aʼxh u txiqubʼal nik kʼutxhun eluʼl kam invaʼq uvaʼ yeʼ naʼl tatineʼ. 
EPH.5.14	Xaʼtetze ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
EPH.5.14	—Uloq avaanima,
EPH.5.14	axh, uvaʼ kamnaʼq vet axh
EPH.5.14	vatz quBʼaal Tiuxh.
EPH.5.14	Tul lakpen el xoʼl inqʼa xaol,
EPH.5.14	inqʼa kamnaʼql
EPH.5.14	vatz quBʼaal Tiuxh.
EPH.5.14	Tan aʼ vet u Kriisto
EPH.5.14	toq itzʼeʼvsan axh,
EPH.5.14	tul toq itxiqu vavatineʼ,
EPH.5.14	—chich u yol.{*}
EPH.5.15	Echetz noqxh etil etibʼ tiʼ vetatineʼ, tul yeʼ laʼ paʼvin ex. Tul jit ech laʼ ebʼan, eche inqʼa xaol inqʼa yeʼ kuxh nik ibʼen yol s-te. Pet ech laʼ ebʼan, eche inqʼa xaol, inqʼa atxh itxumbʼal tiʼ tatineʼ. 
EPH.5.16	Echetz bʼanvaqxh u bʼaʼn loqʼxhte laʼ utxh ebʼant s-txheel, tan aʼ u yeʼbʼaʼn yakʼinaʼql ibʼanaxeʼ. 
EPH.5.17	Tul jit kuxh ex sotznaʼq kʼuul laʼ ebʼana. Pet aʼ etabʼi jabʼiste uvaʼ nik isaʼ quBʼaal Tiuxh, tul aʼxh ebʼane. 
EPH.5.18	Tul yeʼl ex laʼ qʼabʼan ex tiʼ tukʼal qʼuʼich taʼl uuva, tan kantxhaq vet uvaʼ laʼ ebʼan taʼn; atz yeʼl maqo ibʼ taʼn. Pet aʼl bʼaʼn uvaʼ tira aʼ viTiuxhil Tiuxh tira laʼ bʼanbʼen ex tiʼ ibʼanax u bʼaʼn. 
EPH.5.19	Tul bʼitzoqvaq ex: Bʼitzlevaq inqʼa Saalmo sevatzaq; atz bʼitzlevaq inqʼa bʼitz sevatzaq; atz bʼitzlevaq kam kuxh bʼitzil uvaʼ iqʼij quBʼaal Tiuxh laʼ ok s-tuchʼ. Tul oksavaq iqʼij quBʼaal Tiuxh tuchʼ inqʼa bʼitz laʼ tzaj tetaanima. 
EPH.5.20	Tul bʼenamen laʼ etaqʼ taʼntiuxh te Tiuxh, u quBʼaal, tiʼ jankʼal inqʼa bʼaʼnil uvaʼ qat ibʼan u quBʼaal JesuKriisto s-qiʼ. Tan aʼ u bʼije uvaʼ nik qunatxhkʼuula.
EPH.5.21	Tul nimavaq etibʼ sevatzaqil. Echetz laʼ ekʼutxhte uvaʼ nik eqeon vatz quBʼaal JesuKriisto. 
EPH.5.22	Tan jankʼal inqʼa ixoq, inqʼa at itzumel, tan laʼ toksa tibʼ jaqʼ ibʼekʼoʼm vitzumel, eche nik qoksat qibʼ jaqʼ vibʼekʼoʼm u quBʼaal JesuKriisto, oʼ inqʼa niman tetz. 
EPH.5.23	Tan aʼ u tzumela iqʼon iviʼ vatz u tixqel, eche tatin u quBʼaal JesuKriisto tiʼ tiqʼol iviʼ vatz inqʼa niman tetz. Tan ech tatin u quBʼaal JesuKriisto tiibʼa inqʼa niman tetz, eche tatin u quviʼ tiibʼa u qutxhiʼoʼl. Tul aʼ u quBʼaal JesuKriisto Chitol tetz inqʼa niman tetz. 
EPH.5.24	Echetz nik valte sete uvaʼ kamxh nik inimal u quBʼaal JesuKriisto taʼn inqʼa niman tetz, tul echatetzxh laʼ inimat inqʼa ixoq vitzumele tiʼ inqʼa kam s-kaqaayil.
EPH.5.25	Atz kʼuxh inqʼa tzumela, tan laʼ ikʼayi taanima tiʼ isaʼax u tixqel, eche ikʼayit quBʼaal JesuKriisto taanima tiʼ inqʼa niman tetz, tul tetxhal taqʼ tibʼ quBʼaal JesuKriisto kamoq s-tiʼ. 
EPH.5.26	Tul aʼ kʼaqel taʼn quBʼaal JesuKriisto ijetxhon ok inqʼa niman tetz s-kʼatza. Atz qat itxʼaj taanxelal inqʼa niman tetz tuchʼ aʼ uvaʼs qat itxhusux s-te inimal viyolbʼal quBʼaal Tiuxh.
EPH.5.27	Echetz qat ijetxhteʼle inqʼa niman tetz kʼatz inqʼa paʼv, tan aʼ nik ibʼan uvaʼ yeʼl vet inbʼeeq paʼv kʼatz inqʼa niman tetz, uvaʼs laʼ tul inpaqte. Echetz laʼ tulbʼe, eche vaʼq ixvaak uvaʼ nik itzʼaloneʼ. Tan litzʼkabʼxh vet u toksaʼm. Tul yeʼl vet inbʼeeq tzʼil s-tiʼ. Atz tira yeʼl bʼeeq imolen; atz tira yeʼl vet invaʼtoʼq kantxhaq s-tiʼ.
EPH.5.28	Echetz junun tzumela laʼ el taanima tiʼ u tixqel, eche nik tel taanima tiʼ vitxhiʼoʼl. Jaʼletz u tzumela uvaʼ nik tel taanima tiʼ u tixqel, tul eelaetze tuchʼ uvaʼ junt tij nik til tibʼ. 
EPH.5.29	Tan yeʼxhabʼil invaʼq laʼ tixva tibʼ s-junal, pet aʼl nik ikʼuulat tibʼ. Atz tij nik tilt tibʼ. Eche uvaʼ nik ibʼan u quBʼaal JesuKriisto te inqʼa niman tetz, tan tij nik tileʼ. 
EPH.5.30	Tan oʼ tetz u quBʼaal JesuKriisto. Tan ech qutxeyt qibʼ s-tuchʼ, eche itxeyt tibʼ u qutxhiʼoʼl s-vatzaq tuchʼ u qubʼaqil.
EPH.5.31	Echetz atxhvabʼalxhtuʼ uvaʼ ech laʼ ibʼan jatvaʼl inqʼa tzumelae te tixqel. Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
EPH.5.31	—Tul laʼ taqʼ ka u vinaq
EPH.5.31	vitxutx ibʼaal.
EPH.5.31	Tul laʼ ikʼul tibʼ u vinaq
EPH.5.31	tuchʼ u tixqel.
EPH.5.31	Tul vaʼl kuxh vet itxhiʼoʼl
EPH.5.31	tuchʼ u tixqel laʼ ibʼana,
EPH.5.31	—chich u yol.
EPH.5.32	Tul niimxh talax inqʼa yol inqʼa yaʼn nik taqʼ quBʼaal Tiuxh qootzaqi s-txheel. Tan jankʼalxh inqʼa yol uvaʼ nik val sete, tan aʼ nik val tiʼ tatin u quBʼaal JesuKriisto tuchʼ inqʼa niman tetz. 
EPH.5.33	Aʼetz inqʼa yol nik val sete, uvaʼ jununil ex inqʼa tzumela, atoqxh etaanima tiʼ vetixqel laʼ ebʼana, eche vetaanima setiʼ sejunal. Atz echat kuxh u ixoqe inpaqte, tan atoq tatin vitzumel s-vatz laʼ ibʼana.
EPH.6.1	Atz echat exe inqʼa kʼaola, atz inqʼa meʼala, nimavaq etxutx ebʼaal, tan aʼetz u txumbʼale uvaʼ jikxh vatz quBʼaal Tiuxh. 
EPH.6.2	Tan ech nik tal viyolbʼal quBʼaal Tiuxh uvaʼ tzʼibʼamal ka s-eche: —Oksa iqʼij atxutx abʼaal, —chich u yol. Tan aʼ u bʼaxa bʼekʼbʼale uvaʼ tal ka quBʼaal Tiuxh tiʼ etilt u bʼaʼnil tiʼ vinimaleʼ. 
EPH.6.3	Oqetz ech laʼ ebʼane, tul bʼaʼnetz laʼ elkaʼp ex. Tul niimxh qʼij saq laʼ etil vatz u txʼavaʼ.
EPH.6.4	Atz echat exe inqʼa bʼaala, yeʼ laʼ etulsa iviʼ inqʼa enitxaʼa. Pet laʼ echiansa s-te tiʼ imaqt tibʼ tiʼ ibʼanax inqʼa yeʼbʼaʼn. Atz laʼ etoksa t-bʼey tiʼ kam uvaʼ nik isaʼ quBʼaal Tiuxh.
EPH.6.5	Atz echat kuxh exe, inqʼa aqʼonvil, ex inqʼa loqʼel etok tiʼ aqʼon, nimavaq inqʼa bʼaal etaqʼon vatz txʼavaʼ. Tul at tatin u bʼaal etaqʼon sevatz laʼ ebʼana. Atz jikxh ex laʼ ebʼan tiʼ ibʼanax u aqʼon. Tul aʼ laʼ ebʼana uvaʼ, eche taqʼon quBʼaal JesuKriisto nik ebʼaneʼ laʼ enatxha. 
EPH.6.6	Tul jit yaʼn laʼ etaqʼonveʼ uvaʼ sebʼt etilix taʼn u bʼaal etaqʼon, tiʼ etxhokt toksal eqʼij. Pet aqʼonvoq kuxh ex, kʼuxh yeʼl ex nik etilix taʼn u bʼaal aqʼon. Tul aʼ laʼ etitzʼa uvaʼ, eche ex taqʼonvil quBʼaal JesuKriisto laʼ ebʼana. Tul tuchʼxh etaanima laʼ aqʼonvik ex. Atz aʼ ebʼan kam uvaʼ nik isaʼ quBʼaal Tiuxh. 
EPH.6.7	Tul ayaʼlxh ekʼuul laʼ aqʼonv ex. Tul jit kuxh vatz invaʼq vinaq laʼ ebʼanvat u aqʼon, pet vatz quBʼaal JesuKriisto. 
EPH.6.8	Tan etootzaqle uvaʼ, aʼ laʼ taqʼ quBʼaal Tiuxh itxʼaqaʼm junun inqʼa xaol tiʼ kam u bʼaʼn uvaʼ qat ibʼana, kʼuxh loqʼel tok tiʼ aqʼon, atz kʼuxh jit loqʼel tokeʼ.
EPH.6.9	Atz echat kuxh exe inqʼa bʼaal aqʼon, tan echat kuxh u bʼaʼnile laʼ ebʼan te inqʼa etaqʼonvil. Tanbʼavaq ixoʼvisal inqʼa etaqʼonvil. Ulsavaq sekʼuul uvaʼ at vaʼt eQʼesal tu amlikaʼ, aʼe u quBʼaal Tiuxh, uvaʼ at setiibʼa tuchʼ inqʼa etaqʼonvil. Tul yeʼl nim, atz yeʼl txhʼoj s-vatz.
EPH.6.10	Poro toq val kaʼt iyaʼebʼal vinyol sete. Aʼ nik vale uvaʼ taʼnxh etxhokvat lotxhbʼal kʼatz u quBʼaal Jesuus. Tan taʼnxh laʼ eleqvat etial kʼatz u nimla tiqleʼm u quBʼaal Jesuus. 
EPH.6.11	Pet kolvaq etibʼ vatz inqʼa yaabʼla txumbʼal nik itxhok Satanaas tiʼ ekuʼ tu paʼv. Tul nuq txakbʼavaq etibʼ tuchʼ u tiqleʼm quBʼaal Tiuxh. Ech ebʼan, eche laʼ ikolt tibʼ vaʼq sol tuchʼ toksataq txhʼitxhʼ tetz kolbʼal ibʼ s-tiʼ. 
EPH.6.12	Tan jit tuchʼ invaʼq xaol uvaʼ at itxhiʼoʼl ikaqal nik qubʼanvat txhʼaʼo. Pet aʼ nik qutxhʼaʼoivat qibʼ tuchʼ jankʼal inqʼa demoonio, inqʼa nik ipal t-inqʼa amlikaʼ. Tan aʼ inqʼa iqʼesale, inqʼa nik ibʼekʼon tiibʼa jatvatzul inqʼa iqʼesal at vatz u txʼavaʼ, inqʼa yeʼ ootzaqin tetz quBʼaal Tiuxh. Tan aʼ inqʼa iqʼesal demoonioe, inqʼa nik itxhaqtziin tiibʼa jankʼal inqʼa mam iqʼesal, tiibʼa jankʼal inqʼa iqʼon iviʼ, atz tiibʼa jankʼal inqʼa bʼekʼonal, inqʼa itzʼlel tintanul inqʼa yaʼbʼ s-txheel, inqʼa ataq bʼen titzʼabʼal tu tokto.
EPH.6.13	Echetz nik valte sete uvaʼ bʼanbʼevaq jankʼal inqʼa kam uvaʼ nik taqʼ quBʼaal Tiuxh sete tiʼ ekolt etibʼ t-inqʼa qʼij uvaʼs laʼ itxhokt Satanaas yaabʼla txumbʼal tiʼ ekuʼ t-paʼv. Echetz laʼ etxʼakt epale t-inqʼa itzaʼlal uvaʼ laʼ ul setiibʼa. Kʼuxhetz laʼxh pal ex t-inqʼa itzaʼlal, poro ant nuq txakloq ex kʼatz quBʼaal Tiuxh.
EPH.6.14	Echetz nik valte sete uvaʼ nuq txakloqxh ex tiʼ ekolt etibʼ vatz inqʼa itzaʼlal uvaʼ laʼ kʼaxbʼisan ex. Tul aʼxh laʼ enima vinuqul inqʼa bʼaʼnla txhaq yol tiʼ Jesuus, inqʼa tzajnaʼql kʼatz quBʼaal Tiuxh. Oqetz ech laʼ ebʼane, tul echetz nik ebʼane, eche ijekʼt sol xeʼ tuul tuchʼ u txhʼitxhʼ u kolbʼal xeʼ tuul.
EPH.6.14	Tul aʼxh laʼ ebʼan jabʼiste u jik nik tal viyolbʼal quBʼaal Tiuxh. Oqetz ech laʼ ebʼane, tul echetz nik ebʼane, eche toksat sol txhʼitxhʼ tziʼ taanima s-kolbʼal tibʼ.
EPH.6.15	Tul bʼanoq kuxh etutxh tiʼ ipaxsal inqʼa bʼaʼnla txhaq yol uvaʼ nik oksan bʼaʼnil xoʼl inqʼa xaol tuchʼ quBʼaal Tiuxh. Oqetz ech laʼ ebʼane, tul echetz nik ebʼane, eche nik ibʼan invaʼq sol uvaʼ txhabʼamal kuxh tok ixaʼp taʼn.
EPH.6.16	Tul ant kuxh kʼuqloq ekʼuul tiʼ u quBʼaal Jesuus tiʼ ekolt etibʼ vatz inqʼa yeʼbʼaʼn uvaʼ nik itxhok Satanaas setiʼ, tiʼ ekuʼ t-paʼv. Ech ekʼuqbʼat ekʼuul, eche nik ikʼuqbʼat invaʼq sol ikʼuul tiʼ u kolbʼal tibʼ uvaʼ atoʼk tiqʼabʼ. Tan aʼ u kolbʼal tibʼ invaʼq sol nik kolon vatz u xamal uvaʼ nik taqʼax tzaan s-tiʼ. Echetz aʼ vekʼuqbʼat ekʼuul tiʼ quBʼaal Jesuus laʼ kolon ex vatz vitxhokt Satanaas ekuʼ t-paʼv.
EPH.6.17	Tul tira kʼuqbʼavaq ekʼuul uvaʼ chitel vet ex taʼn u quBʼaal Jesuus, tan aʼetz uvaʼe, laʼ maqon itxhokt Satanaas txumbʼal setiʼ. Oqetz ech laʼ ebʼane, tul echetz nik ebʼane, eche nik ikolt sol iviʼ tuchʼ u txhʼitxhʼ u kolbʼal tibʼ.
EPH.6.17	Tul aʼ viyolbʼal quBʼaal Tiuxh uvaʼ nik tulsa viTiuxhil Tiuxh sekʼuul laʼ etxakunsa tiʼ ekolt etibʼ vatz Satanaas, eche itxakunsat sol viespaada.
EPH.6.18	Tul bʼenamen enatxht Tiuxh tuchʼ viTiuxhil. Tul nima vatzlen kuxh natxho Tiuxh laʼ ebʼana. Tul aʼ laʼ etal te quBʼaal Tiuxh kam uvaʼ laʼ tulsa viTiuxhil Tiuxh sekʼuul. Tul itzʼloq ex, atz bʼiitxhaqul tuul laʼ enatxht Tiuxh. Tul laʼ etoksa etibʼ vatz quBʼaal Tiuxh tiʼ ejaqt lotxhbʼal tiʼ jankʼal inqʼa niman tetz Jesuus, inqʼa chʼexel vet taʼn.
EPH.6.19	Atz laʼat enatxh Tiuxh s-viʼ. Tul Tiuxh laʼ bʼanon uvaʼ jikxh laʼ valt inqʼa yol uvaʼs laʼ inyoloneʼ. Atz yeʼl inxoʼval tiʼ vaqʼt ootzaqiloq inqʼa bʼaʼnla txhaq yol tiʼ Jesuus, inqʼa yaʼn nik taqʼ quBʼaal Tiuxh ootzaqiloq. 
EPH.6.20	Tiʼetz taqʼax ootzaqiloq inqʼa bʼaʼnla txhaq yol tiʼ Jesuus te inqʼa xaol, tul aʼ in ivatzil u quBʼaal Jesuus. Tiʼetz kuxh vaqʼt ootzaqiloq inqʼa bʼaʼnla txhaq yol s-tiʼ, tul il in qitzel in s-kadeena. Echetz natxhvaq Tiuxh s-viʼ, tiʼ uvaʼ yeʼl in laʼ xoʼv in tiʼ talax inqʼa bʼaʼnla txhaq yol tiʼ Jesuus. Tan aʼ uvaʼe, ikʼulel laʼ inbʼana.
EPH.6.21	Iletz Tiikiko nik intxhaq bʼen sexoʼl tiʼ bʼen taqʼt ootzaqiloq tel inqʼa yol sete, inqʼa nik palk in, atz kam inqʼa nik inbʼaneʼ. Tan niman tetz Jesuus Tiikiko, uvaʼ nik inchiibʼ s-tiʼ, atz uvaʼ kʼuqlebʼxh kʼuul tatin sinkʼatza tiʼ inlotxhox tiʼ ibʼanax u taqʼon quBʼaal Jesuus. 
EPH.6.22	Xaʼtetze nik intxhaq bʼen Tiikiko sexoʼl tiʼ etootzaqitaʼ kame uvaʼ nik qupalebʼe tzitza. Aʼetz Tiikiko bʼen kʼuqbʼan ekʼuul tuchʼ inqʼa yol.
EPH.6.23	Tul aʼ u Tiuxh, u quBʼaal, tuchʼ u quBʼaal JesuKriisto, laʼ aqʼon vibʼaʼnil tetaanima, ex inqʼa niman tetz. Atz aʼ laʼ bʼanon uvaʼ at etaanima setiʼ sevatzaq. Tul aʼat laʼ bʼanon uvaʼ laʼ ekʼuqbʼa ekʼuul s-tiʼ. 
EPH.6.24	Tul aʼ vibʼaʼnil quBʼaal Tiuxh laʼ atin sekʼatza, jankʼal ex inqʼa at etaanima tiʼ u quBʼaal JesuKriisto, uvaʼ yeʼl paqul laʼ eleʼl etaanima s-tiʼ.
PHP.1.1	In Paʼp. Inmol vibʼ tuchʼ Timoteeo, oʼ inqʼa taqʼonvil quBʼaal JesuKriisto.
PHP.1.1	Niketz qutzʼibʼa bʼen val u uʼ sete, ex inqʼa chʼexel vet ex taʼn quBʼaal Tiuxh, inqʼa tu tenam Filiipos. Atz nik qutzʼibʼa opoon sete, ex inqʼa nik iqʼon iviʼ xoʼl inqʼa niman tetz Jesuus; atz ex inqʼa kʼuulanal s-xoʼl.
PHP.1.2	Tul aʼ vibʼaʼnil Tiuxh, u quBʼaal, tuchʼ u quBʼaal JesuKriisto laʼ atin sekʼatza; tul aʼ laʼ motx aqʼon vibʼaʼnil tetaanima.
PHP.1.3	Txhaqpaqetz etul sinkʼuul, tul nik vaqʼ taʼntiuxh te vinBʼaal Tiuxh setiʼ. 
PHP.1.4	Atz txhaqpaq innatxht Tiuxh, tul nik inchiibʼ tiʼ tabʼil te quBʼaal Tiuxh uvaʼ laʼ ilotxh ex sekaqaayil. 
PHP.1.5	Atz nik inchiibʼeʼ, tan eela nik qupaxsat u bʼaʼnla txhaq yol tiʼ Jesuus setuchʼ. Tul ayaʼx tzaan exeʼt uvaʼs etabʼit inqʼa bʼaʼnla txhaq yol tiʼ Jesuus, tul antxh nik ebʼane s-txheel. 
PHP.1.6	Tan tira vootzaqle uvaʼ tetxhalxh toq oleʼvoq u quBʼaal JesuKriisto tiʼ itzoqpixsal u bʼaʼnla aqʼon uvaʼ xeʼtisamal tzaan taʼn setiʼ, tetxhal topoon u qʼij uvaʼs laʼ tul inpaqte.
PHP.1.7	Tul ikʼulelxhtuʼ uvaʼ nik inchiibʼ setiʼ sekaqaayil. Tan at ex t-vaanima. Tan nik innatxheʼ uvaʼ, eche ant ex inmol tiʼ ipaxsal inqʼa bʼaʼnla txhaq yol tuulbʼal uvaʼ at jaʼ in t-tzeʼ. Atz ant ex inmol nik innatxheʼ tuulbʼal uvaʼs yeʼ nik inkuyt tel iqʼij inqʼa bʼaʼnla txhaq yol vatz inqʼa nik itxhiʼaneʼ. Atz ant ex inmol nik innatxheʼ tiʼ vaqʼt ootzaqiloq vinuqul. Echetz ant ex inmol tiʼ ibʼanax u aqʼon uvaʼ qukʼul taʼn vibʼaʼnil quBʼaal Tiuxh. 
PHP.1.8	Tul tootzaql quBʼaal Tiuxh, atz antxh quBʼaal Tiuxh nik kʼutxhun, uvaʼ atxh vaanima setiʼ sekaqaayil. Tan ech uvaʼe nik taqʼ u quBʼaal JesuKriisto tu vaanima setiʼ.
PHP.1.9	Tul nikat injaq te quBʼaal Tiuxh uvaʼ laʼ taqʼ tel etxumbʼal, atz laʼ taqʼ tel etootzaqibʼal tiʼ kam laʼ motx ebʼana, tiʼ uvaʼ atxh etaanima setiʼ sevatzaq. 
PHP.1.10	Atz laʼat bʼen sete kam laʼ ebʼan tiʼ echʼij tiʼ viyolbʼal quBʼaal Tiuxh. Tul inuqulxh laʼ motx etala kam uvaʼ at tetaanima. Echetz yeʼ laʼ itxhej invaʼq kantxhaqla yole setiʼ tu qʼij uvaʼs laʼ tul u quBʼaal JesuKriisto inpaqte. 
PHP.1.11	Aʼetz ekʼutxh vatz inqʼa xaol inqʼa jikla txumbʼal uvaʼ nik ilotxh ex u quBʼaal JesuKriisto tiʼ ibʼanaxeʼ. Echetz ekʼutxht, eche viʼoq tzeʼ uvaʼ miʼlelxh ivatz. Tan laʼ til inqʼa xaol u bʼaʼnla txumbʼal sekʼatza, echetz laʼ toksat iqʼije u quBʼaal Tiuxh, atz laʼ taqʼ bʼen s-nim.
PHP.1.12	Jankʼal ex inmol s-niman tetz Jesuus, toqetz vaqʼ etootzaqi, kʼuxh mamala kuxh itzaʼlal nik palk in, aloq il inqʼa bʼaʼnla txhaq yol tiʼ Jesuus aʼl nik ipaxineʼ. 
PHP.1.13	Tul jitetz kuxh taʼne, pet aʼl mamala xaol ootzaqin tetz uvaʼ il in qitzel in s-kadeena tiʼ ipaxsal inqʼa bʼaʼnla txhaq yol tiʼ Jesuus. Tul jankʼalxh inqʼa sol, inqʼa molel tibʼ tu tatibʼal inqʼa xeen tetz u tatibʼal u mam iqʼesal, qat abʼin inqʼa bʼaʼnla txhaq yol tiʼ Jesuus. Tul mamala tel kuxh xaol, inqʼa at sinkʼatza, qat abʼin inqʼa bʼaʼnla txhaq yol tiʼ Jesuus.{*}
PHP.1.14	Aʼetz vet ibʼaʼnil vinqitzix jaʼ t-tzeʼ, tan mamala vet inqʼa niman tetz Jesuus yeʼlaq vet ixoʼval tiʼ ibʼant yaʼl tiʼ ipaxsat inqʼa bʼaʼnla txhaq yol uvaʼ tzajnaʼq xeʼ quBʼaal Tiuxh. Tan aʼl qat tiqʼot iyakʼil tiʼ ikʼuqbʼat ikʼuul tiʼ quBʼaal JesuKriisto.
PHP.1.15	Poro nuqxhtuʼ uvaʼ at xaol nik paxsan inqʼa bʼaʼnla txhaq yol tiʼ Jesuus; pet aloq tuchʼ etxha ibʼ sinkʼatza nik ibʼanvat. Tan aʼ nik itxhiʼan tiʼ kam uvaʼ nik inbʼaneʼ. Pet at xaol nik paxsan inqʼa bʼaʼnla txhaq yol tiʼ Jesuus, tuchʼ ayaʼl ikʼuul. Tul yeʼxhkam nik itxhiʼan s-viʼ. 
PHP.1.16	Pet inqʼa xaol, inqʼa nik saʼon in, inqʼa yeʼl txhiʼanchil t-taanima tiʼ ipaxsal inqʼa bʼaʼnla txhaq yol tiʼ Jesuus, tan tootzaqle uvaʼ quBʼaal Tiuxh chʼexon in, tiʼ yeʼ inkuyt teesal iqʼij inqʼa bʼaʼnla txhaq yol tiʼ Jesuus te inqʼa xaol tuulbʼal uvaʼs at jaʼ in t-tzeʼ. 
PHP.1.17	Pet at jolt xaol nik paxsan inqʼa bʼaʼnla txhaq yol tiʼ Jesuus, aloq tuchʼ etxha ibʼ sinkʼatza nik ibʼanvat. Tul bʼane uvaʼ tuchʼ koqxh taanima nik ibʼanvat, pet at vaʼt nik titzʼa s-tiʼ. Tan aʼaq kuxh nik motx titzʼa uvaʼ aʼl tel laʼ intxumun, tiʼ uvaʼ qitzel jaʼ in t-tzeʼ. 
PHP.1.18	Poro yeʼxhkam nik vitzʼa s-tiʼ, kʼuxh at xaol uvaʼ tuchʼ txhiʼanchil nik ipaxsavat inqʼa bʼaʼnla txhaq yol tiʼ Jesuus, atz kʼuxh tuchʼ taanima nik ipaxsavat. Pet taʼn kuxh loqʼ uvaʼ il inqʼa bʼaʼnla txhaq yol tiʼ Jesuus nik ipaxsaleʼ. Niketz inchiibʼ s-tiʼ. Tul toq tel kuxh chiibʼoq in. 
PHP.1.19	Tan vootzaqle uvaʼ tiʼ venatxht Tiuxh s-viʼ, atz tuchʼ vilotxht in viTiuxhil quBʼaal JesuKriisto, tul toq txhaqpoq el in tu tzeʼ. 
PHP.1.20	Poro aʼ nik insaʼeʼ uvaʼ yeʼxhabʼil laʼ xoʼvisan in tiʼ valt vinuqul inqʼa yol tiʼ quBʼaal JesuKriisto s-txheel, eche uvaʼ nikichxh inbʼaneʼ uvaʼ tuchʼxh ayaʼl inkʼuul. Tan yeʼ insaʼ uvaʼ chʼixvebʼal laʼ elkaʼp in, oq laʼ xoʼvisal in; pet tuchʼxh tial laʼ valvat. Tan aʼ nik intxʼebʼ uvaʼ laʼ oksal iqʼij u quBʼaal JesuKriisto tiʼ kam uvaʼ toq yaʼk in, kʼuxh tuulbʼal uvaʼ itzʼlel in, atz kʼuxh maʼt inkameʼ. 
PHP.1.21	Tan tuulbʼal uvaʼ itzʼlel in, tul aʼ u quBʼaal JesuKriisto laʼ voksa iqʼij tuchʼ u vatineʼ. Atz oqetz laʼ kam vet in, tul vaʼl nimla txʼak s-ve laʼ ibʼana. 
PHP.1.22	Oqetz toq itzʼatxhoq tel in tuchʼ vintxhiʼoʼl vatz u txʼavaʼ, tul bʼaʼnetz kuxh s-ve. Tan aʼl tel toq inbʼant u taqʼon quBʼaal Tiuxh. Echetz yeʼ vet vootzaqle jabʼiste uvaʼ bʼaʼn s-ve. 
PHP.1.23	Tan kaʼvaʼlen uvaʼ nik txeyon in. Tan nik insaʼeʼ uvaʼ laʼ el bʼen in tzitza vatz u txʼavaʼ, tul laʼ bʼen in atinoq kʼatz u quBʼaal JesuKriisto. Tul aʼletz tira bʼaʼn s-ve. 
PHP.1.24	Pet aloq aʼlat bʼaʼn sete uvaʼ yeʼl in laʼ el bʼen in tzitza vatz u txʼavaʼ. Tan nik tel kuxh isaʼon sete uvaʼ atoq tel in sexoʼl. 
PHP.1.25	Poro kʼuqlel inkʼuul uvaʼ toq atinoq tel in vatz txʼavaʼ. Tul toq atinoq tel in sexoʼl sekaqaayil. Echetz toq etilt tel ibʼaʼnil inqʼa bʼaʼnla txhaq yole tiʼ Jesuus uvaʼ nik qunima. Tul laʼ chiibʼ ex s-tiʼ. 
PHP.1.26	Tul laʼatetz etoksa tel iqʼij u quBʼaal JesuKriisto uvaʼs laʼ vaqʼbʼ sexoʼl inpaqte.
PHP.1.27	Pet aʼxh ebʼan yaʼl tiʼ tiqʼol vinuqul inqʼa bʼaʼnla txhaq yol tiʼ Jesuus uvaʼ ikʼulelxhtuʼ laʼ nimali. Tan kʼuxh laʼ aqʼbʼ in sexoʼl, atz kʼuxh yeʼle, pet taʼn kuxh nik insaʼeʼ laʼ vabʼi setiʼ uvaʼ txhabʼamal etxakeʼv tiʼ ebʼant vaʼl etitzʼabʼal, tul vaʼl eyol tiʼ yeʼ ekuyt tel iqʼij inqʼa bʼaʼnla txhaq yol tiʼ Jesuus, inqʼa nimamal vet qaʼn. 
PHP.1.28	Tul tira yeʼl ex laʼ xoʼv ex te inqʼa xaol, inqʼa nik maqon ex tiʼ inqʼa bʼaʼnla txhaq yol tiʼ Jesuus. Tan tzitzi nik motx ikʼutxhvat uvaʼ, aʼ vet u kʼaxkʼo kʼaqel taʼn. Pet ex, tan aʼ nik ekʼutxh veteʼ uvaʼ chitel vet ex vatz u kʼaxkʼo. Tan quBʼaal Tiuxh nik bʼanon. 
PHP.1.29	Tan u quBʼaal Tiuxh aqʼon vibʼaʼnil sete tiʼ ikuyux vepaʼv. Tan jit kuxh taʼn qat ibʼan quBʼaal Tiuxh venimat u quBʼaal JesuKriisto, pet qatat ikuy vepal titzaʼlal tiʼ inimaleʼ. 
PHP.1.30	Tul echat kuxh nik epale titzaʼlal taʼn inqʼa nitxhiʼan setiʼ, eche uvaʼ nikich etilt inpal titzaʼlal uvaʼs atich in sexoʼl. Tul ilate nik etabʼi paqte s-txheel uvaʼ il in nik in pal s-tuul inpaqte.
PHP.2.1	Echetz tiʼ qunimat u quBʼaal JesuKriisto, tul nik taqʼ tibʼ qutial. Atz, tiʼ uvaʼ at taanima u quBʼaal JesuKriisto s-qiʼ, tul nik ikʼuqbʼa qukʼuul. Atz, tiʼ uvaʼ at quyol tuchʼ viTiuxhil Tiuxh, atz tiʼ qunimat u quBʼaal JesuKriisto, tul at qaanima s-quvatzaq; atz nik toybʼa tibʼ quvatz s-quvatzaq.
PHP.2.2	Pet tiʼetz jankʼal inqʼa bʼaʼnil uvaʼ nik etil tiʼ inimal u quBʼaal JesuKriisto, tul bʼanvaq bʼaʼnil. Tul vaʼlxh eyol motx ebʼan sevatzaq. Echetz aʼlxh toq echiibʼisat u vaanima. Echetz toq ebʼan s-eche: Vaʼlxh etitzʼabʼal. Atz vaʼlxh etaanima sevatzaq. Atz vaʼlxh eyol sevatzaq. Tul vaʼl kuxh kʼaqoq etaʼn. 
PHP.2.3	Pet jit tuchʼ etxha ibʼ, atz jit tuchʼ oksa qʼij laʼ ebʼanvat kamxh invaʼq. Pet bʼanvaq, poro aʼ ex laʼ etiqʼo kuʼl etibʼ. Tul jununil ex, aʼ laʼ ebʼana uvaʼ, aʼ vemol at tatin sevatz; atz palnaʼq tatin seviʼ laʼ enatxha. 
PHP.2.4	Tul jit kuxh taʼn ex laʼ etitzʼa etibʼ tiʼ kam uvaʼ nik esaʼ sejunal. Pet laʼat etitzʼa kam nik isaʼ inqʼa emol.
PHP.2.5	Tul antxh ebʼan vitxumbʼal u quBʼaal JesuKriisto uvaʼ pal ikʼutxh ka vatz txʼavaʼ. 
PHP.2.6	Tan kʼuxh Tiuxh tatin u quBʼaal JesuKriisto, poro bʼane txeyich koq kuxh u nimla tatin taʼn, uvaʼ iqʼomich tzaan taʼn, eche u nimla tatin quBʼaal Tiuxh. 
PHP.2.7	Pet aʼl taqʼt ka quBʼaal JesuKriisto u nimla tatineʼ, atz u tatinich kʼatz quBʼaal Tiuxh. Tul taqʼ bʼen tibʼ s-vaʼl alam aanima. Tul tiqʼo kuʼl tibʼ tuchʼ vitxumbʼal s-vaʼl kʼuulanal. 
PHP.2.8	Tuulbʼaletz uvaʼ alam aanimaich veteʼ, tul tiqʼo kuʼl tibʼ. Tul tira nimal u quBʼaal Tiuxh taʼn, tetxhal topoon vatz u kamchil. Atz tetxhal ichʼixvisaleʼ, tan een ex kamk vet vatz kurus. 
PHP.2.9	Echetz s-tiʼile oksal vet iqʼij quBʼaal JesuKriisto taʼn quBʼaal Tiuxh viʼ inqʼa kam s-kaqaayil. Tul toksa vet quBʼaal Tiuxh vibʼij u tiqleʼm quBʼaal JesuKriisto uvaʼ palnaʼq vet tiibʼa jankʼal inqʼa ibʼij u tiqleʼm inqʼa iqʼesal. 
PHP.2.10	Echetz tiʼ u nimla tiqleʼm quBʼaal JesuKriisto, tul jankʼal inqʼa xaol s-kaqaayil laʼ qajeʼv vatz quBʼaal JesuKriisto tiʼ inatxhkʼuulaleʼ, atz jankʼal inqʼa t-amlikaʼ, atz jankʼal inqʼa vatz txʼavaʼ, atz jankʼal inqʼa jaqʼ u txʼavaʼ. 
PHP.2.11	Tul jankʼalxh inqʼa xaol uvaʼ at tuulbʼal u vatz txʼavaʼ laʼ alon uvaʼ taʼn u quBʼaal JesuKriisto iqʼesal tiibʼa s-kaqaayil. Echetz laʼ toksal iqʼije u quBʼaal Tiuxh.
PHP.2.12	Echetz nik valte sete, ex, uvaʼ nik inchiibʼ setiʼ, tan, tiʼ uvaʼ il inqʼa bʼaʼnla txhaq yol tiʼ Jesuus nimamal etaʼn, tul toq val sete uvaʼ aʼxh ebʼan yaʼl tiʼ ikʼutxhux viyolbʼal quBʼaal Tiuxh. Tan chitel vet ex s-txheel. Tul nimavaq u quBʼaal Tiuxh. Atz xoʼvataq epaʼvin s-vatz. Jitetz taʼn kuxh enimat tuulbʼal uvaʼs at in sexoʼl, pet aʼl tel enimataʼ, kʼuxh yeʼl vet in at in sexoʼl. 
PHP.2.13	Tan aʼ u quBʼaal Tiuxh, uvaʼ at vet tetaanima, laʼ aqʼon sete etatxhvat kam uvaʼ nik isaʼ quBʼaal Tiuxh. Tul aʼ laʼ aqʼon etial tiʼ ebʼantaʼ.
PHP.2.14	Poro kamxh invaʼq laʼ ebʼana, tul jit laʼ nal koq kuxh etal katxhaqla yol tiʼ ebʼantaʼ. Atz jit tuchʼ yojo ibʼ tuchʼ yol laʼ ebʼanvat. 
PHP.2.15	Pet nuqla jikxh vet ex kʼaol imeʼal quBʼaal Tiuxh laʼ ebʼana. Echetz yeʼ laʼ itxhej kantxhaqla yole setiʼ. Tul aʼ ekʼutxh vet inqʼa bʼaʼnla txhaq txumbʼal xoʼl inqʼa xaol, inqʼa bʼanolaq tetz yeʼbʼaʼn, inqʼa elnaʼq iviʼ t-bʼey. Tul echetz vet etatin xoʼl inqʼa xaol tiʼ ikʼutxhux vibʼey, eche txiqubʼal tu tokto, eche itxiqun txʼumil vatz amlikaʼ. 
PHP.2.16	Tul aʼxh txhabʼamoq inimal viyolbʼal quBʼaal Tiuxh etaʼn uvaʼ nik aqʼon qʼij esaq uvaʼ yeʼl iyaʼebʼal imotxebʼal. Oqetz laʼxh enima viyolbʼal quBʼaal Tiuxh, echetz laʼ inchiibʼe uvaʼs laʼ tul u quBʼaal JesuKriisto inpaqte. Tan laʼ inkʼul vaʼl intxʼaqaʼm tiʼ u vaqʼonv setiʼ, atz, tiʼ uvaʼ jit loqʼs koq kuxh qat ex inpaxsa inqʼa bʼaʼnla txhaq yol tiʼ Jesuus sexoʼl. 
PHP.2.17	Poro kʼuxh laʼ yatzʼax el in tiʼ venimat inqʼa bʼaʼnla txhaq yol tiʼ Jesuus, tan nik kuxh inchiibʼeʼ, atz nik kuxh intxuqʼtxun setiʼ sekaqaayil. Tul kʼuxh laʼ el vinkaqal, tan nik inchiibʼ s-tiʼ, eche vaʼl oya tetz taʼl uuva uvaʼ nik ipeqʼex ok vatz u natxhkʼuulabʼal. 
PHP.2.18	Tul echatetzxh motx echiibʼe, atz txuqʼtxunoqvaq ex, eche uvaʼ nik inchiibʼeʼ.
PHP.2.19	Oqetz quBʼaal Jesuus laʼ saʼon, tul nal kuxh laʼ intxhaq bʼen Timoteeo sexoʼl. Tul laʼ kʼuqeʼv inkʼuul uvaʼs laʼ ul talt Timoteeo s-ve kam yaʼel ex. 
PHP.2.20	Tan taʼnxh u lotxhol vetze uvaʼ sibʼxh taanima setiʼ, atz ayaʼlxh ikʼuul setiʼ. Tul yeʼxhabʼil vaʼtoq lotxhol nik ibʼan eela tuchʼ u taanima Timoteeo setiʼ. 
PHP.2.21	Tan jankʼalxh inqʼa nik lotxhon in, tan een kuxh taanima tiʼ itxhej kam uvaʼ nik isaʼon s-te. Pet jit aʼ een taanima tiʼ ibʼanax u taqʼon quBʼaal JesuKriisto. 
PHP.2.22	Tul etootzaqle uvaʼ jikxh itxumbʼal Timoteeo. Tan kʼuqlebʼxh kʼuul Timoteeo tiʼ inlotxhox tiʼ ipaxsal inqʼa bʼaʼnla txhaq yol tiʼ Jesuus. Tan ech nik ilotxht in, eche nik ilotxht invaʼq kʼaola ibʼaal. 
PHP.2.23	Echetz nik vitzʼat itxhaqax bʼen Timoteeoe sexoʼl. Pet toq nal vabʼi kam toq yaʼk in. 
PHP.2.24	Pet aloq nik inkʼuqbʼa inkʼuul tiʼ quBʼaal Jesuus uvaʼ yeʼ koqxh jatvaʼt qʼij s-txheel laʼ bʼen vil ex.
PHP.2.25	Poro tetxhal kuxh toq intxhaq bʼen Epafrodiito sexoʼl inpaqte, vinmol s-niman tetz Jesuus, atz vinmol s-aqʼonvil tzitza. Atz aʼe u qumol tiʼ qutxakbʼat qibʼ tiʼ vinuqul inqʼa bʼaʼnla txhaq yol tiʼ Jesuus. Atz aʼe u bʼanol etxhaq sinkʼatza. Tan aʼ uvaʼe, qat etxhaq tzaan siinxeʼ tiʼ ilotxht in tiʼ inqʼa nik isaʼon s-ve. 
PHP.2.26	Niketz intxhaq bʼen Epafrodiito sexoʼl, tan tzʼeʼyxh tiʼ etilix sekaqaayil. Tan nikich itxumun vet Epafrodiito, tiʼ uvaʼs etabʼitaʼ uvaʼ oybʼaliche. 
PHP.2.27	Poro nuqetzxhtuʼ. Tan tijxh u yaabʼil bʼanon Epafrodiito. Tan bʼiit kuxh kol kam taʼn u yaabʼil. Pet itxum quBʼaal Tiuxh ivatz Epafrodiito, tul yeʼ kami. Poro jitetz kuxh taʼn Epafrodiito itxum quBʼaal Tiuxh ivatz, pet ant in itxum quBʼaal Tiuxh invatz, tiʼ uvaʼ yeʼich laʼ nimx intxumun inpaqte. 
PHP.2.28	Niketz inbʼan yaʼl tiʼ intxhaqt bʼen Epafrodiito sexoʼl s-txheel. Tul laʼ chiibʼ ex, uvaʼs laʼ etilt taqʼbʼ sexoʼl inpaqte. Tul antetz vet in laʼ chiibʼ in, tul jit kuxh vet mam itzʼaʼm laʼ inbʼan vet s-tiʼ. 
PHP.2.29	Kʼulvaqetz taqʼbʼ Epafrodiito tuchʼ vibʼaʼnil u quBʼaal JesuKriisto, atz tuchʼ chiibʼichil. Tul atoq tatin Epafrodiito sevatz laʼ ebʼana. Atz atoqat tatin inqʼa niman tetz Jesuus sevatz, inqʼa echatxh itxumbʼal, eche Epafrodiito. 
PHP.2.30	Tan tiʼ ibʼanax u taqʼon quBʼaal JesuKriisto, tul kol kam Epafrodiito. Tan tira ikʼayi taanima tiʼ inlotxhoxeʼ. Tan ex txhaqon tzaan sinkʼatza sevatzil.
PHP.3.1	Echetz toq val jolt yol sete, ex inmol s-niman tetz Jesuus. Chiibʼoqvaq ex, tan at vet ok u quBʼaal Jesuus tetaanima. Tul yeʼl in nik ipal inkʼuul tiʼ itzʼibʼal bʼen inqʼa yol sete. Tan aʼ inqʼa yol inqʼae yeʼ laʼ kuyun ebʼen tu yeʼbʼaʼn.
PHP.3.2	Poro xeevaq etibʼ vatz inqʼa xaol, inqʼa bʼanolaq yeʼbʼaʼn, inqʼa nik alon uvaʼ, tetxhal laʼ juyil el vitxhiʼoʼl inqʼa niman tetz Jesuus. Tan aʼ kuxh isaʼ ekʼaxbʼisaleʼ. Tan echaqe txʼiʼ. 
PHP.3.3	Tan aʼ nik motx taleʼ uvaʼ tiʼ viqolpeʼl inbʼiil te vitxhiʼoʼl, tul itenametz vet quBʼaal Tiuxh. Yeʼletza. Tan aʼ, oʼe vitenam quBʼaal Tiuxh, tan tuchʼ vet viTiuxhil Tiuxh nik qunatxhkʼuulavat. Aʼetz vet qetxhlale uvaʼ, oʼ vet tetz quBʼaal Tiuxh. Xaʼtetze nik qoksa vet iqʼij u quBʼaal JesuKriisto. Pet jit aʼ kʼuqlel qukʼuul tiʼ iqolpeʼl inbʼiil te u qutxhiʼoʼl.
PHP.3.4	Kʼuxhetz kʼuqlelxh ikʼuul inqʼae tiʼ jankʼal inqʼa qejoʼm tiʼ inimal quBʼaal Tiuxh, tul echatetz kuxh ine. Tan tira pal iviʼ nikich inkʼuqbʼat inkʼuul tiʼ inimal inqʼa qejoʼm inqʼae, tiʼ inbʼant yaʼl tiʼ injetxhon ok kʼatz quBʼaal Tiuxh. Tan aʼ, in palnaʼqich in tiʼ inimal viʼ inqʼae. 
PHP.3.5	Tan qolox vet el inbʼiil te vintxhiʼoʼl uvaʼs tel vajxaqil qʼij valaleʼ. Tul in ixaʼnil Venjamiin, vikʼaol Israeel. Tul inxh evreeo, tij imam Israeel. Tul tij imam Israeel intxutx inbʼaal. Tul antxh iqʼomalich vaʼn kam uvaʼ nik inima inqʼa inmol s-tijaq imam Israeel, inqʼa evreeo, atz kam uvaʼ nik motx iyolbʼe. Tan inich fariseeo. Tul aʼ nikich innima kam uvaʼ nikich inima inqʼa fariseeo tiʼ inqʼa bʼekʼbʼal, inqʼa itzʼibʼa ka Moisees. 
PHP.3.6	Tul in yeʼlich laʼ kuyun teesal iqʼij inqʼa nikich inqejeʼ. Tan nikich inkʼaxbʼisa inqʼa niman tetz Jesuus. Tul tira qeichxh inqʼa bʼekʼoʼm vaʼn. Tan yeʼxhabʼil invaʼq laʼich txhej iyol tiʼ talt s-ve tiʼ inimal inqʼa bʼekʼbʼal, tan nikich innima s-kaqaayil.
PHP.3.7	Poro jankʼalxh inqʼa nikich inqejeʼ, atz inqʼa tira sibʼ laʼ taqʼa nikich valeʼ, tan tira yeʼxhkam vet itxaʼk s-ve. Pet aʼ vet een vaanima tiʼ ibʼanax kam uvaʼ nik tal u quBʼaal JesuKriisto. 
PHP.3.8	Tul ant kuxh nik inbʼan s-txheel. Tan tira yeʼxhkam nik taqʼ inqʼa qeich kuxh vaʼn. Tan tira yeʼ nibʼan eela tuchʼ uvaʼ vootzaq vet u quBʼaal JesuKriisto. Tan tira mamala bʼaʼnil nik taqʼ u quBʼaal JesuKriisto. Echetz, tiʼ uvaʼ, aʼ vet u quBʼaal JesuKriisto at vaanima s-tiʼ, tul yeʼl vet inbʼeeq atoʼk t-vitzʼabʼal inqʼae. Tan ech kuxh vete chʼis sinvatz, tiʼ uvaʼ qat vill vet vibʼaʼnil u quBʼaal JesuKriisto. 
PHP.3.9	Tul aʼ nik insaʼeʼ uvaʼ vaʼl kuxh vet in tuchʼ quBʼaal JesuKriisto laʼ ibʼana. Pet jit aʼ nik vitzʼa uvaʼ tuchʼ kam uvaʼ laʼ inbʼan tiʼ inimal u bʼekʼbʼal, tul kuyel vet vinpaʼv taʼn quBʼaal Tiuxh. Pet taʼnxh vinqejt u quBʼaal JesuKriisto laʼ bʼanon uvaʼ jit vet in aj paʼvom. Tan ech uvaʼe alel ka taʼn quBʼaal Tiuxh uvaʼ, tiʼ inkʼuqbʼat inkʼuul tiʼ quBʼaal JesuKriisto laʼ ikuyvat inqʼa inpaʼv. 
PHP.3.10	Tul aʼ insaʼ uvaʼ aʼl tel laʼ vootzaqit u quBʼaal JesuKriisto, atz laʼ vil u tiqleʼm quBʼaal Tiuxh sinkʼatza, eche uvaʼ itzʼeʼvsan u quBʼaal JesuKriisto. Tul aʼ insaʼ laʼ pal in t-inqʼa itzaʼlal uvaʼ palk quBʼaal JesuKriisto tiʼ inimal u quBʼaal Tiuxh. Tul aʼ insaʼ uvaʼ echatxh laʼ inpal tu kamchil, eche uvaʼ ibʼan u quBʼaal JesuKriisto. 
PHP.3.11	Tan aʼ nik intxʼebʼeʼ uvaʼ vaʼl qʼij laʼ itzʼeʼv in inpaqte kʼuxh maʼt inkameʼ. Tul aʼ quBʼaal Tiuxh ootzaqin tetz kam laʼ ibʼana.
PHP.3.12	Poro jit aʼ nik vale uvaʼ qat koq opoony vet in tiʼ ibʼanax jankʼal vibʼanoʼm u quBʼaal JesuKriisto, atz jankʼal u tatineʼ. Tul jit aʼ nik vale uvaʼ tzʼeqel vet inchʼij vatz quBʼaal JesuKriisto. Pet sebʼt kuxh in tiʼ taqʼax yaʼl, tetxhal intxhabʼat ibʼanax kam uvaʼ qat isaʼ in u quBʼaal Tiuxh s-tiʼ, tiʼ ibʼanax kam uvaʼ nik isaʼ quBʼaal JesuKriisto s-viʼ. Tan ech s-tiʼile qat isaʼvat in u quBʼaal JesuKriisto. 
PHP.3.13	Echetz nik valte, ex inmol s-niman tetz Jesuus, uvaʼ qat koq opoony vet in tiʼ ibʼanax s-kaqaayil. Pet aʼ nik inbʼane uvaʼ tira nik insotzsa vet el sinkʼuul jankʼal inqʼa palnaʼq vet kaj; tul tira aʼ nik inbʼanvat vet yaʼl tiʼ itxhabʼal kam uvaʼ yaʼn tuleʼ. 
PHP.3.14	Atz aʼ nik inbʼanvat vet yaʼl, tiʼ uvaʼ tetxhal vopoon tal uvaʼ kʼaqel vaʼn. Tul tetxhal bʼen inkʼult vintxʼaqaʼm uvaʼ altziimal vet s-ve taʼn quBʼaal Tiuxh. Aʼetz val u txʼaqaʼme uvaʼ altziimal vet te jatvaʼl inqʼa laʼ isaʼ tzaan quBʼaal Tiuxh s-kʼatza. Echetz laʼ inbʼene tu amlikaʼ kʼatz quBʼaal Tiuxh, tiʼ vinimal u quBʼaal JesuKriisto.
PHP.3.15	Echetz jatvaʼlxh oʼ, inqʼa txhabʼamalxh vet tiqʼol viyolbʼal quBʼaal Tiuxh qaʼn, tul vaʼl koqxh vet qitzʼabʼal. Pet oqetz vaʼten uvaʼ nik etitzʼa, tul antxh u quBʼaal Tiuxh laʼ aqʼon etootzaqibʼal tiʼ itxhabʼal tiqʼol viyolbʼal. 
PHP.3.16	Pet kʼuxhetz kamxh laʼ ul ikʼutxh tibʼ s-quxoʼl s-quvatzaq, tul ant kuxh u bʼaʼnla txumbʼal laʼ qukʼutxh s-quvatzaq. Tan ech uvaʼe qat qutxhabʼa, tul il oʼ uy oʼ tzitza taʼn.
PHP.3.17	Tul toq val sete, ex inqʼa niman tetz Jesuus, uvaʼ antxh ebʼan kam uvaʼ nik inbʼaneʼ. Atz aʼ vaq etil kam vibʼaʼnla bʼanoʼm jolt inqʼa qumol, inqʼa qutxhus tiʼ ibʼanax inqʼa bʼaʼnla txumbʼal. 
PHP.3.18	Poro nal laʼ motx ibʼen sete uvaʼ at in jolt inqʼa xaol nik motx tal tibʼ s-niman tetz Jesuus. Poro nik itxhoʼn s-te uvaʼ nik qal inqʼa yol tiʼ vikam quBʼaal JesuKriisto vatz kurus. Aloq jatpaqx kuxh val sete. Tul tira nik voqʼ, tiʼ uvaʼ ech nik ibʼanaxe. 
PHP.3.19	Jankʼaletz inqʼa xaol inqʼae, tan aʼ vet kʼaqel u tzʼeqxichil taʼn. Tan aʼ tira een kʼayimal taanima tiʼ inojsal inqʼa tuul viʼ uvaʼ, aʼ laʼ ikʼayivat taanima tiʼ quBʼaal JesuKriisto. Tul at inqʼa kam uvaʼ chʼixvebʼal nik motx ibʼaneʼ, poro bʼane nik koq motx ichʼixv s-te. Pet aʼl nik motx toksat iqʼij s-tiʼ. Tan aʼaq kuxh een taanima tiʼ ibʼanax inqʼa yeʼbʼaʼn uvaʼ nik ibʼan inqʼa xaol vatz txʼavaʼ, inqʼa yeʼ ootzaqin tetz quBʼaal Tiuxh.
PHP.3.20	Pet koq oʼ, tan een vet quʼal tu amlikaʼ, tal uvaʼ toq tzajk u Chitol qetz uvaʼ nik qutxʼebʼ tuleʼ; aʼe u quBʼaal JesuKriisto. 
PHP.3.21	Tan at tiqleʼm u quBʼaal JesuKriisto tiʼ ibʼekʼon tiibʼa jankʼal inqʼa kam vatz txʼavaʼ, tan tira at tiqʼabʼ jankʼal s-kaqaayil. Xaʼtetze at tiqleʼm tiʼ ijalpul u qutxhiʼoʼl uvaʼ chʼixvebʼal kuxhtuʼ. Tul tikʼ laʼ taqʼ vet vaʼt qutxhiʼoʼl, uvaʼ eela vet tuchʼ u tetz uvaʼ sibʼ vet tatineʼ.
PHP.4.1	Niketz val sete, ex inmol s-niman tetz Jesuus, ex, uvaʼ atxh vaanima setiʼ, nik insaʼeʼ uvaʼ nal koq bʼen vil evatz. Tan nik echiibʼisa in tiʼ venimat u quBʼaal Jesuus. Tiʼetz venimataʼ, tul bʼen inkʼul vaʼl intxʼaqaʼm tiʼ u vaqʼon sexoʼl, eche nik ikʼult invaʼq saatxhvil vikoroona. Echetz nuq txakbʼamoq etibʼ tiʼ inimal u quBʼaal Jesuus.
PHP.4.2	Tul nik injaq bʼaʼnil te ixoq Evoodia, atz te ixoq Siintike, uvaʼ yeʼ laʼ motx iyaj tibʼ s-vatzaq. Pet ibʼan eela iyol s-kaʼbʼil. Tan ootzaqimal vet quBʼaal JesuKriisto taʼn s-kaʼbʼil. 
PHP.4.3	Atz nik injaq bʼaʼnil see, axh, uvaʼ nikich lotxhon in, uvaʼ laʼ alotxh inqʼa ixoq inqʼae tiʼ ibʼantaq bʼaʼn inqʼa tatineʼ. Tan kʼuqlelxh inkʼuul seʼe. Tan tzum inbʼant yaʼl tuchʼ inqʼa ixoq inqʼae tiʼ ipaxsal inqʼa bʼaʼnla txhaq yol tiʼ Jesuus, antichetz Klemeente, atz antich jolt inqʼa lotxhol vetz. Tul ilaq vet ibʼij tzʼibʼamal tuul u uʼ tal uvaʼ tzʼibʼamal vet ibʼij inqʼa xaol, inqʼa at qʼij isaq uvaʼ yeʼl iyaʼebʼal imotxebʼal.
PHP.4.4	Echetz chiibʼoq ex bʼenamen, tan etootzaql vet u quBʼaal Tiuxh. Tul toq val sete inpaqte uvaʼ: ¡Chiibʼoq kuxh ex! 
PHP.4.5	Tul ayaʼlxh bʼaʼn sete laʼ ebʼan vatz inqʼa xaol s-kaqaayil. Tan naql kuxh vet u tulebʼal u quBʼaal Jesuus inpaqte. 
PHP.4.6	Echetz yeʼl ex laʼ kuxh el etaanima tiʼ invaʼq kam. Pet aʼl laʼ motx etal te quBʼaal Tiuxh kam inqʼa nik esaʼeʼ. Tul kʼuxh kamxh s-tiʼilil laʼ motx etabʼi te quBʼaal Tiuxh. Tul laʼ enatxh Tiuxh; tuchʼ ayaʼl ekʼuul tiʼ tabʼil s-te. Atz laʼ motx etaqʼ taʼntiuxh te quBʼaal Tiuxh. 
PHP.4.7	Echetz aʼ vibʼaʼnil u quBʼaal Tiuxh laʼ kolon vetaanima tuchʼ vetitzʼabʼal tiʼ etatin kʼatz u quBʼaal JesuKriisto, vibʼaʼnil uvaʼ tira sibʼxh talax viʼ kam uvaʼ nik etxʼebʼeʼ laʼ aqʼax sete.
PHP.4.8	Echetz toq val jolt yol sete, ex inmol s-niman tetz Jesuus, uvaʼ ayaʼl laʼ etitzʼa tiʼ vemol inqʼa s-eche: Ayaʼl laʼ etitzʼa vinuqul s-tiʼ; ayaʼl laʼ etitzʼa kam bʼaʼn nik ibʼaneʼ; ayaʼl laʼ etitzʼa u jik s-tiʼ; ayaʼl laʼ etitzʼa u bʼaʼn s-tiʼ; ayaʼl laʼ etitzʼa uvaʼ ayaʼlxh bʼaʼn s-te. Tul yeʼ laʼ etitzʼa teesal iqʼij. Atz ayaʼl laʼ etitzʼa u bʼaʼn uvaʼ at s-kʼatza. Atz ayaʼl laʼ etitzʼa jabʼiste uvaʼ laʼ ok iqʼij s-tiʼ. 
PHP.4.9	Aʼetz ebʼan jankʼalxh uvaʼ qat intxhus sete, inqʼa qat etxhabʼa sinkʼatza, inqʼa qat etabʼi valtaʼ, atz inqʼa qat etil inbʼantaʼ. Oqetz ech laʼ ebʼane, tul aʼetz u quBʼaal Tiuxh laʼ atin sekʼatza, u Aqʼol tetz bʼaʼnil sexoʼl.
PHP.4.10	Poro tira qat vaqʼ taʼntiuxh te quBʼaal Jesuus tiʼ u lotxhbʼal uvaʼ nik etaqʼ s-ve. Tul tira nik inchiibʼ s-tiʼ, tan il in qat etulsal in sekʼuul inpaqte tiʼ taqʼax tzaan lotxhbʼal vetz. Tul vootzaqle uvaʼ tzʼeʼyxh ex tiʼ inlotxhoxeʼ; pet aʼe tan, yeʼ nikich tutxheʼ. 
PHP.4.11	Niketz val u yol uvaʼe, poro jit aʼ nik vale uvaʼ in koq nik yaʼtan invaʼq kam. Pet ech kuxhte, tan chianaʼq vet vatin s-ve kʼuxh at kam vetz, atz kʼuxh yeʼxhkam. 
PHP.4.12	Tul vootzaqat vatineʼ, kʼuxh yeʼxh jankʼal ati, atz vootzaqat vatineʼ kʼuxh tira ati. Tan chianaʼq vet s-ve, kʼuxh kamxh laʼ palk in. Tan bʼaʼn kuxh s-ve, kʼuxh laʼ txʼaʼon in, atz kʼuxh yeʼ laʼ txʼaʼon in. Atz bʼaʼn kuxh s-ve, kʼuxh atxh kam vetz, atz kʼuxh yeʼxhkam. 
PHP.4.13	Echetz nik intxʼol inpal s-tuul, kʼuxh kamxh laʼ palk in, tan aʼ u quBʼaal JesuKriisto nik aqʼon intial tiʼ vatineʼ.
PHP.4.14	Pet aloq bʼaʼn qat ebʼan s-ve. Tan ant ex qat lotxhon in tuchʼ lotxhbʼal tiʼ vinpal t-inqʼa itzaʼlal.
PHP.4.15	Tul nik enatxheʼe, ex inqʼa aj Filiipos, uvaʼs inxeʼt tiʼ ipaxsal inqʼa bʼaʼnla txhaq yol tiʼ Jesuus tuulbʼal Masedoonia. Tan yeʼl joltoʼq niman tetz Jesuus, inqʼa t-Masedoonia, aqʼon puaq s-ve tiʼ inlotxhoxeʼ, pet taʼnxh ex, inqʼa aj Filiipos. 
PHP.4.16	Tul kaʼpaqt elotxh tzaan in tiʼ kam uvaʼ nikich isaʼon s-ve uvaʼs atich in tu tenam Tesaloonika. 
PHP.4.17	Poro jitetz kuxh aʼ nik intxhok uvaʼ laʼ etaqʼ lotxhbʼal vetz, pet aʼ nik intxhok setiʼ uvaʼ laʼ taqʼ quBʼaal Tiuxh ichʼexel sete tiʼ velotxht in.
PHP.4.18	Qat motx inkʼul inqʼa lotxhbʼal s-kaqaayil, inqʼa qat etaqʼ tzaan tiʼ Epafrodiito. Tul yeʼxhkam vaʼtoʼq nik inyaʼta. Tul at vet s-kaqaayil. Niketz ichiibʼ quBʼaal Tiuxh tiʼ ikʼulux u lotxhbʼal uvaʼ etaqʼ tzaan s-ve. Tan echat kuxh nik ichiibʼ quBʼaal Tiuxh tiʼ u lotxhbʼal, eche itzʼeʼsal ok vaʼq oya s-vatz uvaʼ oqxh itxʼumale. 
PHP.4.19	Aʼetz vet vinBʼaal Tiuxh laʼ aqʼon jankʼal uvaʼ laʼ saʼon sete tiʼ vetatineʼ. Tan yeʼl iyaʼebʼal u mam txʼijbʼal qʼij uvaʼ at xeʼ u quBʼaal Tiuxh tu nimal tatin tu amlikaʼ. Tul toq taqʼ sete tiʼ venimat u quBʼaal JesuKriisto.
PHP.4.20	Tul qoksa iqʼij u Tiuxh, u quBʼaal, s-txheel, atz tinjattanulxh yaʼbʼ uvaʼ bʼenaʼl kuxh ibʼen toq tuleʼ. Tul echxh laʼ ibʼane.
PHP.4.21	Tul nik vaqʼ bʼaʼnil ekʼuul, ex inqʼa niman tetz quBʼaal JesuKriisto sekaqaayil, ex inqʼa chʼexel ex taʼn quBʼaal Tiuxh. Tul nikat taqʼ inqʼa niman tetz Jesuus bʼaʼnil ekʼuul, inqʼa at sinkʼatza. 
PHP.4.22	Tul nikat taqʼ bʼen jolt inqʼa niman tetz Jesuus bʼaʼnil ekʼuul. Tul echat kuxh nik taqʼax bʼen bʼaʼnil ekʼuule taʼn jolt inqʼa niman tetz Jesuus, inqʼa nik taqʼonv t-totzotz u mam iqʼesal tu mam tenam Rooma.
PHP.4.23	Tul aʼ vibʼaʼnil u quBʼaal JesuKriisto laʼ atin tetaanima sekaqaayil.
PHP.4.23	Tul echxh laʼ ibʼane.
COL.1.1	In Paʼp, vaʼl te inqʼa iapoostol quBʼaal JesuKriisto, tan ech u titzʼabʼal quBʼaal Tiuxhe s-viʼ. Inmoletz vibʼ tuchʼ Timoteeo, u qumol s-niman tetz Jesuus.
COL.1.2	Niketz intzʼibʼa opoon val u uʼ sete, jankʼalxh ex inqʼa chʼexel ex taʼn quBʼaal Tiuxh, ex inqʼa kʼuqlebʼxh kʼuul etatin tiʼ inimal u quBʼaal JesuKriisto, ex inqʼa tu tenam Koloosas.
COL.1.2	Tul aʼ vibʼaʼnil Tiuxh, u quBʼaal, [tuchʼ u quBʼaal JesuKriisto] laʼ atin sexoʼl. Tul aʼ vibʼaʼnil laʼ atin tetaanima.
COL.1.3	Bʼenamenetz qunatxht Tiuxh setiʼ, tul nik qaqʼ taʼntiuxh te quBʼaal Tiuxh, viBʼaal u quBʼaal JesuKriisto. 
COL.1.4	Tan nik qabʼi uvaʼ qat eqejl vet u quBʼaal JesuKriisto. Atz nikat qabʼi uvaʼ at etaanima sevatzaq, jankʼal ex inqʼa niman tetz Jesuus. 
COL.1.5	Echetz uvaʼe nik motx ebʼane, tiʼ uvaʼ tan, il vet val u bʼaʼnil nik itxʼebʼon setiʼ tu amlikaʼ taʼn quBʼaal Tiuxh. Aʼetz u bʼaʼnile uvaʼ qat aqʼax etootzaqi uvaʼs qat talax inqʼa bʼaʼnla txhaq yol sete tiʼ quBʼaal JesuKriisto, inqʼa bʼaʼnla txhaq yol uvaʼ taʼnxhte vinuqul. 
COL.1.6	Aʼetz inqʼa bʼaʼnla txhaq yole uvaʼ qat alaxiy sexoʼl, atz uvaʼ ile nik ipaxin vet tuulbʼal u vatz txʼavaʼ s-kaqaayil. Tan il inqʼa xaol nik ichʼij kʼatz quBʼaal Tiuxh taʼn inqʼa bʼaʼnla txhaq yol, eche taqʼt viʼoq tzeʼ ivatz. Tul il ex nik ichʼij etatin taʼn inpaqte. Tul ayaʼx tzaan exeʼt tiʼ inimal s-bʼaʼnxhtuʼ uvaʼs etabʼitaʼ, atz etootzaqit vibʼaʼnil quBʼaal Tiuxh tiʼ vinimal vinuqul. 
COL.1.7	Aʼetz inqʼa bʼaʼnla txhaq yole tiʼ quBʼaal JesuKriisto uvaʼ etxhabʼa taʼn Epaafras, uvaʼ at qaanima s-tiʼ, atz uvaʼ kʼuqlebʼxh kʼuul tatin tiʼ ibʼanax u taqʼon quBʼaal JesuKriisto s-qukʼatza, Epaafras uvaʼ nik bʼanon evatzil tzitza. 
COL.1.8	Antetzxh vet Epaafras ul alon s-qe uvaʼ at etaanima setiʼ sevatzaq taʼn viTiuxhil Tiuxh.
COL.1.9	Ayaʼx tzaanetz vet quxeʼt tiʼ inatxhax Tiuxh setiʼ s-bʼenamen uvaʼs qabʼitaʼ uvaʼ at etaanima setiʼ sevatzaq. Tul nik qujaq te quBʼaal Tiuxh uvaʼ sibʼ etootzaqibʼal laʼ taqʼ tiʼ ibʼen inuqul sete kam nik isaʼ quBʼaal Tiuxh setiʼ. Atz sibʼ etxumbʼal laʼ taqʼa, atz laʼ taqʼ etootzaqibʼal tiʼ etootzaqit kam laʼ ebʼan tiʼ tiqʼol viyolbʼal quBʼaal Tiuxh. 
COL.1.10	Tul aalemal laʼ echʼij vet tiʼ ibʼanax kam uvaʼ nik isaʼ quBʼaal Tiuxh sete, uvaʼ ikʼulelxh laʼ etatin s-vatz. Tul jankʼal inqʼa bʼaʼnla bʼanoʼm laʼ motx ebʼana, laʼ chiibʼisan quBʼaal Tiuxh, eche taqʼt viʼoq tzeʼ ivatz. Echetz laʼ ichʼije vetxumbʼal tiʼ tootzaqil quBʼaal Tiuxh. 
COL.1.11	Atz laʼ txhej etial s-bʼaʼn taʼn viyakʼil u quBʼaal Tiuxh. Tan sibʼ tiqleʼm u quBʼaal Tiuxh tuchʼ u nimla tatineʼ. Echetz laʼ itxhej etiale, atz laʼ kuxh ekotxʼ evatz kʼuxh kamxh itzaʼlal laʼ palk ex. Tul laʼ kuxh chiibʼ ex tuulbʼal uvaʼs laʼ epal s-tuul. 
COL.1.12	Echetz laʼ echiibʼe tiʼ taqʼax taʼntiuxh te quBʼaal Tiuxh, tiʼ uvaʼ ant vet ex at etokebʼal tiʼ etatin tu amlikaʼ tal uvaʼ nik txiqunk tatin u quBʼaal Tiuxh tal uvaʼ toq atink inqʼa niman tetz Jesuus, inqʼa chʼexel veteʼ. 
COL.1.13	Tan quBʼaal Tiuxh qat eesan el oʼ tiqʼabʼ Satanaas, viqʼesal u mam tokto. Tul aʼ qat iqʼexsavat vet oʼ tiqʼabʼ quBʼaal JesuKriisto, viKʼaol quBʼaal Tiuxh, tiʼ ibʼant iqʼesalil tu qaanima, u quBʼaal JesuKriisto uvaʼ at taanima quBʼaal Tiuxh s-tiʼ. 
COL.1.14	Tan aʼ u quBʼaal JesuKriisto qat ul txhoon qeleʼl t-inqʼa paʼv [tuchʼ vikaqal.] Tul qat kuyp vet qupaʼv.
COL.1.15	Tul aʼetz u quBʼaal Jesuus nik kʼutxhun tatin u quBʼaal Tiuxh,
COL.1.15	uvaʼ yeʼxhabʼil invaʼq nik ilon.
COL.1.15	Tul aʼ u quBʼaal Jesuus iqʼesal tiibʼa
COL.1.15	jankʼal inqʼa viinqixsamal taʼn quBʼaal Tiuxh.
COL.1.16	Tan tiʼ u quBʼaal Jesuus iviinqixsavat quBʼaal Tiuxh
COL.1.16	inqʼa kam s-kaqaayil,
COL.1.16	jankʼal inqʼa t-amlikaʼ,
COL.1.16	tuchʼ inqʼa nik qil vatz u txʼavaʼ,
COL.1.16	atz jankʼalxh inqʼa yeʼ nik qileʼ,
COL.1.16	atz jankʼal inqʼa iqʼesal, inqʼa nik qileʼ,
COL.1.16	atz jankʼal inqʼa at tu kaqiqʼ, atz inqʼa iqʼon iviʼ,
COL.1.16	atz kʼuxh inqʼa aanxel.
COL.1.16	Tan oksabʼ tetz iqʼij quBʼaal Tiuxh siviinqixsataʼ.
COL.1.17	Tan atxh u quBʼaal Jesuus
COL.1.17	uvaʼs yeʼxnaqich viinqixsamal
COL.1.17	inqʼa kam s-kaqaayil.
COL.1.17	Tan tiʼ u quBʼaal Jesuus,
COL.1.17	tul il inqʼa kam nik tatineʼ
COL.1.18	Tul antetzxh u quBʼaal Jesuus
COL.1.18	nik ibʼekʼon s-quxoʼl,
COL.1.18	oʼ inqʼa niman tetz.
COL.1.18	Tan ech tatin u quBʼaal Jesuus
COL.1.18	s-qiibʼa, eche ibʼekʼon u quviʼ tiibʼa u qutxhiʼoʼl.
COL.1.18	Tul antxh u quBʼaal Jesuus iqʼon bʼey tiʼ u itzʼeʼvchil
COL.1.18	kʼuxh maʼtich ikam veteʼ.
COL.1.18	Echetz aʼ u quBʼaal Jesuus iqʼesal viʼ inqʼa kam s-kaqaayil.
COL.1.19	Tan quBʼaal Tiuxh saʼon
COL.1.19	uvaʼ, aʼ u quBʼaal Jesuus ul kʼutxhun ka vatz u txʼavaʼ
COL.1.19	jankʼal u tatin u quBʼaal Tiuxh.
COL.1.20	Echetz quBʼaal Tiuxh qat bʼanon
COL.1.20	uvaʼ, aʼ vet u quBʼaal Jesuus qat aqʼon tokebʼal
COL.1.20	inqʼa kam s-kaqaayil tiʼ tok vatz u quBʼaal Tiuxh,
COL.1.20	kʼuxh inqʼa at vatz txʼavaʼ,
COL.1.20	atz kʼuxh inqʼa at tu amlikaʼ.
COL.1.20	Tan aʼ u quBʼaal Jesuus qat oksan bʼaʼnil
COL.1.20	s-xoʼl tuchʼ quBʼaal Tiuxh,
COL.1.20	tiʼ uvaʼ qat ul taqʼ tibʼ kamoq,
COL.1.20	atz qat el vikaqal s-qiʼ vatz u kurus.
COL.1.21	Tan yeʼlich etokebʼale tiʼ etok vatz quBʼaal Tiuxh. Tan atich kuxh exoʼl tuchʼ quBʼaal Tiuxh. Atz txhiʼanyich kuxh ex tetitzʼabʼal tiʼ quBʼaal Tiuxh. Tan aʼ kuxh u yeʼbʼaʼn nikich motx ebʼaneʼ. Pet s-txheel, tan ant vet ex at etokebʼal tiʼ etok vatz quBʼaal Tiuxh, tan at vet bʼaʼnil sexoʼl tuchʼ quBʼaal Tiuxh. 
COL.1.22	Qatetz kʼaxbʼ vitxhiʼoʼl u quBʼaal JesuKriisto setiʼ, atz qat ul taqʼ tibʼ kamoq, tiʼ uvaʼ yeʼl vet invaʼtoʼq yeʼbʼaʼn setiʼ vatz quBʼaal Tiuxh. Atz yeʼl vet invaʼtoʼq kantxhaqla yol laʼ txhej setiʼ s-vatz. Tan tetxhal laʼ bʼen toksat ok ex quBʼaal JesuKriisto vatz u quBʼaal Tiuxh uvaʼs laʼ taqʼt kuʼ u quBʼaal Tiuxh yol tinuqul. 
COL.1.23	Poro aʼxh isaʼ uvaʼ nuq txakloqxh ex tiʼ inimal u quBʼaal JesuKriisto, atz txhabʼamoqxh ekʼuqbʼat ekʼuul s-tiʼ. Tul yeʼ laʼ el ka ex tiʼ itxʼebʼex inqʼa bʼaʼnil uvaʼ alel vet sete uvaʼs etabʼit inqʼa bʼaʼnla txhaq yol tiʼ quBʼaal JesuKriisto. Tul iletz inqʼa bʼaʼnla txhaq yol tiʼ quBʼaal JesuKriisto nik ipaxsal vatz u txʼavaʼ s-kaqaayil. Aʼe inqʼa bʼaʼnla txhaq yol uvaʼ qat toksa in quBʼaal JesuKriisto tiʼ ipaxsaleʼ.
COL.1.24	Poro niketz inchiibʼeʼ kʼuxh il in nik inpal titzaʼlal, atz il in bʼeeno nik ikʼaxbʼ vintxhiʼoʼl tu tzeʼ tiʼ talax viyolbʼal quBʼaal Tiuxh sexoʼl. Tul iletz in nik intxʼol inpal t-inqʼa itzaʼlal, tan oq ech uvaʼe nik isaʼ u quBʼaal Tiuxh s-viʼ. Tul echatxh uvaʼe ipal u quBʼaal JesuKriisto t-inqʼa itzaʼlal tiʼ inqʼa niman tetz, inqʼa ech vet tok kʼatz quBʼaal JesuKriisto, eche tok qutxhiʼoʼl kʼatz quviʼ. Tul echatetzxh uvaʼe nik inpal t-inqʼa itzaʼlal. 
COL.1.25	Echetz s-tiʼile qat toksa in quBʼaal Tiuxh tiʼ ipaxsal inqʼa bʼaʼnla txhaq yol sexoʼl, ex inqʼa niman tetz Jesuus t-junun tenam. Tan aʼ u quBʼaal Tiuxh qat saʼon s-viʼ uvaʼ, tetxhal laʼ val vinuqul jankʼal viyolbʼal quBʼaal Tiuxh sexoʼl, 
COL.1.26	inqʼa yeʼ aqʼax ootzaqiloq s-naʼya, jatqʼix ixeʼt tzaan jattanx inqʼa yaʼbʼ uvaʼ pay ka. Pet ech koq vet s-txheel, tan ile qat qootzaqil vet taʼn quBʼaal Tiuxh, oʼ inqʼa niman tetz Jesuus. 
COL.1.27	Tan quBʼaal Tiuxh qat saʼon uvaʼ laʼ tootzaqi inqʼa jit tij imam Israeel, inqʼa bʼaʼnla txhaq yol, inqʼa yeʼich ootzaqimal. Tul laʼ motx etil imam bʼaʼnil u tatin u quBʼaal JesuKriisto tetaanima. Aʼetz vibʼaʼnile uvaʼ ile txʼebʼoʼmy vet setiʼ uvaʼ toq taqʼ quBʼaal Tiuxh sete tu nimla tatin tu amlikaʼ.
COL.1.28	Tan aʼ nik qupaxsavat inqʼa bʼaʼnla txhaq yol sexoʼl, ex inqʼa jit tij imam Israeel. Tul aʼ inqʼa bʼaʼnla txhaq yol nik qutxakunsa tiʼ imaqax jankʼal inqʼa xaol tiʼ yeʼ ibʼanax u yeʼbʼaʼn. Atz nik qutxakunsa tiʼ itxhusux jankʼal inqʼa xaol tiʼ jankʼal inqʼa txumbʼal tiʼ quBʼaal JesuKriisto, tiʼ uvaʼ laʼ itxhabʼa inqʼa xaol s-kaqaayil tiqʼol viyolbʼal quBʼaal Tiuxh s-bʼaʼn, tetxhal laʼ opoon inqʼa xaol s-kaqaayil vatz quBʼaal JesuKriisto. 
COL.1.29	Echetz tiʼ uvaʼ laʼ itxhabʼa inqʼa xaol tiqʼol viyolbʼal quBʼaal Tiuxh s-bʼaʼn, nik vaqʼvat yaʼl. Tan tira nik inkʼayi vibʼ taʼn viyakʼil quBʼaal JesuKriisto uvaʼ at sinkʼatza, atz aʼ vet uvaʼe, nik lotxhon in tuchʼ jankʼal viyakʼil.
COL.2.1	Niketz insaʼeʼ laʼ etootzaqi uvaʼ il in tira nik vaqʼ yaʼl setiʼ, atz tiʼ jolt inqʼa niman tetz Jesuus, inqʼa tu tenam Laodiseea, atz tiʼ jankʼal inqʼa xaol, inqʼa yeʼxxh paqxoʼq tileʼt tibʼ invatz s-tuchʼ. 
COL.2.2	Iletz in nik vaqʼ yaʼl, tiʼ uvaʼ laʼ txhej etial, atz, tiʼ uvaʼ vaʼlxh eyol laʼ ebʼana, tul at etaanima setiʼ sevatzaq. Tul ilat in nik vaqʼ yaʼl tiʼ vetootzaqit s-bʼaʼn jankʼal uvaʼ laʼ ekʼul tiʼ tootzaqil u quBʼaal Tiuxh, atz, tiʼ uvaʼ laʼ etootzaqi jankʼal inqʼa nik taqʼ ootzaqiloq tiʼ kam uvaʼ qat ibʼan u quBʼaal JesuKriisto setiʼ, inqʼa kam inqʼa yaʼn nik taqʼ vet quBʼaal Tiuxh ootzaqiloq s-txheel, aʼe inqʼa yol tiʼ u quBʼaal JesuKriisto. 
COL.2.3	Tan aʼ u quBʼaal Tiuxh, atz u quBʼaal JesuKriisto aj etz inqʼa mam bʼaʼnil, atz aj etz inqʼa ootzaqibʼal, atz aj etz inqʼa txumbʼal.
COL.2.4	Echetz nik valt opoone u yol sete, tiʼ uvaʼ yeʼxhabʼil laʼ bʼokʼtziin ex tuchʼ invaʼtoʼq yol tiʼ eteesal t-bʼey. 
COL.2.5	Kʼuxhetz yeʼl in een in sexoʼl nik etileʼ, poro eche een in sexoʼl. Tan eenxh vitzʼabʼal setiʼ. Tul nik inchiibʼ, tiʼ uvaʼ nik vabʼi uvaʼ jikxh etatin sevatzaq tiʼ tiqʼol viyolbʼal quBʼaal JesuKriisto. Tul nuq txaklelxh etatin tiʼ vekʼuqbʼat ekʼuul s-tiʼ.
COL.2.6	Poro kametzxh uvaʼ qat ebʼan tiʼ eqejt JesuKriisto seBʼaal s-bʼaxa, tul antetzxh uvaʼe ebʼan tiʼ inimaleʼ. 
COL.2.7	Atz txhabʼamoq vet etatin s-kʼatza uvaʼs etok s-niman tetz. Tul aʼl tel echʼij kʼatz u quBʼaal Jesuus. Tul nuq txakloq ex tiʼ inimal inqʼa bʼaʼnla txhaq yol, atz aʼxh iqʼomoq vet etaʼn kam uvaʼ txhusel vet ex s-tiʼ. Tul aʼl etaqʼt vet mamala taʼntiuxh te quBʼaal Tiuxh.
COL.2.8	Tul noqxh etil etibʼ, tul yeʼxhabʼil invaʼq laʼ eesan ex t-bʼey tuchʼ uqʼeʼybʼal uvaʼ yiqxh titzʼabʼal kuxh invaʼq xaol, atz tuchʼ uqʼeʼybʼal uvaʼ telabʼal kuxh ibʼokʼtziil xaol s-tuchʼ, tul yeʼxhkam laʼ taqʼa. Tan aʼaq kuxh iqʼomal taʼn inqʼa vatz txʼavaʼilla txumbʼal tetz inqʼa xaol, inqʼa yeʼ ootzaqimal quBʼaal Tiuxh taʼn. Tul aʼ yeʼ nik motx iqej inqʼa bʼaʼnla txhaq yol tiʼ u quBʼaal JesuKriisto.
COL.2.9	Tan aʼ u quBʼaal JesuKriisto, uvaʼ bʼen s-alam aanima, ul kʼutxhun vatz txʼavaʼ jankʼal u tatin u quBʼaal Tiuxh. 
COL.2.10	Echetz yeʼxhkam vet vaʼtoʼq txhusbʼal nik isaʼon sete, oq aʼ vet u quBʼaal JesuKriisto nik bʼanon iqʼesalil tetaanima. Tul taʼn kuxh quBʼaal JesuKriisto iqʼesal tiibʼa jankʼalxh inqʼa iqʼesal, atz jankʼalxh inqʼa bʼekʼonal. 
COL.2.11	Tul tiʼetz vet uvaʼ, ex vet niman tetz Jesuus, qat jalpik vetxumbʼal uvaʼ iqʼomichxh etaʼn setalaleʼ. Tan ech vete qolel qat teleʼl inqʼa yaabʼla txumbʼal sekʼatza. Aloq jit invaʼq vinaq qat bʼanon, pet quBʼaal Tiuxh qat jalpun ex. Echetz jit tiʼ inimal u bʼekʼbʼal tiʼ iqolpeʼl inbʼeeq te vetxhiʼoʼl qat jalpik vetxumbʼal, pet aʼ u quBʼaal JesuKriisto qat chiton ex t-inqʼa epaʼv. 
COL.2.12	Tan aʼ u quBʼaal JesuKriisto qat jalpun venaʼyla txumbʼal uvaʼ iqʼomich etaʼn. Tan ech qat ikaj ka venaʼyla txumbʼal, eche imuqtxʼ invaʼq kamnaʼq jaqʼ txʼavaʼ. Tan ech u yol nik qale uvaʼs nik qukuʼ xeʼ aʼ uvaʼ qat kaay vet ka u naʼyla txumbʼal uvaʼ atich s-qukʼatza. Echetz uvaʼe qat ibʼan quBʼaal Tiuxh, tan nik ekʼuqbʼa ekʼuul tiʼ viyakʼil uvaʼ at sekʼatza. Echatetz kuxh qat ekʼulte vaʼt u akʼla txumbʼal tiʼ eqejt viyakʼil quBʼaal Tiuxh. Tan antxh viyakʼil quBʼaal Tiuxhe ibʼanbʼe tiʼ titzʼeʼvsal u quBʼaal JesuKriisto kʼuxh maʼtich ikam veteʼ. Tan echat u yole nik qaleʼ uvaʼs qat qujaʼ vet ul xeʼ aʼ uvaʼ qat qukʼull vet u akʼla txumbʼal.
COL.2.13	Tan tira kamnaʼqich ex vatz quBʼaal Tiuxh taʼn inqʼa epaʼv. Tan yeʼl vetxumbʼal jalpinaʼqiche. Tan yeʼ nikich ekʼutxheʼ oq uvaʼ qolelich el inbʼeeq te vetxhiʼoʼl. Pet tiʼetz vet eqejt u quBʼaal JesuKriisto, tul qat ikuy vet quBʼaal Tiuxh jankʼal inqʼa epaʼv. Tul qat taqʼ vet qʼij esaq yeʼl iyaʼebʼal imotxebʼal. 
COL.2.14	Tan quBʼaal Tiuxh qat yaʼsan inqʼa kʼaxbʼichil uvaʼ atich vet tzaan s-qiʼ, eche teesal iqʼij invaʼq xotxhoʼm uvaʼ tzʼibʼamal vet taʼn u aqʼol kuʼ yol tinuqul. Tan aʼ u yol tetz kʼaxbʼichil yeʼ nikich aqʼon ikʼul tibʼ quyol tuchʼ quBʼaal Tiuxh. Pet aʼetz vet vikamebʼal u quBʼaal JesuKriisto qat txhoon vet u yol uvaʼ atich vet kuʼ tinuqul s-qiʼ, eche ilaavuxhil vet ka invaʼq uʼ vatz kurus uvaʼ tzʼibʼamal inqʼa paʼv s-tuul qat ibʼana. 
COL.2.15	Echetz tiʼ u taqʼax jaʼ quBʼaal JesuKriisto vatz u kurus, tul qat teesavat quBʼaal Tiuxh iqʼij inqʼa yaabʼla txhaq iqʼesal, atz tuchʼ inqʼa yaabʼla txhaq bʼekʼonal. Tul qat ichʼixvisa vatz xaol s-kaqaayil. Tul qat ikʼutxha uvaʼ, aʼ qat oleʼv tiʼ tel iqʼij inqʼa iqʼesal, eche vaʼq qʼesal sol uvaʼ nik ikʼutxh vet inqʼa pereexho vatz tenam.
COL.2.16	Echetz yeʼxhabʼil vet invaʼq laʼ alon yol sete tiʼ kam laʼ etulbʼe inimal u quBʼaal Tiuxh, eche uvaʼ nik inima inqʼa tij imam Israeel, eche tiʼ kam uvaʼ laʼ etetxhbʼu, atz tiʼ kam uvaʼ laʼ etukʼa; atz tiʼ kam nimla qʼij laʼ enima, atz tiʼ ijaʼul ichʼ, atz tiʼ xeem qʼij saavado. 
COL.2.17	Tan jankʼalxh inqʼa qejoʼm inqʼae, tan qat pay vet ka vinimaleʼ. Tan aʼ Kriisto qat ul tzoqpixsan. Tan aʼ nik ibʼan eela inqʼa qejoʼm inqʼae tuchʼ eche invaʼq cheonal. Tan aʼ kuxh nik ibʼaxabʼsa el u cheonal u tul Kriisto. Tan aʼetz Kriistoe u aj cheonal.
COL.2.18	Echetz yeʼxhabʼil invaʼq laʼ eesan ex t-bʼey tiʼ etel ka tiʼ vinuqul. Tan avoqe yeʼ laʼ ekʼul vetxʼaqaʼm tiʼ etel ka tiʼ vinuqul. Tan aʼ nik motx tal inqʼa xaol inqʼae, uvaʼ laʼ motx etiqʼo kuʼl etibʼ tiʼ enatxhkʼuulat inqʼa aanxel, eche uvaʼ nik motx ibʼaneʼ. Poro yiqxh aʼ nik motx txhulin inqʼa yol inqʼae t-titzʼabʼal. Tan tira mam oksa qʼijil nik motx ibʼan s-tuchʼ. 
COL.2.19	Tul jit aʼ nik motx inima kam inqʼa iyol quBʼaal JesuKriisto. Tan aʼ u quBʼaal JesuKriisto nik chʼijsan inqʼa niman tetz, tiʼ uvaʼ laʼ elaʼp tibʼaʼnil, eche uvaʼ nik isaʼ quBʼaal Tiuxh. Tan echatxh, eche u qutxhiʼoʼl uvaʼ tibʼaʼnil nik chʼijk s-kaqaayil. Tul ikʼulelxhtuʼ tal uvaʼ txeyelaq tibʼ inqʼa kʼulbʼalaq tibʼ qubʼaqil s-bʼaʼn tuchʼ u quviʼ.
COL.2.20	Tiʼetz uvaʼ qat enima inqʼa bʼaʼnla txhaq yol tiʼ u quBʼaal JesuKriisto, tul yeʼ laʼ enima vet inqʼa txhusbʼal uvaʼ elnaʼq vet iqʼij. Tan tiʼ venimat quBʼaal JesuKriisto, tul eche kamchil qat ebʼan vatz inqʼa qejoʼm inqʼae. ¡Echetz kam s-tiʼil ant etok bʼen tiʼ inqʼa qejoʼm, inqʼa elnaʼq vet iqʼij! 
COL.2.21	Jankʼal eche uvaʼ nik talax sete: —Yeʼ ekan uvaʼe. Atz yeʼ etetxhbʼu uvaʼe. Atz jitoq laʼ ebʼanbʼe uvaʼe, —chichaq eʼl ex. 
COL.2.22	Jankʼaletzxh inqʼa ibʼekʼoʼm, atz inqʼa itxhusuʼm kuxh xaol, tan ayaʼletz inqʼae elnaʼq vet iqʼij, atz yeʼxhkam vet itxaʼk. 
COL.2.23	Tan jankʼalxh inqʼae, tan eche inatxhkʼuulal Tiuxh tilixeʼ. Tan vaʼl nuqla txumbʼal s-vatz tiʼ inatxhkʼuulal Tiuxh. Tan nik motx tiqʼo kuʼl tibʼ inqʼa xaol taʼn u txumbʼal uvaʼe u tilixeʼ; tul nik motx ikʼaxbʼisa vitxhiʼoʼl. Poro yeʼl invaʼq inqʼa txumbʼal inqʼae nik toleʼv tiʼ imaqax vitxhiʼoʼl inqʼa xaol tiʼ tatxhval ibʼanax inqʼa paʼv.
COL.3.1	Tiʼetz uvaʼ qat eqej u quBʼaal JesuKriisto, tul itzʼlel vet ex vatz u quBʼaal Tiuxh. Tiʼetz u titzʼeʼv u quBʼaal JesuKriisto inpaqte, tul xaʼte at vet etokebʼal tiʼ etitzʼeʼv kʼatz quBʼaal Tiuxh. Echetz aʼ okk bʼen ex tiʼ inimal inqʼa bʼaʼnla txhaq yol uvaʼ tzajnaʼql kʼatz quBʼaal Tiuxh tu amlikaʼ. Jitetz kuxh taʼne, pet aʼ okk bʼen ex tiʼ isaqil bʼen inqʼa txumbʼal uvaʼ nik ibʼan Kriisto tu amlikaʼ s-txheel. Tan il u quBʼaal JesuKriisto kʼuqlel tisebʼal u quBʼaal Tiuxh tiʼ ibʼanax iqʼesalil. 
COL.3.2	Tul antxh okk bʼen ex tiʼ isaqil jaʼ inqʼa bʼaʼnil uvaʼ ile txʼebʼoʼm al setiʼ tu amlikaʼ. Pet jit kuxh vet aʼ etitzʼa ibʼanax inqʼa yeʼbʼaʼn uvaʼ nik ibʼan inqʼa xaol vatz txʼavaʼ, inqʼa yeʼ ootzaqin tetz quBʼaal Tiuxh. 
COL.3.3	Tan qat motx eyaʼsa tatxhval ibʼanax inqʼa paʼv, eche kamchil qat eteleʼl s-vatz. Pet at vet qʼij esaq vatz quBʼaal Tiuxh tiʼ eqejt u quBʼaal JesuKriisto, kʼuxh yeʼxhabʼil nik ilon kam vetxeyt etibʼ tuchʼ u quBʼaal JesuKriisto. 
COL.3.4	Pet laʼetz ul vet u quBʼaal JesuKriisto, tul ant vet ex laʼ ilix ex, uvaʼs jalpinaʼq vet etatineʼ, eche tatin u quBʼaal JesuKriisto. Tul ant vet ex laʼ atin ex s-kʼatza tu nimla tatineʼ. Echetzxh laʼ ibʼane, tan quBʼaal JesuKriisto nik aqʼon qʼij esaq yeʼl iyaʼebʼal imotxebʼal tiʼ venimataʼ.
COL.3.5	Echetz tira eesavaq el inqʼa paʼv tetitzʼabʼal, inqʼa paʼv uvaʼ nik ibʼan inqʼa xaol vatz txʼavaʼ, inqʼa yeʼ ootzaqimal quBʼaal Tiuxh taʼn. Pet eche kamchil ebʼan tiʼ eteleʼl vatz inqʼa paʼv. Tan ayaʼl kuxh inqʼa paʼve inqʼaa: yansa ibʼ tuchʼ uvaʼ jit ikʼulel tibʼ s-tuchʼ; atz inqʼa eesa ibʼ t-bʼey; atz inqʼa yaabʼla txhaq atxhaʼv uvaʼ tzʼeʼy kuxh u txhiʼoʼl tiʼ ibʼanaxeʼ; inqʼa atxhaʼv tiʼ ibʼanax u yeʼbʼaʼn; atz inqʼa jiqʼal tiʼ tatxhval kam. Echetze u jiqʼal tiʼ inqʼa kam, tan eela kuxh tuchʼ inatxhkʼuulal bʼitichla tiuxh. 
COL.3.6	Jatvaʼletz inqʼa xaol uvaʼ nik bʼanon inqʼa paʼv inqʼae, tul aʼetz inqʼae, laʼ ul vikʼaʼnal quBʼaal Tiuxh s-tiibʼa tuchʼ kʼaxbʼichil, tan tiʼ vipalsanaq yol. 
COL.3.7	Ayaʼletz kuxh inqʼa yeʼbʼaʼne nikich ebʼane s-naʼya, tan atich ex tuulbʼal inqʼa paʼv. 
COL.3.8	Pet s-txheel, tan yeʼ ebʼan vet jolt inqʼa paʼv inqʼaa: kʼaʼnal, lakpichil viʼ, tial kʼuul, eesa qʼij, atz inqʼa kamaq kuxh xoqʼla txhaq yolil nik teluʼl tetziʼ. 
COL.3.9	Tul yeʼ laʼ motx etzʼeq tzij sevatzaqil. Tan qat eteesal vet el etibʼ tuul inqʼa naʼyla txhaq txumbʼal, inqʼa chianaʼqich kuxh ibʼanax sete. Tan ech qat eteesat el, eche ikʼonil el invaʼq kam uvaʼ qʼaʼl veteʼ.
COL.3.10	Tul aʼ vet u akʼla txumbʼal iqʼomoq etaʼn; aʼe u txumbʼal uvaʼ qat iviinqixsa quBʼaal Tiuxh sekʼatza. Ech ebʼan, eche nik ibʼan vaʼq xaol tiʼ ijalput el u qʼaʼl toksaʼm, tul aʼ vet u akʼla oksaʼm laʼ toksa. Tul il ex aalemal nik ichʼij u bʼaʼnla txumbʼal sekʼatza, tetxhal etootzaqit vitxumbʼal quBʼaal Tiuxh s-bʼaʼn. 
COL.3.11	Oqetz ech laʼ ebʼane, tul yeʼletz vet jalbʼal etibʼe sevatzaq, kʼuxh ex tij imam Israeel, atz kʼuxh jit ex tij imam Israeel; atz kʼuxh qolel el inbʼeeq te vetxhiʼoʼl, atz kʼuxh yeʼ qolel el inbʼeeq te vetxhiʼoʼl; atz kʼuxh at etxhusbʼal, atz kʼuxh yeʼl etxhusbʼal; atz kʼuxh ex inqʼa loqʼel etok tiʼ aqʼon, atz kʼuxh ex inqʼa jit loqʼel etok tiʼ aqʼon. Pet taʼn kuxh quBʼaal JesuKriisto laʼ etitzʼa. Atz taʼn kuxh quBʼaal JesuKriisto nik taqʼonv tetaanima, jankʼal ex inqʼa niman tetz.
COL.3.12	Tiʼetz uvaʼ chʼexel vet ex taʼn u quBʼaal Tiuxh, tul tiʼ uvaʼ qat jetxhon ok ex s-kʼatza, atz tiʼ uvaʼ at taanima setiʼ, tul kʼutxhvaq u bʼaʼnla txumbʼal, eche toksat invaʼq xaol bʼaʼnla oksaʼm s-tiʼ. Aʼetz laʼ ebʼan inqʼa txumbʼal inqʼaa: Oybʼavaq ivatz emol; atz ayaʼlxh bʼaʼn sete ebʼana; atz etiqʼovaq kuʼl etibʼ sevatzaq; atz tzʼuʼkin kuxh ex ebʼana; atz laʼ ekotxʼ evatz t-inqʼa itzaʼlal. 
COL.3.13	Tul kotxʼvaq evatz sevatzaq; atz kuyvaq etibʼ sevatzaq tiʼ kam invaʼq yol laʼ ok sexoʼl tuchʼ emol. Tul echatetzxh laʼ ekuyt ipaʼv vemol, eche uvaʼ ikuyt quBʼaal Jesuus vepaʼv. 
COL.3.14	Atetz invaʼt yol uvaʼ niim talax tiibʼa inqʼa yol qat motx vall sete. Aʼe, uvaʼ atoqxh etaanima setiʼ sevatzaq. Tan oq atxh etaanima setiʼ sevatzaq, tul bʼaʼnetza. Tan aʼxh taqʼil vetatine sevatzaq. 
COL.3.15	Tul aʼxh taqʼil vetatin sevatzaq tuchʼ bʼaʼnil oq nik ibʼan quBʼaal JesuKriisto viqʼesalil tetaanima. Tan aʼ s-tiʼile qat isaʼvat ex quBʼaal Tiuxh, tiʼ uvaʼ vaʼl kuxh vet eyol sevatzaq laʼ ibʼana, eche u qutxhiʼoʼl uvaʼ nimlen elnaʼqle, poro vaʼl kuxhtuʼ. Tul aqʼvaq taʼntiuxh setiʼ sevatzaq, atz te quBʼaal Tiuxh. 
COL.3.16	Tul aʼxh laʼ enima inqʼa bʼaʼnla txhaq yol tiʼ u quBʼaal JesuKriisto. Tul tira enatxha uvaʼ, aʼ vet u quBʼaal JesuKriisto jeqlel tetaanima. Tul aʼ inqʼa bʼaʼnla txhaq yol laʼ etxakunsa tiʼ etxhust etibʼ. Atz aʼ laʼ ebʼanbʼe tiʼ etoksat etibʼ t-bʼey sevatzaq; tul tuchʼ txumbʼal laʼ ebʼanvat.
COL.3.16	Tul bʼitzlevaq inqʼa bʼitz,
COL.3.16	inqʼa tu Saalmo.
COL.3.16	Atz bʼitzlevaq bʼitz
COL.3.16	te quBʼaal Tiuxh.
COL.3.16	Atz bʼitzlevaq bʼitz uvaʼ
COL.3.16	nik itxhej tetaanima
COL.3.16	taʼn viTiuxhil Tiuxh.
COL.3.16	Tul tzaoqxh tetaanima
COL.3.16	vibʼitzlel quBʼaal Tiuxh.
COL.3.17	Echetz kamxh invaʼq uvaʼ laʼ etala, atz kamxh uvaʼ laʼ ebʼana, tul bʼanvaq, atz alvaq tiʼ ekʼutxht vatz inqʼa xaol uvaʼ, ex niman tetz Jesuus, atz at tiqleʼm sekʼatza. Tul aqʼvaq taʼntiuxh te Tiuxh, u quBʼaal, tiʼ u quBʼaal Jesuus.
COL.3.18	Jatvaʼletz ex inqʼa ixoq, uvaʼ at vet etzumel, nimavaq vetzumel. Tan aʼetz uvaʼe, ikʼulelxh laʼ ebʼana tiʼ etatin tuchʼ u quBʼaal JesuKriisto.
COL.3.19	Atz ex inqʼa tzumela, kʼayivaq etaanima tiʼ isaʼax vetixqel. Tul jit kuxh ex kitxhkin te vetixqel.
COL.3.20	Tul kʼuxh ex inqʼa kʼaola, atz inqʼa meʼala, nimavaq jankʼal uvaʼ laʼ tal etxutx ebʼaal sete. Tan aʼ uvaʼe, nik ichiibʼ quBʼaal Tiuxh s-tiʼ oq ech laʼ ebʼane.
COL.3.21	Atz kʼuxh ex, inqʼa txutxa bʼaala, tan yeʼ laʼ etulsa iviʼ inqʼa enitxaʼa. Echetz yeʼ laʼ ibʼant inqʼa nitxaʼ kaʼl ikʼuule tiʼ kam u bʼaʼn nik ibʼaneʼ.
COL.3.22	Atz echat kuxh exe inqʼa aqʼonvil, tan laʼ enima inqʼa bʼaal etaqʼon tzitza vatz u txʼavaʼ, tiʼ kamxh aqʼonil laʼ tal sete. Tul jit yaʼn laʼ etaqʼonveʼ uvaʼ sebʼt etilix taʼn u bʼaal etaqʼon, tul laʼ oksal eqʼij taʼn. Pet aqʼonvoq kuxh ex, kʼuxh yeʼl ex nik etilix taʼn u bʼaal etaqʼon. Tan aʼ laʼ exoʼvavat epaʼvin vatz quBʼaal Tiuxh. 
COL.3.23	Echetz kʼuxh kamxh aqʼonil laʼ motx ebʼana, tul bʼanvaq tuchʼxh etaanima vatz u quBʼaal Tiuxh. Pet jit kuxh vatz xaol laʼ ebʼanvat. 
COL.3.24	Tan etootzaqle uvaʼ tetxhalxh laʼ ekʼul u bʼaʼnil uvaʼ alel taʼn u quBʼaal Tiuxh laʼ taqʼ te inqʼa ikʼaol imeʼal. Tul aʼ laʼ etitzʼa uvaʼ, aʼ u quBʼaal Jesuus nik enima tiʼ ibʼanaxeʼ. 
COL.3.25	Pet jaʼletz ex uvaʼ laʼ bʼanon u yeʼbʼaʼn, tan tetxhal laʼ ekʼul u kʼaxkʼo, tiʼ uvaʼ nik ebʼaneʼ. Aʼ laʼ ekʼult u kʼaxkʼo uvaʼs laʼ taqʼt kuʼ quBʼaal Tiuxh inqʼa yol tinuqul. Tan yeʼl txhʼoj yeʼl nim vatz quBʼaal Tiuxh.
COL.4.1	Atz kʼuxh ex inqʼa bʼaal aqʼon, tan aʼ u jik laʼ ebʼana; atz aʼxh vinuqul laʼ ebʼan te inqʼa etaqʼonvil. Tan kʼuxh ex bʼaal aqʼon, tan etootzaqle uvaʼ at vaʼl eQʼesal tu amlikaʼ.
COL.4.2	Tul bʼiitxhaq tuul enatxht Tiuxh. Atz tzʼinloqxh etitzʼabʼal tiʼ etaqʼt taʼntiuxh te quBʼaal Tiuxh. 
COL.4.3	Tul laʼat enatxh Tiuxh s-qiʼ, tiʼ uvaʼ, aʼ u quBʼaal Tiuxh laʼ iqʼon qubʼey tiʼ itxhej qokebʼal tiʼ qupaxsat inqʼa bʼaʼnla txhaq yol. Echetz laʼ qaqʼte ootzaqiloq inqʼa yol tiʼ quBʼaal JesuKriisto, inqʼa yeʼich ootzaqimal, inqʼa il in at jaʼ in t-tzeʼ s-tiʼ. 
COL.4.4	Atz natxhvaq Tiuxh s-viʼ, tiʼ uvaʼ tira laʼ intzanbʼa eluʼl talax vinuqul inqʼa yol. Tan ech uvaʼe viqatzi taʼn quBʼaal Tiuxh. 
COL.4.5	Tul txhokvaq txumbʼal tiʼ kam laʼ etule ekʼutxht viyolbʼal quBʼaal Tiuxh vatz inqʼa yeʼx okoq s-niman tetz quBʼaal JesuKriisto. Tul sebʼtoq kuxh ex tiʼ talaxeʼ, oq tal laʼ isaʼvat tokeʼ. 
COL.4.6	Tul tibʼaʼnil laʼ etalvat inqʼa yol te inqʼa xaol, txhaqpaq laʼ eyoloneʼ. Echetz laʼ etxhabʼat itzaqʼbʼel junun xaole. Tan ech vet veyolon laʼ ebʼana, eche ichiibʼisal invaʼq etxhbʼubʼal taʼn u atzʼam.
COL.4.7	Pet kam teletzxh uvaʼ nik inpalebʼe tzitza, tul aʼ Tiikiko laʼ bʼen alon inuqul sete, Tiikiko, u qumol s-niman tetz Jesuus uvaʼ at vaanima s-tiʼ, atz uvaʼ kʼuqlebʼxh kʼuul tatin sinkʼatza tiʼ inlotxhox tiʼ ibʼanax u taqʼon quBʼaal Jesuus. 
COL.4.8	Tul nikat intxhaq bʼen Tiikiko sexoʼl tiʼ tootzaqileʼ kam yaʼel oʼ. Tul aʼ Tiikiko bʼen aqʼon etial. 
COL.4.9	Tul tzum toq intxhaqt bʼen Tiikiko tuchʼ Oneesimo, uvaʼ at vaanima s-tiʼ, u qumol s-niman tetz Jesuus, Oneesimo uvaʼ een tzajnaʼql sexoʼl. Tul tzum bʼen talt Tiikiko tuchʼ Oneesimo inuqul inqʼa yol sexoʼl inqʼa nik qupalebʼe.
COL.4.10	Niketz taqʼ bʼen Aristaarko bʼaʼnil ekʼuul, uvaʼ at jaʼ in t-tzeʼ s-tuchʼ. Atz nikat taqʼ bʼen Kuxh bʼaʼnil ekʼuul, u kʼaol itxhʼoj Vernavee, uvaʼ alel vet inqʼa yol s-tiʼ sete vaʼn. Oqetz laʼ aqʼbʼ Kuxh sexoʼl, tul laʼ ekʼul Kuxh tibʼaʼnil. 
COL.4.11	Atz nikat taqʼ bʼen Txhuus bʼaʼnil ekʼuul, uvaʼ nik talax s-Juusto. Tan taʼnxh inqʼa tij imam Israeele inqʼa nik lotxhon in tiʼ talax inuqul vibʼant quBʼaal Tiuxh iqʼesalil t-taanima inqʼa xaol. Echetz aʼ inqʼae, nik aqʼon kʼuqlebʼal inkʼuul. 
COL.4.12	Atz nikat taqʼ bʼen Epaafras bʼaʼnil ekʼuul, uvaʼ een tzajnaʼql sexoʼl, u bʼanol tetz taqʼon u quBʼaal JesuKriisto. Tul bʼenamenxh inatxht Epaafras Tiuxh setiʼ, tiʼ uvaʼ nuq txakloqxh ex tiʼ ekʼuqbʼat ekʼuul tiʼ u quBʼaal Tiuxh. Atz txhabʼamoqxh tiqʼol viyolbʼal quBʼaal Tiuxh etaʼn. Atz tzʼeqel koqxh vet ex tiʼ ibʼanax jankʼal uvaʼ nik isaʼ quBʼaal Tiuxh. 
COL.4.13	Echetz nik valte inqʼa yol tiʼ Epaafras, tan tira nik titzʼa ex Epaafras, atz tiʼ jolt inqʼa niman tetz Jesuus, inqʼa tu tenam Laodiseea, atz tiʼ inqʼa niman tetz Jesuus tu tenam Ieraapolis. 
COL.4.14	Tul nikat taqʼ bʼen Luk bʼaʼnil ekʼuul, uvaʼ at vaanima s-tiʼ, Luk u aj tzʼak. Atz nikat taqʼ bʼen Deemas bʼaʼnil ekʼuul. 
COL.4.15	Tul echatetz exe, laʼ etaqʼ bʼen bʼaʼnil ikʼuul inqʼa niman tetz Jesuus uvaʼ een tu tenam Laodiseea. Atz laʼat etaqʼ bʼaʼnil ikʼuul ixoq u Niinfas tuchʼ jankʼal inqʼa niman tetz Jesuus uvaʼ nik ikʼul tibʼ tu totzotz ixoq.
COL.4.16	Laʼetz tzoqp vet isikʼlel u uʼ seviʼ, tul laʼ etaqʼ opoon u uʼ te inqʼa niman tetz Jesuus tu tenam Laodiseea. Tul laʼat motx isikʼle. Poro laʼatetz ekʼul u uʼ uvaʼ toq vaqʼ opoon te inqʼa Laodiseea, tul laʼatetz esikʼle.{*}
COL.4.17	Pet ech laʼ etal te Arkiipo s-eche: —«Bʼan yaʼl tiʼ ibʼanax u aqʼon uvaʼ qat taqʼ quBʼaal Jesuus see,» chich Paʼp, —chaq ex te Arkiipo.
COL.4.18	Poro inetz vet nik tzʼibʼan bʼen inqʼa yol tuchʼ inqʼabʼ tiʼ vaqʼt bʼen bʼaʼnil ekʼuul. Tul nik vulsa sekʼuul inpaqte uvaʼ laʼxh enatxh Tiuxh s-viʼ, tan il in at jaʼ in t-tzeʼ, tul il in qitzel in.
COL.4.18	Tul vibʼaʼnil u quBʼaal Tiuxh laʼ atin sexoʼl.
1TH.1.1	In Paʼp. Il in, inmol vibʼ tuchʼ Silvaano, atz tuchʼ Timoteeo.
1TH.1.1	Nik qutzʼibʼa bʼen val u uʼ sete, ex qumol s-niman tetz Jesuus, ex inqʼa chʼexel vet ex taʼn quBʼaal Tiuxh, atz taʼn quBʼaal JesuKriisto, ex inqʼa een ex tu tenam Tesaloonika.
1TH.1.1	Tul aʼ vibʼaʼnil quBʼaal Tiuxh tuchʼ u quBʼaal JesuKriisto laʼ atin sexoʼl. Tul vibʼaʼnil laʼ atin tetaanima.
1TH.1.2	Bʼenamenetz qaqʼt taʼntiuxh te quBʼaal Tiuxh setiʼ sekaqaayil. Tul nik qiqʼo tzaan ex s-tuul uvaʼs nik motx qunatxht Tiuxh. 
1TH.1.3	Tul bʼenamen qoksat ex vatz Tiuxh, u quBʼaal, tan nik tul s-qukʼuul kam inqʼa bʼaʼnla txumbʼal nik motx ekʼutxheʼ. Tan nik ekʼutxheʼ uvaʼ kʼuqlelxh ekʼuul tiʼ quBʼaal JesuKriisto. Atz nik ekʼutxheʼ uvaʼ at etaanima sevatzaq. Atz nik ekʼutxheʼ uvaʼ yeʼl ex nik ipal ekʼuul tiʼ itxʼebʼex u tulebʼal quBʼaal JesuKriisto.
1TH.1.4	Tan qootzaqle uvaʼ txaichxh vet ex taʼn quBʼaal Tiuxh, jatvaʼl ex qumol inqʼa niman tetz Jesuus, ex inqʼa atxh taanima quBʼaal Tiuxh setiʼ. 
1TH.1.5	Tan tuulbʼal uvaʼs ex qalt inqʼa bʼaʼnla txhaq yol tiʼ Jesuus sexoʼl, tul qukʼutxh u tiqleʼm viyakʼil viTiuxhil Tiuxh sevatz. Pet jit yiqxh yol koq kuxh ex qaleʼ. Aloq jitetz kuxh taʼn uvaʼe, ex qubʼan sexoʼl, pet ex qukʼutxh tuchʼ inqʼa qubʼanoʼm, tiʼ uvaʼ nuqlaxh yol uvaʼ at viyolbʼal quBʼaal Tiuxh t-qaanima. Tan ex qukʼutxh sevatz uvaʼ at qaanima setiʼ. 
1TH.1.6	Qootzaql paqte uvaʼ txaichxh vet ex taʼn quBʼaal Tiuxh. Tan antetzxh vet nik ebʼan kam uvaʼ qat etxhabʼa s-qukʼatza, atz kam uvaʼ qat ibʼan quBʼaal Jesuus. Tan tuulbʼal mam itzaʼlal qat ekʼulvat viyolbʼal quBʼaal Tiuxh uvaʼ qal sete. Pet qat ekʼul tetaanima tuchʼ chiibʼichil uvaʼ taqʼ viTiuxhil Tiuxh sete. 
1TH.1.7	Tan kotxʼo vatzxhte ebʼana uvaʼs ekʼult viyolbʼal quBʼaal Tiuxh s-bʼaxa uvaʼs qex sexoʼl. Echetz ikʼulel uvaʼ, aʼ laʼ tilvat jankʼal inqʼa niman tetz Jesuus tetz sekʼatza tiʼ vetxʼolt epal t-inqʼa itzaʼlal, inqʼa niman tetz Jesuus tuulbʼal Masedoonia, atz tuulbʼal Akaaya. 
1TH.1.8	Poro qatetz ex paxsaloq viyolbʼal quBʼaal Tiuxh sexoʼl. Tul qatetz koq kuxh yaʼ vet s-eche, pet qat ex paxsaloq tuulbʼal jolt inqʼa tenam tuulbʼal Masedoonia, atz tuulbʼal Akaaya. Tul nima tel kuxh xaol tinjolt inqʼa tenam qat abʼin uvaʼ qat ekʼuqbʼa ekʼuul tiʼ quBʼaal Tiuxh. Echetz jit tetxhal koq vet laʼ bʼen qal te inqʼa xaol kam uvaʼ qat ibʼan quBʼaal Tiuxh sexoʼl. 
1TH.1.9	Tan antxh vet inqʼa qumol s-niman tetz Jesuus, inqʼa at tuulbʼal inqʼa tenam, nik alon setiʼ uvaʼ tibʼaʼnilxh ekʼulvat oʼ. Tul nik motx tal paqte uvaʼ qat etanbʼal vet ka inatxhkʼuulal inqʼa bʼitichla tiuxh. Tul aʼ nik enatxhkʼuula vet u quBʼaal Tiuxh, u itzʼlichla quBʼaal Tiuxh uvaʼ taʼnxhte vinuqul. 
1TH.1.10	Tul nik etxʼebʼ vet u tulebʼal quBʼaal Jesuus, viKʼaol quBʼaal Tiuxh, uvaʼ toq tzaoq t-amlikaʼ, uvaʼ kami, atz itzʼeʼv inpaqte taʼn quBʼaal Tiuxh, u quBʼaal Jesuus, uvaʼ laʼ kolon oʼ vatz u kʼaxbʼichil uvaʼ laʼ uli, uvaʼ laʼ taqʼ quBʼaal Tiuxh tiibʼa inqʼa aj paʼvom.
1TH.2.1	Antetzxh ex ootzaqin tetz, ex qumol s-niman tetz Jesuus, uvaʼ qat taqʼl ivatz u qex sexoʼl tiʼ etilixeʼ. 
1TH.2.2	Tan etootzaqle uvaʼ pal oʼ titzaʼlal, atz eesal quqʼij, tu tenam Filiipos, uvaʼs yeʼnaqich aqʼbʼoq oʼ sexoʼl. Pet xamtel aqʼbʼ vet oʼ sexoʼl. Tul aʼl taqʼt vet quBʼaal Tiuxh qutial tiʼ qalt inqʼa bʼaʼnla txhaq yol tiʼ Jesuus sexoʼl tu tenam Tesaloonika. Tul tetxhal qal inqʼa bʼaʼnla txhaq yol kʼuxh mamala xaol tira yeʼ nikich ibʼan s-te kam uvaʼ nikich qubʼaneʼ.
1TH.2.3	Pet jikxh vatziʼ atich tu qaanima tiʼ eyaʼlul tiʼ iqeex inqʼa bʼaʼnla txhaq yol tiʼ Jesuus. Tan jit kantxhaqla txhusbʼal uvaʼ ex qal sexoʼl. Atz jit txʼakoʼm koq nikich qitzʼa setiʼ. Atz jit eesabʼ t-bʼey koq uvaʼ ex qal sexoʼl. 
1TH.2.4	Pet quBʼaal Tiuxh ilon uvaʼ laʼ qutxʼola. Echetz ikʼuqbʼat ikʼuule s-qiʼ, tiʼ uvaʼ, oʼ bʼanol itxhaq tiʼ ex qupaxsat inqʼa bʼaʼnla txhaq yol tiʼ Jesuus sexoʼl. Aʼetz nik qal kam uvaʼ nik isaʼ quBʼaal Tiuxh. Pet jit aʼ nik qal kam uvaʼ nik isaʼ inqʼa xaol tabʼileʼ. Tan aʼ at tu qaanima uvaʼ jik nik qubʼan vatz quBʼaal Tiuxh. Tan een quBʼaal Tiuxh nik ilon kam uvaʼ nik qubʼaneʼ. 
1TH.2.5	Tul etootzaqle uvaʼ yeʼxhkam invaʼq qaltzii sete tiʼ ebʼokʼtziileʼ. Atz jitoq aʼ atich ok t-qaanima tatxhval epuaq tiʼ qalt inqʼa bʼaʼnla txhaq yol sexoʼl. Tul nuqxhtuʼ, tan tootzaql quBʼaal Tiuxh. 
1TH.2.6	Atz jit aʼ qutxhok toksal quqʼij taʼn inqʼa xaol. Tul jit aʼ qusaʼ uvaʼ laʼich etoksa quqʼij, atz jitoq taʼn jaʼl invaʼtoʼq.
1TH.2.7	Kʼuxhetz ikʼulel uvaʼ laʼich etiqatzi oʼ, tan oʼ itxhaq u quBʼaal JesuKriisto, pet aʼl qiqʼot kuʼl qibʼ sexoʼl tiʼ esaʼaxeʼ, eche invaʼq txutxa uvaʼ nik ixee inqʼa tal, tul nik isaʼeʼ. 
1TH.2.8	Echetz tira at qaanima setiʼ. Xaʼtetze ayaʼlxh qukʼuul ex qal inqʼa bʼaʼnla txhaq yol sexoʼl tiʼ Jesuus uvaʼ tzajnaʼql kʼatz quBʼaal Tiuxh. Tul jitetz kuxh taʼne, pet kʼuxh laʼich qaqʼ qʼij qusaq tiʼ ipaxin viyolbʼal quBʼaal Tiuxh sexoʼl, tul bʼaʼnich kuxh s-qe. Tan tira atich qaanima setiʼ. 
1TH.2.9	Tul antxh ex ootzaqin tetz, qumol s-niman tetz Jesuus, u qukʼaxbʼeʼ, atz u quqlichil s-qʼiil s-aqʼbʼal tiʼ qaqʼonv sexoʼl, tiʼ uvaʼ yeʼxhabʼil invaʼq ex laʼich qaqʼ etiqatz tiʼ qukʼuulaleʼ uvaʼs nikich qupaxsat inqʼa bʼaʼnla txhaq yol sexoʼl tiʼ quBʼaal JesuKriisto, inqʼa bʼaʼnla txhaq yol uvaʼ tzajnaʼql kʼatz quBʼaal Tiuxh.
1TH.2.10	Tul tootzaq quBʼaal Tiuxh, atz etootzaql inpaqte, uvaʼ nuqxh nik qal tiʼ iqeex quBʼaal Tiuxh, atz jikxh oʼ nik qubʼaneʼ. Tul yeʼl invaʼq yol txhej s-qiʼ uvaʼ kantxhaq uvaʼs qex sexoʼl, ex inqʼa qumol s-niman tetz Jesuus. 
1TH.2.11	Atz etootzaqle uvaʼ jununil ex ech qat qulbʼe taqʼax etial, atz ikʼuqbʼal ekʼuul, eche nik ibʼan invaʼq u bʼaala te initxaʼa. 
1TH.2.12	Jitetz kuxh taʼn etial qaqʼa, pet qaqʼat kʼuqlebʼal ekʼuul, atz qubʼanat yaʼl sete, tiʼ uvaʼ laʼ ekʼutxh tuchʼ vetatin vatz quBʼaal Tiuxh uvaʼ ikʼulel laʼ alax vet ex s-niman tetz quBʼaal Tiuxh. Tan quBʼaal Tiuxh saʼon tzaan ex tiʼ enimat vibʼant quBʼaal Tiuxh viqʼesalil tetaanima, atz tiʼ bʼen etilt u nimla tatin quBʼaal Tiuxh tal uvaʼ nik ibʼanvat iqʼesalil.
1TH.2.13	Niketz qaqʼ taʼntiuxh te quBʼaal Tiuxh bʼenamen, tiʼ uvaʼ qat ekʼull viyolbʼal quBʼaal Tiuxh. Tul jitetz kuxh iyol invaʼq xaol sevatz, pet iyolbʼal quBʼaal Tiuxh. Tul nuqetzxhtuʼ, tan iyolbʼalxh quBʼaal Tiuxh. Niketz taqʼonv viyolbʼal quBʼaal Tiuxh tetaanima, jaʼl ex, uvaʼ nik niman u quBʼaal JesuKriisto. 
1TH.2.14	Aʼetz nik kʼutxhun venimat inqʼa iyolbʼal quBʼaal Tiuxh uvaʼ nik epal titzaʼlal, ex inqʼa niman tetz Jesuus. Tan antxh inqʼa emol s-aj Tesaloonika nik kʼaxbʼisan ex. Poro tij ex ebʼana. Tan echatxh ikʼaxbʼisal inqʼa qumole s-niman tetz Jesuus, eche uvaʼ nik ekʼaxbʼisaleʼ, inqʼa chʼexich taʼn quBʼaal Tiuxh, inqʼa aj Judeea, inqʼa niman Jesuus s-bʼaxaxhtuʼ. Tan antxh inqʼa imol s-aj Judeea motx kʼaxbʼisan.
1TH.2.15	Tul antetzxh inqʼa tij imam Israeel yatzʼon el u quBʼaal Jesuus, inqʼa vaʼlich itenam s-tuchʼ. Atz antxh inqʼa tij imam Israeel yatzʼonaq el inqʼa qʼexsanich tetz viyol quBʼaal Tiuxh s-naʼya. Tul antxh inqʼa tij imam Israeel motx tukin tzaan oʼ sexoʼl. Tul tira yaabʼla txumbʼal kuxh uvaʼ nik motx ibʼan vatz quBʼaal Tiuxh tuchʼ kam inqʼa nik motx ibʼaneʼ. Atz tira kʼaʼnaq kuxh te jatvaʼl xaol.
1TH.2.16	Echetz uvaʼe nik motx ibʼane, tan aʼ nik motx isaʼ itxhokt txumbʼal tiʼ qumaqaxeʼ tiʼ yeʼ qupaxsat inuqul inqʼa bʼaʼnla txhaq yol tiʼ Jesuus xoʼl inqʼa jit tij imam Israeel, tul laʼ kolox inqʼa jit tij imam Israeel tiʼ yeʼ ibʼen tu kʼaxkʼo tiʼ inqʼa ipaʼv. Ilaqetz inqʼa tij imam Israeel aʼl nik ipal iviʼ ipaʼvin vatz quBʼaal Tiuxh. Echetz tiyaʼtebʼal, tul laʼ nal taqʼ quBʼaal Tiuxh val u mam kʼaxkʼo tiibʼa inqʼa aj paʼvom, uvaʼ tira mam yol laʼ tilixeʼ.
1TH.2.17	Qujatxetz vet qibʼ setuchʼ, ex qumol s-niman tetz Jesuus, pet jit nimal qʼij qujatx qibʼ s-quvatzaq. Tan kʼuxh qujatx qibʼ u tilixeʼ, pet yeʼl u qaanima ijatx tibʼ s-vatzaq. Echetz s-tiʼile txhabʼamich tok t-qaanima uvaʼ nal koqich qubʼen tiʼ etilixeʼ nikich qaleʼ, echetz qubʼant yaʼle tiʼ qutxhokt txumbʼal tiʼ qubʼen sexoʼl. 
1TH.2.18	Nikichetz qusaʼ qubʼen sexoʼl. Aʼ ine, u Paʼp, nikich insaʼ inbʼen sexoʼl. Tul inbʼanetz vet yaʼl kaʼoxpaqul. Tul imaq oʼ Satanaas tiʼ qubʼenaʼ.
1TH.2.19	Niketz qutxʼebʼ vaʼl qutxʼaqaʼm uvaʼ laʼ taqʼ quBʼaal Tiuxh s-qe, poro setiʼ toq taqʼvat. Atz nik quchiibʼeʼ, poro setiʼ. Atz laʼ qukʼul vaʼl qukoroona uvaʼs laʼ tul quBʼaal Jesuus inpaqte, poro setiʼ. Tul aʼetz laʼ qukʼult u qukoroona uvaʼs laʼ tul u quBʼaal Jesuus tuchʼ u nimla tiqleʼm. 
1TH.2.20	Tan nuqxhtuʼ uvaʼ setiʼ toq toksavat quBʼaal Tiuxh quqʼij, atz nuqxhtuʼ uvaʼ setiʼ tul toq chiibʼik oʼ.
1TH.3.1	Poro tzʼeʼyichetzxh vet oʼ tiʼ qubʼen sexoʼl, tul yeʼxh utxhi. Pet kaj kuxh vet oʼ tu tenam Ateenas.
1TH.3.2	Pet aʼ vet Timoteeo qutxhaq bʼen tiʼ taqʼax etial, atz tiʼ ikʼuqbʼal ekʼuul tiʼ inimal quBʼaal JesuKriisto. Tan qumol Timoteeo s-niman tetz Jesuus; atz qumol tiʼ ipaxsal inqʼa bʼaʼnla txhaq yol tiʼ quBʼaal JesuKriisto. 
1TH.3.3	Echetz ibʼen vet Timoteeoe sexoʼl, tiʼ uvaʼ yeʼl ex laʼ itzʼan ex tiʼ inqʼa itzaʼlal nik palk ex. Aloq etootzaq s-bʼaʼn uvaʼ kʼaqel kuxh qibʼ kʼuxh laʼ pal oʼ t-inqʼa itzaʼlal. 
1TH.3.4	Tan tuulbʼal uvaʼs atich oʼ sexoʼl, tul yek nikich qaqʼ etootzaqi txhaqpaq, tiʼ uvaʼ tetxhal kuxh laʼich pal oʼ t-kʼaxkʼo tiʼ inimal u quBʼaal JesuKriisto. Tul echxh uvaʼe qat ibʼane, tan etootzaqle. 
1TH.3.5	Echetz s-tiʼile tul tzʼeʼyichxh vet in tiʼ tootzaqileʼ kam yaʼelich ex tiʼ inimal u quBʼaal JesuKriisto. Xaʼtetze intxhaq vet bʼen Timoteeo tiʼ bʼen tabʼitaʼ kam yaʼel ex tiʼ venimat u quBʼaal JesuKriisto. Tan aʼ nikich inxoʼva toleʼv u yaabʼla eesanal t-bʼey setiʼ, uvaʼ nik txhokon ikuʼ inqʼa xaol t-paʼv. Tan avoqe laʼ tetxhbʼu ekuʼ t-paʼv tiʼ etanbʼat inimal u quBʼaal JesuKriisto. Tan oq laʼ oleʼv u eesanal t-bʼey setiʼ, tul yeʼxhkametz vet itxaʼke inqʼa qaqʼon uvaʼ ex quyaʼlu ibʼanax sexoʼl.
1TH.3.6	Pet eletz vet tzaan Timoteeo sexoʼl, tul ul tal vet Timoteeo bʼaʼnla yol s-qe setiʼ, tiʼ venimat u quBʼaal JesuKriisto, atz tiʼ uvaʼ at etaanima sevatzaq. Atz ulat tal Timoteeo uvaʼ bʼenamen nik motx etulsat oʼ sekʼuul tuchʼ bʼaʼnil. Tul kametzxh uvaʼ tira nik esaʼt qilixeʼ, tul echatetzxh nik qusaʼt etilixe. 
1TH.3.7	Qabʼietz vet u yol uvaʼ tal Timoteeo setiʼ, ex qumol niman tetz Jesuus, tiʼ venimat u quBʼaal JesuKriisto, tul aʼl itxhej vet qutial taʼn. Tan nikich iyolon qaanima tiʼ kam inqʼa nikich qupalebʼe, atz nikich qitzʼan s-tiʼ, tan maʼtich qojqeʼlal tzaan sexoʼl. 
1TH.3.8	Tul tira yekich kʼuqeʼv qukʼuul uvaʼs qabʼitaʼ uvaʼ nuqtxaklel ex tiʼ inimal u quBʼaal Jesuus. 
1TH.3.9	Echetz tira palnaʼq u quchiibʼ viʼ ichiibʼ vaʼq xaol tiʼ vaʼq kam, tiʼ qaqʼt taʼntiuxh te quBʼaal Tiuxh setiʼ, tan tira mam chiibʼichil nik qunatxh vatz quBʼaal Tiuxh tiʼ jankʼal inqʼa qat ibʼan sexoʼl. 
1TH.3.10	Tan nik qunatxh Tiuxh s-qʼiil s-aqʼbʼal tuchʼ qaanima, tiʼ uvaʼ laʼ bʼen qil ex inpaqte; tul laʼ bʼen qulotxh ex tiʼ etxhabʼat tel inqʼa bʼaʼnla txhaq yol tiʼ quBʼaal JesuKriisto, tan nima tel kam uvaʼ yeʼx etootzaqit s-tiʼ.
1TH.3.11	Aʼetz Tiuxh, u quBʼaal, tuchʼ u quBʼaal JesuKriisto laʼ kuyun qubʼenaʼ, tul tetxhalxh laʼ bʼen oʼ sexoʼl. 
1TH.3.12	Tul quBʼaal Tiuxh laʼ bʼanon, tul aʼl tel laʼ motx echʼijeʼ, atz laʼ motx esaʼ etibʼ sevatzaq. Tul echatxh laʼ motx esaʼt etibʼ sevatzaq, eche uvaʼ nik qusaʼt ex. 
1TH.3.13	Tul aʼ u quBʼaal Tiuxh laʼ aqʼon etial, tul tira laʼ ejetxheʼl etibʼ kʼatz u paʼv, tetxhal etopooneʼ uvaʼ mij vet vaʼq paʼv laʼ til quBʼaal Tiuxh ebʼantaʼ. Aʼetz laʼ tilt ex u quBʼaal Jesuus uvaʼs laʼ tul inpaqte tuchʼ jankʼal inqʼa niman tetz, inqʼa chʼexel vet taʼn.
1TH.4.1	Atetz jolt inqʼa yol toq qal sete, ex qumol s-niman tetz Jesuus. Niketz qujaq sete tuchʼ bʼaʼnil, uvaʼ aʼxh laʼ motx ebʼan yaʼl tiʼ ibʼanax kam u bʼaʼn uvaʼ nik ichiibʼ quBʼaal Tiuxh s-tiʼ. Tul tira nik val sete tuchʼ u viqleʼm uvaʼ qat taqʼ quBʼaal Jesuus s-ve tiʼ etilixeʼ. Echetz aʼxh laʼ ebʼan kam inqʼa qat etxhabʼa s-qukʼatza uvaʼs atich oʼ sexoʼl. Antxhte inqʼa nik motx ebʼan vet s-txheel tiʼ etatin s-vatz. 
1TH.4.2	Tan etootzaql veteʼ jabʼistee inqʼa txhusbʼal uvaʼ qal sete tuchʼ u qiqleʼm uvaʼ aqʼel vet s-qe taʼn quBʼaal Jesuus.
1TH.4.3	Tan aʼ nik isaʼ quBʼaal Tiuxh uvaʼ, aʼ laʼ ebʼana uvaʼ laʼ ejetxheʼl etibʼ kʼatz u paʼv. Tul jit aʼ u yansa ibʼ laʼ ebʼana. 
1TH.4.4	Pet laʼ etxhabʼa emaqt etibʼ s-bʼaʼn jununil ex, tiʼ inqʼa tatxhaʼv vetxhiʼoʼl. Echetz yeʼ laʼ ebʼant u paʼve, atz jikxh laʼ etatin sevatzaq. 
1TH.4.5	Atz nikat isaʼ quBʼaal Tiuxh uvaʼ laʼ etxhabʼa emaqt etibʼ tiʼ inqʼa kantxhaqla atxhaʼv nik isaʼ vetxhiʼoʼl. Tul yeʼ laʼ ebʼan inqʼa kantxhaq uvaʼ nik ibʼan inqʼa xaol, inqʼa yeʼ ootzaqin tetz quBʼaal Tiuxh. 
1TH.4.6	Echetz yeʼxhabʼil invaʼq ex laʼ etxhoʼnisa etibʼ sevatzaq. Atz jitoq laʼ esubʼ vemol. Tan oq ech laʼ ebʼane, tul aʼ u quBʼaal Tiuxh laʼ kʼaxbʼisan ex tiʼ jankʼal inqʼa paʼv inqʼae. Tan alel vet inuqul sete qaʼn, atz qat qubʼaxabʼsal talax sete. 
1TH.4.7	Tan jit aʼ qat isaʼvat tzaan oʼ quBʼaal Tiuxh tiʼ ibʼanax u yeʼbʼaʼn, eche u yansa ibʼ. Pet aʼ qat isaʼvat tzaan oʼ, tiʼ uvaʼ laʼ qujetxhoʼk qibʼ s-kʼatza.
1TH.4.8	Echetz jaʼl uvaʼ yeʼ laʼ oksan inqʼa txhusuʼm s-tuul inqʼaa, tul jit iyol invaʼq vinaqe uvaʼ yeʼ laʼ toksa s-tuul, pet iyol quBʼaal Tiuxhe, u quBʼaal Tiuxh uvaʼ nik taqʼ viTiuxhil sete.
1TH.4.9	Poro eche tiʼ vesaʼt etibʼ sevatzaq, tan yeʼl vet iyaʼlul laʼ qutzʼibʼat bʼen sete inpaqte tiʼ ebʼantaʼ. Tan txhabʼamal vet etaʼn kʼatz quBʼaal Tiuxh, tiʼ uvaʼ atxh etaanima sevatzaq. 
1TH.4.10	Atetz vet etaanima tiʼ vemol, qʼaoq, jankʼal ex inqʼa niman tetz Jesuus, inqʼa at tuulbʼal Masedoonia. Pet niketz qal bʼen sete, tiʼ uvaʼ aʼl tel laʼ esaʼt etibʼ sevatzaq txhaqpaq.
1TH.4.11	Tul bʼanvaq yaʼl, tiʼ uvaʼ tibʼaʼnil laʼ atink ex sevatzaq tiʼ vetatineʼ. Tul aʼ laʼ etitzʼa kam uvaʼ nik isaʼon tuulbʼal vetatineʼ. Tul aqʼonxh laʼ ebʼan tuchʼ eqʼabʼ, eche uvaʼ alel vet sete qaʼn. 
1TH.4.12	Echetz laʼ tilte inqʼa xaol, inqʼa jit niman tetz Jesuus, kam nik ebʼan t-vetatin jun qʼij, tul atetz vet etatin s-vatz laʼ ibʼana. Echetz tiʼ vetaqʼon tul laʼ txhejk kam etetz; tul at kam etetz s-kaqaayil laʼ ibʼana.
1TH.4.13	Niketz qusaʼeʼ, ex qumol s-niman tetz Jesuus, uvaʼ laʼ etootzaqi tiʼ kam laʼ elkaʼp inqʼa niman tetz Jesuus, inqʼa kamnaʼq veteʼ. Tan yeʼ qusaʼ uvaʼ ech laʼ etxumun tiʼ inqʼa nik ikameʼ, eche uvaʼ nik ibʼan inqʼa xaol, inqʼa yeʼ nik txʼebʼon uvaʼ laʼ bʼen kʼatz quBʼaal Tiuxh uvaʼs maʼt ikam veteʼ. 
1TH.4.14	Tan tiʼetz quqejtaʼ uvaʼ kam u quBʼaal Jesuus, tul itzʼeʼv inpaqte, echatetz nik quqejte uvaʼ echatxh laʼ titzʼeʼvsat quBʼaal Tiuxhe inqʼa kamnaʼq veteʼ, inqʼa motx toksa tibʼ s-niman tetz quBʼaal Jesuus. Atz laʼat ibʼan quBʼaal Tiuxh uvaʼ tzum laʼ tul tuchʼ quBʼaal Jesuus. 
1TH.4.15	Niketz qal inqʼa yol inqʼaa sete, tan ech uvaʼe alel ka taʼn u quBʼaal Jesuus. Tan aʼ laʼ bʼaxabʼ bʼen inqʼa kamnaʼq veteʼ, inqʼa motx toksa tibʼ s-niman tetz Jesuus. Yaʼne laʼ bʼen oʼ, inqʼa niman tetz Jesuus, oʼ inqʼa ant itzʼlel oʼ.
1TH.4.16	Laʼetz tzaj u quBʼaal Jesuus tu amlikaʼ, tul laʼ ibʼekʼ quBʼaal Jesuus te invaʼq iqʼesal aanxel tiʼ ilakax inqʼa kamnaʼq, inqʼa niman tetz Jesuus. Tul laʼ sichʼin u qʼesal aanxel tiʼ ilakax inqʼa niman tetz Jesuus. Tul laʼat toqʼsa vet val u aanxel u trompeeta uvaʼ laʼ tal quBʼaal Tiuxh toqʼsaleʼ. Tul aʼ bʼaxa laʼ motx titzʼeʼv vet inqʼa niman tetz quBʼaal JesuKriisto, inqʼa kamnaʼq veteʼ. 
1TH.4.17	Yaʼnetze laʼ iqʼol vet jaʼ oʼ, oʼ inqʼa niman tetz Jesuus, oʼ inqʼa ant itzʼlel oʼ. Tul tzum laʼ qiqʼol vet jaʼ tuchʼ inqʼa laʼ itzʼeʼvi tiʼ bʼen qukʼult qibʼ tu suʼtzʼ tiʼ ikʼulux u quBʼaal Jesuus viʼ kaqiqʼ. Tul yeʼl iyaʼebʼal imotxebʼal laʼ qatin vet kʼatz u quBʼaal Jesuus.
1TH.4.18	Echetz taqʼvaq tibʼ etial sevatzaq tuchʼ inqʼa yol inqʼaa.
1TH.5.1	Poro toq val sete, ex qumol niman tetz Jesuus, eche tiʼ inqʼa qʼij uvaʼ jatu laʼ ul u quBʼaal JesuKriisto inpaqte, tan jiten laʼ qutzʼibʼa vet bʼen sete. 
1TH.5.2	Tan etootzaql vet s-bʼaʼn uvaʼ tetxhal toq opoonoq vet viqʼiilil u quBʼaal Tiuxh, tul yeʼ kuxh taqla laʼ ul u quBʼaal Jesuus tiibʼa inqʼa jit niman tetz, eche laʼ tul invaʼq elqʼom s-aqʼbʼal.{*}
1TH.5.3	Tan tuulbʼal uvaʼs ech laʼ tal inqʼa xaol, inqʼa jit niman tetz Jesuus s-vatzaq s-eche: —Il oʼ at oʼ tibʼaʼnil. Atz il oʼ txhabʼamal qatineʼ, —chaq inqʼa xaol, tul ajt kuxh laʼ tabʼi inqʼa xaol topoon u sotzchil s-tiibʼa. Tan yeʼ kuxh taqla laʼ opoon viqʼiil vikʼaxbʼisal inqʼa xaol, eche tok invaʼq u ixoq vatz itxhoʼm uvaʼ oybʼalt veteʼ. Tul yeʼl paqul laʼ oleʼv inqʼa jit niman tetz Jesuus tiʼ teleʼl vatz u kʼaxkʼo.
1TH.5.4	Petetz ex inqʼa qumol s-niman tetz Jesuus, tan etootzaql veteʼ uvaʼ toqxh uloq u quBʼaal Jesuus. Tan jit vet ech etatin, eche vaʼq xaol uvaʼ at bʼen tu tokto. Atz jit uvaʼ yeʼ koq kuxh taqla laʼ ul sevatz, eche tul elqʼom. 
1TH.5.5	Tan jankʼalxh ex, ex vet kʼaol imeʼal quBʼaal Tiuxh, tan etootzaql veteʼ uvaʼ laʼ ul u quBʼaal JesuKriisto, xaʼtetze txʼebʼoʼmy ex s-tiʼ. Tan ech tatin vetootzaqibʼal eche u txiqubʼal, atz tuchʼ, eche qʼiil. Pet jit ech koq vet vetootzaqibʼal eche inqʼa xaol, inqʼa jit niman tetz Jesuus, tan yeʼxhkam nik itxʼebʼoneʼ. Tan eche tokto, atz eche aqʼbʼal atil bʼen tuchʼ inqʼa titzʼabʼal. 
1TH.5.6	Echetz yeʼ qusotzsa s-qukʼuul u tulebʼal quBʼaal Jesuus, eche nik ibʼan inqʼa xaol, inqʼa jit niman tetz Jesuus. Atz yeʼ qubʼan, eche nik ibʼan inqʼa xaol inqʼa yeʼxhkam kuxh nik titzʼa, inqʼa eche vataʼm bʼanel taʼn. Pet txʼebʼoʼmoq al oʼ tiʼ tul u quBʼaal Jesuus, tul itzʼamoqxh qatineʼ. 
1TH.5.7	Pet jit kuxh ech laʼ qubʼan, eche xaol, inqʼa sotznaʼql ikʼuul taʼn vataʼm s-aqʼbʼal. Atz jit kuxh ech laʼ qubʼan, eche inqʼa nik iqʼabʼan s-aqʼbʼal, tan sotznaʼq kuxh ikʼuul. Tan nikoq inatxh veteʼ kam nik tutxheʼ.
1TH.5.8	Pet oʼ inqʼa niman tetz Jesuus, oʼ inqʼa ech vet u qootzaqibʼal, eche qʼiil, tan itzʼamoqxh qatineʼ. Atz kʼuqloqxh qukʼuul tiʼ quBʼaal Jesuus. Atz qusaʼvaqxh qibʼ s-quvatzaqil. Oqetz ech nik qubʼane, tul eelaetz vet oʼ tuchʼ invaʼq sol uvaʼ nik ikol tziʼ taanima, atz u tiʼ iqul tuchʼ u kolbʼal tibʼ. Tul jitetz kuxh taʼne, pet txʼebʼoʼmoq al oʼ tiʼ ul teesat el oʼ u quBʼaal Jesuus vatz u txʼavaʼ, tul laʼ ichit oʼ t-inqʼa kantxhaq vatz txʼavaʼ. Eelaetz vet oʼe tuchʼ invaʼq sol uvaʼ nik ikol iviʼ tuchʼ u kolbʼal iviʼ.{*}
1TH.5.9	Tan aʼ titzʼabʼal quBʼaal Tiuxh s-qiʼ uvaʼ, aʼ u qunimat u quBʼaal Jesuus laʼ kolon oʼ vatz u kʼaxbʼichil. Pet jit aʼ titzʼabʼal quBʼaal Tiuxh s-qiʼ uvaʼ laʼ pal oʼ tu kʼaxbʼichil. 
1TH.5.10	Tan aʼ u quBʼaal Jesuus qat kam s-qiʼ, tiʼ uvaʼ vaʼl kuxh vet laʼ qatin s-tuchʼ. Tan kʼuxh maʼt qukameʼ laʼ uli, atz maq ant itzʼlel oʼ uvaʼs laʼ tul quBʼaal Jesuus inpaqte, tan vaʼl kuxh vet laʼ qatin s-tuchʼ. 
1TH.5.11	Echetz taqʼvaq tibʼ etial sevatzaq, atz lotxhvaq etibʼ sevatzaq tiʼ echʼij kʼatz quBʼaal Tiuxh, eche uvaʼ nikxh motx ebʼaneʼ.
1TH.5.12	Niketz qujaq bʼaʼnil sete, ex inqʼa qumol s-niman tetz Jesuus, uvaʼ laʼ eqej inqʼa nik taqʼ yaʼl tiʼ taqʼonv tiʼ viyolbʼal quBʼaal Tiuxh sexoʼl, inqʼa at tiqleʼm, tul nik toksa ex t-bʼey. 
1TH.5.13	Tul tij laʼ motx etila, tan nik taqʼonv sexoʼl. Atz atoq etaanima s-tiʼ. Tul tibʼaʼnil laʼ atink ex sevatzaqil.
1TH.5.14	Atz nikat qujaq bʼaʼnil sete, ex qumol s-niman tetz Jesuus, uvaʼ laʼ motx etoksa inqʼa emol s-niman tetz Jesuus t-bʼey, inqʼa yeʼ isaʼ aqʼon. Atz laʼat motx etaqʼ kʼuqlebʼal ikʼuul inqʼa yeʼx itial tiʼ viyolbʼal quBʼaal Tiuxh. Atz laʼat motx elotxh inqʼa kaʼl kuxh ikʼuul. Tul yeʼl ex laʼ pal ekʼuul tiʼ etatin xoʼl kaqaayil inqʼa emol s-niman tetz Jesuus.
1TH.5.15	Tul yeʼ laʼ ebʼana uvaʼ laʼ etaqʼ ichʼexel u yeʼbʼaʼn tiʼ vemol uvaʼ laʼ bʼanon u yeʼbʼaʼn sete. Pet yeʼl ex laʼ yaʼ ex tiʼ ibʼanax u bʼaʼn sevatzaqil, ex niman tetz Jesuus. Atz yeʼ laʼ yaʼ ex tiʼ ibʼanax u bʼaʼn te inqʼa xaol s-kaqaayil.
1TH.5.16	Pet chiibʼoq kuxh ex bʼenamen. 
1TH.5.17	Tul yeʼ laʼ etanbʼa inatxhax Tiuxh. 
1TH.5.18	Tul aqʼvaq taʼntiuxh te quBʼaal Tiuxh tiʼ jankʼal uvaʼ laʼ pal ex s-tuul. Tan ech u titzʼabʼal quBʼaal Tiuxhe setiʼ, tiʼ uvaʼ at vet etatin tuchʼ u quBʼaal JesuKriisto. 
1TH.5.19	Tul yeʼ laʼ emaq ibʼant viTiuxhil Tiuxh u taqʼon sekʼatza, tul jit ech laʼ ebʼan, eche itzajsal invaʼq xamal. 
1TH.5.20	Tul yeʼ laʼ eteesa iqʼij inqʼa yol uvaʼ nik iqʼexsa inqʼa alol tetz viyol quBʼaal Tiuxh sexoʼl taʼn viTiuxhil Tiuxh. 
1TH.5.21	Pet bʼaxa laʼ etabʼi inuqul inqʼa yol uvaʼ laʼ alax sexoʼl, tul aʼ laʼ ebʼanbʼe jabʼiste u bʼaʼn. 
1TH.5.22	Pet yeʼ laʼ eqea, oq yeʼbʼaʼn u yol.
1TH.5.23	Tul aʼ quBʼaal Tiuxh toq bʼanon, tul laʼ itxʼaj ex tuul jankʼal inqʼa epaʼv txhaqpaq, u quBʼaal Tiuxh uvaʼ, aʼe u taqʼil u bʼaʼnil tu qaanima. Tul yeʼl ex laʼ paʼvin ex vatz quBʼaal Tiuxh, kʼuxh kamxh paʼvil, kʼuxh tiʼ kam uvaʼ laʼ etitzʼa tetitzʼabʼal, atz kʼuxh tiʼ kam uvaʼ laʼ etatxhva tuchʼ vetaanima, atz kʼuxh tiʼ kam uvaʼ laʼ ebʼan tuchʼ vetxhiʼoʼl, tan yeʼ laʼ utxhi laʼ paʼvin ex s-tuchʼ. Echetz yeʼ laʼ itxhej yole setiʼ uvaʼ kantxhaq, tetxhal topoon u tulebʼal quBʼaal JesuKriisto inpaqte. 
1TH.5.24	Tan kʼuqlebʼxh kʼuul u quBʼaal Tiuxh uvaʼ qat saʼon tzaan ex tiʼ ebʼen sitenam. Tul tira toq ibʼaneʼ kam uvaʼ alel taʼn.
1TH.5.25	Niketz injaq bʼaʼnil sete, ex qumol s-niman tetz Jesuus, natxhvaq Tiuxh s-qiʼ. 
1TH.5.26	Tul taqʼvaq tibʼ bʼaʼnil ekʼuul sevatzaqil, tul itzʼubʼvaq tibʼ txala etziʼ, ex inqʼa niman tetz Jesuus.{*}
1TH.5.27	Tul toq inbʼan yaʼl sete, vatz u quBʼaal Jesuus, uvaʼ laʼ sikʼlel u uʼ uvaʼa xoʼl jankʼal inqʼa niman tetz Jesuus tzitzi. 
1TH.5.28	Tul aʼ vibʼaʼnil u quBʼaal JesuKriisto laʼ atin sexoʼl sekaqaayil.
2TH.1.1	In Paʼp. Inmol vibʼ tuchʼ Silvaano, atz tuchʼ Timoteeo.
2TH.1.1	Nik intzʼibʼa bʼen val u uʼ sete, ex niman tetz Jesuus tu tenam Tesaloonika, ex inqʼa chʼexel ex taʼn u Tiuxh, u quBʼaal, atz ex niman tetz quBʼaal JesuKriisto.
2TH.1.2	Tul aʼ vibʼaʼnil Tiuxh, aʼe u quBʼaal, laʼ atin sexoʼl. Atz aʼ vibʼaʼnil u quBʼaal JesuKriisto laʼ atin tetaanima.
2TH.1.3	Poro bʼaʼn uvaʼ bʼenamen laʼ qaqʼt taʼntiuxh te quBʼaal Tiuxh setiʼ, qumol s-niman tetz Jesuus. Tan ikʼulelxhtuʼ uvaʼ nik qaqʼ taʼntiuxh setiʼ, tiʼ uvaʼ aʼl tel nik ekʼuqbʼat ekʼuul tiʼ quBʼaal JesuKriisto, atz tiʼ uvaʼ aʼl tel atxh etaanima sevatzaq jununil ex. 
2TH.1.4	Echetz s-tiʼile nik qoksa eqʼij xoʼl jolt niman tetz Jesuus, inqʼa chʼexel vet taʼn quBʼaal Tiuxh, tiʼ uvaʼ nik ebʼaneʼ. Tul qal s-xoʼl uvaʼ nik ekotxʼ evatz tuulbʼal jatvatzul inqʼa kʼaxbʼichil, atz itzaʼlal nik etulbʼel tiʼ inimal u quBʼaal JesuKriisto.
2TH.1.5	Tul tiʼetz vekotxʼt evatz tuulbʼal inqʼa itzaʼlal nik palk ex, tul aʼetz uvaʼe, nik kʼutxhun uvaʼ, aʼ laʼ okk quBʼaal Tiuxh setiʼ uvaʼs laʼ taqʼt kuʼ yol tinuqul tiʼ jankʼal inqʼa tenam. Pet laʼetz opoon u qʼij uvaʼs laʼ taqʼt kuʼ quBʼaal Tiuxh inqʼa yol tinuqul, yaʼne laʼ tal vet setiʼ uvaʼ ikʼulelxhtuʼ uvaʼ, ex itenam. Atz ikʼulelxhtuʼ uvaʼ laʼ tal quBʼaal Tiuxh vetatin tal uvaʼ nik ibʼanvat viqʼesalil, tan nik epal t-inqʼa itzaʼlal tiʼ inimaleʼ.
2TH.1.6	Pet inqʼa nik kʼaxbʼisan ex, tan quBʼaal Tiuxh toq kʼaxbʼisan. Tan ikʼulelxhtuʼ laʼ kʼaxbʼisal taʼn quBʼaal Tiuxh, tiʼ uvaʼ nik motx ikʼaxbʼisa ex. 
2TH.1.7	Pet koq ex, inqʼa nik ekʼaxbʼisaleʼ, tan toq teesa el ex quBʼaal Tiuxh t-vitzaʼlal. Tul laʼ ilan ex s-kʼatza. Tul tzum laʼ qilan vet setuchʼ uvaʼs laʼ qilt tul u quBʼaal Jesuus tu amlikaʼ tuchʼ u nimla tiqleʼm, tul imol tibʼ tuchʼ mam xamal uvaʼ nik toybʼeʼ, atz tuchʼ inqʼa iaanxel, inqʼa sibʼ iyakʼil tuchʼ tatineʼ. 
2TH.1.8	Atz laʼ ul tuchʼ u nimla tiqleʼm. Tul laʼ ul tiʼ taqʼax bʼen inqʼa xaol tu kʼaxbʼichil, inqʼa yeʼ laʼ qeon quBʼaal Tiuxh, atz inqʼa yeʼ laʼ niman inqʼa bʼaʼnla txhaq yol tiʼ u quBʼaal Jesuus. 
2TH.1.9	Aʼetz inqʼa xaole, inqʼa tzʼeqxichil laʼ ibʼan vet vatz u nimla tatin quBʼaal Jesuus. Tul yeʼl iyaʼebʼal imotxebʼal u kʼaxbʼichil laʼ motx bʼenka. Tul tira yeʼl tokebʼal tiʼ tilix u quBʼaal Jesuus, atz tiʼ tilix u nimla tatin quBʼaal Jesuus tuchʼ u tiqleʼm. 
2TH.1.10	Aʼetz laʼ tutxh tu qʼij uvaʼs laʼ tul u quBʼaal JesuKriisto. Tul laʼetz oksal vet iqʼij u quBʼaal JesuKriisto qaʼn, oʼ inqʼa chʼexel vet oʼ taʼn. Tul laʼ aqʼax bʼen u quBʼaal JesuKriisto s-nim taʼn inqʼa niman tetz s-kaqaayil, eche ex, inqʼa nik niman inqʼa iyol, inqʼa qat motx qal sexoʼl.
2TH.1.11	Echetz s-tiʼile bʼenamen qunatxht Tiuxh setiʼ, tiʼ uvaʼ tetxhal ekʼutxhtaʼ uvaʼ ekʼulel uvaʼs qat isaʼt tzaan ex. Tul quBʼaal Tiuxh laʼ lotxhon ex tuchʼ u tiqleʼm, tiʼ uvaʼ laʼ elaʼp inqʼa bʼaʼnil uvaʼ nik etitzʼa; atz laʼ elaʼp kam inqʼa aqʼon uvaʼ nik etitzʼa ibʼanaxeʼ, atz inqʼa aqʼon uvaʼ nik ebʼaneʼ, tiʼ uvaʼ nik ekʼuqbʼa ekʼuul s-tiʼ. 
2TH.1.12	Echetz laʼ toksal iqʼije u quBʼaal Jesuus tiʼ inqʼa laʼ ebʼana. Tul laʼat oksal eqʼij tiʼ inqʼa bʼaʼn nik ebʼaneʼ. Tan aʼ vibʼaʼnil u quBʼaal Tiuxh tuchʼ u quBʼaal JesuKriisto laʼ bʼanon uvaʼ tibʼaʼnil laʼ elkaʼp jankʼal uvaʼ nik ebʼaneʼ.
2TH.2.1	Toqetz val kaʼt u yol sete, ex qumol s-niman tetz Jesuus, tiʼ uvaʼ kam laʼ utxhi uvaʼs laʼ topoon vet u tulebʼal quBʼaal JesuKriisto inpaqte, atz, tiʼ uvaʼ laʼ bʼen qukʼult vet qibʼ s-tuchʼ. Niketz qujaq bʼaʼnil sete, 
2TH.2.2	tiʼ uvaʼ yeʼ laʼ sotz ekʼuul tiʼ inqʼa nimamal vet etaʼn tiʼ u tulebʼal quBʼaal JesuKriisto. Tul yeʼ laʼ xoʼv ex te vaʼq txhulim yol uvaʼ laʼ etabʼi. Atz yeʼ laʼ eqeja, oq laʼ etabʼi talaxeʼ uvaʼ: —Qat vabʼilaʼ, qat tal quBʼaal Tiuxh s-ve uvaʼ uy vet viqʼiil u tul quBʼaal Tiuxh, —chaq eʼl ex. Kʼuxh jaʼl laʼ alon sete uvaʼ: —Iyol quBʼaal Tiuxhe, —chaq sete. Atz kʼuxh: —Paʼpe qat alon, —chaq eʼl ex. Atz kʼuxh: —Tuul val u tuʼ Paʼpe qat qilvat, —chaq eʼl ex. Poro ex yeʼ laʼ qeon.
2TH.2.3	Echetz yeʼ laʼ ekuyt eteesale t-bʼey kʼuxh kam kuxh txumbʼalil laʼ txhokox setiʼ.
2TH.2.3	Tan jit nal koq kuxh saʼ tul u qʼij uvaʼe. Pet bʼaxa laʼ opoon val u qʼij uvaʼ mamala xaol laʼ el ka tiʼ inimal u quBʼaal Tiuxh. Tan laʼ txhej val u vinaq, val u palsan yol tiʼ inqʼa ibʼekʼoʼm quBʼaal Tiuxh, val u vinaq uvaʼ toq sotzoq. 
2TH.2.4	Tan yeʼ laʼ isaʼ u vinaq uvaʼe, jankʼal inqʼa kam uvaʼ nik talax s-Tiuxh. Pet junt laʼ toksa iqʼij. Tul laʼ taqʼ bʼen tibʼ s-nim viʼ jankʼal inqʼa nik talax s-Tiuxh. Atz laʼ taqʼ bʼen tibʼ s-nim viʼ jankʼal inqʼa kam nik inatxhkʼuulaleʼ. Tul aʼ vet u vinaq laʼ toksa tibʼ tu tostiuxh, tal uvaʼ nik natxhkʼuulalik quBʼaal Tiuxh. Tul laʼ tal tibʼ s-Tiuxh.
2TH.2.5	Ulsavaq tza sekʼuul tiʼ inqʼa kam inqʼae. Tan nikich val yol sete tiʼ inqʼa kam inqʼae uvaʼs atich in sexoʼl. 
2TH.2.6	Tul etootzaql vet s-txheel jaʼl nik maqon u vinaq uvaʼe. Tan ile maqele, pet laʼ nal tal quBʼaal Tiuxh jatu laʼ ikʼutxh tibʼ u vinaq uvaʼe. 
2TH.2.7	Tan at vet vaʼl yaabʼla txumbʼal vatz txʼavaʼ s-txheel. Tul nik ipalsa inqʼa xaol viyol quBʼaal Tiuxh, inqʼa bʼekʼel ka taʼn. Tul aʼ vet viyakʼil u yaabʼla txumbʼal nik ikʼutxh tibʼ xoʼl inqʼa xaol. Kʼuxh xeʼtiy vet bʼanaxoq u yaabʼla txumbʼal txheel vatz txʼavaʼ, pet at vaʼl u xaol nik maqon u yaabʼla txumbʼal. Ant kuxh sebʼt tiʼ imaqax u yaabʼla txumbʼal, yaʼnetze laʼ eesal u maqonal. 
2TH.2.8	Yaʼne laʼ txhej vet u vinaq uvaʼ palsan yol tiʼ inqʼa bʼekʼbʼal. Tul laʼ eesal vet tu tiqleʼm tuchʼ kuxh viyolon u quBʼaal Jesuus. Tul laʼ sotzsal u vinaq uvaʼe, tuchʼ kuxh vilitzʼkabʼin u tulebʼal quBʼaal Jesuus.
2TH.2.9	Laʼetz ikʼutxh vet tibʼ u vinaq uvaʼe, u palsan yol tiʼ inqʼa bʼekʼbʼal, tul laʼetz atin vet Satanaas s-kʼatza laʼ ibʼana. Laʼ ikʼul u vinaq nimla tiqleʼm taʼn Satanaas tiʼ ikʼutxht etxhlal, atz uvaʼ mam yol tilixeʼ. Pet jankʼal inqʼa laʼ ikʼutxh vatz inqʼa xaol, tul jit tiqleʼm quBʼaal Tiuxh laʼ ibʼanbʼe s-tiʼ. 
2TH.2.10	Tul mamalaat yaabʼla txhaq txumbʼal laʼ ibʼan u vinaq vatz inqʼa xaol tiʼ teesal t-bʼey, inqʼa xaol, inqʼa aʼ kʼaqel vet u tzʼeqxichil vatz quBʼaal Tiuxh taʼn. Tul laʼ tzʼeqx inqʼa xaol vatz quBʼaal Tiuxh, tan tiʼ uvaʼ yeʼ motx isaʼ inimal vinuqul. Echetz yeʼ motx ichitp vete. 
2TH.2.11	Tul tiʼetz vet uvaʼ yeʼ laʼ qeex quBʼaal Jesuus taʼn inqʼa xaol, tul antetzxh vet quBʼaal Tiuxh laʼ kuyun isotzsal ikʼuul. Atz aʼ laʼ iqej vet u tzʼeqol tzij. 
2TH.2.12	Echetz jankʼalxh inqʼa yeʼ laʼ qeon inqʼa bʼaʼnla txhaq yol tiʼ Jesuus uvaʼ, aʼe, vinuqul, tul aʼetz inqʼae laʼ taqʼ vet jaʼp quBʼaal Tiuxh inqʼa yol s-tiibʼa tiʼ ibʼen tu kʼaxkʼo. Tan aʼ inqʼae, ayaʼl ikʼuul motx ibʼan inqʼa yeʼbʼaʼn.
2TH.2.13	Poro ikʼulelxhtuʼ uvaʼ bʼenamen laʼ qaqʼt taʼntiuxh te quBʼaal Tiuxh setiʼ, ex qumol s-niman tetz Jesuus, ex inqʼa atxh taanima quBʼaal Jesuus setiʼ. Tan chʼexelxh vet el ex taʼn quBʼaal Tiuxh uvaʼs yeʼxnaqich u xeʼal qʼij saq, tiʼ ekolt etibʼ vatz inqʼa kʼaxkʼo tiʼ inqʼa paʼv. Tul ibʼaʼniletz vet taqʼonv viTiuxhil Tiuxh, tul ijetxhoʼk ex kʼatz quBʼaal Tiuxh, atz tiʼ eqejt vet vinuqul. 
2TH.2.14	Tan aʼetz qat isaʼvat tzaan ex quBʼaal Tiuxh, tiʼ uvaʼ ant ex laʼ atin ex tu nimla atinchil kʼatz quBʼaal JesuKriisto. Aʼetz vibʼaʼnil inqʼa bʼaʼnla txhaq yole uvaʼ qal sete.
2TH.2.15	Echetze, qumol s-niman tetz Jesuus, txhabʼamoq etatin tiʼ inimal kam uvaʼ qal sete. Tul yeʼ laʼ etanbʼa inimal inqʼa txhusbʼal uvaʼ qal bʼen sete, kʼuxh aʼl ex qal sete, atz kʼuxh aʼl qutzʼibʼa opoon sete.
2TH.2.16	Tul quBʼaal JesuKriisto tuchʼ quBʼaal Tiuxh laʼ aqʼon etial, u quBʼaal Tiuxh uvaʼ at taanima s-qiʼ, atz u quBʼaal Tiuxh uvaʼ nik aqʼon vibʼaʼnil s-qe. Tul tiʼetz vibʼaʼnil, tul qat taqʼvat qutial, atz qat taqʼ vaʼl qutxʼaqaʼm uvaʼ nik qutxʼebʼeʼ uvaʼ yeʼl iyaʼebʼal imotxebʼal. 
2TH.2.17	Tul u quBʼaal JesuKriisto tuchʼ u quBʼaal Tiuxh laʼ aqʼon etial tiʼ ibʼanax jankʼal inqʼa bʼaʼnla txhaq bʼanoʼm nik ebʼaneʼ, atz tiʼ inqʼa yol nik etaleʼ.
2TH.3.1	Tikʼetz vet tant yol, toq val sete, ex qumol s-niman tetz Jesuus: Natxhvaq Tiuxh s-qiʼ, tul nal kuxh laʼ ipaxin inqʼa bʼaʼnla txhaq yol tiʼ quBʼaal Jesuus. Tul natxhvaq Tiuxh tul laʼ ikʼul jolt inqʼa xaol inqʼa bʼaʼnla txhaq yol tuchʼ bʼaʼnil, eche uvaʼ qat ebʼan tiʼ inimaleʼ, atz qat etoksa iqʼij. 
2TH.3.2	Atz natxhvaq Tiuxh s-qiʼ, tiʼ uvaʼ laʼ ikol oʼ quBʼaal Tiuxh tiqʼabʼ inqʼa aj tial kʼuul, inqʼa bʼanol tetz yeʼbʼaʼn, inqʼa nik kʼaxbʼisan oʼ. Tan ateleen xaol yeʼx motx iqejeʼt inqʼa bʼaʼnla txhaq yol tiʼ Jesuus. 
2TH.3.3	Poro kʼuqlebʼalxh kʼuul u quBʼaal Jesuus. Tan toq taqʼ eyakʼil. Atz toq ikol ex vatz u bʼanol tetz yeʼbʼaʼn; aʼe Satanaas. 
2TH.3.4	Tul nik qukʼuqbʼa qukʼuul tiʼ u quBʼaal Jesuus uvaʼ, aʼ nik ebʼane kam inqʼa qutxhus sete. Tul nik qukʼuqbʼa qukʼuul uvaʼ ant kuxh uvaʼe toq ebʼane. 
2TH.3.5	Tul quBʼaal Tiuxh laʼ lotxhon ex, tiʼ uvaʼ laʼ motx esaʼ etibʼ sevatzaq, eche uvaʼ nik isaʼt ex u quBʼaal Tiuxh. Tul quBʼaal Tiuxh laʼ lotxhon ex tiʼ epal t-inqʼa itzaʼlal, eche uvaʼ ikotxʼt quBʼaal JesuKriisto ivatz tiʼ ipal t-inqʼa itzaʼlal.
2TH.3.6	Toqetz inbʼekʼ val u yol sete, ex qumol s-niman tetz Jesuus, tiʼ uvaʼ tan, aqʼel vet viqleʼm taʼn u quBʼaal JesuKriisto. Yeʼ laʼ emolo etibʼ tuchʼ inqʼa qumol s-niman tetz Jesuus, inqʼa yeʼ isaʼ aqʼon, atz inqʼa yeʼ nik niman u txhusbʼal uvaʼ qat ekʼul s-qe. 
2TH.3.7	Tan etootzaqle kam inqʼa ex qukʼutxh ka sevatz, tan oʼxh aqʼonv oʼ uvaʼs atich oʼ sexoʼl. Tul antetzxh uvaʼe laʼ ebʼana. Pet jit qʼeʼyil qat qukʼutxh sexoʼl. 
2TH.3.8	Tul jit nikich koq kuxh qutxʼaʼon sexeʼ s-oy, uvaʼs nikich etaqʼt qupaan, pet nikich qutxhojeʼ. Tan aʼl mam aqʼon qubʼana. Tan nikich qaqʼonv s-qʼiil s-aqʼbʼal tiʼ ibʼanax yaʼl tiʼ itxhej qusen. Tul yeʼl ilaʼm nikich qubʼaneʼ. Echetz yeʼxhabʼil ex qaqʼ etiqatz, tiʼ uvaʼ, aʼ, ex laʼ aqʼonv ex tiʼ qukʼuulaleʼ. 
2TH.3.9	Poro bʼane oʼ koq yeʼlich qokebʼal, tiʼ uvaʼ, aʼ, ex laʼich kʼuulan oʼ. Pet aʼ qukʼutxh u aqʼon sevatz. Tan aʼich qusaʼ laʼ ebʼant etetz. 
2TH.3.10	Tan tuulbʼal uvaʼs atich oʼ sexoʼl, tan ech val u yol qal sete s-eche: —Jaʼl uvaʼ yeʼ laʼ aqʼonvi, tul yeʼ laʼ txʼaʼoni, —yetz xeʼt oʼ sete.
2TH.3.11	Poro nik qabʼi uvaʼ at jolol sexoʼl uvaʼ kam kuxh nik motx itxhuli. Tan tira yeʼl invaʼq aqʼon nik motx ibʼaneʼ. Pet aʼ kuxh een taanima tiʼ toksat tibʼ xoʼl iyol jolt xaol tiʼ kam nik ibʼaneʼ. 
2TH.3.12	Tul tiʼetz uvaʼ aqʼel vet qiqleʼm taʼn u quBʼaal JesuKriisto, tul nik qubʼekʼ kaʼl yol te inqʼa yeʼ isaʼ aqʼon, tiʼ uvaʼ tetxhal laʼ motx aqʼonvi. Tul juntxh aʼ laʼ motx aqʼonv s-junal tiʼ itxhej kam tetz. 
2TH.3.13	Pet ex, qumol s-niman tetz Jesuus, yeʼl ex laʼ pal ekʼuul tiʼ ibʼanax u bʼaʼnla txumbʼal.
2TH.3.14	Jaʼletz invaʼq niman tetz Jesuus yeʼ laʼ niman inqʼa yol uvaʼ nik qutzʼibʼa opoon sexoʼl tu uʼ uvaʼe tiʼ u aqʼon, tul tira laʼ ekʼutxh xoʼl inqʼa qumol s-niman tetz Jesuus jaʼl uvaʼ yeʼ isaʼ aqʼon. Tul yeʼletz ex laʼ emolo etibʼ s-tuchʼ. Echetz laʼ ichʼixve te inqʼa kantxhaq uvaʼ nik ibʼaneʼ. 
2TH.3.15	Poro jit tira laʼ etxhiʼkʼuula. Pet aʼl laʼ etalt inuqul s-te uvaʼ yeʼbʼaʼn nik ibʼaneʼ, tan antxh emol s-niman tetz Jesuus.
2TH.3.16	Pet antxh u quBʼaal Jesuus, u aqʼol tetz bʼaʼnil, laʼ aqʼon vibʼaʼnil tetaanima s-bʼenamen, kʼuxh laʼ pal ex t-jatvatzul kam. Tul aʼ u quBʼaal Tiuxh laʼ atin sekʼatza sekaqaayil.
1TI.1.1	In Paʼp, vaʼl te inqʼa iapoostol quBʼaal JesuKriisto. Tan aʼ u quBʼaal Tiuxh, u Chitol qetz, tuchʼ u quBʼaal JesuKriisto, qat bʼekʼon in tiʼ inbʼen sitxhaq, quBʼaal JesuKriisto uvaʼ nik qutxʼebʼ tul inpaqte.
1TI.1.2	Nik vaqʼ bʼen val u uʼ see, Timoteeo, axh, uvaʼ eche invaʼq inkʼaol avatin sinvatz, tiʼ uvaʼ qat ok axh s-niman tetz Jesuus tiʼ valt viyolbʼal quBʼaal Tiuxh see.
1TI.1.2	Tul Tiuxh, u quBʼaal, tuchʼ u quBʼaal JesuKriisto laʼ aqʼon vibʼaʼnil see; tul laʼ itxum avatz; atz laʼ toksa bʼaʼnil tavaanima.{*}
1TI.1.3	Tul val see, Timoteeo, uvaʼs valt akaj tu tenam Eefeso. Tan aʼ valte see uvaʼs vex tuulbʼal Masedoonia. Tul aʼ val see uvaʼ laʼich amaq jolol inqʼa niman tetz Jesuus sexoʼl, inqʼa nik txhusun u txhusbʼal uvaʼ yeʼ nik ibʼan eela tuchʼ uvaʼ alel vet sete vaʼn. 
1TI.1.4	Tul laʼich aal te inqʼa niman tetz Jesuus uvaʼ yeʼ laʼ ok bʼen tiʼ iyolox inqʼa txhulim yol. Atz jit kuxh aʼ laʼ itxhʼoti tiʼ jaʼlaq kʼuy imam junun. Tan yeʼl kuxh iyaʼebʼal inqʼa yol inqʼae. Tan yojo ibʼ vet nik ex taqʼ inqʼa yol, inqʼa bʼenaʼl kuxh ibʼenaʼ. Tan jitoq laʼ ichʼijsa oʼ inqʼa yol inqʼae kʼatz quBʼaal Tiuxh. Tan aʼ nik chʼijsan oʼ u qukʼuqbʼat qukʼuul tiʼ quBʼaal Tiuxh. Echetz aʼ inqʼae, nik inyaʼlu axh s-tiʼ uvaʼ laʼ abʼana.
1TI.1.5	Aʼetz titzʼabʼalil inqʼa yol nik inbʼekʼ see uvaʼ laʼ atxhus te inqʼa niman tetz Jesuus uvaʼ t-taanimaxh laʼ tzajk visaʼax quBʼaal Tiuxh. Tul jikxh taanima vatz quBʼaal Tiuxh laʼ ibʼan tiʼ ibʼant u bʼaʼn. Tul aʼxh laʼ ibʼan kam inqʼa bʼaʼnla txumbʼal uvaʼ laʼ tal u taanima. Tul taʼn kuxh laʼ iqej inqʼa bʼaʼnla txhaq yol tiʼ Jesuus tuchʼ taanima. 
1TI.1.6	Tan at vet qumol s-niman tetz Jesuus qat ey vet ka tiʼ inqʼa bʼaʼnla txhaq yol tiʼ Jesuus. Tul aʼ qat okk vet bʼen tiʼ inqʼa yol, inqʼa yeʼl ibʼaʼnil laʼ taqʼ vatz quBʼaal Tiuxh. 
1TI.1.7	Tan aʼaq isaʼ ibʼen s-nimla txhaq txhusul tetz inqʼa bʼekʼbʼal uvaʼ itzʼibʼa ka Moisees. Tul jitoq nik motx tel s-tuul kam nik motx taleʼ, atz kam nik elkaʼp inqʼa yol uvaʼ nik motx ikʼuqbʼa xoʼl inqʼa niman tetz Jesuus.
1TI.1.8	Tul qootzaqletza uvaʼ bʼaʼn inqʼa bʼekʼbʼal, oq laʼxh qutzoqpisa inimal s-kaqaayil. 
1TI.1.9	Tul qootzaqle uvaʼ jit aʼ aqʼaxik ka inqʼa bʼekʼbʼal tiʼ taqʼax jaʼp u yol tiibʼa inqʼa xaol, inqʼa nik bʼanon u jik, atz inqʼa nik iqeoneʼ. Pet aʼ aqʼaxik ka inqʼa bʼekʼbʼal tiʼ taqʼax jaʼp u yol tiibʼa inqʼa xaol, inqʼa bʼanol tetz u yeʼbʼaʼn, atz inqʼa palsanaq yol. Atz aʼ laʼ aqʼaxik jaʼp u bʼekʼbʼal tiibʼa inqʼa xaol inqʼaa: Inqʼa yeʼ nik oksan quBʼaal Tiuxh s-tuul, inqʼa bʼanolaq paʼv; inqʼa txoqebʼal kʼuul inqʼa txumbʼal uvaʼ nik ibʼaneʼ; inqʼa nik eesan iqʼij inqʼa kam tetz quBʼaal Tiuxh; atz inqʼa nik yatzʼon itxutx ibʼaal; atz inqʼa nik yatzʼon imol; 
1TI.1.10	atz inqʼa nik bʼanon u yansa ibʼ tuchʼ uvaʼ jit ikʼulel tibʼ s-tuchʼ; atz inqʼa vinaq inqʼa nik til tibʼ tuchʼ imol s-vinaqil, inqʼa, aʼ vitxumbʼal inqʼa aj Sodooma iqʼomal tzaan taʼn; atz inqʼa nik elqʼan el xaol; atz inqʼa tzʼeqolaq tzij; atz inqʼa yeʼ nik niman viyol; atz inqʼa nik eesan iqʼij inqʼa bʼaʼnla txhaq yol tiʼ Jesuus uvaʼ jit yuel tuchʼ vaʼtoʼq txhusbʼal. 
1TI.1.11	Aʼetz uvaʼe nik qutxhuse, oʼ inqʼa nik niman inqʼa bʼaʼnla txhaq yol tiʼ Jesuus, uvaʼ mam bʼaʼnil nik taqʼeʼ uvaʼ, aʼ tzajnaʼql kʼatz quBʼaal Tiuxh, uvaʼ loqʼolaxh Tiuxh tatineʼ. Aʼetz inqʼa bʼaʼnla txhaq yole uvaʼ qat taqʼ quBʼaal Tiuxh s-ve uvaʼ laʼ vala.
1TI.1.12	Pet nik vaqʼ taʼntiuxh te JesuKriisto, aʼe u quBʼaal, uvaʼ qat lotxhon in tiʼ ibʼanax u taqʼon. Atz qat ikʼuqbʼa ikʼuul s-viʼ, tul qat toksa in tiʼ ibʼanax u taqʼon. 
1TI.1.13	Tan nikich veesa iqʼij u quBʼaal JesuKriisto uvaʼs jatxhaq tzaan. Atz nikich vojqeʼla inqʼa niman tetz Jesuus. Tul nikich val yol s-tiʼ. Tan in yeʼ nikich inqeoneʼ. Pet itxumetz vet quBʼaal JesuKriisto invatz, tan jit ayaʼl koqxh inkʼuul nikich inbʼan inqʼae. 
1TI.1.14	Pet aʼl sibʼxh vibʼaʼnil quBʼaal JesuKriisto qat taqʼ s-ve tiʼ vinsaʼaxeʼ, kʼuxh jit inkʼulel. Tul tira aʼl sibʼxh u bʼaʼnil qat taqʼ quBʼaal JesuKriisto s-ve, tan tetxhal tiqʼot opoon in tiʼ vinqejtaʼ. Tul nik innatxheʼ uvaʼ tira at taanima quBʼaal Tiuxh s-viʼ tiʼ vinnimat u quBʼaal JesuKriisto.
1TI.1.15	Poro at vaʼl yol uvaʼ kʼuqlebʼal kʼuul u txumbʼal nik taleʼ. Tul ikʼulelxhtuʼ uvaʼ jankʼalxh inqʼa xaol laʼ qeon u yol uvaʼ ech nik tal s-eche: —Ul u quBʼaal JesuKriisto vatz u txʼavaʼ tiʼ quchitix t-inqʼa kʼaxkʼo, oʼ inqʼa aj paʼvom, —chiche. Echetze in, tan aʼ in palnaʼqich vinpaʼvin viʼ inqʼa xaol s-kaqaayil. 
1TI.1.16	Echetze u vatineʼ, tan kʼuxh aʼ in palnaʼqich vinpaʼvineʼ, poro aʼetz vet u quBʼaal JesuKriisto qat oybʼan invatz. Aʼetz u mam kuybʼale uvaʼ qat taqʼ u quBʼaal Tiuxh s-ve, s-kʼutxhbʼal tetz vatz inqʼa xaol, inqʼa laʼ qeon u quBʼaal JesuKriisto. Tan tira ikotxʼ quBʼaal JesuKriisto ivatz iqʼaqʼal vinpaʼvineʼ. Tul qat taqʼ bʼen in s-eche vaʼl kʼutxhbʼal tetz vatz jolt inqʼa xaol, inqʼa laʼ ikʼul qʼij isaq uvaʼ yeʼl iyaʼebʼal imotxebʼal.
1TI.1.17	Echetz nik voksat iqʼije u quBʼaal Tiuxh, uvaʼ yeʼl ikamebʼal, uvaʼ mam iQʼesal tatin tuulbʼal jattanulxh yaʼbʼ, atz uvaʼ yeʼ naʼl tatineʼ; atz u quBʼaal Tiuxh uvaʼ taʼnxhte; atz laʼ oksal iqʼij; [atz u aj txumbʼal tiibʼa s-kaqaayil.] Tul laʼ alax s-nim tinjattant inqʼa yaʼbʼ uvaʼ bʼenaʼl kuxh ibʼen toq tuleʼ. Tul echxh laʼ ibʼane.
1TI.1.18	Pet niketz inbʼekʼ see, Timoteeo, axh, uvaʼ eche invaʼq inkʼaol avatin sinvatz. Tul nik insaʼeʼ uvaʼ aʼxh laʼ abʼan kam inqʼa yol alel seʼe taʼn viTiuxhil Tiuxh uvaʼs jatxhaq tzaan uvaʼs axeʼt tiʼ u taqʼon quBʼaal Tiuxh. Tul nik insaʼeʼ uvaʼ laʼ atxakbʼa eebʼ tiʼ imaqax inqʼa xaol, inqʼa nik motx txhusun inqʼa yol uvaʼ jitxh tetz quBʼaal Tiuxh. Aqʼ yaʼl tiʼ ibʼanaxeʼ. 
1TI.1.19	Poro txhabʼamoq kuxh ikʼuqeʼv akʼuul tiʼ inqʼa bʼaʼnla txhaq yol tiʼ Jesuus uvaʼ nimamal vet qaʼn. Tul aʼxh laʼ abʼan kam inqʼa bʼaʼnla txumbʼal uvaʼ laʼ tal t-vavitzʼabʼal. Oqetz yeʼ laʼ atxhabʼa akʼuqbʼat akʼuul tiʼ inqʼa bʼaʼnla txhaq yol, tul toqetz abʼan tetzan inqʼa qat motx taqʼ tibʼ eesaloq t-bʼey. Tan qat motx el ka tiʼ u bʼey, eche vaʼq vaarko uvaʼ qat el ka tiʼ vibʼey, tul jitoq qat opoon vet tal uvaʼ kʼaqel taʼn. 
1TI.1.20	Tan echetz uvaʼe ibʼan Imeneeo tuchʼ Alejaandro. Tan motx taqʼ tibʼ eesaloq t-bʼey. Xaʼtetze voksa tiqʼabʼ Satanaas tiʼ ikʼaxbʼisaleʼ, tiʼ uvaʼ laʼ motx bʼen s-te uvaʼ yeʼ laʼ motx teesa iqʼij u quBʼaal Jesuus.
1TI.2.1	Toqetz inbʼan yaʼl see, Timoteeo, uvaʼ laʼ aal te inqʼa niman tetz Jesuus uvaʼ laʼ inatxh Tiuxh bʼiitxhaqul tuul tiʼ jankʼal inqʼa xaol. Aʼ uvaʼe, laʼ motx ibʼan s-bʼaxa. Laʼ motx inatxh Tiuxh tiʼ kam inqʼa nik isaʼeʼ. Tul laʼ ijaq ilotxhbʼal te quBʼaal Tiuxh. Atz laʼ taqʼ taʼntiuxh te quBʼaal Tiuxh. 
1TI.2.2	Atz laʼat inatxh Tiuxh tiʼ inqʼa mam iqʼesal inqʼa tenam, atz tiʼ inqʼa kalabʼaq iqʼesal inqʼa sibʼxh tiqleʼm tuulbʼal inqʼa tenam. Echetz tibʼaʼnil, atz jikxh laʼ qatin s-tuchʼ. Tul laʼ qujetxhoʼk qibʼ kʼatz quBʼaal Tiuxh. Tul jikxh laʼ qatin s-quvatzaq. 
1TI.2.3	Tan tira bʼaʼn inqʼae vatz quBʼaal Tiuxh. Aʼ uvaʼe, nik chiibʼisan u quBʼaal Tiuxh, u Chitol qetz. 
1TI.2.4	Tan aʼ isaʼ quBʼaal Tiuxh uvaʼ jankʼalxh inqʼa xaol laʼ motx chitix t-inqʼa paʼv tiʼ yeʼ bʼen tilt u kʼaxkʼo. Tul jankʼalxh inqʼa xaol laʼ ootzaqin viyolbʼal quBʼaal Tiuxh, uvaʼ nuqxhtuʼ. 
1TI.2.5	Tan vaʼl kuxhte u quBʼaal Tiuxh. Atz vaʼl kuxhte uvaʼ nik oksan ok oʼ vatz u quBʼaal Tiuxh. Aʼe u quBʼaal JesuKriisto uvaʼ bʼen s-alam aanima, 
1TI.2.6	u quBʼaal JesuKriisto uvaʼ ul taqʼ tibʼ kamoq s-qiʼ tiʼ qeleʼl tu kʼaxkʼo s-qukaqaayil. Tul aʼetz vete inqʼa nik taqʼ qootzaqi s-txheel. 
1TI.2.7	Echetz s-tiʼile qat toksa vet in quBʼaal Tiuxh s-paxsan tetz viyolbʼal. Atz qat toksa in s-vaʼl iapoostol. Atz qat toksa in s-vaʼl txhusul tetz u tuqʼeʼybʼal uvaʼ inuqulxhtuʼ. Aʼ uvaʼe, nik val te inqʼa tenam, inqʼa jit tij imam Israeel. Tul nuqxh u yol uvaʼ nik valeʼ, pet jit tzʼeqo tzij.
1TI.2.8	Niketz insaʼeʼ, Timoteeo, uvaʼ taloqxh atil inqʼa niman tetz Jesuus, tul laʼ motx inatxh Tiuxh. Tul laʼ motx taqʼ jaʼ iqʼabʼ uvaʼs laʼ motx inatxht Tiuxh. Poro jikxh tatin vatz quBʼaal Tiuxh laʼ motx ibʼana. Pet jit tuchʼ kʼaʼnal, atz jit tuchʼ txhiʼtxhoil t-taanima.
1TI.2.9	Atz atat yol toq val see tiʼ inqʼa ixoq. Aʼ nik isaʼ u tatineʼ uvaʼ jik kuxh laʼ motx toksaʼmineʼ. Atz sulaʼ kuxh tatin laʼ motx ibʼan tuchʼ toksaʼm. Atz jit oksa qʼijil laʼ ibʼan tuchʼ oksaʼm uvaʼ sibʼxh ijaʼmil uvaʼ laʼ motx iviq tibʼ s-tuchʼ. Atz jitoq tira laʼ pal iviʼ ibʼant tutxh xiʼl iviʼ. Jitoq laʼ toksa kam s-tiʼ uvaʼ ooroxhtuʼ. Atz jitoq peerla sivan uvaʼ sibʼxh ijaʼmil. 
1TI.2.10	Pet aʼ laʼ ibʼan inqʼa ixoq u bʼaʼnla bʼanoʼm, eche uvaʼ nik ibʼan inqʼa ixoq, inqʼa aʼ nik ijetxhvat ok tibʼ kʼatz quBʼaal Tiuxh.
1TI.2.11	Tul laʼ jutxatxh u ixoq tuulbʼal uvaʼs nik motx tabʼit inqʼa txhusbʼal tiʼ viyolbʼal quBʼaal Tiuxh. Tul qeonal te u iqʼon iviʼ laʼ ibʼana. 
1TI.2.12	Tan yeʼ laʼ inkuya uvaʼ, aʼ u ixoq laʼ txhusun u vinaq. Atz jitoq aʼ u ixoq laʼ palan tiqleʼm tiibʼa u vinaq. Atz jitoq aʼ vet u ixoq laʼ bʼanon iqʼesalil tiibʼa u vinaq. Pet laʼ ijutxbʼa tibʼ u ixoq. 
1TI.2.13	Tan aʼ Adaan bʼaxich iviinqixsal taʼn quBʼaal Tiuxh, yaʼne xamtel iviinqixsa quBʼaal Tiuxh Eeva. 
1TI.2.14	Tul jitetz aʼ Adaan taqʼ tibʼ eesaloq t-bʼey taʼn Satanaas, pet aʼ u ixoq taqʼ tibʼ eesaloq t-bʼey. Tul tzitzietz kuxh vet ixeʼte paʼvinoq. 
1TI.2.15	Pet inqʼa ixoq, tan aʼ laʼ chiibʼ s-tiʼ kam inqʼa laʼ ibʼan tu totzotz, tiʼ uvaʼ laʼ til inqʼa tal. Tul jankʼal inqʼa ixoq aʼ laʼ motx ibʼane uvaʼ laʼ ikʼuqbʼa ikʼuul tiʼ quBʼaal Tiuxh. Atz atoq taanima tiʼ quBʼaal Tiuxh laʼ ibʼana. Atz jetxhel ok tibʼ kʼatz quBʼaal Tiuxh laʼ ibʼana. Tul jit kuxh oksa qʼij laʼ ibʼan tuchʼ tatineʼ.
1TI.3.1	Poro at vaʼl yol nik talaxeʼ uvaʼ ech nik tal s-eche: —Tan oq jaʼl vaʼq uvaʼ nik isaʼ tok s-iqʼon iviʼ xoʼl inqʼa niman tetz Jesuus, atxhvabʼalla aqʼone uvaʼ nik isaʼeʼ, —chich u yol. 
1TI.3.2	Pet aʼ isaʼ uvaʼ jit kantxhaq laʼ ibʼan u iqʼon iviʼ, echetz yeʼ laʼ itxhej vaʼq kantxhaqla yole s-tiʼ. Tul taʼn kuxh invaʼl ixoq tixqel. Tul itzʼamalxh tatin laʼ ibʼana. Atz at itxumbʼal tiʼ ibʼanax inqʼa kam. Atz laʼ itxʼol imaqt tibʼ tiʼ kamxh kamil. Tul laʼ taqʼ ivatbʼal xaol. Tul laʼ itxʼol itxhusux viyolbʼal quBʼaal Tiuxh. 
1TI.3.3	Atz jit kuxh chianaʼq tukʼal taʼl qʼuʼich uuva s-te. Tul jit kuxh txhokol txhʼaʼo, pet ayaʼlxh bʼaʼn s-te. Tul jit kuxh aʼ vavu ibʼ nik ibʼaneʼ. Atz jit kuxh aʼ txeyel tibʼ taanima tuchʼ itxʼakax puaq. 
1TI.3.4	Atz laʼ itxhabʼa tiqʼol iviʼ s-bʼaʼn t-totzotz. Tul nik kol toleʼv, tiʼ uvaʼ laʼ nimal taʼn inqʼa initxaʼa. Tul at tatin s-bʼaʼn vatz inqʼa initxaʼa. 
1TI.3.5	Tan oq yeʼ nik itxhabʼa tiqʼol iviʼ tu totzotz, tul aʼetz koq laʼ itxhabʼavat tiqʼol iviʼ xoʼl inqʼa niman tetz quBʼaal Tiuxh. 
1TI.3.6	Tul jit aʼ laʼ ok s-iqʼon iviʼ vaʼq uvaʼ yaʼnaq kuxh tok tiʼ inimal Jesuus, tan avoqe junt laʼ taqʼ vet bʼen tibʼ s-nim. Echetz laʼ ijaʼp vete u yol s-tiibʼa tiʼ taqʼt bʼen tibʼ s-nim, atz ech laʼ ikaj vet jaqʼ u yol, eche ikaj Satanaas jaqʼ u yeʼbʼaʼn tiʼ taqʼt bʼen tibʼ s-nim. 
1TI.3.7	Atz aʼat isaʼ uvaʼ jikxh itxumbʼal laʼ ibʼan vatz inqʼa yeʼx okoq tiʼ inimal Jesuus. Tan oqetz jikxh laʼ ibʼana, tul jitoqetz laʼ alax kantxhaqla yol s-tiʼ taʼn inqʼa yeʼx okoq s-niman tetz Jesuus. Tul jitoqat laʼ oleʼv Satanaas tiʼ ikuʼ t-paʼv. Atz jitoq laʼ oleʼv Satanaas tiʼ ichʼixvisaleʼ.
1TI.3.8	Atz echat kuxh inqʼa xaol, inqʼa laʼ ok s-kʼuulanal xoʼl inqʼa niman tetz Jesuus, tan aʼ isaʼ at tatin vatz inqʼa niman tetz Jesuus. Tul taʼn laʼ tal vaʼl iyol, tul laʼ ibʼana. Tul jit kuxh chianaʼq s-te tukʼal taʼl qʼuʼich uuva. Atz jit kuxh aʼ laʼ itxeyvat tibʼ taanima tuchʼ itxʼakax puaq uvaʼ tuchʼ subʼuʼm laʼ ibʼanvat.{*}
1TI.3.9	Tul laʼ iqej viyolbʼal quBʼaal Tiuxh uvaʼ yaʼn taqʼl quBʼaal Tiuxh qootzaqi s-txheel tiʼ quBʼaal JesuKriisto. Tul aʼ atoq t-taanima u jikla txumbʼal uvaʼ yeʼl paʼv at t-taanima vatz quBʼaal Tiuxh.
1TI.3.10	Tul oqetz laʼ eetzʼa vet tok kʼuulanal xoʼl inqʼa niman tetz Jesuus, tul aʼetz laʼ abʼan s-bʼaxa uvaʼ laʼ motx ilixi, oq uvaʼ jikxh vitxumbal. Tul oq yeʼl invaʼq yol la txhej s-tiʼ uvaʼ kantxhaq, yaʼnetze laʼ ok s-kʼuulanal xoʼl inqʼa niman tetz Jesuus.
1TI.3.11	Atz echat kuxh inqʼa ixoqe, inqʼa laʼ ok s-kʼuulanal xoʼl inqʼa niman tetz Jesuus. Tan aʼ isaʼ uvaʼ aʼxh laʼ ibʼan vinuqul. Atz jit kuxh xeʼtisan tetz invaʼq chijla yol. Tul itzʼamalxh tatin laʼ ibʼana. Atz kʼuqlebʼxh kʼuul laʼ motx ibʼan tiʼ jankʼal inqʼa laʼ ibʼana. 
1TI.3.12	Atz kʼuxh inqʼa vinaq, inqʼa laʼ ok s-kʼuulanal xoʼl inqʼa niman tetz Jesuus, tul taʼnxh invaʼl ixoq tixqel. Atz laʼaq itxhabʼa tiqʼol iviʼ xoʼl inqʼa initxaʼa. Tul laʼ itxhabʼa tiqʼolaq iviʼ tiʼaq taqʼon t-totzotz. 
1TI.3.13	Tan jatvaʼl inqʼa laʼ ok s-kʼuulanal xoʼl inqʼa niman tetz Jesuus, tan at vet tiqleʼm s-bʼaʼn xoʼl inqʼa niman tetz Jesuus laʼ ibʼana, oq bʼaʼnxh laʼ ibʼant u aqʼon s-xoʼl. Tul tira laʼ kʼuqeʼv ikʼuul inqʼa xaol s-tiʼ, tan tiʼ uvaʼ nik motx ikʼuqbʼa vet inqʼa kʼuulanal ikʼuul tiʼ u quBʼaal JesuKriisto.
1TI.3.14	Kʼuxhetz yeʼxh jatvaʼt qʼij s-txheel laʼ bʼen vil axh nik valeʼ, poro toqxh intzʼibʼa bʼen inqʼa yol see. 
1TI.3.15	Tan avoqe keʼch laʼ inbʼalt vibʼ tiʼ vaqʼbʼeʼ, tul atoqetz vet sakʼuul kam laʼ uulbʼe tiqʼol viyolbʼal quBʼaal Tiuxh xoʼl inqʼa niman tetz Jesuus, inqʼa vaʼlaqxh iyol tiʼ tatineʼ, eche titzʼin tatzik tibʼ s-vatzaq. Tul aʼetz vitenam u itzʼlichla quBʼaal Tiuxhe uvaʼ yeʼxhkam invaʼq tzaʼl ibʼanax s-vatz. Atz aʼe inqʼa txeyol tetz inqʼa bʼaʼnla txhaq yol tiʼ Jesuus uvaʼ inuqulxhtuʼ. Tul echaq tatin, eche ipiraalil invaʼq otzotz.
1TI.3.16	Niketz val see, Timoteeo, uvaʼ mam yol talax inqʼa bʼaʼnla txhaq yol qʼaoq, uvaʼ nik jetxhon ok oʼ kʼatz quBʼaal Tiuxh, inqʼa yol, inqʼa qat aqʼaxiy vet qootzaqi tiʼ quBʼaal Jesuus. Tan ech nik qal s-tiʼ s-eche:
1TI.3.16	—Tan qat ul ikʼutxh tibʼ
1TI.3.16	u quBʼaal Tiuxh
1TI.3.16	tuchʼ vitxhiʼoʼl.
1TI.3.16	Antetzxh vet viTiuxhil Tiuxh
1TI.3.16	kʼutxhun
1TI.3.16	uvaʼ iChʼexoʼmich
1TI.3.16	quBʼaal Tiuxh Jesuus.
1TI.3.16	Tul ech ivatz inqʼa aanxel
1TI.3.16	pal Jesuus vatz u txʼavaʼ.
1TI.3.16	Tul paxsal inqʼa bʼaʼnla txhaq yol
1TI.3.16	tiʼ Jesuus
1TI.3.16	xoʼl inqʼa jit tij imam
1TI.3.16	Israeel.
1TI.3.16	Tul qat txhej qeol tetz
1TI.3.16	inqʼa bʼaʼnla txhaq yol
1TI.3.16	s-tiʼ
1TI.3.16	tuulbʼal u vatz txʼavaʼ.
1TI.3.16	Tul kʼuluxetz vet
1TI.3.16	tu nimla tatin
1TI.3.16	taʼn quBʼaal Tiuxh
1TI.3.16	s-kʼatza,
1TI.3.16	—chich val u yol.
1TI.4.1	Poro veqlelxhtuʼ kam uvaʼ nik tal viTiuxhil Tiuxh uvaʼ laʼ opoon vet vimotxebʼal inqʼa qʼij, tul at jolol inqʼa niman tetz Jesuus laʼ motx el ka tiʼ iqeex inqʼa bʼaʼnla txhaq yol tiʼ Jesuus. Tan aʼ kuxh laʼ motx iqej vet inqʼa kantxhaqla yol uvaʼ laʼ tal inqʼa yaabʼla tiuxhil s-te tiʼ teesal t-bʼey. Tan laʼat motx iqej vet inqʼa txhusuʼm uvaʼ laʼ toksa demoonio t-titzʼabʼal. 
1TI.4.2	Atz laʼat motx iqej vet inqʼa txhusuʼm tetz inqʼa tzʼeqolaq tzij uvaʼ bʼan vatz kuxh laʼ motx ibʼana. Tan mij bʼeeq laʼ ok tu titzʼabʼal uvaʼ yeʼbʼaʼn nik ibʼaneʼ. Tan tira yeʼl vet bʼeeq nik tal u taanima s-te uvaʼ yaabʼla txumbʼal inqʼa nik ibʼaneʼ. 
1TI.4.3	Tan laʼ imaq vet tutxh tzʼaloʼm. Atz laʼat motx imaq vet inqʼa xaol tiʼ tetxhbʼul bʼaʼnla txhaq etxhbʼubʼal. Pet taʼn kuxh laʼ qubʼane uvaʼ laʼ qaqʼ taʼntiuxh te quBʼaal Tiuxh, tiʼ uvaʼ laʼ qetxhbʼu. Tan quBʼaal Tiuxh viinqixsan inqʼa etxhbʼubʼal, tiʼ uvaʼ laʼ tetxhbʼu inqʼa niman tetz Jesuus, inqʼa ootzaqin tetz vinuqul. 
1TI.4.4	Tan jankʼalxh inqʼa etxhbʼubʼal, inqʼa motx iviinqixsa ka quBʼaal Tiuxh, tan bʼaʼn kuxh s-etxhbʼumal. Tan yeʼxhkam invaʼq etxhbʼubʼal uvaʼ yeʼ koq bʼaʼn. Pet taʼn kuxh laʼ qubʼane uvaʼ bʼaxa laʼ qaqʼ taʼntiuxh te quBʼaal Tiuxh s-tiʼ, tul laʼ qetxhbʼu. 
1TI.4.5	Tan antxh viyolbʼal quBʼaal Tiuxh nik alon uvaʼ bʼaʼn kuxh inqʼa etxhbʼubʼal. Tul, tiʼatetz uvaʼ laʼ qunatxh Tiuxh tiʼ inqʼa etxhbʼubʼal, tul bʼaʼn kuxh laʼ qetxhbʼu.
1TI.4.6	Oqetz aʼxh laʼ atxhus xoʼl inqʼa qumol s-niman tetz Jesuus, inqʼa nik intzʼibʼa bʼen see, tul axhetzxh vet vaʼl bʼaʼnla aqʼonvil tetz quBʼaal JesuKriisto. Atz axh vet vaʼl ootzaqin tetz viyolbʼal quBʼaal JesuKriisto, inqʼa qeel vet qaʼn. Atz ootzaqlat vet inqʼa bʼaʼnla txhaq txhusbʼal, inqʼa aʼxh txhʼuyel axh s-tiʼ s-jatxhaq tzaan.
1TI.4.7	Tul yeʼ laʼ aaqʼ aviʼ te inqʼa yaabʼla txhaq naʼyla yol, atz te joltoʼq txhulim yol uvaʼ nik ibʼan eela tuchʼ uvaʼ yaʼnxh qallaʼ. Pet aʼ aaqʼvat yaʼl tiʼ ajetxhon ok kʼatz quBʼaal Tiuxh. 
1TI.4.8	Tan kʼuxh laʼxh taqʼ vaʼq xaol yaʼl tiʼ iqʼiʼix vitxhiʼoʼl, tan bʼiil kuxh ibʼaʼnil s-te. Pet u qaqʼt yaʼl tiʼ qok bʼen tiʼ quBʼaal Tiuxh. Tan sibʼ ibʼaʼnil s-qe tzitza vatz u txʼavaʼ, atz sibʼ ibʼaʼnil s-qe uvaʼ laʼ qubʼen t-invaʼt qʼij saq uvaʼ yeʼl iyaʼebʼal imotxebʼal.
1TI.4.9	Tul nuqxh inqʼa yol inqʼaa. Tul ikʼulelxhtuʼ uvaʼ jankʼalxh inqʼa xaol laʼ niman. 
1TI.4.10	Echetz nik qaqʼonve s-tiʼ, atz nik qaqʼ yaʼl tiʼ ipaxsal viyolbʼal quBʼaal Tiuxh, kʼuxh nik qupal t-inqʼa itzaʼlal s-tiʼ. Tan kʼuqlel vet qukʼuul tiʼ u itzʼlichla quBʼaal Tiuxh uvaʼ yeʼxhkam invaʼq tzaʼl s-vatz. Tan nik isaʼ quBʼaal Tiuxh laʼ ichit jankʼal inqʼa xaol s-kaqaayil t-inqʼa paʼv tiʼ yeʼ ibʼen t-kʼaxbʼichil, aʼetz kol inqʼa xaol, inqʼa nik qeon u quBʼaal Jesuus.
1TI.4.11	Aʼetz inqʼa yole laʼ motx aala, atz laʼ motx atxhusa. 
1TI.4.12	Pet toq val see, Timoteeo, uvaʼ yeʼ laʼ akuya laʼ eesal aqʼij taʼn inqʼa niman tetz Jesuus, tiʼ uvaʼ chelem xaak kuxh axh. Pet aʼ abʼan uvaʼ, aʼ axh iqʼon bʼey vatz inqʼa niman tetz Jesuus tuchʼ ayoloneʼ, atz tuchʼ atxumbʼal. Tul aʼ axh iqʼon bʼey tiʼ asaʼt amol. Tul laʼ akʼutxha uvaʼ tij axh. Tul laʼ akʼutxha uvaʼ kʼuqlel akʼuul tiʼ quBʼaal JesuKriisto. Tul laʼ akʼutxha uvaʼ atxh vet avel vatz quBʼaal Tiuxh kʼuxh chelem xaak kuxh axh. 
1TI.4.13	Tul ayaʼl s-tuul laʼ opoon in sexoʼl, pet aʼxh noq asikʼle xoʼl inqʼa niman tetz Jesuus viyolbʼal quBʼaal Tiuxh uvaʼ tzʼibʼamal ka. Atz laʼat aaqʼ itial s-tuchʼ. Atz laʼ atxhus s-tiʼ. 
1TI.4.14	Tul yeʼl paqul laʼ atanbʼa ibʼanbʼel vaviqleʼm uvaʼ aqʼax see taʼn quBʼaal Tiuxh uvaʼs taqʼt jaʼ inqʼa iqʼon iviʼ iqʼabʼ taviʼ, atz uvaʼs talt yol see tuchʼ viTiuxhil Tiuxh.
1TI.4.15	Tul sebʼtoq axh tiʼ ibʼanax kam inqʼa nik val see. Tul taʼn kuxh vaʼl uvaʼe laʼ akʼaq eebʼ tiʼ ibʼanaxeʼ. Echetz laʼ tilte inqʼa xaol s-kaqaayil uvaʼ nik atxhabʼa tiqʼoleʼ. 
1TI.4.16	Tul antxh axh laʼ axee eebʼ tiʼ abʼant u jik. Tul aʼxh noq atxhus inqʼa bʼaʼnla txhaq yol. Tul yeʼ laʼ atanbʼa inimaleʼ. Oqetz aʼxh laʼ abʼan inqʼa nik val see, tul axhetze laʼ achit eebʼ, atz laʼ achit inqʼa xaol nik abʼin inqʼa ayol.
1TI.5.1	Poro yeʼ laʼ utxhi uvaʼ yajelxh invaʼq qʼesla vinaq laʼ abʼan tiʼ toksal t-bʼey. Pet txumbʼalimal laʼ aalt inuqul s-te, eche laʼ ayolon te abʼaal. Atz kʼuxh inqʼa chelem xaak, tan txumbʼalimal laʼ ooksat t-bʼey, eche laʼ ayolon te eetzʼin. 
1TI.5.2	Atz kʼuxh inqʼa qʼesla ixoq, tan txumbʼalimal laʼ aalt inuqul s-te, eche laʼ ayolon te atxutx. Atz kʼuxh inqʼa chelem ixvaak, tan txumbʼalimal laʼ ooksat t-bʼey, eche laʼ ayolon te avanabʼ. Tul tira jikxh axh laʼ abʼan s-xoʼl.
1TI.5.3	Tul laʼ alotxh inqʼa txakay ixoq, jaʼl uvaʼ aʼxh yeʼl lotxhol tetz. 
1TI.5.4	Pet oqetz at invaʼq txakay ixoq uvaʼ at tal, atzoq ataq tij, aʼetz vet inqʼa tal, atz inqʼa tij laʼ iqatzin ikʼuulaleʼ. Echetz laʼ inimate kam uvaʼ nik tal viyolbʼal quBʼaal Tiuxh. Atz echetz laʼ taqʼt inqʼa ala, atz inqʼa ija, ichʼexel u bʼaʼnile te viqʼesal. Aʼetz uvaʼe, bʼaʼn, atz aʼetz uvaʼe, nik ichiibʼ quBʼaal Tiuxh s-tiʼ laʼ bʼanaxi.
1TI.5.5	Pet taʼn laʼ lotxhox u txakay ixoq, uvaʼ yeʼxhabʼil invaʼq lotxhol tetz ati, atz ijunal kuxh veteʼ; uvaʼ, aʼ kʼuqlel ikʼuul tiʼ quBʼaal Tiuxh tiʼ vilotxhoxeʼ; tul qʼiil aqʼbʼal nik tabʼi te quBʼaal Tiuxh, atz nik inatxh quBʼaal Tiuxh.
1TI.5.6	Pet yeʼ laʼ elotxh u txakay ixoq, uvaʼ een kuxh taanima tiʼ inqʼa atxhaʼv vatz txʼavaʼ, tan kamnaʼqletzeʼe vatz quBʼaal Tiuxh, kʼuxh itzʼlel vatz u txʼavaʼ.
1TI.5.7	Pet aʼl abʼekʼ te inqʼa niman tetz Jesuus uvaʼ, aʼ laʼ ibʼan kam inqʼa nik val see. Echetz yeʼ laʼ talax yole s-tiʼ. 
1TI.5.8	Tan jaʼl uvaʼ yeʼ laʼ tzuqbʼen inqʼa titzʼin tatzik, inqʼa vaʼl kuxh tatin t-otzotz s-tuchʼ, inqʼa kʼuqlel ikuul s-tiʼ, tul aʼetz uvaʼe, yeʼ nik niman vet viyolbʼal quBʼaal Tiuxh. Atz palnaʼqetz vete vipalsan yolil viʼ inqʼa xaol, inqʼa jit niman tetz Jesuus.
1TI.5.9	Pet taʼnxh laʼ ok s-atxh u txakay ixoq, atz laʼ tzʼibʼal ibʼij, uvaʼ palnaʼq vet iyaʼbʼ s-oxkʼalal (60); atz taʼn kuxh vaʼl vinaq iqʼomich taʼn; 
1TI.5.10	atz bʼaʼn iyol inqʼa xaol tiʼ vibʼaʼnla bʼanoʼm; atz, tiʼ uvaʼ jikxh qat ichʼijsat tal; atz tiʼ taqʼt ivatbʼal niman tetz Jesuus t-totzotz; atz tiʼ itxʼaax toq inqʼa niman tetz Jesuus; atz tiʼ ilotxht inqʼa nikich ipal titzaʼlal; tul nima vatzul kuxh bʼaʼnla bʼanoʼm bʼanel taʼn.
1TI.5.11	Pet yeʼl ibʼij inqʼa txakay ixoq laʼ ok s-atxh tiʼ lotxhbʼal, inqʼa txulul tele. Tan xamtel nik ikʼoʼpil vet taʼn u tatxhaʼv vitxhiʼoʼl, tul aʼ vet u tetz nik toksa tiʼ itxhejaʼ. Pet aʼe tan, aʼ nik taqʼ vet ka u taqʼon quBʼaal Tiuxh uvaʼ alel vet taʼn vatz quBʼaal JesuKriisto uvaʼ laʼ ibʼana. 
1TI.5.12	Oqetz ech laʼ ibʼane, tul juntetz kuxh nik ibʼan s-te tiʼ yeʼ inimal viyol uvaʼ nik taleʼ. Tan yeʼ qat inima viyol uvaʼ alel vet taʼn s-bʼaxa vatz inqʼa niman tetz Jesuus. 
1TI.5.13	Tul jitetz kuxh taʼn nik ibʼane, pet junt kuxh nik ichiansa qʼeʼyil s-te. Atz aʼaq kuxh nik ibʼan vet soliʼm t-junun otzotz tiʼ ixeʼtisal chijla txhaq yol. Atz jit kuxh taʼn qʼeʼyil nik ibʼaneʼ, pet aʼaq kuxh nik motx ibʼan vet toksataq tibʼ xoʼl yol uvaʼ yeʼl tokebʼal s-tiʼ. Tul aʼ kuxh vet alo yol nik motx ibʼaneʼ uvaʼ jit ikʼulel laʼ tala. 
1TI.5.14	Pet inqʼa txakay ixoq, inqʼa txulul tele, aʼ nik val uvaʼ aʼl bʼaʼn laʼ tzʼaloni; atz laʼ txhej tal. Tul laʼ tilbʼe tatin t-totzotz tuchʼ tal. Echetz yeʼ laʼ tel quqʼije, oʼ inqʼa niman tetz Jesuus, taʼn inqʼa xaol, inqʼa nitxhaqtziil taʼn Satanaas, uvaʼ nik itxhiʼan s-qiʼ.
1TI.5.15	Tan at jolol txakay ixoq uvaʼ qat ey vet ka tiʼ inimal Jesuus. Tul aʼ qat motx inima vet u tetz Satanaas.
1TI.5.16	Pet oqetz at vaʼq ixoq niman tetz Jesuus, laʼ oleʼv tiʼ ilotxht vaʼq txakay ixoq tu totzotz, tul aʼl bʼaʼn ikʼuula, atz ilotxheʼ. Echetz yeʼ laʼ taqʼt tel tiqatze inqʼa niman tetz Jesuus. Atz echetz laʼ itzʼeqe u lotxhbʼal xoʼl inqʼa txakay ixoq, inqʼa aʼxh yeʼl lotxhol tetz.
1TI.5.17	Echatetz kuxh inqʼa iqʼon iviʼe, inqʼa nikxh txhabʼan tiqʼol iviʼ xoʼl inqʼa niman tetz Jesuus, tan ikʼulel uvaʼ laʼ oksal iqʼij s-bʼaʼn tiʼ u aqʼon uvaʼ nik motx ibʼaneʼ, atz jankʼal eche inqʼa nik motx taqʼonv tiʼ talax viyolbʼal quBʼaal Tiuxh, atz inqʼa nik motx itxhusuneʼ. 
1TI.5.18	Tan ech tzʼibʼamal ka t-viyolbʼal quBʼaal Tiuxh s-eche: —Yeʼ laʼ utxhi uvaʼ laʼ emaq tetxhbʼun u yakʼa vaʼk uvaʼ sebʼt taqʼonv tiʼ ipatxhʼax el tiʼ triigo, —chich u yol.
1TI.5.19	Tul oq laʼ ul alaxoq ipaʼv invaʼq u iqʼon iviʼ see taʼn invaʼq xaol, tul yeʼ laʼ aqea. Pet oq kaʼvaʼl atzoq oxvaʼl vet xaol laʼ ilon kam vipaʼv, tul laʼ ul taleʼ, echetz laʼ aqejt vete. 
1TI.5.20	Pet jaʼl inqʼa iqʼon iviʼ uvaʼ yaʼtel kuxh ibʼant u paʼv, tul ech ivatz inqʼa niman tetz Jesuus laʼ ayaj, tiʼ uvaʼ nik ibʼaneʼ. Echetz laʼ motx ixoʼv vet jolte inqʼa iqʼon iviʼ tiʼ ipaʼvineʼ. 
1TI.5.21	Toqetz intiila bʼekʼu see vatz quBʼaal Tiuxh, atz vatz quBʼaal JesuKriisto, atz vatz inqʼa ichʼexichla aanxel quBʼaal Tiuxh uvaʼ aʼxh laʼ anima jankʼal inqʼa yol uvaʼ nik val see. Poro jikxh laʼ abʼant tutxh invaʼq yol xoʼl inqʼa iqʼon iviʼ. Tul yeʼl invaʼq avajbʼaʼn laʼ ibʼana. 
1TI.5.22	Tul jit nal kuxh laʼ aaqʼ jaʼ aqʼabʼ tiviʼ invaʼq niman tetz Jesuus. Echetz jit ant axh laʼ bʼoqol axh tiʼ invaʼq paʼv uvaʼ jit apaʼv. Pet xee eebʼ, tul yeʼxhkam invaʼq yeʼbʼaʼn laʼ abʼana.
1TI.5.23	Poro eche u txhoʼnichil uul, atz tuchʼ jolt inqʼa yaabʼil nik bʼanon axh bʼiitxhaqul tuul, tul jitetz kuxh taʼn u aʼ laʼ uukʼa, pet ukʼaetz inbʼeeq qʼuʼich taʼl uuva tiʼ abʼant bʼaʼn.
1TI.5.24	Kam s-tiʼil nik val see s-eche, tan avoqe nal kuxh laʼ ooksa vaʼq iqʼon iviʼ, tul avoqe at vaʼq paʼv nik ibʼaneʼ uvaʼ yeʼ naʼl tilixeʼ. Tul xamtel laʼ el vet ul uvaʼ at bʼak vaʼl paʼv nik ibʼaneʼ. Tan at xaol uvaʼ veqlelxh vipaʼvineʼ, kʼuxh yeʼnaq opoonoq vatz vaʼq aqʼol kuʼ yol tinuqul. 
1TI.5.25	Echatetz kuxh inqʼa bʼaʼnla txhaq bʼanoʼme. Tan yek nik ibʼen te inqʼa xaol kam uvaʼ nik ibʼanax s-vatz. Pet at jolt bʼaʼnla txhaq bʼanoʼm, uvaʼ yeʼx ikʼutxheʼt tibʼ txheel. Pet tetxhal kuxh laʼ ootzaqili s-jatu.
1TI.6.1	Tul kʼuxh jatvaʼl inqʼa aqʼonvil, inqʼa loqʼel tok tiʼ aqʼon, inqʼa ech vete jaqʼ yuuka atil ok tiʼ aqʼon xeʼ vaʼq bʼaal aqʼon, tul tira atoqxh tatin u bʼaal taqʼon s-vatz. Echetz yeʼ laʼ teesal iqʼije u quBʼaal Tiuxh; atz yeʼ laʼ eesal iqʼij u txhusbʼal nik qaleʼ. 
1TI.6.2	Atz jaʼletz inqʼa aqʼonvil uvaʼ niman tetz Jesuus u bʼaal taqʼon, tul yeʼletz laʼ titzʼa uvaʼ, tiʼ uvaʼ niman vet tetz Jesuus u bʼaal taqʼon, tul jit kuxh vet niim tiqleʼm u bʼaal taqʼon s-vatz laʼ ibʼana. Yeʼletza. Pet aʼ laʼ ibʼana uvaʼ aʼl tel laʼ ibʼant u aqʼon s-bʼaʼn, tan tootzaq uvaʼ imol s-niman tetz Jesuus vet u bʼaal taqʼon, uvaʼ nik ilon vibʼaʼnil u taqʼonvil. Tul laʼ chiibʼ inqʼa aqʼonvil tiʼ u bʼaal taqʼon.
1TI.6.2	Aʼetz inqʼae, laʼ atxhus te inqʼa aqʼonvil; atz laʼ motx abʼan yaʼl tiʼ ibʼanaxeʼ.
1TI.6.3	Yeʼxhal laʼ akuy tok xoʼl inqʼa niman tetz Jesuus tiʼ itxhust inqʼa yaabʼla txhusbʼal, atz inqʼa txhusbʼal uvaʼ yeʼ nik ibʼan eela tuchʼ inqʼa jikla txhaq txhusbʼal uvaʼ tal quBʼaal JesuKriisto, inqʼa yeʼ yuele. Atz yeʼ laʼ akuy itxhusux inqʼa txhusbʼal uvaʼ yeʼ nik ijetxhex ok inqʼa xaol kʼatz quBʼaal Tiuxh taʼn. 
1TI.6.4	Jaʼletz u xaol uvaʼ nik txhusun inqʼa txhusbʼal inqʼae, tul aʼetz kuxh isaʼe toksal iqʼij s-tiʼ. Tul yeʼxhkam tootzaq tiʼ viyolbʼal quBʼaal Tiuxh. Tan aʼ kuxh nik itxhok ixeʼtisal yol xoʼl imol uvaʼ jitoq at itxaʼk, atz yeʼxhkam nik taqʼeʼ. Pet aʼl txhʼaʼo kuxh nik motx itxhokeʼ tuchʼ txhiʼal kʼuul, tuchʼ yao ibʼ, tuchʼ yoqʼoʼm, tuchʼ yaabʼla txhaq txumbʼal, 
1TI.6.5	tuchʼ vavu ibʼ tiʼ yol xoʼl inqʼa xaol, inqʼa yannaʼq viʼ, tuchʼ inqʼa tira yeʼl bʼeeq iyolbʼal quBʼaal Tiuxh ootzaqimal taʼn. Tan aʼaq titzʼabʼal uvaʼ, aʼ laʼ motx ibʼanbʼevat inqʼa tuqʼeʼybʼal tiʼ itxʼakax ipuaq xoʼl inqʼa niman tetz Jesuus nik motx taleʼ.
1TI.6.6	Pet ech koq u qujetxhtoʼk qibʼ kʼatz quBʼaal Tiuxh, tan sibʼ laʼ taqʼa. Tul chiibʼebʼal inpaqte viʼ uvaʼ, aʼ u puaq laʼ qitzʼa itxhej s-tiʼ. 
1TI.6.7	Tan yeʼxhkam invaʼq iqʼomich qaʼn uvaʼs qul vatz qʼij saq. Tul yeʼxhkam invaʼq laʼ utxhi laʼ qiqʼo uvaʼs laʼ qukameʼ. 
1TI.6.8	Oqetz at qetxhbʼubʼal tuchʼ qoksaʼm, tul qukʼuqbʼavaqetz qukʼuul s-tiʼ. 
1TI.6.9	Pet at xaol aʼ kuxh een taanima tiʼ ibʼen s-txʼiol iqʼij. Xaʼtetze kam kuxh kantxhaq nik ibʼan vet tiʼ ileqt u txʼijbʼal qʼij. Echetz nik ikuʼ vet t-paʼv, eche nik tok vaʼq txoo t-kʼaa. Atz kamaq kuxh vet laʼ motx tatxhva uvaʼ jit ikʼulel. Atz kamaq kuxh vet yeʼbʼaʼnil laʼ motx tatxhva uvaʼ laʼ yansan. Tan junt kuxh vet laʼ taqʼ bʼen tibʼ s-kantxhaq, atz s-tzʼeqxinaʼq vatz quBʼaal Tiuxh. 
1TI.6.10	Tan u atxhaʼv tiʼ puaq, tan kam kuxh vet paʼvil nik ex bʼanaxoq taʼn. Tan aʼ u tatxhval u puaq, aʼe vixeʼal inqʼa paʼv; eche taqʼil inviʼoq tzeʼ uvaʼ nik taqʼ ivatz. Tan ech ibʼane kaʼl inqʼa xaol, inqʼa aʼ kuxh u puaq nikich motx tatxhva, tul motx el vet ka tiʼ iqeex Jesuus. Aʼetz inqʼa xaole uvaʼ mam kuxh vet kʼaxkʼo ex taqʼ s-te.
1TI.6.11	Pet axh, Timoteeo, axh vaʼl chelem vinaq uvaʼ tira txʼakel avaanima tiʼ quBʼaal Tiuxh, jetxheʼl eebʼ kʼatz inqʼa txumbʼal, inqʼa atxhaʼv tiʼ puaq. Pet aʼ okk bʼen axh tiʼ ibʼanax u jik. Atz aʼ atxhok ajetxhon ok kʼatz quBʼaal Tiuxh. Atz aʼ akʼuqbʼavat akʼuul tiʼ quBʼaal Tiuxh. Tul at avaanima tiʼ inqʼa niman tetz Jesuus. Tul laʼ akotxʼ avatz tiʼ inqʼa itzaʼlal nik apal s-tuul. Tul tzʼuʼkinla vinaq axh laʼ abʼana. 
1TI.6.12	Tul bʼan yaʼl tiʼ tiqʼol viyolbʼal quBʼaal Tiuxh, atz tuchʼ jankʼal inqʼa nik aaleʼ, atz tuchʼ jankʼal inqʼa nik abʼaneʼ. Echetz laʼ abʼant yaʼl, eche nik ibʼan vaʼq xaol uvaʼ nik itxhʼaʼoin tiʼ vaʼq yaabʼla kam. Tul tij axh abʼan tiʼ itxeyex u qʼij asaq uvaʼ toq atxʼakeʼ, uvaʼ yeʼl iyaʼebʼal kʼatz quBʼaal Tiuxh. Tan aʼ qat isaʼvat tzaan axh quBʼaal Tiuxh tiʼ ajeqbʼat vayol tiʼ inimal u quBʼaal JesuKriisto uvaʼs aalt vayol ech ivatz inqʼa iqʼon iviʼ.
1TI.6.13	Niketz inbʼan yaʼl see uvaʼ aqʼ yaʼl tiʼ inimal viyolbʼal quBʼaal JesuKriisto tuchʼ vavatineʼ, viyolbʼal quBʼaal JesuKriisto uvaʼ qat aal vatz mamala xaol, inqʼa nikich ilon, atz nikich abʼin inqʼa yol. Nik inbʼan yaʼl see ech ivatz u quBʼaal Tiuxh, u Aqʼol tetz u qʼij isaq inqʼa kam s-kaqaayil. Tul nikat inbʼan yaʼl see ech ivatz u quBʼaal JesuKriisto, uvaʼ alon ka viyol quBʼaal Tiuxh te Poonsio Pilaato. 
1TI.6.14	Atz nikat inbʼan yaʼl see uvaʼ laʼ anima viyol quBʼaal JesuKriisto. Yeʼl inbʼeeq laʼ el ka axh tiʼ ibʼanaxeʼ, echetz yeʼl invaʼq yole laʼ alax seʼe tiʼ kam inqʼa laʼ abʼana. Tul echxh laʼ abʼane, tetxhal topoon u qʼij uvaʼs laʼ tul u quBʼaal JesuKriisto inpaqte. 
1TI.6.15	Aʼ u qʼije uvaʼ, aʼ u quBʼaal Tiuxh laʼ alon jatu laʼ opooni:
1TI.6.15	Aʼ u quBʼaal Tiuxh
1TI.6.15	laʼ oksal iqʼij
1TI.6.15	uvaʼ taʼnxhte
1TI.6.15	u Aj Yol uvaʼ tira at tiqleʼm.
1TI.6.15	Tan aʼe, uvaʼ at
1TI.6.15	s-tiibʼa s-kaqaayil;
1TI.6.15	atz aʼe viQʼesal
1TI.6.15	viʼ inqʼa mam iqʼesal;
1TI.6.15	atz Ilol tetz inqʼa kam
1TI.6.15	tiibʼa inqʼa nik ilon
1TI.6.15	inqʼa kam;
1TI.6.16	atz uvaʼ taʼnxhte
1TI.6.16	yeʼl ikamebʼal.
1TI.6.16	Aʼe, uvaʼ een atil tal
1TI.6.16	uvaʼ nik txiqunk
1TI.6.16	u qʼij saq;
1TI.6.16	tul yeʼxhabʼil laʼ oleʼv
1TI.6.16	tiʼ topoon s-kʼatza
1TI.6.16	taʼn u qʼij saq;
1TI.6.16	atz yeʼxhabʼil invaʼq
1TI.6.16	ilonaʼq tetz;
1TI.6.16	atz yeʼxhabʼil invaʼq
1TI.6.16	laʼ oleʼv tiʼ tilixeʼ.
1TI.6.16	Aʼetz uvaʼe, laʼ aqʼax bʼen
1TI.6.16	s-nim;
1TI.6.16	atz aʼ laʼ bʼanon iqʼesalil
1TI.6.16	uvaʼ yeʼl iyaʼebʼal
1TI.6.16	imotxebʼal.
1TI.6.16	Tul echxh laʼ ibʼane.
1TI.6.17	Pet laʼ aal te inqʼa niman tetz Jesuus, inqʼa txʼiol iqʼij, uvaʼ yeʼ laʼ motx taqʼ bʼen tibʼ s-nim. Tul jit aʼ laʼ motx ikʼuqbʼavat ikʼuul tiʼ u txʼijbʼal iqʼij. Tan jit kʼuqlebʼ kʼuul u txʼijbʼal qʼij. Pet taʼn laʼ ikʼuqbʼavat ikʼuul tiʼ u quBʼaal Tiuxh [uvaʼ itzʼlele]. Tan aʼ u quBʼaal Tiuxh nik aqʼon jankʼal uvaʼ nik isaʼon s-qe. Tul tira nik ipal iviʼ taqʼt s-qe, tul laʼ chiibʼ oʼ tiʼ ibʼanbʼeleʼ. 
1TI.6.18	Tul bʼekʼ te inqʼa txʼiol iqʼij, uvaʼ, aʼ laʼ ibʼan inqʼa bʼaʼnla txhaq bʼanoʼm. Tul bʼekʼ s-te uvaʼ sibʼ laʼ motx lotxhoni, atz ayaʼl ikʼuul laʼ motx taqʼa. 
1TI.6.19	Oqetz ech laʼ ibʼane, tul txʼijbʼal iqʼijetz vete nik imol kʼatz quBʼaal Tiuxh. Aʼetz uvaʼe, toq bʼenoq sixeʼal u tatin kʼatz quBʼaal Tiuxh. Echetz laʼ bʼen inatxhte vibʼaʼnil u qʼij saq uvaʼ tira bʼaʼnla atinchil tetz txʼijbʼal qʼij laʼ tatin veteʼ.
1TI.6.20	Axh, Timoteeo, sebʼtoq axh tiʼ ibʼanax inqʼa aqʼon, inqʼa iqatzimal vet aaʼn taʼn u quBʼaal Jesuus. Tul yeʼl axh laʼ ok bʼen axh tiʼ iyolox inqʼa yol inqʼa kantxhaq, inqʼa yeʼxhkam laʼ taqʼa. Tul yeʼ laʼ ok bʼen axh tiʼ iyolox inqʼa yol uvaʼ ‹mam txumbʼal,› chich inqʼa xaol s-tiʼ. Tul yeʼ nik ilotxhon tiʼ tootzaqil u quBʼaal Tiuxh. 
1TI.6.21	Tan at qumol s-niman tetz Jesuus qat motx el ka tiʼ inimal inqʼa bʼaʼnla txhaq yol. Tan aʼ motx taqʼvat iviʼ tiʼ inimal inqʼa yol uvaʼ ‹mam txumbʼal,› chich inqʼa xaol s-tiʼ.
1TI.6.21	Pet aʼ vibʼaʼnil quBʼaal Tiuxh laʼ atin sakʼatza.
2TI.1.1	In Paʼp, vaʼl te inqʼa apoostol, vitxhaq quBʼaal JesuKriisto. Tan ech u titzʼabʼal quBʼaal Tiuxhe s-viʼ. Tan aʼ titzʼabʼal s-viʼ ipaxsal u yol uvaʼ alel vet ka taʼn quBʼaal Tiuxh tiʼ jaʼl uvaʼ laʼ qeon quBʼaal JesuKriisto, tul yeʼl iyaʼebʼal u qʼij isaq.
2TI.1.2	Nik intzʼibʼa bʼen val u uʼ see, Timoteeo, axh, uvaʼ at vaanima seʼe, tan eche invaʼq inkʼaol avatin sinvatz.
2TI.1.2	Aʼ vibʼaʼnil u Tiuxh, u quBʼaal, tuchʼ u quBʼaal JesuKriisto laʼ atin sakʼatza. Tul laʼ itxum avatz, atz laʼ atin vibʼaʼnil tavaanima.
2TI.1.3	Niketz vaqʼ taʼntiuxh te quBʼaal Tiuxh seʼe, u quBʼaal Tiuxh uvaʼ nikich inatxh inqʼa kʼuy inmam. Tul antxh nik innatxh inpaqte. Tul jikxh u vitzʼabʼal nik inbʼan s-vatz. Tul qʼiil aqʼbʼal nik innatxht Tiuxh, tul nik viqʼo tzaan axh s-tuul. 
2TI.1.4	Tul nik insaʼeʼ laʼ vil axh, atz tira laʼ chiibʼ in seʼe. Txhaqpaqetza tul nik avul sinkʼuul. Tan nik tul sinkʼuul uvaʼ nikich avoqʼeʼ uvaʼs qujatxt qibʼ.
2TI.1.5	Tul nik tul sinkʼuul uvaʼ nuqxhtuʼ kʼuqlelxh akʼuul tiʼ u quBʼaal JesuKriisto. Tan echat kuxh nikich ikʼuqbʼat qʼes akʼuy, Looida, ikʼuule tuchʼ atxutx, Euniise, tiʼ u quBʼaal Jesuus. Echetz nik inqejte uvaʼ echatxh nik akʼuqbʼat akʼuule.
2TI.1.6	Echetz nik vulsate sakʼuul uvaʼ aʼl laʼ eeqʼot tel ayakʼil tiʼ ibʼanbʼel u txumbʼal uvaʼ taqʼ quBʼaal Tiuxh tavaanima uvaʼs vaqʼt jaʼ inqʼabʼ taviʼ. 
2TI.1.7	Tan qat taqʼ quBʼaal Tiuxh viTiuxhil tavaanima. Tul jit aʼ itxaʼk s-xoʼvisabʼ koq eetz. Pet aʼ itxaʼk uvaʼ at atial tuchʼ ayakʼil tiʼ ibʼanax u aqʼon. Tul atxh avaanima tiʼ quBʼaal Tiuxh laʼ abʼana, atz kʼuxh tiʼ amol. Atz laʼ atxʼol amaqt eebʼ tiʼ ibʼanax inqʼa kantxhaq.
2TI.1.8	Echetz yeʼl axh laʼ chʼixv axh tiʼ talax inqʼa bʼaʼnla txhaq yol tiʼ Jesuus. Tul jitoq laʼ chʼixv axh, tiʼ uvaʼ il in at jaʼ in t-tzeʼ tiʼ ipaxsal inqʼa bʼaʼnla txhaq yol tiʼ Jesuus. Pet aʼl kuxh akotxʼ avatz oq nik isaʼ inqʼa xaol akʼaxbʼisaleʼ, eche uvaʼ nik palk in tiʼ ipaxsal inqʼa bʼaʼnla txhaq yol tiʼ Jesuus. Tul quBʼaal Tiuxh laʼ aqʼon atial. 
2TI.1.9	Tan aʼ u quBʼaal Tiuxh qat chiton oʼ t-inqʼa kʼaxkʼo tiʼ inqʼa qupaʼv. Tul qat isaʼ tzaan oʼ, tiʼ uvaʼ laʼ jetxhon ok oʼ s-kʼatza. Poro jit tiʼ qubʼant u bʼaʼn, pet tiʼ uvaʼ laʼ elaʼp u titzʼabʼal quBʼaal Tiuxh s-qiʼ. Aʼe, uvaʼ ibʼaʼnilich u quBʼaal JesuKriisto, tul laʼich chitp oʼ tiʼ yeʼ qubʼen t-inqʼa kʼaxkʼo tiʼ inqʼa qupaʼv. Tan yekichxh titzʼa tzaan quBʼaal Tiuxh uvaʼs yeʼnaqich xeʼtoq tzaan txhaq tanul inqʼa yaʼbʼ uvaʼ pay ka. 
2TI.1.10	Aʼetz vet vibʼaʼnil quBʼaal Tiuxhe qat ikʼutxhlaʼ, tan qat uy vet u Chitol qetz s-quxoʼl. Tan aʼ u quBʼaal JesuKriisto qat oleʼv tiʼ yeʼ qubʼen tu kamchil uvaʼ yeʼl iyaʼebʼal imotxebʼal. Tan kʼuxh laʼxh kam oʼ vatz u xaol, poro yeʼl paqul laʼ kam oʼ vatz u quBʼaal Tiuxh. Tan qat taqʼl vet quBʼaal JesuKriisto qʼij qusaq uvaʼ yeʼl iyaʼebʼal imotxebʼal. Tul tuchʼetz vet qabʼit inqʼa bʼaʼnla txhaq yol tiʼ Jesuus, qat qootzaqivat uvaʼ at vet qʼij qusaq. Tul laʼ taqʼ qutxhiʼoʼl uvaʼ yeʼl vet iqʼajebʼal laʼ ibʼana.
2TI.1.11	Echetz s-tiʼile qat toksa in quBʼaal Tiuxh s-paxsan tetz viyolbʼal xoʼl inqʼa jit tij imam Israeel. Atz qat toksa in sitxhaq, atz qat toksa in s-txhusul tetz inqʼa jit tij imam Israeel. 
2TI.1.12	Tul tiʼetz ipaxsal viyolbʼal quBʼaal Tiuxh nik palk in titzaʼlal. Poro yeʼletz in nik inchʼixv tiʼ vatin t-tzeʼ. Tan vootzaqle uvaʼ taʼn kuxh kʼuqlel inkʼuul tiʼ u quBʼaal JesuKriisto. Tul vootzaqle uvaʼ antxh quBʼaal JesuKriisto at tiqleʼm tiʼ ikolox inqʼa bʼaʼnla txhaq yol uvaʼ qat taqʼ viqatzi talaxeʼ. Tul laʼ ikol inuqul viyolbʼal, tetxhal toopon u qʼij uvaʼ laʼ tul inpaqte. 
2TI.1.13	Tul echat kuxh axhe, tan aʼ txhʼuyoq axh tiʼ kam inqʼa qat atxhabʼa sinkʼatza. Tan qat intxhabʼa tiqʼol inqʼa bʼaʼnla txhaq yol uvaʼ yeʼ yuel ok joltoʼq yol s-xoʼl. Tul kʼuqloqxh akʼuul tiʼ u quBʼaal JesuKriisto. Tul atoqxh avaanima tiʼ u quBʼaal JesuKriisto. 
2TI.1.14	Tul yeʼ laʼ akuy ijalpul talax inqʼa bʼaʼnla txhaq yol tiʼ Jesuus uvaʼ qat eeqa tzij talax taʼn viTiuxhil Tiuxh. Tul aʼ viTiuxhil Tiuxh uvaʼ at s-qukʼatza jununil oʼ, laʼ lotxhon axh tiʼ talaxeʼ.
2TI.1.15	Tul ootzaqle uvaʼ motx taqʼ ka in inqʼa niman tetz Jesuus, inqʼa at tuulbʼal Aasia. Tul ant Fijeelo tuchʼ Ermoojenes aqʼon ka in. 
2TI.1.16	Pet quBʼaal Tiuxh laʼ aqʼon vibʼaʼnil tiibʼa Onesiiforo tuchʼ jankʼal tatin t-totzotz. Tan nima paqul kuxh ex taqʼ intial tuchʼ yol. Tul yeʼl Onesiiforo nikich ichʼixv s-ve, kʼuxh qitzelich in s-kadeena, atz atich jaʼ in t-tzeʼ. 
2TI.1.17	Tan yeʼl Onesiiforo pal ikʼuul tiʼ intukileʼ uvaʼs tul tzitza tu mam tenam Rooma. Pet tetxhal kuxh ex ileq in. 
2TI.1.18	Tul ootzaql s-bʼaʼn uvaʼ mam bʼaʼnil nikich ibʼan Onesiiforo s-ve uvaʼs atich in tu tenam Eefeso. Pet aʼetz u quBʼaal Tiuxh laʼ bʼanon bʼaʼnil te Onesiiforo. Tul laʼ itxum quBʼaal JesuKriisto ivatz Onesiiforo, uvaʼs laʼ taqʼt kuʼ u quBʼaal Jesuus inqʼa yol tinuqul.
2TI.2.1	Pet toq val see, Timoteeo, axh, uvaʼ, eche inkʼaol avatin nik innatxheʼ, uvaʼ aqʼ yaʼl tiʼ ibʼanax u taqʼon quBʼaal Tiuxh tuchʼ vatial uvaʼ nik taqʼ see. Tan tuchʼ vibʼaʼnil u quBʼaal JesuKriisto laʼ txhejk u tial sakʼatza. 
2TI.2.2	Tul jankʼalxh inqʼa yol uvaʼ qat aabʼi intxhust xoʼl mamala niman tetz Jesuus, tul antetzxh inqʼa yole uvaʼ laʼ aaqʼ tiqatzi inqʼa niman tetz Jesuus tiʼ itxhustaʼ. Tul aʼ laʼ aaqʼvat tiqatzi jaʼl uvaʼ kʼuqlebʼalxh kʼuul itxumbʼal, atz laʼ itxʼol itxhusux tel jolt xaol laʼ eela.
2TI.2.3	Tul kotxʼ avatz, vatz inqʼa itzaʼlal tiʼ ibʼanax u taqʼon u quBʼaal JesuKriisto, eche nik ikotxʼt invaʼq sol ivatz t-vitzaʼlal. 
2TI.2.4	Tan yeʼl vaʼq sol uvaʼ, aʼ laʼ bʼenk ikʼuul tiʼ vaʼtoʼq taqʼon. Pet aʼ nik inima viqʼesal. Atz aʼ nik titzʼa ichiibʼisal viqʼesal. Echetze axh, tan yeʼxhkam vaʼtoʼq saʼ eetzʼa. Pet aʼ laʼ abʼan u taqʼon quBʼaal JesuKriisto, tul aʼ laʼ eetzʼa ichiibʼisal u quBʼaal JesuKriisto.
2TI.2.5	Atz echat kuxh laʼ abʼan, eche invaʼq xaol uvaʼ laʼ ibʼan yaʼl tiʼ itxʼolon tiʼ qʼexchil. Tan oq yeʼ laʼ inima kam uvaʼ laʼ bʼekʼex s-te, tul yeʼletz u koroona laʼ aqʼax jaʼ tiviʼ. Echetz toq aaqʼt yaʼle tiʼ u taqʼon quBʼaal JesuKriisto, tul aʼxh laʼ anima inqʼa qat aabʼi intxhustaʼ. Echetz laʼ taqʼt quBʼaal Tiuxh vatxʼaqaʼme s-tiʼ.
2TI.2.6	Atz echat kuxh laʼ abʼan, eche invaʼq u kojvil. Tan bʼaxa laʼ aqʼonvi, yaʼne laʼ til ivatz inqʼa itxhiko. Echatetz kuxh uvaʼe toq abʼane. Tan bʼaxa toq aqʼonvoq axh tiʼ u quBʼaal JesuKriisto, yaʼne bʼen eel vibʼaʼnil.
2TI.2.7	Pet itzʼa inqʼa yol uvaʼ nik val see. Tul aʼ u quBʼaal Tiuxh laʼ aqʼon tel atxumbʼal tiʼ ibʼanax jankʼal inqʼa aqʼon. 
2TI.2.8	Tul ulsa u quBʼaal JesuKriisto sakʼuul, u tij imam Daviid. Tan ikotxʼ ivatz tiʼ ipal t-inqʼa itzaʼlal tetxhal ikameʼ. Kametz veteʼ, tul xamtel itzʼeʼv inpaqte. Yaʼne aqʼax vet bʼen s-mam iqʼesal. Aʼetz inqʼa bʼaʼnla txhaq yole uvaʼ nik inpaxsa tiʼ u quBʼaal JesuKriisto. 
2TI.2.9	Pet antetzxh tiʼ ipaxsal inqʼa bʼaʼnla txhaq yol tiʼ Jesuus nik kʼaxbʼisalik in. Tul il in at jaʼ in t-tzeʼ, eche ijaʼ invaʼq aj paʼvom t-tzeʼ. Kʼuxhetz il in maqel in tiʼ talax viyolbʼal quBʼaal Tiuxh, aloq jitetz tira koq saʼ oleʼv tiʼ imaqax ipaxsal viyolbʼal quBʼaal Tiuxh. 
2TI.2.10	Iletz in nik inkotxʼ invatz tiʼ inpal tuul jankʼal inqʼa itzaʼlal, tiʼ uvaʼ nik insaʼ ikolt tibʼ inqʼa niman tetz Jesuus vatz u kʼaxkʼo tiʼ inqʼa ipaʼv, jankʼalxh inqʼa chʼexel vet taʼn quBʼaal Tiuxh tiʼ inimal u quBʼaal JesuKriisto. Tul yeʼl iyaʼebʼal imotxebʼal laʼ bʼen tilt u nimla tatin kʼatz quBʼaal JesuKriisto.
2TI.2.11	Poro nuqxh inqʼa yol inqʼaa, inqʼa ech nik tal s-eche:
2TI.2.11	—Tan oq laʼ quyaʼsa ibʼanax u paʼv tiʼ quqejt u quBʼaal JesuKriisto, eche invaʼq kamnaʼq, tan yeʼl vet paʼv nik titzʼa, tul yeʼletz iyaʼebʼal imotxebʼal laʼ qatin kʼatz quBʼaal JesuKriisto. 
2TI.2.12	Oqetz nik qukotxʼ quvatz tiʼ qupal titzaʼlal tiʼ inimal u quBʼaal Jesuus, tul yeʼletz iyaʼebʼal imotxebʼal laʼ qubʼant iqʼesalil s-kʼatza. Oqetz: «Yeʼ vootzaql Jesuus,» chaq oʼ, tul: «Yeʼ vootzaqle,» chaqatetz Jesuus s-qiʼ. 
2TI.2.13	Atzoqetz jit kʼuqlebʼ kʼuul oʼ tiʼ inimal quBʼaal JesuKriisto, tul oʼetz kuxhte s-qujunal. Pet u quBʼaal JesuKriisto, tan kʼuqlebʼ kʼuul tiʼ inimal kam inqʼa iyol uvaʼ alel taʼn. Tul yeʼl paqul laʼ ijalpu u quBʼaal Jesuus viyol, —chiche.
2TI.2.14	Tul ulsa s-kʼuul inqʼa nik itxhusuneʼ tiʼ jankʼal inqʼa nik val see. Tul tiila bʼekʼu s-te uvaʼ yeʼ laʼ motx itxhʼaʼoi tibʼ s-vatzaq tiʼ invaʼq yol. Tan nik til quBʼaal Tiuxh kam inqʼa yol nik itxhʼaʼo tibʼ s-tiʼ. Pet tiila bʼekʼu s-te, tan yeʼl invaʼq bʼaʼnil laʼ taqʼa. Tan aʼl kuxh laʼ motx isotz vet ikʼuul taʼn tiʼ inimal inqʼa bʼaʼnla txhaq yol tiʼ Jesuus. 
2TI.2.15	Pet bʼan yaʼl, tiʼ uvaʼ axh vaʼl jikla xaol laʼ til quBʼaal Tiuxh. Tul bʼan yaʼl, tiʼ uvaʼ bʼaʼn axh vatz quBʼaal Tiuxh laʼ abʼana. Echetz axh, eche vaʼl bʼaʼnla aqʼonvil uvaʼ yeʼxhkam vaʼq s-tiʼil laʼ chʼixvisalika. Tul aʼxh atxhus viyolbʼal quBʼaal Tiuxh s-bʼaʼn, tan aʼe vinuqul.
2TI.2.16	Tul yeʼl axh laʼ ok bʼen axh tiʼ inqʼa xaol, inqʼa nik alon kantxhaqla yol, atz inqʼa yeʼxhkam laʼ taqʼa. Tan jabʼiste inqʼa xaol, inqʼa ech nik ibʼane, aʼetz inqʼae, aalemal teesat ka tibʼ tiʼ quBʼaal Tiuxh. 
2TI.2.17	Tan ech laʼ ulbʼel inqʼa xaol taʼn inqʼa yol inqʼae, eche tok qʼajchil tiʼ txhiʼoʼl uvaʼ qʼoon laʼ jeeman ibʼenaʼ. Aʼetz inqʼa yole uvaʼ nik itxhus Imeneeo tuchʼ Fileeto. 
2TI.2.18	Tan qat motx ey vet ka tiʼ inimal inqʼa bʼaʼnla txhaq yol tiʼ Jesuus. Tan jit vet aʼ vinuqul inqʼa bʼaʼnla txhaq yol nik tal Imeneeo tuchʼ Fileeto. Pet aʼ nik motx tal uvaʼ qat utxhy u itzʼeʼvchil inpaqte. Pet yeʼl vet vaʼtoʼq itzʼeʼvchil, tiʼ uvaʼa nik motx taleʼ. Echetz nik tulbʼe isotz ikʼuule jolol inqʼa niman tetz Jesuus tiʼ iqeex vinuqul.
2TI.2.19	Kʼuxhetz ech nik motx tale, pet il inqʼa niman tetz Jesuus tira txhabʼamalaq tatin vatz quBʼaal Tiuxh. Echetz yeʼxhabʼil invaʼq laʼ tiʼnsan viyolbʼal quBʼaal Tiuxh uvaʼ at s-kʼatza. Tan txhabʼamal vet ikuʼeʼ. Ech vet ikaj, eche vaʼq otzotz uvaʼ txhabʼamal tatineʼ. Aʼetz kʼutxhbʼal tetz viyolbʼal quBʼaal Tiuxh kaʼl viyol uvaʼ ech nik tal s-eche: —Tootzaql quBʼaal Tiuxh jaʼl inqʼa niman tetz, —chiche. Atz ech nik tal vaʼt viyol s-eche: —Jatvaʼl inqʼa nik alon uvaʼ ‹quBʼaal,› chich tiʼ u quBʼaal Jesuus, tul tira ijetxheʼl tibʼ kʼatz inqʼa paʼv, —chiche.
2TI.2.20	Jankʼal eche vaʼq txʼiol iqʼij, tan nimavatzlen kuxh inqʼa kam at t-totzotz. Tan at kam uvaʼ ooroxh tiqleʼm. Atz at kam uvaʼ plaataxh tiqleʼm. Tan aʼaq itxaʼk laʼ bʼanbʼel tiʼ invaʼq bʼaʼnla kam. Tul jit kuxh taʼn bʼaʼnla kam ati, pet atat inqʼa tzeʼ tiqleʼm. Atz at inqʼa txʼavaʼ tiqleʼm. Aʼetz inqʼae, laʼ bʼanbʼel tiʼ kam invaʼq kantxhaqla kam. Echatetz tatine inqʼa niman tetz Jesuus. 
2TI.2.21	Echetze inqʼa xaol, tan oq laʼ itanbʼa ibʼanax inqʼa kam, inqʼa kantxhaq kuxhtuʼ, tul laʼ ijikbʼixsa vet tibʼ, eche isuux invaʼq kam. Tul aʼetz inqʼae, laʼ bʼanbʼel tiʼ ibʼanax inqʼa bʼaʼnla txhaq kam taʼn quBʼaal Tiuxh, eche ibʼanbʼel u bʼaʼnla kam t-otzotz. Tan atxh vet tel laʼ ibʼana, atz at vet itxaʼk vatz quBʼaal Tiuxh. Tul ayaʼlxh vet ikʼuul tiʼ ibʼanax bʼaʼnla txhaq bʼanoʼm laʼ ibʼana.
2TI.2.22	Xaʼtetze nik val see uvaʼ tira jetxheʼl eebʼ kʼatz inqʼa kantxhaqla atxhaʼv uvaʼ tzʼeʼyxh inqʼa chelem tiʼ ibʼanaxeʼ. Pet aʼ okk bʼen axh tiʼ ibʼanax u jik. Tul kʼuqbʼa akʼuul tiʼ quBʼaal Jesuus. Atz atoqxh avaanima tiʼ quBʼaal Jesuus, atz tiʼ inqʼa amol. Tul tibʼaʼnil laʼ avatin xoʼl inqʼa niman tetz Jesuus, inqʼa aʼ at t-taanima ibʼanax inqʼa jikla txhaq kam. Tul nuqxh nik tal tiʼ inatxhax quBʼaal Jesuus.
2TI.2.23	Tul yeʼ laʼ akʼulvii viyol inqʼa xaol, inqʼa aʼ kuxh nik isaʼ iyolox inqʼa kam uvaʼ yeʼxhkam laʼ taqʼa, atz inqʼa yol uvaʼ yeʼl invaʼq bʼaʼnil iqʼomal taʼn. Tan ootzaqle uvaʼ txhʼaʼo kuxh nik taqʼeʼ. 
2TI.2.24	Tan jit kuxh txhokol txhʼaʼo u bʼanol taqʼon quBʼaal Tiuxh laʼ ibʼana. Pet aʼ laʼ ibʼan uvaʼ bʼaʼnxh itxumbʼal laʼ ibʼan te inqʼa xaol s-kaqaayil. Atz tootzaqxh vet itxhusux viyolbʼal quBʼaal Tiuxh. Tul laʼ ikotxʼ ivatz xoʼl inqʼa xaol. 
2TI.2.25	Tul jit tuchʼ yaj, pet tuchʼxh bʼaʼnil laʼ toksavat inqʼa xaol t-bʼey, inqʼa aʼl nik ikʼulelan tiʼ inqʼa bʼaʼnla txhaq yol tiʼ Jesuus. Tan oq quBʼaal Tiuxh laʼ saʼon, tul laʼ titzʼa tibʼ, atz laʼ ijalpu vitxumbʼal. Tul laʼ tootzaqi inuqul viyolbʼal quBʼaal Tiuxh. 
2TI.2.26	Echetz laʼ motx itxhaqpeʼle tiqʼabʼ Satanaas. Tan eche t-petzʼ qat kuʼk taʼn Satanaas tiʼ ibʼanax kam uvaʼ nik isaʼeʼ.
2TI.3.1	Timoteeo, ech vaʼt u yol toq vaqʼ ootzaqi s-eche: Kamaq kuxh kʼaxkʼo laʼ ulbʼel inqʼa niman tetz Jesuus tuulbʼal inqʼa qʼij uvaʼs yeʼnaq opoonoq viyaʼtebʼal inqʼa qʼij, atz uvaʼs yeʼnaq uloq u quBʼaal Jesuus. 
2TI.3.2	Tan at xaol uvaʼ aʼ kuxh isaʼ uvaʼ taʼn koq kuxh sijunal laʼ txhej tetz. Atz at xaol tira txeyel tibʼ taanima tuchʼ puaq laʼ ibʼana. Atz at inqʼa aʼ kuxh oksa qʼijil laʼ ibʼan viʼ imol. Atz at inqʼa yeʼxhal kuxh at itxaʼk s-te. Tul at inqʼa laʼ eesan iqʼij imol. Tul at inqʼa yeʼ laʼ motx qeon itxutx ibʼaal. Atz at inqʼa yeʼ laʼ taqʼ taʼntiuxh, kʼuxh laʼ bʼanax bʼaʼnil s-te. Atz at inqʼa bʼanol yeʼbʼaʼn. 
2TI.3.3	Atz at inqʼa jitoq laʼ tzaj t-taanima isaʼt titzʼin tatzik. Atz at inqʼa taʼnxh u tetz laʼ toksa. Atz at inqʼa laʼ txhulin yol tiʼ imol. Tul at inqʼa yeʼ laʼ oleʼv vet tiʼ imaqax u tatxhaʼv vitxhiʼoʼl. Tul at inqʼa tij kuxh ikʼuul laʼ ibʼana. Tul at inqʼa tira laʼ txhiʼkʼuulan u bʼaʼnil. 
2TI.3.4	Atz at inqʼa laʼ eesan yol tiʼ ikʼaxbʼisal imol. Atz at inqʼa aʼ kuxh laʼ toksa u tetz. Tul at inqʼa mam aqʼo bʼenibʼ s-nim laʼ ibʼana. Atz at inqʼa aʼ kuxh laʼ taqʼ tatxhaʼv inqʼa josqʼilla txhaq kam uvaʼ laʼ chiibʼisan vatz txʼavaʼ, tul jit aʼ quBʼaal Tiuxh laʼ toksa iqʼij. 
2TI.3.5	Tan qeolaqxh vet tetz Tiuxh laʼ ilixi, poro tzʼeqol tzij kuxhtuʼ. Tan jitoq laʼ ikuy ibʼant quBʼaal Tiuxh iqʼesalil s-kʼatza. Ayaʼletz inqʼa xaole, inqʼa yeʼ laʼ utxh abʼant eela ayol s-tuchʼ.
2TI.3.6	Antetz kuxh inqʼa vinaqe, inqʼa jun otzotz kuxh ipal tiʼ toksal yol tiviʼ inqʼa ixoq tiʼ inimal kam uvaʼ nik taleʼ, inqʼa ixoq, inqʼa jit kuxh tzaʼl laʼ taqʼt tibʼ eesaloq t-bʼey. Tan txhabʼamal vet itxeyp taʼn jatvatzul inqʼa nik tatxhva vitxhiʼoʼl. 
2TI.3.7	Echetze inqʼa ixoq inqʼae, tan kʼuxh bʼenamen nik motx isaʼ itxhust tibʼ, tan yeʼ nik motx ibʼen s-te jabʼistee vinuqul. 
2TI.3.8	Tan kamxh uvaʼ ikʼulelat Jaanes tuchʼ Jaamvres Moisees, tiʼ uvaʼ nikich taleʼ, tul echatetzxh nik ikʼulelan inqʼa xaole tiʼ inqʼa bʼaʼnla txhaq yol tiʼ Jesuus uvaʼ inuqulxhtuʼ. Tan tira yannaʼql titzʼabʼal tiʼ tootzaqil viyolbʼal quBʼaal Tiuxh. Atz tira yeʼlaq itxumbʼal tiʼ tootzaqil inqʼa bʼaʼnla txhaq yol tiʼ Jesuus. 
2TI.3.9	Poro yeʼxh jankʼal laʼ motx ibʼan inqʼa xaol inqʼae. Tan mamala xaol laʼ bʼen s-te uvaʼ yaabʼla txumbʼal kuxh uvaʼ nik motx ibʼaneʼ, eche uvaʼ ibʼan Jaanes tuchʼ Jaamvres. Tan jitichxh inuqul uvaʼ nikich motx ibʼaneʼ.
2TI.3.10	Pet axh, Timoteeo, tan il axh aʼ txhʼuyel axh tiʼ inqʼa intxhus see. Atz aʼ qat atxhabʼa vintxumbʼal tiʼ kam uvaʼ nik inbʼaneʼ. Atz il axh txhʼuyel axh tiʼ kam uvaʼ nik inkʼaq bʼen. Tul echat kuxh laʼ atxʼaqmiit, eche uvaʼ intxʼaqmiitaʼ. Atz echat kuxh avaanima tiʼ inqʼa xaol, echiche u vaanima s-tiʼ. Atz echat kuxh laʼ akotxʼt avatz t-inqʼa itzaʼlal, eche uvaʼ nik inkotxʼt invatz tuulbʼal inqʼa itzaʼlal nik palk in. 
2TI.3.11	Tul eela uvaʼ nikich vojqeʼlaleʼ. Atz eel paqte uvaʼs motx inpal t-inqʼa itzaʼlal tu tenam Antiokiia, atz tu tenam Ikoonio, atz tu tenam Liistra. Tul intxʼaqmii kuxh inpal s-tuul. Tul aʼ u quBʼaal nikich kolon in vatz inqʼa itzaʼlal s-kaqaayil. 
2TI.3.12	Tan laʼ koq kuxh kaj utxhchil tiʼ ikʼaxbʼisal jatvaʼl inqʼa xaol uvaʼ aʼxh nik isaʼeʼ uvaʼ tira jetxhel ok tibʼ kʼatz u quBʼaal JesuKriisto tuchʼ u tatineʼ.
2TI.3.13	Pet inqʼa xaol, inqʼa bʼanol tetz yeʼbʼaʼn, inqʼa eesanal t-bʼey, tan aʼl laʼ ipal iviʼ ibʼant inqʼa yeʼbʼaʼn tiʼ teesal inqʼa xaol t-bʼey. Tul aalemal kuxh laʼ teesataq vet tibʼ t-bʼey s-vatzaq.
2TI.3.14	Pet axh Timoteeo, tan aʼxh txhʼuyoq vet axh tiʼ inimal jankʼal inqʼa qat atxhabʼa. Tul ootzaqle uvaʼ aʼxh vinuqul uvaʼ iqʼomal aaʼn. Tan ootzaqle uvaʼ, aʼ qat atxhabʼavat vinuqul sinkʼatza. 
2TI.3.15	Tul yekichxh atxhabʼa inqʼa iyolbʼal quBʼaal Tiuxh, inqʼa tzʼibʼamal ka, uvaʼs neʼich kuxh axh. Aʼetz inqʼae, toq aqʼon avootzaqibʼal, tiʼ uvaʼ tuchʼ u quqejt u quBʼaal JesuKriisto laʼ chitpik axh t-inqʼa kʼaxkʼo tiʼ inqʼa apaʼv. 
2TI.3.16	Tan jankʼalxh inqʼa iyolbʼal quBʼaal Tiuxh, inqʼa tzʼibʼamal ka, tan quBʼaal Tiuxh alon te inqʼa tzʼibʼan tetz. Tul aʼ itxaʼk inqʼa iyolbʼal quBʼaal Tiuxh uvaʼ laʼ itxhus oʼ. Atz nik tal inuqul s-qe tiʼ yeʼ qupaʼvineʼ. Atz nik toksa oʼ t-bʼey. Atz nik itxhus oʼ tiʼ ibʼanax u jik vatz quBʼaal Tiuxh. 
2TI.3.17	Echetz laʼ qutxhabʼat tiqʼole viyolbʼal quBʼaal Tiuxh s-bʼaʼn, jatvaʼl oʼ inqʼa niman tetz. Tul txʼakel vet qukʼuul tiʼ quBʼaal Tiuxh laʼ ibʼana tiʼ ibʼanax jankʼal inqʼa bʼaʼnla txhaq bʼanoʼm.
2TI.4.1	Toqetz inbʼekʼ see, Timoteeo, uvaʼ tetxhal laʼ apaxsa viyolbʼal quBʼaal Tiuxh. Tul ech ivatz quBʼaal Tiuxh, atz ech ivatz quBʼaal JesuKriisto nik val see. Tan toq ul taqʼ kuʼ quBʼaal JesuKriisto yol tinuqul tiʼ inqʼa itzʼlele, atz tiʼ inqʼa kamnaʼq veteʼ, tiʼ taqʼax jabʼiste uvaʼ ikʼulel laʼ aqʼax s-te. Tan aʼ vet u quBʼaal JesuKriisto laʼ ul bʼanon iqʼesalil. 
2TI.4.2	Echetz tiʼ kam uvaʼ toq ul ibʼan u quBʼaal JesuKriisto, tul tetxhal kuxh laʼ apaxsa viyolbʼal quBʼaal Tiuxh xoʼl inqʼa xaol, kʼuxh laʼ isaʼ tabʼileʼ, atz kʼuxh yeʼ laʼ isaʼ tabʼileʼ. Tul laʼ ooksa t-bʼey jabʼiste uvaʼ jit aʼ vinuqul nik ibʼaneʼ. Tul laʼ amaq inqʼa nik ipaʼvin tele. Tul aqʼ itial. Tul tibʼaʼnil laʼ aaqʼvat tootzaqi jabʼiste u bʼaʼn, atz u yeʼbʼaʼn. Tul tira yeʼ laʼ pal akʼuul tiʼ ibʼanax inqʼa qat val see. Tul aʼ inqʼa bʼaʼnla txhaq txhusbʼal laʼ abʼanbʼe tiʼ itxhusuxeʼ. 
2TI.4.3	Tan laʼ opoon vaʼl qʼij uvaʼ yeʼ laʼ saʼax vet tabʼil inqʼa bʼaʼnla txhaq txhusbʼal uvaʼ nik tijbʼixsan inqʼa xaol tiʼ u tatineʼ. Pet aʼ kuxh laʼ isaʼ vet u xaol tabʼil kam uvaʼ laʼ isaʼ s-te. Tan laʼ motx itxhok txhusulaq tetz. Tul aʼ kuxh laʼ txhusux vet s-te taʼn inqʼa txhusunal taqʼt tatxhaʼv vitxhiʼoʼl. 
2TI.4.4	Echetz laʼ motx tel vet kae tiʼ vinuqul viyolbʼal quBʼaal Tiuxh, tul aʼ kuxh vet laʼ bʼenk ikʼuul tiʼ tabʼil txhulim yol.
2TI.4.5	Pet axh, Timoteeo, tan bʼaxoqxh avitzʼabʼal savatz tiʼ ibʼanax inqʼa aqʼon s-kaqaayil. Tul kotxʼ avatz t-inqʼa itzaʼlal, inqʼa nik palk axh. Atz aqʼonven tiʼ ipaxsal inqʼa bʼaʼnla txhaq yol tiʼ Jesuus. Tul nal atxʼakoʼk tiʼ ibʼanax kam vavaqʼon uvaʼ aqʼel taʼn quBʼaal Tiuxh.
2TI.4.6	Pet in, tan il vet in toq yatzʼaxoq el in. Tan ech toq ulbʼeloq in, eche toksal vaʼq oya viʼ u natxhkʼuulabʼal vatz quBʼaal Tiuxh. Tan il vete toq opoonoq uvaʼ toq kamoq vet el in. 
2TI.4.7	Qatetz oleʼvy vet in tiʼ ipaxsal inqʼa bʼaʼnla txhaq yol tiʼ Jesuus. Tul qat vaqʼl ichʼexel iyol inqʼa nik eesan iqʼij inqʼa bʼaʼnla txhaq yol. Tul ech qat inbʼan tiʼ voleʼv, eche vaʼq u xaol uvaʼ nik tetxha tibʼ iyakʼil tiʼ itxʼakax vaʼq txʼaqaʼm. Atz ech qat inbʼan tiʼ voleʼv, eche vaʼq xaol uvaʼ nik tetxha tibʼ tiʼ qʼexchil tiʼ itxʼakax vaʼq oya. Tul kʼuqlebʼxh kʼuul in qat inbʼan tiʼ inimal inqʼa bʼaʼnla txhaq yol. 
2TI.4.8	Echetz s-tiʼile il vet invaʼl intxʼaqaʼm nik itxʼebʼoneʼ, eche itxʼebʼon vet ikoroona vaʼq xaol uvaʼ laʼ txʼakoni. Aʼetz u quBʼaal Jesuus toq aqʼon vintxʼaqaʼm. Tan jikxh toq ul taqʼt kuʼ u quBʼaal Jesuus inqʼa yol tinuqul tu qʼij uvaʼs laʼ tul inpaqte. Tan aʼe u jikla aqʼol kuʼ yol tinuqul. Tan jit kuxh taʼn in laʼ taqʼ intxʼaqaʼm, pet laʼat taqʼ itxʼaqaʼm jankʼal inqʼa xaol, inqʼa aʼxh nik itxʼebʼ u tulebʼal quBʼaal Jesuus.
2TI.4.9	Poro nal atzajeʼ Timoteeo, tul ul eel in. 
2TI.4.10	Kam s-tiʼil nik val see s-eche, tan qat taqʼl vet ka in Deemas. Tan aʼ qat bʼenk vet taanima Deemas tiʼ tatxhval inqʼa tetz vatz txʼavaʼ. Tul il Deemas maʼt vet tu tenam Tesaloonika. Pet il Kreseente qat intxhaq tuulbʼal Galaasia. Pet Tiito, tan il Tiito qat intxhaq tuulbʼal Dalmaasia. 
2TI.4.11	Taʼnetz kuxh vet Luk qat kaj sinkʼatza. Pet iqʼo tzaan Kuxh seʼe. Tan toq ilotxh in tiʼ ibʼanax u taqʼon quBʼaal Tiuxh tzitza. 
2TI.4.12	Tul qatat intxhaql bʼen Tiikiko tu mam tenam Eefeso.
2TI.4.13	Pet laʼ eeqʼo tzaan inqʼa kam vetz, inqʼa at ka xeʼ Kaarpo tu tenam Trooas, vinpaʼtebʼal, tuchʼ inqʼa uʼ, atz tuchʼ inqʼa tzʼuʼm, inqʼa tzʼibʼamal yol s-tuul inqʼa ile aʼl bʼaltxʼumal.
2TI.4.14	Poro toq val see, Timoteeo, uvaʼ sibʼax kuxh yeʼbʼaʼn ibʼan Alejaandro s-ve, u txetol txhʼitxhʼ. Pet quBʼaal Tiuxh laʼ kʼaxbʼisan Alejaandro tiʼ jankʼal inqʼa yeʼbʼaʼn uvaʼ nik tulbʼe in. 
2TI.4.15	Tul aaqʼch kuxh eebʼ ikʼaxbʼisa Alejaandro. Tan tira nik teesa Alejaandro iqʼij inqʼa bʼaʼnla txhaq yol inqʼa nik motx qupaxsa.
2TI.4.16	Poro yeʼxhabʼil vaʼq atich vet sinkʼatza tiʼ inlotxhoxeʼ uvaʼs inkolt vibʼ vatz inqʼa yol uvaʼs vok s-bʼaxa xoʼl inqʼa aqʼol kuʼ yol tinuqul. Tan tira kaqaayil aqʼon ka in sinjunal. Tul quBʼaal Tiuxh laʼ kuyun ipaʼv inqʼa aqʼon ka in. 
2TI.4.17	Pet aloq taʼnxh quBʼaal Tiuxh lotxhon in. Tul taqʼ intial tiʼ talax inqʼa bʼaʼnla txhaq yol xoʼl inqʼa jit tij imam Israeel, inqʼa motx aqʼon kuʼ yol tinuqul s-viʼ. Tul ech teesat el in quBʼaal Tiuxh tiqʼabʼ u kamchil, eche laʼ teesal el itxhibʼ bʼalam s-vatz. 
2TI.4.18	Echetz aʼ u quBʼaal Tiuxh toq kolon in tiʼ yeʼ inkʼaxbʼisaleʼ. Tul toq ixee in, tetxhal vopoon tu amlikaʼ tal uvaʼ nik ibʼanvat quBʼaal Tiuxh iqʼesalil. Echetz laʼ qoksat iqʼij quBʼaal Tiuxhe s-txheel, atz tinjattanulxh inqʼa yaʼbʼ uvaʼ bʼenaʼl kuxh ibʼen toq tuleʼ. Tul echxh laʼ ibʼane.
2TI.4.19	Tul aqʼ bʼaʼnil ikʼuul ixoq u Prisiila. Atz aqʼat bʼaʼnil ikʼuul Akiila, vitzumel ixoq. Atz aqʼat bʼaʼnil ikʼuul inqʼa at t-totzotz Onesiiforo. 
2TI.4.20	Pet toq val see uvaʼ, aʼ kajk Eraasto tu tenam Koriinto. Pet aʼ vaqʼvat kaj Troofimo tu tenam Mileeto, tan oybʼalich Troofimo. 
2TI.4.21	Pet bʼan yaʼl tiʼ avul sinkʼatza, Timoteeo, loqʼe yeʼx uloq viqʼiil u txheʼv. Tul nik taqʼ bʼen Euvuulo bʼaʼnil akʼuul. Atz nik taqʼ bʼen Pudeente bʼaʼnil akʼuul. Atz nik taqʼ bʼen Liino tuchʼ ixoq Klaaudia bʼaʼnil akʼuul. Atz nikat taqʼ jankʼal inqʼa qumol s-niman tetz Jesuus tzitza bʼaʼnil akʼuul.
2TI.4.22	Tul aʼ u quBʼaal Jesuus laʼ lotxhon vavaanxelal. Tul aʼ vibʼaʼnil u quBʼaal Jesuus laʼ atin sexoʼl, ex inqʼa niman tetz Jesuus tzitzi.
TIT.1.1	In Paʼp; nik intzʼibʼa bʼen val u uʼ see, in vaʼl te inqʼa taqʼonvil quBʼaal Tiuxh, atz in vaʼl te inqʼa iapootol itxhaq quBʼaal JesuKriisto. Atz in, uvaʼ qat itxhaq in quBʼaal Tiuxh, tiʼ uvaʼ jikxh laʼ tootzaqit inqʼa xaol inqʼa bʼaʼnla txhaq yol tiʼ quBʼaal JesuKriisto, atz laʼ motx inima, jankʼal inqʼa xaol, inqʼa chʼexel vet taʼn quBʼaal Tiuxh; atz laʼ tootzaqi inqʼa nuqla txhusbʼal, aʼe vijetxhtaq ok tibʼ kʼatz quBʼaal Tiuxh.{*}
TIT.1.2	Atz qatat itxhaq in quBʼaal Tiuxh tiʼ vaqʼt tootzaqi, inqʼa chʼexel vet taʼn, tiʼ ikʼult qʼij isaq uvaʼ yeʼl iyaʼebʼal imotxebʼal laʼ ibʼan tiʼ ikʼuqbʼataq ikʼuul tiʼ quBʼaal JesuKriisto. Tan echxh uvaʼe, alel taʼn quBʼaal Tiuxh uvaʼs yeʼxnaqich xeʼtoq tzaan u qʼij saq. Tul nuqxh uvaʼ nik tal quBʼaal Tiuxh, tan jit tzʼeqol tzij. 
TIT.1.3	Echetze u yol uvaʼ tal quBʼaal Tiuxh, tan ile yaʼn nik telaʼpun vet s-txheel. Tul ile nik taqʼax qootzaqi s-txheel. Aʼetz u yole uvaʼ qat aqʼax viqatzi taʼn quBʼaal Tiuxh, u Chitol qetz, tiʼ uvaʼ laʼ inpaxsa.
TIT.1.4	Nik intzʼibʼa bʼen val u uʼ see, Tiito, axh, uvaʼ eche inkʼaol avatin sinvatz, tiʼ uvaʼ, val viyolbʼal quBʼaal Tiuxh see, tul laʼich aqej u quBʼaal JesuKriisto. Tul iletze tzum nik qunimat veteʼ.
TIT.1.4	Tul ibʼaʼnil Tiuxh, viBʼaal u quBʼaal JesuKriisto, atz ibʼaʼnil u quBʼaal JesuKriisto, u Chitol qetz, laʼ atin sakʼatza. [Tul laʼ toybʼa avatz.] Tul aʼ vibʼaʼnil laʼ atin tavaanima.
TIT.1.5	Poro vaqʼetz ka axh tu txʼavaʼ Kreeta, tiʼ uvaʼ laʼ motx ooksa inqʼa niman tetz Jesuus s-jik tiʼ tootzaqit inqʼa txhusbʼal uvaʼ inuqulxhtuʼ. Tan ech uvaʼe, alel vet see vaʼn. Atz vaqʼat ka axh, tiʼ uvaʼ laʼich motx ooksa iqʼonaq iviʼ s-xoʼl t-junun inqʼa tenam. 
TIT.1.6	Aʼetz laʼ ok s-iqʼon iviʼ uvaʼ yeʼl invaʼq yol uvaʼ kantxhaq laʼ txhej s-tiʼ. Tul vaʼl kuxh tixqel. Tul niman tetz Jesuus inqʼa initxaʼa. Atz maqelaq tibʼ inqʼa initxaʼa tiʼ ibʼant tatxhaʼv vitxhiʼoʼl. Tul jit kuxh palsanaq yol. Echetz yeʼ laʼ itxhej yole s-tiʼ. 
TIT.1.7	Poro aʼxh isaʼ uvaʼ yeʼl invaʼq kantxhaqla yol laʼ txhej tiʼ u iqʼon iviʼ. Tan aʼ u ilol tetz taqʼon quBʼaal Tiuxhe. Tul jit kuxh aʼ laʼ toksa u tetz. Atz jit kuxh nal laʼ ilakp iviʼ. Atz jit bʼiitxhaqul kuxh tuul tukʼat qʼuʼich taʼl uuva. Tul jit kuxh txhokol txhʼaʼo. Atz jit kuxh een taanima tiʼ txʼakoʼm uvaʼ tuchʼ subʼuʼm laʼ ibʼanvat. 
TIT.1.8	Pet aqʼol ivatbʼal xaol. Tul een taanima tiʼ ibʼanax u bʼaʼn. Atz itzʼamalxh tatineʼ. Tul aʼ nik ibʼan uvaʼ yeʼl txhʼoj yeʼl nim s-vatz. Atz txʼakel vet ok taanima tiʼ quBʼaal Tiuxh. Tul junt nik itxʼol imaqt tibʼ tiʼ yeʼ ibʼanax inqʼa kantxhaq. 
TIT.1.9	Atz aʼxh txʼakel ok taanima tiʼ iqeex inqʼa bʼaʼnla txhaq yol tiʼ Jesuus uvaʼ kʼuqlebʼalxh kʼuul. Tul antxh nik ibʼan inqʼa txhusbʼal uvaʼ motx qal s-te. Oqetz aʼxh inqʼae laʼ tiqʼo, tul laʼetz itxʼol itxhusux joltoʼq niman tetz Jesuus tuchʼ inqʼa bʼaʼnla txhusbʼal uvaʼ jit atoʼk iyuel. Atz antxh inqʼae, laʼ ibʼanbʼe tiʼ ibʼokʼtziil inqʼa vaʼlen nik tal tiʼ inqʼa bʼaʼnla txhaq yol tiʼ Jesuus. 
TIT.1.10	Tan mam tel kuxh xaol uvaʼ ant kuxh teesat iqʼij inqʼa bʼaʼnla txhaq yol tiʼ Jesuus. Tul aʼ kuxh nik motx tal inqʼa mamala yol uvaʼ yeʼxhkam laʼ taqʼa. Pet eesanal kuxh t-bʼey tuchʼ inqʼa iyol nik motx taleʼ. Antetzxh inqʼa niman tetz Jesuus nik motx bʼanon s-eche, inqʼa aʼ kuxh txʼakel ok taʼn vinimal inqʼa iqejoʼm u tuqʼeʼybʼal inqʼa tij imam Israeel. 
TIT.1.11	Aʼetz inqʼa xaole uvaʼ laʼ motx ajup itziʼ tiʼ inqʼa yol uvaʼ nik motx taleʼ. Tan nik motx iyansa iviʼ jankʼal tatin xaol t-totzotz tuchʼ uvaʼ nik itxhuseʼ, uvaʼ jitxh ikʼulel laʼ tala. Tul jit ikʼulel laʼ itxʼak ipuaq s-tiʼ.
TIT.1.12	Antetzxh invaʼl aj Kreeta, uvaʼ aj txumbʼal vatz inqʼa xaol, uvaʼ ech tal tiʼ inqʼa imol s-eche: —Poro tzʼeqolaq tzij kuxh inqʼa inmol s-aj tenam Kreeta. Atz echaqe yaabʼla txhaq jaqʼ tzeʼil txoo nik motx ibʼan tuchʼ inqʼa itxumbʼal. Tul aʼ kuxh nik motx titzʼa inoj inqʼa tuul. Tul yeʼaq isaʼ aqʼon, —xeʼt u aj txumbʼal.
TIT.1.13	Poro antetzxhte u yol uvaʼ tal u aj txumbʼal. Echetz tij vet laʼ ayajt inqʼa niman tetz Jesuus, inqʼa aj Kreeta tiʼ toksalaq t-bʼey. Echetz laʼ itxʼolt tiqʼole inqʼa bʼaʼnla txhaq yol tiʼ Jesuus uvaʼ yeʼl iyuel atoʼk, uvaʼ nik tijbʼixsan tatin inqʼa niman tetz Jesuus. 
TIT.1.14	Tul yeʼ laʼ motx bʼen iviʼ tiʼ inqʼa oʼtla txhaq yol, inqʼa jit inuqul, inqʼa alel kuxh ka taʼn inqʼa kʼuy imam, inqʼa tij imam Israeel. Atz yeʼ laʼ taqʼ iviʼ tiʼ inimal inqʼa bʼekʼbʼal uvaʼ tetz kuxh xaol, atz yeʼ nik ibʼan eela tuchʼ inqʼa bʼaʼnla txhaq yol tiʼ Jesuus uvaʼ inuqulxhtuʼ. 
TIT.1.15	Tan jankʼalxh inqʼa kam, jankʼal eche inqʼa etxhbʼubʼal, tan bʼaʼn kuxh vatz inqʼa niman tetz Jesuus. Tan bʼaʼn vet inqʼa taanxelal vatz quBʼaal Tiuxh. Pet koq inqʼa palsan yol, atz inqʼa jit niman tetz Jesuus, jit bʼaʼn taanxelal vatz quBʼaal Tiuxh, tan yeʼxhkam invaʼq kam uvaʼ laʼ bʼensan s-bʼaʼn vatz quBʼaal Tiuxh, kʼuxh kaqaayil inqʼa kam laʼ motx iqeja uvaʼ txaj s-vatz. Tan tira yannaʼq titzʼabʼal. Atz jitoq nik iqejeʼ kam u bʼaʼn nik tal u taanima s-te.
TIT.1.16	Tul nik motx tal tibʼ s-ootzaqin tetz quBʼaal Tiuxh, poro aʼ vibʼanoʼm nik kʼutxhun uvaʼ tira yeʼ ootzaqimal quBʼaal Tiuxh taʼn. Tan tira yeʼl invaʼq bʼaʼn nik talax tiʼ jankʼal inqʼa nik motx ibʼaneʼ. Tan tira txoqebʼal kʼuul inqʼa itxumbʼal vatz quBʼaal Tiuxh. Tul palsanaq kuxh yol. Atz jitoq kuxh laʼ oleʼvaq tiʼ ibʼanax jankʼal inqʼa bʼaʼnla txhaq bʼanoʼm uvaʼ nik isaʼ quBʼaal Tiuxh.
TIT.2.1	Pet koq axh, tan aʼxh laʼ apaxsa el inqʼa yol uvaʼ nik ibʼan eela tuchʼ inqʼa bʼaʼnla txhusbʼal uvaʼ jit yuel. 
TIT.2.2	Tul laʼ aal te inqʼa qʼesla txhaq vinaq uvaʼ itzʼamalxh tatin laʼ ibʼana. Tul jit kuxh maxtomla vinaq laʼ ibʼana. Pet bʼaxal titzʼabʼal s-vatz. Tul tij tatin tiʼ iqejt inqʼa bʼaʼnla txhaq yol tiʼ Jesuus. Atz nuqxh laʼ tal, tiʼ uvaʼ atxh taanima tiʼ vimol. Tul laʼ ikotxʼ ivatz vatz inqʼa itzaʼlal.
TIT.2.3	Tul laʼat aal te inqʼa qʼesla txhaq ixoq uvaʼ aʼxh laʼ motx ikʼutxh vinimal quBʼaal Tiuxh tiʼ ibʼanax vaʼq kam. Atz jit kuxh xeʼtisan yol tiʼ invaʼq xaol. Tul jit laʼ pal iviʼ tukʼat u qʼuʼich taʼl uuva. Pet txhusul tetz bʼaʼnla txhaq txumbʼal laʼ motx ibʼana.
TIT.2.4	Echetz laʼ motx taqʼt itxumbʼale inqʼa chelem ixoq tiʼ isaʼax itzumel, atz tiʼ isaʼax inqʼa tal, 
TIT.2.5	atz tiʼ ibʼaxabʼsal titzʼabʼal s-vatz, atz tiʼ u jikla txumbʼal laʼ ibʼan kʼatz itzumel, atz uvaʼ ikʼulelxhtuʼ, atz tiʼ ikʼuulal taqʼon t-totzotz, atz tiʼ ibʼaʼnt u txumbʼal uvaʼ ayaʼlxh bʼaʼn s-te, atz tiʼ inimat itzumel. Oqetz ech laʼ ibʼane, tul yeʼletz iqʼij viyolbʼal quBʼaal Tiuxh laʼ eli.
TIT.2.6	Tul bʼekʼat te inqʼa chelem xaak uvaʼ laʼ ibʼaxabʼsa titzʼabʼal s-vatz.
TIT.2.7	Pet aloq aʼ axh iqʼon bʼey tiʼ ibʼanax inqʼa bʼaʼnla bʼanoʼm vatz inqʼa chelem xaak. Tul jikxh axh laʼ abʼan tiʼ atxhusuneʼ. Tul ant axh laʼ niman kam uvaʼ laʼ atxhusa. Atz itzʼamalxh avatin tuchʼ atxumbʼal laʼ abʼana. 
TIT.2.8	Tul aʼxh laʼ atxhus inqʼa yol uvaʼ nik tijbʼixsan tatin inqʼa niman tetz Jesuus. Tul yeʼl invaʼq kantxhaqla yol laʼ txhej seʼe s-tiʼ. Echetz laʼ ichʼixvisat vet tibʼe inqʼa nik itxhiʼan setiʼ, ex inqʼa niman tetz Jesuus, tiʼ uvaʼ yeʼxhkam vet invaʼq yeʼbʼaʼn laʼ utxh talt setiʼ.
TIT.2.9	Tul txhus te inqʼa loqʼel tok tiʼ aqʼon, tiʼ uvaʼ laʼ inima inqʼa bʼaal taqʼon. Tul aʼ laʼ motx ibʼane uvaʼ laʼ motx ichiibʼisa inqʼa bʼaal taqʼon tuchʼ jankʼal inqʼa laʼ motx ibʼana. Pet jit kuxh aʼl laʼ ikʼulelat u bʼaal taqʼon. 
TIT.2.10	Atz jitoq laʼ telqʼa u aqʼonvil kam tetz u bʼaal taqʼon. Pet kʼuqlebʼal kʼuul laʼ ibʼan tiʼ jankʼal inqʼa taqʼon. Echetz laʼ toksal iqʼije u bʼaʼnla txhusbʼal uvaʼ tzajnaʼq kʼatz quBʼaal Tiuxh, u Chitol qetz. 
TIT.2.11	Aʼetz uvaʼe, laʼ ibʼan inqʼa niman tetz Jesuus, tan qat ikʼutxhl quBʼaal Tiuxh vimam bʼaʼnil te inqʼa xaol s-kaqaayil; aʼe u chitpichil t-inqʼa kʼaxkʼo tiʼ inqʼa ipaʼv. 
TIT.2.12	Tul, tiʼetz uvaʼ nik qil vibʼaʼnil quBʼaal Tiuxh, tul aʼetz nik itxhus s-qe uvaʼ tira yeʼl vet qokebʼal tiʼ ibʼanax inqʼa yeʼbʼaʼn, inqʼa yeʼ nik isaʼ quBʼaal Tiuxh, atz tiʼ yeʼ qubʼant inqʼa atxhaʼv uvaʼ nik ibʼan inqʼa xaol vatz u txʼavaʼ, inqʼa yeʼ ootzaqin tetz quBʼaal Tiuxh. Pet itzʼamoqxh qatin qubʼana. Atz jikxh vet oʼ tiʼ ibʼanax kam uvaʼ nik isaʼ quBʼaal Tiuxh tuulbʼal inqʼa tanul yaʼbʼ s-txheel. Tul jikxh laʼ qukʼutxht inimal viyolbʼal quBʼaal Tiuxh vatz inqʼa xaol. 
TIT.2.13	Tul txʼebʼoʼmoq kuxh al oʼ tiʼ tul uvaʼ toq chiibʼisan oʼ. Aʼe u tulebʼal u quBʼaal JesuKriisto tuchʼ u nimla tatin quBʼaal Tiuxh, u quBʼaal JesuKriisto, u Chitol qetz. 
TIT.2.14	Tan aʼ u quBʼaal JesuKriisto tzaj s-kʼuul, tul ul taqʼ tibʼ kamoq tiʼ ibʼant quvatzil tiʼ qeesal el vatz u kʼaxkʼo tiʼ inqʼa paʼv. Tan oʼ itenam, tul aʼetz nik isaʼe uvaʼ laʼ qaqʼ ka jankʼal inqʼa yeʼbʼaʼn. Tul nikat isaʼ quBʼaal JesuKriisto uvaʼ laʼxh tzaj t-qaanima ibʼanax inqʼa bʼaʼnla bʼanoʼm. 
TIT.2.15	Ayaʼletz inqʼae laʼ aal te inqʼa niman tetz Jesuus. Atz bʼan yaʼl tiʼ talax s-te uvaʼ laʼxh motx ibʼana. Tul tij ayolon motx abʼan s-te tiʼ toksalaq t-bʼey. Tan at aviqleʼm tiʼ ibʼanaxeʼ. Tul yeʼ laʼ akuya uvaʼ yeʼxhkam kuxh atxaʼk vatz inqʼa niman tetz Jesuus.
TIT.3.1	Tul laʼ motx uulsa s-kʼuul inqʼa niman tetz Jesuus uvaʼ laʼ motx inima, atz laʼ motx toksa tibʼ jaqʼ ibʼekʼbʼal inqʼa iqʼesalaq tenam, atz laʼ motx inima inqʼa iqʼon iviʼ s-xoʼl. Tan bʼaʼn uvaʼ ayaʼl kuxh bʼaʼn te inqʼa niman tetz Jesuus laʼ ibʼana tiʼ ibʼanax bʼaʼnla txhaq bʼanoʼm. 
TIT.3.2	Tul laʼ aal te inqʼa niman tetz Jesuus uvaʼ jit kuxh xeʼtisan tetz invaʼq yol tiʼ imol. Tul jit kuxh txhokol txhʼaʼo. Pet ayaʼlxh bʼaʼn s-te laʼ ibʼan te jolt xaol. Atz tzʼuʼkinla aanima laʼ motx ibʼan xoʼl jankʼal inqʼa xaol. 
TIT.3.3	Echetze u qatinich s-jatxhaq tzaan tuulbʼal uvaʼs yeʼxnaqich qootzaqit quBʼaal JesuKriisto, tan aʼ kuxh inqʼa kantxhaq nikich qubʼaneʼ. Atz jitoq nikich qunima viyolbʼal quBʼaal Tiuxh. Atz nikich kuxh qaqʼ qibʼ eesaloq t-bʼey taʼn jolt xaol. Atz tira txhabʼamich qutxeyp taʼn inqʼa yaabʼla txhaq atxhaʼv, atz kalabʼaq atxhaʼv tetz qutxhiʼoʼl uvaʼ jit ikʼulel laʼ motx qubʼana. Tan aʼ kuxh nikich qubʼan inqʼa yeʼbʼaʼn, atz nikich kuxh qutxhiʼan tiʼ tatxhval kam tetz jolt xaol. Tul junt kuxh nikich qutxhok qutxhiʼkʼuulal taʼn inqʼa xaol. Tul echatetz kuxh nikich qutxhiʼkʼuulat vet inqʼa xaole.
TIT.3.4	Aloq kʼuxhetz aʼ inqʼa yeʼbʼaʼn nikich qubʼaneʼ, pet aʼetz vet u quBʼaal Tiuxh, u Chitol qetz, qat bʼanon bʼaʼnil s-qe. Tul qat ikʼutxha uvaʼ at taanima s-qiʼ, atz tiʼ jankʼal xaol s-kaqaayil. 
TIT.3.5	Qatetz ichit oʼ vatz inqʼa kʼaxkʼo t-inqʼa qupaʼv. Poro jit tiʼ uvaʼ, aʼ koqxh u jik nikich qubʼan vatz quBʼaal Tiuxh tul qat ichit oʼ. Pet tiʼ uvaʼ qat itxum quBʼaal Tiuxh quvatz. Qatetz ijalpu u qatineʼ tuchʼ kam uvaʼ qat ibʼan viTiuxhil tu qaanima. Tan eche isujux invaʼq kam, atz itxʼajax invaʼq kam qat ibʼan s-qe. 
TIT.3.6	Echetz tiʼ u quqejt u quBʼaal JesuKriisto, u Chitol qetz, tul tira qat toksa quBʼaal Tiuxh viTiuxhil tu qaanxelal. 
TIT.3.7	Echetz qat ibʼan quBʼaal Tiuxhe, tiʼ uvaʼ jit vet oʼ aj paʼvom s-vatz taʼn vibʼaʼnil u quBʼaal JesuKriisto. Tan aʼ isaʼ laʼ qetzan tiʼ u bʼaʼnil s-kʼatza. Aʼetz u kam nik qutxʼebʼeʼ uvaʼ kʼuqlel vet qukʼuul s-tiʼ, aʼe, uvaʼ yeʼl iyaʼebʼal imotxebʼal u qʼij qusaq toq ibʼaneʼ. 
TIT.3.8	Tan kʼuqlebʼalxh kʼuul inqʼa yol inqʼa qat val see. Niketz insaʼeʼ uvaʼ yeʼ laʼ atanbʼa itxhusux te inqʼa niman tetz Jesuus. Tul laʼ abʼan yaʼl s-te tiʼ inimaleʼ. Echetz laʼ motx ibʼante inqʼa niman tetz quBʼaal Tiuxh inqʼa bʼaʼnla bʼanoʼm uvaʼ laʼ txakun te inqʼa xaol s-kaqaayil. Tan aʼ inqʼa txhusbʼale inqʼa at tokebʼal, atz at itxaʼk te inqʼa xaol.
TIT.3.9	Pet yeʼletz axh laʼ ok bʼen axh tiʼ iyolox inqʼa yol uvaʼ tuchʼ kuxh txhiʼkʼuula ibʼ nik motx ibʼanvat. Atz yeʼlat axh laʼ ok bʼen axh tiʼ iyolox inqʼa yol tiʼ kʼuy imam inqʼa xaol. Atz yeʼlat axh laʼ ok bʼen axh tiʼ iyolox inqʼa bʼekʼbʼal tetz inqʼa tij imam Israeel; atz aʼ koq laʼ abʼanvat txhan txhʼaʼo tiʼ inqʼae. Atz yeʼxhkam itxaʼk inqʼa yol inqʼae; tul yeʼxhkam invaʼq laʼ taqʼa.
TIT.3.10	Pet jaʼletz uvaʼ, aʼ kuxh txhʼaʼo nik itxhok ixeʼt tiʼ inqʼa yol inqʼae, tul laʼetz amaq inpaqul, ikaʼpaq. Tul taʼnetze. Oqetz antel kuxh laʼ ibʼane, tul tiraetz laʼ aaqʼ ka s-eche, yeʼl vet avokebʼal s-tiʼ laʼ ibʼana. 
TIT.3.11	Pet toqetz eeleʼ, eeleʼ uvaʼ junt kuxh toq taqʼ vet jaʼpe u yol s-tiibʼa tiʼ ikʼaxbʼisaleʼ, tan tira txoqebʼal kʼuul inqʼa paʼv nik ibʼaneʼ.
TIT.3.12	Aʼ nik val uvaʼ toq intxhaq bʼen Arteemas sakʼatza tal uvaʼ atil axh; atz maq Tiikiko toq intxhaq bʼen. Pet iletz koq kuxhte nik topooneʼ, tul laʼ abʼan yaʼl tiʼ avul sinkʼatza tu tenam Nikoopolis. Tan aʼ nik vitzʼa uvaʼ, aʼ toq atink in tzitzi tuulbʼal viqʼiil u txun txheʼv. 
TIT.3.13	Pet eche Seenas, u les, tuchʼ Apoolos, tan aʼ laʼ abʼane uvaʼ ayaʼlxh akʼuul laʼ motx alotxh tiʼ kam uvaʼ laʼ motx saʼon s-te tiʼ bʼey. 
TIT.3.14	Pet tetxhal kuxh laʼ itxhus tibʼ inqʼa qumol s-niman tetz Jesuus, tiʼ itxhabʼat ibʼanax inqʼa bʼaʼnla txumbʼal tiʼ lotxhoʼm. Tul aʼ laʼ motx lotxhonk tal uvaʼ laʼ isaʼvat tokeʼ. Atz jankʼale tiʼ ibʼanax inqʼa bʼaʼnla txhaq bʼanoʼm. Pet jit kuxh aʼ laʼ ibʼan uvaʼ laʼ kuxh atin s-eche.
TIT.3.15	Jankʼalxh inqʼa niman tetz Jesuus, inqʼa at sinkʼatza, nik aqʼon bʼen bʼaʼnil akʼuul. Tul nikat qaqʼ bʼen bʼaʼnil ikʼuul inqʼa niman tetz Jesuus, inqʼa at tzitzi, ex inqʼa at etaanima s-qiʼ, atz inqʼa vaʼl kuxh nik quqejt u quBʼaal Jesuus s-tuchʼ. Tul aʼ vibʼaʼnil u quBʼaal Jesuus laʼ atin sekʼatza sekaqaayil.
PHM.1.1	In Paʼp; il in pereexho in tiʼ ibʼanax u taqʼon quBʼaal JesuKriisto. Inmol vibʼ tuchʼ Timoteeo, u qumol s-niman tetz Jesuus.
PHM.1.1	Nik intzʼibʼa bʼen val u uʼ see, Filemoon, axh, uvaʼ at vaanima seʼe, atz axh, uvaʼ ant axh lotxhol qetz tiʼ u taqʼon quBʼaal JesuKriisto.
PHM.1.2	Atz nikat intzʼibʼa bʼen u uʼ te ixoq Aapia, u qumol s-niman tetz Jesuus, [uvaʼ at vaanima s-tiʼ.]
PHM.1.2	Atz nikat intzʼibʼa bʼen u uʼ te Arkiipo, u qumol tiʼ ibʼanax yaʼl tiʼ viyolbʼal quBʼaal Tiuxh, eche vaʼq sol uvaʼ nik ibʼan yaʼl tiʼ ibʼanax txhʼaʼo.
PHM.1.2	Atz nikat intzʼibʼa bʼen u uʼ te inqʼa niman tetz Jesuus, inqʼa aʼ nik ikʼulvat tibʼ tavotzotz.
PHM.1.3	Tul aʼ vibʼaʼnil u Tiuxh, u quBʼaal, laʼ atin sexoʼl, atz tuchʼ vibʼaʼnil quBʼaal JesuKriisto. Tul laʼ atin vibʼaʼnil tetaanima jununil ex.
PHM.1.4	Nik vaqʼ taʼntiuxh te quBʼaal Tiuxh, tul txhaqpaq nik viqʼo tzaan axh s-tuul, uvaʼs nik innatxht Tiuxh. 
PHM.1.5	Tan nik vabʼi uvaʼ kʼuqlelxh akʼuul tiʼ quBʼaal Jesuus. Tul nik vabʼi uvaʼ atxh avaanima tiʼ inqʼa niman tetz Jesuus. 
PHM.1.6	Tul nikat vabʼi te quBʼaal Tiuxh seʼe uvaʼ laʼ til tel inqʼa niman tetz Jesuus ibʼaʼnil vakʼuqbʼat akʼuul tiʼ quBʼaal JesuKriisto. Tul aʼ laʼ motx til inqʼa niman tetz Jesuus inqʼa bʼaʼnla txhaq txumbʼal uvaʼ at vet sakʼatza. Tul tiʼ tilt vabʼaʼnla txumbʼal, tul laʼat ibʼan vet tetz. Tan niim tel kuxh bʼaʼnla txumbʼal laʼ utxh ebʼantaʼ tiʼ vekʼuqbʼat ekʼuul tiʼ quBʼaal JesuKriisto.
PHM.1.7	Axh, inmol s-niman tetz Jesuus, tiʼetz uvaʼ, atxh avaanima tiʼ inqʼa xaol, tul tira nik inchiibʼ s-tiʼ. Tul nik aaqʼ intial s-tuchʼ. Tul nikat aaqʼ intial paqte, tiʼ uvaʼ nik aaqʼ itial inqʼa niman tetz Jesuus.
PHM.1.8	Pet, tiʼetz uvaʼ, atxh avaanima tiʼ inqʼa niman tetz Jesuus, tul toq injaq vaʼl bʼaʼnil see. Kʼuxh at vokebʼal, atz at viqleʼm taʼn quBʼaal JesuKriisto tiʼ abʼekʼex tiʼ ibʼanax kam uvaʼ ikʼulel laʼ abʼana, pet aloq yeʼletz axh laʼ inbʼekʼ axh. 
PHM.1.9	Pet nik injaq bʼaʼnil see tiʼ uvaʼ atxh vaanima seʼe, atz atatxh avaanima s-viʼ. Tul aʼetz koq vet s-txheel, tan il in qʼesbʼiy vet in. Tul il in at jaʼ in t-tzeʼ tiʼ ibʼanax u taqʼon quBʼaal JesuKriisto. 
PHM.1.10	Pet toqetz injaq bʼaʼnil see tiʼ Oneesimo uvaʼ, eche vaʼq inkʼaol tatin sinvatz, tan in qat alon inqʼa bʼaʼnla txhaq yol s-te tiʼ quBʼaal JesuKriisto. Tul qat ok vet s-niman tetz Jesuus tuulbʼal uvaʼs at jaʼ in t-tzeʼ s-tuchʼ. 
PHM.1.11	Yeʼxhkamichetz itxaʼk Oneesimo savatz s-jatxhaq tzaan. Pet s-txheel, tan at vet itxaʼk s-ve, atz see inpaqte toq ibʼaneʼ.{*}
PHM.1.12	Tan toq intxhaq bʼen Oneesimo inpaqte saxeʼ, uvaʼ at vaanima s-tiʼ. Kʼuletza, tul eche in laʼ akʼul in laʼ anatxha. 
PHM.1.13	Nik insaʼeʼ uvaʼ laʼ kaj Oneesimo sinkʼatza. Tul laʼ ilotxh in savatzil tuulbʼal uvaʼ at jaʼ in t-tzeʼ tiʼ ipaxsal inqʼa bʼaʼnla txhaq yol tiʼ Jesuus. 
PHM.1.14	Pet yeʼ laʼ isaʼa uvaʼ laʼ kuxh inbʼan sinjunal, tul oq jit axh laʼ alon. Tan yeʼ laʼ utxhi uvaʼ, aʼ, in laʼ yaʼlun axh tiʼ u bʼaʼnil. Pet bʼaʼn uvaʼ tavaanimaxh laʼ tzaj ka. 
PHM.1.15	Tan kamal quBʼaal Tiuxh qat kuyun uvaʼ qat el bʼen Oneesimo joloq qʼij saxeʼ, tiʼ uvaʼ laʼ ootzaqil inqʼa bʼaʼnla txhaq yol tiʼ Jesuus taʼn. Tul tira laʼ atin vet saxeʼ s-bʼenamen toq ibʼaneʼ. 
PHM.1.16	Tan jit vet eela Oneesimo tuchʼ invaʼq xaol uvaʼ loqʼel tok tiʼ aqʼon toq ibʼan saxeʼ. Pet palnaʼq vet tatin viʼ vaʼl xaol uvaʼ loqʼel tok tiʼ aqʼon, tan niman vet tetz Jesuus. Tul atetz vet vaanima s-tiʼ, atz niim vet talax sinvatz. Aʼetz koq axh, tan niimat vet talax savatz toq ibʼaneʼ, tiʼ uvaʼ avaqʼonvil, atz tiʼ uvaʼ qumol vet s-niman tetz quBʼaal Jesuus.
PHM.1.17	Niketz injaq vaʼl bʼaʼnil see, tiʼ uvaʼ, axh inmol s-bʼanol taqʼon quBʼaal JesuKriisto, tul kʼul Oneesimo inpaqte. Tul eche in laʼ akʼul in laʼ anatxha. 
PHM.1.18	Oqetz kam invaʼq yeʼbʼaʼn tulbʼe ka axh, atz maq at itxʼoq saxeʼ, aʼetz vet in, laʼ iqatzin itxhojpeʼ. 
PHM.1.19	 Pet aloq jit aʼ laʼ val txha vet see, tiʼ uvaʼ at atxʼoq siinxeʼ, tiʼ uvaʼ in along bʼaʼnla txhaq yol see tiʼ quBʼaal JesuKriisto, tul ok vet axh s-niman tetz Jesuus. 
PHM.1.20	Pet bʼan bʼaʼnil s-ve, txa inmol s-niman tetz Jesuus. Tul aqʼ itial vatz vaanima tiʼ akʼult Oneesimo inpaqte. Tan vaʼl kuxh qatin tuchʼ quBʼaal JesuKriisto savuchʼ.
PHM.1.21	Niketz intzʼibʼa bʼen u yol see, tan vootzaqle uvaʼ toq abʼaneʼ kam uvaʼ nik valeʼ. Tul vootzaqle uvaʼ palnaʼq tel u bʼaʼnil toq abʼaneʼ, tiʼ uvaʼ nik val see.
PHM.1.22	Tul laʼat abʼan tutxh vatibʼal tal uvaʼ laʼ atink in. Tan nik intxʼebʼeʼ uvaʼ, tiʼ venatxht Tiuxh s-viʼ, tul toq txhaqpik in. Tul laʼ aqʼbʼ in sexoʼl inpaqte.
PHM.1.23	Nik taqʼ bʼen Epaafras bʼaʼnil akʼuul, vinmol uvaʼ at jaʼ in t-tzeʼ s-tuchʼ tiʼ ibʼanax u taqʼon quBʼaal JesuKriisto. 
PHM.1.24	Atz nikat taqʼ bʼen Kuxh bʼaʼnil akʼuul tuchʼ Aristaarko, tuchʼ Deemas, atz tuchʼ Luk, inqʼa lotxholaq vetz tiʼ u taqʼon quBʼaal JesuKriisto.
PHM.1.25	Tul aʼ vibʼaʼnil u quBʼaal JesuKriisto laʼ atin tetaanima.
HEB.1.1	Nima paquletz yolon quBʼaal Tiuxh s-naʼya te inqʼa kʼuy qumam, aʼe inqʼa tij imam Israeel; tul aʼ tal quBʼaal Tiuxh s-te kam uvaʼ nikich isaʼ s-te. Tul kam kuxh txumbʼal nikich ibʼan quBʼaal Tiuxh s-vatz tiʼ ibʼenaq s-te. Poro aʼ inqʼa qʼexsan tetz viyol quBʼaal Tiuxh nikich ibʼanbʼe tiʼ talax inuqul inqʼa yol te inqʼa kʼuy qumam. 
HEB.1.2	Petetz vet tuulbʼal inqʼa imotxebʼal qʼij s-txheel, tan aʼ vet viKʼaol quBʼaal Tiuxh nik ibʼanbʼe tiʼ talax inuqul inqʼa yol s-qe. Tan aʼ qat toksavat quBʼaal Tiuxh inqʼa kam s-kaqaayil tiqʼabʼ viKʼaol. Tan tuchʼ viKʼaol quBʼaal Tiuxh, tul motx iviinqixsa ka inqʼa kam s-kaqaayil.{*}
HEB.1.3	Atz aʼ viKʼaol u quBʼaal Tiuxh nik kʼutxhun u nimla tatin quBʼaal Tiuxh. Tul kamxh vitxiqun u quBʼaal Tiuxh, atz jankʼalxh u tatin quBʼaal Tiuxh, tul echatxh viKʼaole. Tul aʼ viKʼaol quBʼaal Tiuxh nik atinsan jankʼal inqʼa kam tuchʼ kuxh u taltaʼ, atz tuchʼ u tiqleʼm. Tul aʼ viKʼaol quBʼaal Tiuxh qat oleʼv tiʼ ijeqbʼal vaʼt yol tiʼ itxʼaax u taanxelal inqʼa xaol t-inqʼa paʼv.
HEB.1.3	Maʼtichetz toleʼv vet u Kʼaola tiʼ jankʼal inqʼae, tul bʼen vet kʼuqeʼvoq tisebʼal quBʼaal Tiuxh tu nimla tatineʼ, atz tuchʼ vilitzʼkabʼin tu amlikaʼ tiʼ ibʼanax viqʼesalil. 
HEB.1.4	Tul sibʼ tiqleʼm u Kʼaola aqʼax viʼ inqʼa aanxel taʼn quBʼaal Tiuxh. Tul sibʼ talax vet vibʼij u Kʼaola, tiʼ uvaʼ sibʼxh palnaʼq vet vibʼekʼon tiibʼa inqʼa kam viʼ vibʼekʼon inqʼa aanxel.
HEB.1.5	Tan mij invaʼq inqʼa aanxel uvaʼ ech koq tal quBʼaal Tiuxh s-te s-eche:
HEB.1.5	—Axh inKʼaol.
HEB.1.5	In qat kʼaolan axh s-txheel,
HEB.1.5	—xeʼt koq quBʼaal Tiuxh.
HEB.1.5	Tul jitoq tiʼ invaʼq aanxel talvat quBʼaal Tiuxh vaʼt viyol uvaʼ ech nik tal s-eche:
HEB.1.5	—In iBʼaal laʼ ibʼana.
HEB.1.5	Atz inKʼaol uvaʼe laʼ ibʼana,
HEB.1.5	—chich koq quBʼaal Tiuxh tiʼ invaʼq aanxel.
HEB.1.6	Atz tal quBʼaal Tiuxh vaʼt u yol tiʼ viKʼaol uvaʼs tatinsat vatz txʼavaʼ, viKʼaol quBʼaal Tiuxh uvaʼ sibʼ tiqleʼm taqʼa. Tul ech tal quBʼaal Tiuxh s-eche:
HEB.1.6	—Natxhkʼuulaloq taʼn inqʼa inaanxel, in u Tiuxh,
HEB.1.6	—chich u yol.
HEB.1.7	Bʼantan echxhte qʼaoq inqʼa yol uvaʼ nik tal tiʼ inqʼa aanxel uvaʼ ech s-eche:
HEB.1.7	—Nik taqʼ bʼen inqʼa iaanxel s-eche kaqiqʼ
HEB.1.7	tiʼ ibʼanax itxhaq.
HEB.1.7	Atz nikat taqʼ bʼen inqʼa lotxhol tetz
HEB.1.7	s-eche taqʼ xamal tiʼ ibʼanax u taqʼon,
HEB.1.7	—chich u yol tiʼ inqʼa aanxel.
HEB.1.8	Pet tiʼ u Kʼaola, tan ech vaʼt u yol tal s-tiʼ s-eche:
HEB.1.8	—QuBʼaal Tiuxh, yeʼl iyaʼebʼal imotxebʼal
HEB.1.8	vabʼant iqʼesalil tuul vakʼuqlebʼal, u tetz iqleʼm.
HEB.1.8	Tul tuchʼ vinuqul laʼ bʼekʼonk axh
HEB.1.8	txhaqpaq tuulbʼal uvaʼs atoʼk vabʼaara taqʼabʼ
HEB.1.8	tiʼ inqʼa bʼekʼoʼm laʼ aala tuulbʼal vabʼant iqʼesalil.
HEB.1.9	Tan nik achiibʼ tiʼ ibʼanax kam uvaʼ jikxhtuʼ;
HEB.1.9	tul tira nik iyan avaanima te inqʼa kantxhaq.
HEB.1.9	Echetz qat ichʼext axhe, u Tiuxh,
HEB.1.9	aʼe vaBʼaal,
HEB.1.9	tiʼ abʼant iqʼesalil.
HEB.1.9	Tuchʼ chiibʼichil qat ichʼexvat el axh
HEB.1.9	xoʼl jolt inqʼa amol;
HEB.1.9	tul niim vet axh s-viʼ qat ibʼana.
HEB.1.9	Tul qat taqʼ jaʼ aseeite taviʼ
HEB.1.9	tetxhlal uvaʼ axh ichʼexoʼm,
HEB.1.9	—chich u yol.
HEB.1.10	Atz ech nik tal vaʼt u yol s-eche:
HEB.1.10	—InBʼaal, axh tijbʼixsan ka
HEB.1.10	tatin u txʼavaʼ s-kaqaayil
HEB.1.10	uvaʼs ixeʼt tzaan u qʼij saq.
HEB.1.10	Tul axh bʼanon ka u amlikaʼ
HEB.1.10	uvaʼs aaqʼteʼl vaqʼabʼ tiʼ ibʼanaxeʼ.
HEB.1.11	Jankʼaletzxh uvaʼ tu amlikaʼ,
HEB.1.11	tan laʼ motx sotzi.
HEB.1.11	Pet ech koq axh, tan bʼen qʼij saq avatineʼ.
HEB.1.11	Tul jankʼalxh inqʼa tu amlikaʼ,
HEB.1.11	tan ech laʼ motx iqʼaj,
HEB.1.11	eche laʼ iqʼaj invaʼq oksaʼm.
HEB.1.12	Tul ech laʼ abʼosqʼit el,
HEB.1.12	eche vaʼq qinkin bʼuʼq.
HEB.1.12	Tul ech laʼ ulbʼel teleʼl,
HEB.1.12	eche ichʼexpul el vaʼq oksaʼm.
HEB.1.12	Pet ech koq axh, tan bʼen qʼij saq avatineʼ.
HEB.1.12	Tul yeʼl itzʼeqebʼal ayaʼbʼ laʼ ibʼana,
HEB.1.12	—chich u yol.
HEB.1.13	Tan mij invaʼq inqʼa aanxel uvaʼ ech koq tal quBʼaal Tiuxh s-te s-eche:
HEB.1.13	—Kʼuqeʼven tinsebʼal
HEB.1.13	tiʼ abʼant iqʼesalil,
HEB.1.13	tan toqnal oleʼvoq in tiʼ teesal iqʼij
HEB.1.13	inqʼa nik itxhiʼan seʼe;
HEB.1.13	tul laʼ kaj jaqʼ avoq,
HEB.1.13	s-eche vaʼq tzeqʼbʼal avoq,
HEB.1.13	—chich u yol.
HEB.1.14	Echetz aʼ itxaʼk inqʼa aanxel s-bʼanol tetz taqʼon quBʼaal Tiuxh. Tul aʼ txhaqel tzaan tiʼ qulotxhoxeʼ, oʼ inqʼa laʼ kʼulun u nimla qatin kʼatz quBʼaal Tiuxh.
HEB.2.1	Echetz aʼ isaʼ uvaʼ aʼl tel laʼ qunimat kam inqʼa abʼimalxh vet qaʼn titziʼ inqʼa apoostol. Tul laʼxh qunima s-bʼaʼn. Echetz yeʼ laʼ qele t-bʼey tiʼ inimal viyol quBʼaal Jesuus. 
HEB.2.2	Tan jankʼalxh inqʼa oʼtla bʼekʼbʼal uvaʼ tal quBʼaal Tiuxh te inqʼa aanxel, tul aʼ vet inqʼa aanxel alon te inqʼa xaol; tan atichxh tiqleʼm. Tul jankʼalxh inqʼa xaol uvaʼ motx rinon inqʼa bʼekʼbʼal, atz motx ipalsa inqʼa yol uvaʼ nik tal inqʼa bʼekʼbʼal, aʼetz vet u kʼaxkʼo motx ikʼul, s-tiʼ uvaʼ ikʼulel laʼich tatxhiaq veteʼ. 
HEB.2.3	Aʼetz koq oʼ yeʼ laʼ kʼulun kʼaxkʼo tiʼ yeʼ inimal viyolbʼal quBʼaal Tiuxh, oq yeʼ nik qoksa s-tuul u nimla chitpichil tu paʼv taʼn quBʼaal Jesuus. Tul alelxh vet ka u chitpichil taʼn quBʼaal Tiuxh s-naʼya. Tul iletze nik qabʼi vet paqte s-txheel titziʼ inqʼa motx abʼin talt quBʼaal JesuKriisto. 
HEB.2.4	Tul ant quBʼaal Tiuxh paqte at s-kʼatza tiʼ ikʼutxhux vinuqul. Tan quBʼaal Tiuxh aqʼon tiqleʼm inqʼa niman tetz Jesuus tiʼ ikʼutxht inqʼa etxhlal, atz uvaʼ mam yol tilixeʼ, atz jatvatzulxh inqʼa kaebʼal aanima. Tul aʼ viTiuxhil Tiuxh aqʼon tiqleʼm inqʼa niman tetz Jesuus tiʼ ibʼanax inqʼa aqʼon, jabʼiste u aqʼon uvaʼ isaʼ taqʼax s-te.
HEB.2.5	Tan yeʼl inqʼa aanxel toksa ka quBʼaal Tiuxh tiʼ ibʼekʼon s-txheel tiibʼa inqʼa kam uvaʼ yaʼn laʼich uli, uvaʼ nik qal s-txheel. 
HEB.2.6	Tan ech uvaʼ itzʼibʼa ka val u qʼexsanich tetz viyol quBʼaal Tiuxh s-eche:
HEB.2.6	—¿Kam s-tiʼil nik tel avaanima
HEB.2.6	tiʼ taqʼax tiqleʼm inqʼa xaol,
HEB.2.6	tul yeʼ nik itxʼoleʼ?
HEB.2.6	Atz ¿kam s-tiʼil nik eetzʼa
HEB.2.6	u alam aanima,
HEB.2.6	tul nik aaqʼ tiqleʼm?
HEB.2.7	Tan qat aaqʼ tiqleʼm inqʼa xaol
HEB.2.7	uvaʼ bʼiit kuxh kuʼl viʼ inqʼa aanxel.
HEB.2.7	Qat ooksa iqʼij.
HEB.2.7	Qat aaqʼ bʼen s-nim.
HEB.2.7	Tul qat aaqʼ tokebʼal tiibʼa
HEB.2.7	jankʼal inqʼa viinqixsamal ka,
HEB.2.7	eche ijaʼ ikoroona tiviʼ qat abʼana.
HEB.2.8	Echetz jankʼalxh inqʼa kam
HEB.2.8	qat ooksa ka tiqʼabʼ,
HEB.2.8	—chich u yol.
HEB.2.8	Echetz yeʼxhkam invaʼtoʼq uvaʼ yeʼ koq toksa ka quBʼaal Tiuxh tiqʼabʼ inqʼa alam aanima. Pet tira taqʼ tiqleʼm, tiʼ uvaʼ, aʼ laʼ bʼekʼon tiibʼa inqʼa kam s-kaqaayil. Pet yeʼx qileʼtaʼ, oq uvaʼ kaqaayil inqʼa kam at ka tiqʼabʼ inqʼa alam aanima tiʼ ibʼekʼexeʼ.
HEB.2.9	Pet toqetz qabʼi u yol tiʼ Vaʼl uvaʼ taqʼ quBʼaal Tiuxh tiqleʼm uvaʼ bʼiit kuxh kuʼl tiʼ u tiqleʼm inqʼa aanxel. Aʼetze u quBʼaal Jesuus uvaʼ qat taqʼ bʼen quBʼaal Tiuxh s-nim tiʼ vibʼant iqʼesalil s-kʼatza, tul taqʼ jaʼ quBʼaal Tiuxh ikoroona tiviʼ tiʼ toksal iqʼij. Echetz uvaʼe ibʼane, tan tiʼ uvaʼ qat kʼaxbʼi tetxhal ikameʼ. Tul jankʼaletz vet inqʼa xaol qat ilon vibʼaʼnil vikam u quBʼaal JesuKriisto. Tan ech vibʼaʼnil u quBʼaal Tiuxhe tiibʼa jankʼal inqʼa xaol.
HEB.2.10	Echetz vatz u quBʼaal Tiuxh, tan ikʼuleliche uvaʼ laʼ telich kuxh kʼaxbʼisal u quBʼaal JesuKriisto tetxhal itzʼeq telaʼp u tatin vatz quBʼaal Tiuxh, u quBʼaal JesuKriisto uvaʼ, aʼe u taqʼil u chitpichil. Tan aʼ kʼaqich taʼn quBʼaal Tiuxh uvaʼ mam xaol laʼ tiqʼo tu nimla tatineʼ, u quBʼaal Tiuxh, u viinqixsan tetz jankʼal inqʼa kam; tul antxh quBʼaal Tiuxh nik tiʼnsan inqʼa kam inpaqte. 
HEB.2.11	Tan aʼ kʼaqel taʼn quBʼaal Tiuxh vijetxhteʼl tibʼ inqʼa xaol kʼatz u paʼv taʼn u quBʼaal Jesuus. Tan kʼuxh ijetxheʼl tibʼ quBʼaal Jesuus kʼatz u paʼv, atz kʼuxh inqʼa xaol inqʼa qat motx jetxhon el kʼatz inqʼa paʼv taʼn quBʼaal Jesuus, tul antxh tzajnaʼq u txumbʼal uvaʼe kʼatz quBʼaal Tiuxh. Echetz ayaʼl ikʼuul nik tal inqʼa niman tetz s-titzʼin tatzik.
HEB.2.12	Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh tiʼ u Mesiias s-eche:
HEB.2.12	—Toq val inuqul seʼe tiʼ vaviqleʼm,
HEB.2.12	atz tiʼ vabʼaʼnil te inqʼa vitzʼin vatzik.
HEB.2.12	Tul laʼ bʼitz in tiʼ toksal aqʼij
HEB.2.12	xoʼl inqʼa molel tibʼ tu tostiuxh,
HEB.2.12	—chich u yol.
HEB.2.13	Tul ech nik tal invaʼt u yol inpaqt s-eche:
HEB.2.13	—Toq inkʼuqbʼa inkʼuul tiʼ u quBʼaal Tiuxh,
HEB.2.13	—chich u yol.
HEB.2.13	Atz ech nik tal inpaqt s-eche:
HEB.2.13	—Il in at in tzitza tuchʼ inqʼa inkʼaol inmeʼal
HEB.2.13	uvaʼ quBʼaal Tiuxh aqʼon s-ve,
HEB.2.13	—chich u yol.
HEB.2.14	Tiʼetz uvaʼ alam aanima inqʼa xaol, atz at itxhiʼoʼl ikaqal, echetz ibʼen vet quBʼaal Jesuus s-vaʼl alam aanima, eche oʼ. Qatetz ibʼan s-eche, tan aʼ isaʼ laʼ ipal tuul u kamchil. Echetz laʼ toleʼve tiʼ tel iqʼij uvaʼ at tiqleʼm tiʼ ikamsal inqʼa xaol, aʼe Satanaas. 
HEB.2.15	Tul ul ichit jankʼalxh inqʼa xaol, inqʼa nikich ixoʼv te u kamchil. Tan txhabʼamich kuxh vet tok inqʼa xaol jaqʼ u yaabʼla xoʼval tetz u kamchil tuulbʼal jankʼal u qʼij isaq.
HEB.2.16	Echetz nik ibʼene s-qe uvaʼ jit aʼ inqʼa aanxel ul ilotxh tiʼ ichitpeʼ. Pet aʼ ul ilotxh tiʼ ichitp inqʼa tij imam Avraʼaam. 
HEB.2.17	Echetz s-tiʼile tetxhal laʼich bʼen u quBʼaal Jesuus s-kamxh ibʼanax vaʼl alam aanima, eche inqʼa sulaʼ xaol. Tan aʼ u quBʼaal Jesuus laʼich bʼen vet siqʼesal oksan yol vatz Tiuxh tiʼ ikʼuulal toksal u tenam vatz quBʼaal Tiuxh. Tan tiʼ vibʼen s-alam aanima, tul laʼich itxum ivatz inqʼa xaol, atz kʼuqlebʼalxh kʼuul laʼich toksat viyol inqʼa xaol vatz quBʼaal Tiuxh. Tan aʼ kʼaqel taʼn u quBʼaal JesuKriisto itxhoox vipaʼv inqʼa xaol.
HEB.2.18	Tiʼetz uvaʼ pal quBʼaal JesuKriisto t-inqʼa itzaʼlal uvaʼs tetxhbʼul ikuʼ t-paʼv, echetz s-tiʼile yeʼ tzaʼl laʼ ilotxht quBʼaal JesuKriisto inqʼa xaol, inqʼa laʼ etxhbʼul ikuʼ t-paʼv.
HEB.3.1	Echetz nik valte sete, ex inmol s-niman tetz Jesuus, ex inqʼa chʼexel ex taʼn quBʼaal Tiuxh, atz ex inqʼa saʼel tzaan ex taʼn quBʼaal Tiuxh tu amlikaʼ, tul aʼxh laʼ etoksavat vetitzʼabʼal tiʼ u quBʼaal Jesuus uvaʼ txhaqax tzaan taʼn quBʼaal Tiuxh. Tan aʼ vete viqʼesal oksan quyol vatz quBʼaal Tiuxh. Atz aʼe viqʼesal inqʼa bʼaʼnla txhaq yol uvaʼ nik qunima, inqʼa bʼaʼnla txhaq yol tiʼ Jesuus. 
HEB.3.2	Tul kʼuqlebʼalxh kʼuul quBʼaal Jesuus vatz quBʼaal Tiuxh uvaʼ txhaqon tzaan tiʼ ibʼanax kam uvaʼ isaʼ quBʼaal Tiuxh s-tiʼ, eche uvaʼ kʼuqlebʼalich kʼuul Moisees ibʼan vatz quBʼaal Tiuxh tiʼ telaʼp jankʼal inqʼa kam uvaʼ tal quBʼaal Tiuxh ibʼanax te Moisees tu bʼuʼq tostiuxh.
HEB.3.3	Echetze u quBʼaal Jesuus, tan palnaʼq tiqleʼm viʼ Moisees, eche vaʼq bʼitol otzotz, tan aʼ palnaʼq tiqleʼm viʼ u otzotz. 
HEB.3.4	Jatvaʼletzxh inqʼa otzotz, tan xaol nik bʼiton. Pet quBʼaal Tiuxh nik viinqixsan jankʼal inqʼa kam s-kaqaayil.
HEB.3.5	Echetz kʼuqlebʼxh kʼuul Moisees s-aqʼonvil ibʼana tiʼ ibʼanax jankʼal inqʼa aqʼon uvaʼ nikich ibʼanax tuulbʼal u bʼuʼq tostiuxh. Tan aʼ Moisees nikich kʼutxhun kam inqʼa yaʼn laʼich tal quBʼaal Tiuxh xamtel.
HEB.3.6	Pet koq quBʼaal JesuKriisto, tan kʼuqlebʼxh kʼuul ibʼan tiʼ ibʼant iqʼesalil tiʼ ibʼanax inqʼa aqʼon tuulbʼal u tostiuxh. Tan Kʼaola veteʼ, pet jit yiq koqxh aqʼonvil. Aʼetz oʼe, uvaʼ ech qatin, eche u tostiuxh tuulbʼal u kaʼv yol. Pet aʼ isaʼ uvaʼ txhabʼamoq ikʼuqeʼv qukʼuul s-tiʼ. Tul laʼ qutxʼebʼ u tulebʼal uvaʼ nik quchiibʼ s-tiʼ.
HEB.3.7	Echetz val u yol tal viTiuxhil Tiuxh s-eche:
HEB.3.7	—Oqetz il viyol quBʼaal Tiuxh nik etabʼi s-txheel:
HEB.3.8	«Ape yeʼetz kuxh etijbʼixsa
HEB.3.8	vetaanima bʼa tiʼ yeʼ inimaleʼ,
HEB.3.8	eche uvaʼ motx ipalsat
HEB.3.8	inqʼa kʼuy emam yol sinvatz s-naʼya
HEB.3.8	tu tzaqa txʼavaʼ uvaʼs motx itxhokt tul inkʼaʼnal,
HEB.3.8	atz uvaʼs itxhokt inyaoneʼ.
HEB.3.9	Tzitzi motx itxhokvat inqʼa kʼuy emam
HEB.3.9	tul inkʼaʼnal.
HEB.3.9	Atz tzitzi motx tilvat inqʼa emol
HEB.3.9	s-tijaq imam Israeel,
HEB.3.9	oq laʼich yaon in.
HEB.3.9	Tul kʼuxh tzitzi motx tilvat inqʼa inmam bʼaʼnil
HEB.3.9	uvaʼ nikich inbʼan tuulbʼal kaʼviinqil yaʼbʼ.
HEB.3.10	Echetz tiʼ inqʼa palsa yolil inqʼae,
HEB.3.10	tul ul inkʼaʼnal tiʼ inqʼa xaol inqʼae.
HEB.3.10	Tul ech val s-tiʼ s-eche:
HEB.3.10	–Tul bʼenamen kuxh motx ijetxhonaq el sinkʼatza
HEB.3.10	tuchʼ inqʼa titzʼabʼal.
HEB.3.10	Tul yeʼ nik motx isaʼ tok bʼen tiʼ vinbʼaʼnla bʼey,
HEB.3.10	–xeʼt in s-tiʼ.
HEB.3.11	Echetz intxakbʼat vet val vinyole tuchʼ kʼaʼnal:
HEB.3.11	–Yeʼl inpaqul laʼ motx vaqʼ vet ilan, –xeʼt in,»
HEB.3.11	xeʼt Tiuxh, —chich viTiuxhil Tiuxh.
HEB.3.12	Echetz xeevaqxh etibʼ, ex inmol s-niman tetz Jesuus, tiʼ uvaʼ yeʼxhabʼil invaʼq ex laʼ atxhvan u paʼv, atz laʼ palsan viyol quBʼaal Tiuxh. Tan oq, ech uvaʼe laʼ ebʼane, tul exetze nik ejetxheʼl etibʼ kʼatz u itzʼlichla quBʼaal Tiuxh, uvaʼ yeʼxhkam tzaʼl ibʼanax s-vatz.
HEB.3.13	Pet aʼ isaʼ jun qʼij laʼ taqʼt tibʼ etial sevatzaq, tul yeʼ laʼ etijbʼixsa etaanima, atz yeʼ laʼ teesa ex u paʼv t-bʼey. Tul taʼntiuxh te Tiuxh uvaʼ ant kuxh nik tal quBʼaal Tiuxhe: —s-txheel, —tiʼ tul inqʼa xaol s-vatz.
HEB.3.14	Tul laʼetz etzan oʼ kʼatz u quBʼaal JesuKriisto, poro aʼ isaʼ txhabʼamal ikʼuqeʼv qukʼuul tiʼ inimal kam uvaʼ qunima tzaan s-bʼaxaxhtuʼ tetxhal topoon viyaʼebʼal qʼij saq.
HEB.3.15	Tan jankʼal eche u yol uvaʼ yaʼnxh qallaʼ uvaʼ ech nik tal s-eche:
HEB.3.15	—Oqetz il viyol quBʼaal Tiuxh nik etabʼi s-txheel:
HEB.3.15	«Ape yeʼetz kuxh etijbʼixsa vetaanima bʼa,
HEB.3.15	tiʼ yeʼ inimaleʼ,
HEB.3.15	eche uvaʼ motx ipalsat
HEB.3.15	inqʼa kʼuy emam yol sinvatz s-naʼya,»
HEB.3.15	xeʼt quBʼaal Tiuxh, —chich u yol.
HEB.3.16	Bʼane yeʼetz koq abʼimal etaʼn jaʼle inqʼa xaol inqʼa maʼtich tabʼit viyol quBʼaal Tiuxh, tul ivatziaqxh ipalsat viyol quBʼaal Tiuxh. Aʼetz inqʼa xaole, inqʼa ex teesa tzaan Moisees tuulbʼal Ejiipto.
HEB.3.17	Atz bʼane yeʼatetz koq etootzaql jaʼl inqʼa xaol, inqʼa ul ikʼaʼnal quBʼaal Tiuxh s-tiibʼa tuulbʼal kaʼviinqil yaʼbʼ. Tan aʼe inqʼa motx bʼanon u paʼv, atz inqʼa motx kam ka tu tzaqa txʼavaʼ.
HEB.3.18	Atz yeʼatetz koq etootzaqle jaʼl inqʼa xaol uvaʼ itxakbʼa quBʼaal Tiuxh val viyol s-tiʼ tuchʼ kʼaʼnal, tiʼ uvaʼ yeʼl inpaqul laʼ motx paloʼk t-ilanchil uvaʼ laʼich taqʼ quBʼaal Tiuxh s-te. Atz aʼ inqʼa xaole, inqʼa motx palsan viyol quBʼaal Tiuxh. 
HEB.3.19	Echetz nik ibʼene s-qe uvaʼ yeʼl vet inqʼa xaol inqʼae bʼenoʼk tu txʼavaʼ, tan yeʼl quBʼaal Tiuxh nimal taʼn.
HEB.4.1	Echetz quxeevaq qibʼ, atz xeevaq etibʼ, tul yeʼ laʼ el ka ex tiʼ inimal quBʼaal Tiuxh, tuulbʼal uvaʼ ant taltziit quBʼaal Tiuxh u ilanchil s-qe s-txheel. Tan avoqetze yeʼ laʼ ok oʼ tu ilanchil, kʼuxh ilxhte nik itxʼebʼon s-qiʼ s-txheel taʼn quBʼaal Tiuxh. 
HEB.4.2	Tan echat kuxh qat talax inqʼa bʼaʼnla txhaq yol s-qe tiʼ u ilanchil, eche uvaʼ talax inqʼa bʼaʼnla txhaq yol te inqʼa kʼuy qumam tiʼ u ilanchil. Pet tira yeʼ motx til ibʼaʼnil, tan yeʼ motx inima. Tan jit ech motx inimat, eche inimat inqʼa imol, inqʼa motx oksan inqʼa yol s-tuul uvaʼ taltzii quBʼaal Tiuxh s-te.
HEB.4.3	Pet jankʼaletz vet oʼ, inqʼa qat niman inqʼa bʼaʼnla txhaq yol, nik qok tu ilanchil uvaʼ taltzii quBʼaal Tiuxh s-qe. Tan tal quBʼaal Tiuxh yol tiʼ inqʼa yeʼ niman; ech tal s-eche:
HEB.4.3	—Echetz intxakbʼat vet
HEB.4.3	val vinyole tuchʼ kʼaʼnal:
HEB.4.3	«Yeʼl inpaqul laʼ motx paloʼk
HEB.4.3	tu ilanchil uvaʼ valtzii s-te,»
HEB.4.3	xeʼt in,
HEB.4.3	—chich quBʼaal Tiuxh.
HEB.4.3	Tul nuqxhtuʼ uvaʼ at vaʼt ilanchil qʼaoq nik talax, tiʼ uvaʼs itzoqpisat ka quBʼaal Tiuxh u taqʼon tiʼ iviinqixsal u vatz txʼavaʼ.
HEB.4.4	Tul at invaʼt yol tzʼibʼamal ka t-viyolbʼal quBʼaal Tiuxh tiʼ u ilanbʼal qʼij uvaʼ ech nik tal s-eche:
HEB.4.4	—Ilanetz vet quBʼaal Tiuxh
HEB.4.4	tijuqv qʼij uvaʼs maʼtich toleʼv
HEB.4.4	tiʼ u taqʼon tiʼ iviinqixsal
HEB.4.4	inqʼa kam s-kaqaayil,
HEB.4.4	—chich u yol.
HEB.4.5	Atz echat kuxh nik tale vaʼt u yol uvaʼ tzʼibʼamal ka s-eche:
HEB.4.5	— «Yeʼl inpaqul
HEB.4.5	laʼ motx paloʼk tu ilanchil
HEB.4.5	uvaʼ valtzii s-te,»
HEB.4.5	xeʼt in,
HEB.4.5	—chich quBʼaal Tiuxh.
HEB.4.6	Echetz il tel okebʼal ati, tan at jolt xaol yeʼ motx okoq tu ilanchil. Pet ech koq inqʼa kʼuy qumam, inqʼa bʼaxichxh motx tabʼit inqʼa bʼaʼnla txhaq yol, tan tiʼ vipalsan yolil, tul yeʼ motx paloʼk.
HEB.4.7	Echetz s-tiʼile ikʼuqbʼa ka quBʼaal Tiuxh tiʼ vaʼt u qʼij tetz ilanchil; aʼe u qʼij —s-txheel, —xeʼt quBʼaal Tiuxh.
HEB.4.7	Kʼuxhetz sibʼal vet yaʼbʼ maʼtich ipal paʼl, pet aloq antxh yolonk quBʼaal Tiuxh tiʼ u yol —Txheel.— Tan aʼ Daviid ibʼanbʼe quBʼaal Tiuxh tiʼ talax u yol s-eche:
HEB.4.7	—Oqetz il viyol quBʼaal Tiuxh
HEB.4.7	nik etabʼi s-txheel:
HEB.4.7	«Ape yeʼetz kuxh etijbʼixsa
HEB.4.7	vetaanima bʼa tiʼ yeʼ inimaleʼ,»
HEB.4.7	xeʼt quBʼaal Tiuxh,
HEB.4.7	—chich u yol.
HEB.4.8	Jitetz kuxh taʼn ilanchile uvaʼ taqʼ Josuee te inqʼa tij imam Israeel. Pet, eche uvaʼ taʼn koqxh vaʼl u ilanchil, tul yeʼxhkametz taltzii vet quBʼaal Tiuxhe vaʼt u qʼij s-vatz tzaan tetz ilanchil te Daviid.
HEB.4.9	Echetz nik ibʼene s-qe uvaʼ at vaʼt ilanchil tetz vitenam quBʼaal Tiuxh. 
HEB.4.10	Tan jabʼil uvaʼ ant vet atoʼk s-tuul tiʼ u ilanchil nik taltzii quBʼaal Tiuxh, tul antetz vete ilanaʼq tiʼ u taqʼon, eche uvaʼs tilan vet quBʼaal Tiuxh tiʼ u taqʼon tiʼ iviinqixsal inqʼa kam s-kaqaayil.
HEB.4.11	Qubʼanvaqetz yaʼl tiʼ qok s-tuul tiʼ u ilanchil. Echetz yeʼxhabʼil laʼ el t-bʼey tiʼ vipalsan yolil, eche uvaʼ ibʼan inqʼa kʼuy qumam s-naʼya.
HEB.4.12	Tan sibʼ itxakunbʼal viyolbʼal quBʼaal Tiuxh tiʼ u qatin vatz qʼij saq. Tan tetxhal nik toleʼv tiʼ teleʼl u paʼv s-qukʼatza. Tan sibʼ palnaʼq viyolbʼal quBʼaal Tiuxh viʼ invaʼq espaada uvaʼ kaʼvaʼl tej uvaʼ nik toleʼv tiʼ itzokʼox invaʼq kam. Tan nik toleʼv viyolbʼal quBʼaal Tiuxh tiʼ ikʼutxhux s-qe kam at tu qaanima, atz kam at tu qaanxelal, eche laʼ ijutxhʼil bʼen invaʼq espaada tuul inqʼa kʼulbʼal tibʼ bʼaq, tetxhal tokaʼp kʼatz u tuul bʼaq. Tan tootzaql viyolbʼal quBʼaal Tiuxh kam inqʼa nik qitzʼa, atz kam nik tal u qaanxelal.
HEB.4.13	Tan mij invaʼq uvaʼ iviinqixsa quBʼaal Tiuxh uvaʼ yeʼ koq naʼl s-vatz. Pet jankʼalxh inqʼa iviinqixsa quBʼaal Tiuxh vatz u txʼavaʼ, tan tira veqlelxh s-vatz. Tan jankʼal s-kaqaayil tzanlel el vatz quBʼaal Tiuxh, u quBʼaal Tiuxh uvaʼ tetxhal laʼ bʼen qal inuqul inqʼa yol s-vatz tuulbʼal invaʼl qʼij.
HEB.4.14	Echetz yeʼ qutanbʼa inimal u quBʼaal Jesuus, viKʼaol quBʼaal Tiuxh, tan aʼe u mam iqʼesal oksan quyol vatz quBʼaal Tiuxh. Tan aʼ uvaʼe, qat oleʼv tiʼ ibʼen jaʼ tu amlikaʼ. Echetz aʼxh txeyoq qaʼn inimal inqʼa bʼaʼnla txhaq yol tiʼ Jesuus uvaʼ nik qaleʼ. 
HEB.4.15	Tan aʼ vet u quBʼaal JesuKriisto iqʼesal oksan quyol vatz quBʼaal Tiuxh uvaʼ nik natxhon kam inqʼa nik qupal s-tuul. Tul tootzaq quBʼaal JesuKriisto kam inqʼa yeʼ nik qutxʼol qupal s-tuul, atz yeʼl quyakʼil tiʼ qumaqt qibʼ tiʼ yeʼ ibʼanax inqʼa paʼv. Tan txhokoxat ikuʼ quBʼaal JesuKriisto t-kamxh paʼvil, poro yeʼ paʼvini.
HEB.4.16	Echetz yeʼ quxoʼva qujetxhon ok kʼatz quBʼaal Tiuxh tiʼ itxhokox vibʼaʼnil. Tan een taqʼil u kuybʼal kʼatz quBʼaal Tiuxh. Echetz laʼ itxumt quBʼaal Tiuxh quvatze, atz laʼ taqʼ vibʼaʼnil s-qe, tul laʼ ilotxh oʼ, kʼuxh kamxh qʼiil laʼ saʼon lotxhbʼal s-qe.
HEB.5.1	Tan jankʼalxh inqʼa iqʼesal oksan yol vatz Tiuxh, tan xoʼl inqʼa xaol nik chʼexpika. Tan aʼ itxaʼk toksal inqʼa xaol vatz quBʼaal Tiuxh tiʼ kam laʼ ijaq s-te. Atz aʼ itxaʼk toksal oya tetz aqʼbʼal taʼntiuxh te quBʼaal Tiuxh. Atz aʼ itxaʼk itzʼeʼsal ok oya s-jaqbʼal kuybʼal paʼv vatz quBʼaal Tiuxh. 
HEB.5.2	Atz aʼat itxaʼk u qʼesal oksan yol, tiʼ uvaʼ ayaʼl kuxh bʼaʼn s-te laʼ ibʼan te inqʼa yeʼl itxumbʼal vatz quBʼaal Tiuxh, atz te inqʼa tzʼeqxinaʼq titzʼabʼal vatz quBʼaal Tiuxh. Tan echat kuxh inqʼa iqʼesal oksan yole, tan yeʼlaq iyakʼil tiʼ imaqt tibʼ tiʼ yeʼ ibʼanax inqʼa paʼv, eche inqʼa xaol, inqʼa yeʼlat iyakʼil tiʼ imaqt tibʼ tiʼ yeʼ ibʼanax inqʼa paʼv. 
HEB.5.3	Xaʼtetze tetxhal kuxh nik itzʼeʼsa ok oya s-jaqbʼal kuya te quBʼaal Tiuxh tiʼ inqʼa ipaʼv, atz tiʼ vipaʼv u tenam inpaqte.
HEB.5.4	Tul yeʼl u qʼesal oksan yol vatz Tiuxh junt koq kuxh laʼ tal tibʼ siqʼesal oksan yol vatz Tiuxh tiʼ ikʼulux nimla tiqleʼm. Pet aʼ laʼ ok siqʼesal uvaʼ quBʼaal Tiuxh laʼ saʼon s-tiʼ. Eche uvaʼ isaʼax Aroon siqʼesal oksan yol vatz Tiuxh taʼn quBʼaal Tiuxh.
HEB.5.5	Echetz uvaʼe, ibʼan quBʼaal JesuKriisto. Tan yeʼl quBʼaal JesuKriisto junt koq toksa iqʼij tiʼ tok siqʼesal oksan yol vatz Tiuxh. Pet aʼ quBʼaal Tiuxh alon tokeʼ. Tul ech tal quBʼaal Tiuxh tiʼ u Kriisto s-eche:
HEB.5.5	—Axh inKʼaol.
HEB.5.5	In qat kʼaolan axh s-txheel,
HEB.5.5	—xeʼt quBʼaal Tiuxh.
HEB.5.6	Atz echat nik tal vaʼt u yol uvaʼ tzʼibʼamal ka t-viyolbʼal quBʼaal Tiuxh s-eche:
HEB.5.6	—Poro yeʼl iyaʼebʼal imotxebʼal
HEB.5.6	avok siqʼesal oksan yol sinvatz.
HEB.5.6	Ech avatin tiʼ toksal yol,
HEB.5.6	eche uvaʼ ibʼan Melkisedeek,
HEB.5.6	—chich u yol.
HEB.5.7	Tul inatxh quBʼaal Jesuus Tiuxh uvaʼs atich vatz txʼavaʼ tuchʼ vitxhiʼoʼl uvaʼ atich ikamebʼal, tul tira nikich ijaq vaʼl kam te quBʼaal Tiuxh tuchʼ mam oqʼel, atz tuchʼ mam txumuʼm, tan tootzaqliche uvaʼ taʼn kuxh quBʼaal Tiuxh laʼich kolon tiʼ yeʼ ipal tu kamchil. Tul abʼil viyol quBʼaal Jesuus taʼn quBʼaal Tiuxh, tan aʼ ibʼan kam uvaʼ tal quBʼaal Tiuxh s-te, atz tiʼ uvaʼ atich tiqleʼm quBʼaal Tiuxh s-vatz tuulbʼal uvaʼs atich vatz u txʼavaʼ.
HEB.5.8	Kʼuxhetz iKʼaolichxh quBʼaal Tiuxh u quBʼaal JesuKriisto, poro tetxhal kuxh pal t-vitzaʼlal, tul tetxhal kuxh nimal u quBʼaal Tiuxh taʼn. Tetxhal ex itzoqpisa inimal u quBʼaal Tiuxh. 
HEB.5.9	Maʼtichetz inimat vet quBʼaal Jesuus kaqaayil viyol viBʼaal, yaʼne aʼ vet quBʼaal JesuKriisto bʼen s-aqʼol tetz chitpichil te inqʼa xaol tiʼ inqʼa ipaʼv. Tul yeʼletz vet iyaʼebʼal imotxebʼal u chitpichil t-inqʼa paʼv vatz quBʼaal Tiuxh, te jatvaʼl inqʼa xaol laʼ niman quBʼaal Jesuus. 
HEB.5.10	Tul aʼ vet quBʼaal Jesuus ok siqʼesal oksan yol vatz Tiuxh taʼn quBʼaal Tiuxh, eche tok Melkisedeek.
HEB.5.11	Poro mamala tel kuxh yol toq qal sete tiʼ u quBʼaal Jesuus. Pet aʼe tan, tzaʼl kuxh talax sete, tan yeʼ nik ibʼix teviʼ. 
HEB.5.12	Tan aʼ vet ekʼulel uvaʼ, aʼ koq vet ex laʼ txhusun ex, tiʼ uvaʼ naʼy tzaan etok s-niman tetz Jesuus. Pet aʼe tan, aʼ tel kuxh nik esaʼeʼ uvaʼ ant koqxh oʼ txhusun tel ex; tul ant koq kuxh qutxhus sete inqʼa iyolbʼal quBʼaal Tiuxh uvaʼ bʼaxaxh qutxhustaʼ. Tan ech tel kuxh etatin nik ebʼan, eche invaʼq neʼ uvaʼ taʼl txhʼuʼ tel kuxh isaʼ, tul aʼ vet ikʼulel uvaʼ txʼix vet laʼ tetxhbʼu. 
HEB.5.13	Echetz jatvaʼl inqʼa aʼ koq kuxh qutxhus s-te inqʼa txhusel vet s-te qaʼn nik taleʼ. Tan aʼ yeʼ nik motx topoon tiʼ tootzaqileʼ jabʼistee uvaʼ laʼ motx ibʼan tiʼ tatin vatz quBʼaal Tiuxh, maq aʼ u bʼaʼn, atz maq u yeʼbʼaʼn. Tan ech kuxh tatin, eche vaʼq neʼ uvaʼ taʼl txhʼuʼ tel kuxh isaʼ.
HEB.5.14	Pet jatvaʼletz inqʼa txhabʼamal vet tiqʼol viyolbʼal quBʼaal Tiuxh taʼn, tan aʼetz inqʼae, at vet itxumbʼal tiʼ ibʼen s-te jabʼistee u bʼaʼn, atz jabʼistee u kantxhaq vatz quBʼaal Tiuxh. Tul tootzaqle kam laʼ ibʼan txhaqpaq tiʼ inqʼa tatineʼ. Aʼetz inqʼae qʼest vet tatin vatz quBʼaal Tiuxh, eche tatin inqʼa qʼesla xaol uvaʼ txʼix vet nik tetxhbʼu.
HEB.6.1	Echetze ex, jit kuxh aʼ etitzʼa uvaʼ ant tel kuxh laʼ etxhus etibʼ tiʼ inqʼa txhusbʼal uvaʼ ixeʼtebʼalxhtuʼ, inqʼa alel vet sete qaʼn tiʼ u quBʼaal JesuKriisto. Pet aʼ vet qukʼaq qibʼ s-tiʼ setuchʼ, tiʼ itxhabʼal tel joltoʼq iyolbʼal quBʼaal Tiuxh uvaʼ aʼl tel laʼ quchʼij kʼatz quBʼaal Tiuxh taʼn. Tan eche taqʼax jaʼ vaʼq otzotz, tan jit jatpaqul kuxh laʼ aqʼax kuʼ vixeʼ. Echetz jit jatpaqul kuxh laʼ qʼaʼv ex tiʼ itxhusux inqʼa abʼimalxh vet etaʼn. Jankʼale vetootzaqit tiʼ yeʼ ibʼanax inqʼa kantxhaq uvaʼ nimamich kuxh etaʼn s-naʼya, tul aʼ kuxh u kamchil vatz quBʼaal Tiuxh kʼaqel taʼn; atz tuchʼ uvaʼ kʼuqlel vet ekʼuul tiʼ u quBʼaal Tiuxh; 
HEB.6.2	atz tuchʼat tiʼ vekuʼ xeʼ aʼ; atz tuchʼ tiʼ taqʼax jaʼ eqʼabʼ tiviʼ inqʼa xaol tiʼ ikʼult viTiuxhil Tiuxh; atz tuchʼ tiʼ titzʼeʼv inqʼa kamnaʼq; atz tuchʼ tiʼ u taqʼt kuʼ quBʼaal Tiuxh yol tinuqul tiʼ tatin inqʼa xaol s-vatz; atz tiʼ uvaʼ tal laʼ motx bʼenka uvaʼ yeʼl iyaʼebʼal imotxebʼal. 
HEB.6.3	Pet aʼl teletz laʼ qutxhust tel inuqul viyolbʼal quBʼaal Tiuxh tiʼ inqʼa ootzaqimal vet qaʼn, oq quBʼaal Tiuxh laʼ saʼon.
HEB.6.4	Tan qat etootzaqil vet viyolbʼal quBʼaal Tiuxh s-bʼaʼn, eche etxiqul vet taʼn vaʼq txiqubʼal. Tul qat enatxhl vet vibʼaʼnil u oya tetz chitpichil uvaʼ taqʼ quBʼaal Tiuxh uvaʼ een t-amlikaʼ. Atz qat ekʼull vet vibʼaʼnil viTiuxhil Tiuxh. 
HEB.6.5	Tul tira qat bʼeny vet sete vibʼaʼnil viyolbʼal quBʼaal Tiuxh. Atz qat motx etill inqʼa mam bʼaʼnil qat bʼanax vatz txʼavaʼ tuchʼ u nimla vatz tiqleʼm quBʼaal Tiuxh, atz tiʼ ibʼaxabʼsal ikʼutxhux inqʼa mam bʼaʼnil, inqʼa yaʼn tuleʼ.
HEB.6.6	Qatetzxh motx etabʼil inqʼa nik val sete, tul xamtel at txhan vet jolol sexoʼl nik alon uvaʼ yeʼ laʼ inima txha veteʼ. Pet abʼivaq s-bʼaʼn kam uvaʼ nik valeʼ. Tan oqetz laʼ etanbʼa inimal viyolbʼal quBʼaal Tiuxh, yeʼletz laʼ utxh veteʼ uvaʼ tikʼ laʼ etitzʼa txha vet etibʼ inpaqte tiʼ inimal u Kriisto, atz laʼ ekʼaxa txha vet etibʼ paqte tiʼ etel ka tiʼ viyolbʼal quBʼaal Tiuxh. Tan oqetz ech laʼ ebʼane, tul eelaetz kuxh vete s-tuchʼ uvaʼ ant kuxh etaqʼt jaʼ viKʼaol quBʼaal Tiuxh vatz kurus tiʼ iyatzʼax el. Atz eelaatetz kuxh vete s-tuchʼ uvaʼ ex nik chʼixvisan viKʼaol quBʼaal Tiuxh inpaqte.{*}
HEB.6.7	Echetz jankʼal inqʼa xaol, inqʼa nik ichʼij kʼatz quBʼaal Tiuxh, tan ech bʼanel taʼn s-eche. Tan jankʼale tatin u txʼavaʼ, tan bʼiitxhaqul tuul ikuʼ jabʼal s-tiibʼa, tul nik takʼeʼ. Echetz nik taqʼt vet u txhiko ivatze te jaʼl uvaʼ nik koon u txʼavaʼ, tul nik tav s-tuul. Echatetz nik tul vibʼaʼnil quBʼaal Tiuxhe tiibʼa inqʼa xaol, inqʼa nik niman.
HEB.6.8	Pet jankʼal inqʼa xaol, inqʼa nik iqʼaʼv s-tiʼ, tan ech bʼanel taʼn s-eche. Tan jankʼale tatin tantoʼq u txʼavaʼ uvaʼ kʼuxh nik ikuʼ jabʼal s-tiibʼa, tul chʼiʼx kuxh laʼ itzʼ s-tuul, tuchʼ paʼl, yeʼxhkametz itxaʼk. Atz yeʼl ibʼaʼnil quBʼaal Tiuxh s-tiibʼa, pet aʼl laʼ taqʼax vet jaʼp yeʼ bʼaʼnla s-tiibʼa, atz tzʼeʼsamal laʼ tel veteʼ.
HEB.6.9	Kʼuxhetz kʼaxkʼo bʼeeq tabʼil inqʼa yol nik qal sete, ex niman tetz Jesuus, ex inqʼa nik quchiibʼ setiʼ, pet at s-tiʼile nik qalvat sete. Tan aʼ nik qitzʼa setiʼ uvaʼ yeʼl ex laʼ el ka ex. Tul aʼ nik qitzʼa setiʼ uvaʼ laʼ ekʼul u bʼaʼnil. Tan chitel vet ex t-inqʼa epaʼv. 
HEB.6.10	Poro jikxh u quBʼaal Tiuxh, tan bʼane laʼ koq sotz s-kʼuul taqʼax vetxʼaqaʼm tiʼ vetaqʼon qat ebʼan s-vatz, atz, tiʼ uvaʼ at etaanima tiʼ quBʼaal Tiuxh qat ebʼana. Tan nikich elotxh inqʼa niman tetz Jesuus, tul ile ant kuxh sebʼt ex tiʼ lotxhoʼm s-txheel.
HEB.6.11	Pet aʼ nik qusaʼeʼ uvaʼ yeʼ laʼ motx etanbʼa ibʼanax u lotxhoʼm uvaʼ nik ebʼaneʼ. Pet aʼl tel eyaʼlut etibʼ tiʼ u kʼuulaʼm uvaʼ laʼ ebʼan tuulbʼal jankʼal qʼij esaq vatz u txʼavaʼ. Echetz laʼ ikʼuqeʼv ekʼuule tiʼ ikʼulux u txʼak uvaʼ nik etxʼebʼ kʼatz quBʼaal Tiuxh. 
HEB.6.12	Tul jit kuxh qʼeʼyil laʼ ebʼana. Pet ech ebʼan, eche ibʼan jolol inqʼa xaol, inqʼa kʼuqlichxh ikʼuul tiʼ itxʼebʼt inqʼa bʼaʼnil uvaʼ alelich ka taqʼax s-te taʼn quBʼaal Tiuxh. Tul yeʼ nikich ipal ikʼuul tiʼ itxʼebʼex u bʼaʼnil.
HEB.6.13	Echetze uvaʼ ibʼan quBʼaal Tiuxh uvaʼs talt taqʼax u bʼaʼnil te Avraʼaam, tan tetxhal itxʼebʼ Avraʼaam kam uvaʼ tal quBʼaal Tiuxh s-te. Tan tal ka quBʼaal Tiuxh viyol. Tul tetxhal elaʼpun uvaʼ tala. Tan antxh quBʼaal Tiuxh tiqʼo tzaan tibʼ s-tuul tiʼ taltaʼ uvaʼ tetxhal laʼich inima viyol. Tan yeʼxhabʼil invaʼtoʼq atich tiibʼa quBʼaal Tiuxh uvaʼ niim koq s-tiibʼa tul laʼich tiqʼo tzaan s-tuul tiʼ inimal viyol. 
HEB.6.14	Poro ech tal quBʼaal Tiuxh s-eche:
HEB.6.14	—Laʼ opoon vaʼl qʼij,
HEB.6.14	tul mam yol laʼ vaqʼt vinbʼaʼnil seebʼa.
HEB.6.14	Tul laʼ innaʼsa inqʼa avij amam.
HEB.6.14	Tul elom koq vet tatxhul laʼ ibʼana,
HEB.6.14	—xeʼt quBʼaal Tiuxh.
HEB.6.15	Tul yeʼl Avraʼaam pal ikʼuul tiʼ itxʼebʼex u bʼaʼnil. Echetz ikʼult Avraʼaame u bʼaʼnil uvaʼ maʼtich talt quBʼaal Tiuxh taqʼax s-te.
HEB.6.16	Jankʼale nik ibʼan invaʼq xaol tiʼ ikʼuqbʼat vaʼq iyol, tan ech ivatz vaʼq vimol uvaʼ palnaʼq tiqleʼm s-tiibʼa nik talvat uvaʼ tetxhal laʼ inima viyol. Aʼetz vet talaxe uvaʼ tetxhal laʼ inima vet viyol uvaʼ qat tal vatz uvaʼ palnaʼq tiqleʼm s-viʼ.
HEB.6.17	Echetz uvaʼe ibʼan quBʼaal Tiuxh tiʼ ikʼuqbʼat viyol te Avraʼaam. Tan aʼich isaʼ quBʼaal Tiuxh uvaʼ tira laʼich ikʼutxh te inqʼa xaol uvaʼ laʼich kʼulun u bʼaʼnil uvaʼ alelich ka taʼn. Tul mij paqul laʼich qʼaʼv quBʼaal Tiuxh tiʼ viyol. 
HEB.6.18	Xaʼtetze kaʼvaʼl iyol quBʼaal Tiuxh ikʼuqbʼa tiʼ talt viyol, echetz yeʼlich laʼ utxh ijalpeʼ. Tan yeʼl paqul laʼ itzʼeq quBʼaal Tiuxh tzij. Echetz laʼ itxhej kʼuqlebʼ qukʼuule, jankʼal oʼ, uvaʼ tira ayaʼl qukʼuul qat leqon u bʼaʼnil uvaʼ nik qutxʼebʼeʼ uvaʼ taltzii quBʼaal Tiuxh taqʼax s-qe. Tul nik itxhej qutial taʼn u mam bʼaʼnil. 
HEB.6.19	Tan u bʼaʼnil uvaʼ nik qutxʼebʼeʼ, tan kʼuqlebʼal kʼuul. Tul txhabʼamal vet tatin s-qukʼatza, eche invaʼq txhʼitxhʼ uvaʼ nik txhabʼan tatin vaʼq vaarko viʼ u aʼ; tul yeʼ laʼ vuuli. Tul kʼuqlebʼ kʼuul, tan tetxhal qokaʼp vatz quBʼaal Tiuxh. Tan yeʼ vet oʼ nik qumaqax taʼn u bʼuʼq u qʼanbʼal tetz tuul u Tatibʼal quBʼaal Tiuxh.
HEB.6.20	Tan aʼ u quBʼaal Jesuus bʼaxich ipaloʼk s-qiʼ. Tan aʼ iqʼon bʼey s-quvatz tiʼ tok s-mam iqʼesal oksan yol vatz Tiuxh. Tul ech vet tok siqʼesal oksan yol s-bʼenamen, eche tok Melkisedeek siqʼesal oksan yol vatz Tiuxh taʼn quBʼaal Tiuxh.
HEB.7.1	Tan aʼ Melkisedeek niim tiqleʼm, tan mam iqʼesal tu tenam Saleem. Tul aʼ u nimla quBʼaal Tiuxh oksan Melkisedeek siqʼesal oksan yol vatz Tiuxh. Tul taqʼ Melkisedeek bʼaʼnil tiibʼa Avraʼaam uvaʼs iqʼaʼv vet Avraʼaam tu txhʼaʼo tiʼ teesal iqʼij jolol inqʼa mam iqʼesal. Tan ul kʼuluxoq Avraʼaam taʼn Melkisedeek. 
HEB.7.2	Tul taqʼ Avraʼaam juunil te txhaq laalavil inqʼa kam te Melkisedeek, tul kaʼvaʼlen nik elkaʼpun u bʼij Melkisedeek. Ech nik elkaʼpun u bʼaxa s-eche: ‹Mam iqʼesal uvaʼ jikxh nik taqʼt kuʼ yol tinuqul,› chich telaʼpun. Ikaʼv nik elkaʼpun: ‹Mam iqʼesal t-tenam Saleem,› chiche. Tan aʼ nik elkaʼpun u yol Saleem: ‹Taqʼax bʼaʼnil xoʼl inqʼa xaol,› chiche.
HEB.7.3	Poro yeʼich ootzaqimal itxutx ibʼaal Melkisedeek. Tul yeʼ tzʼibʼamal kʼuyaq imam; atz yeʼ ootzaqimal vixeʼtebʼal u qʼij isaq; atz yeʼ ootzaqimal vimotxebʼal u qʼij isaq. Pet eelaich kuxh bʼiil tatin Melkisedeek tuchʼ viKʼaol quBʼaal Tiuxh tiʼ toksal yol vatz quBʼaal Tiuxh. Pet viKʼaol quBʼaal Tiuxh, tan txhabʼamal kuxh tatin tiʼ toksal yol vatz Tiuxh s-bʼenamen.
HEB.7.4	Bʼenoqetz sete uvaʼ nimla vinaqich tatin Melkisedeek, tan aʼ taqʼvat Avraʼaam, u kʼuy qumam, juunil te txhaq laalavil inqʼa kam te Melkisedeek, inqʼa kam uvaʼ tiqʼo vet tzaan Avraʼaam uvaʼs toleʼv tiʼ u txhʼaʼo. Tul aʼich Avraʼaam uvaʼ niimich tatin s-quvatz.
HEB.7.5	Tul qootzaqletza uvaʼ quBʼaal Tiuxh bʼekʼon uvaʼ, aʼ laʼich aqʼaxik juunil te txhaq laalavil inqʼa kam te inqʼa oksan yol vatz Tiuxh, inqʼa tij imam Levii. Tetxhal laʼich ikʼul inqʼa tij imam Levii juunil te txhaq laalavil inqʼa kam uvaʼ nik itxʼak u tenam itxhejaʼ, kʼuxh antxh imol s-tijaq imam Avraʼaam.
HEB.7.6	Echetze Melkisedeek, tan bʼane tij imam Leviich koq, tul ikʼul Melkisedeek juunil te txhaq laalavil inqʼa kam te Avraʼaam. Tul taqʼ Melkisedeek bʼaʼnil tiibʼa Avraʼaam uvaʼ maʼtich talt quBʼaal Tiuxh taqʼax u bʼaʼnil s-te. 
HEB.7.7	Tul yeʼxh tzaʼl nik ibʼen s-qe, tan jaʼl uvaʼ nik aqʼon bʼaʼnil tiibʼa vimol, tul aʼetz uvaʼe palnaʼq tiqleʼm viʼ uvaʼ nik kʼulun u bʼaʼnil. Eche uvaʼ ibʼan Melkisedeek te Avraʼaam.
HEB.7.8	Poro jankʼaletzxh inqʼa tij imam Levii nikich kʼulun juunil te txhaq laalavil inqʼa kam, kʼuxh laʼich motx kami. Pet koq Melkisedeek, tan aqʼax u bʼaʼnil s-te taʼn quBʼaal Tiuxh. Echetz eela tuchʼ uvaʼ ile ant kuxh itzʼlele, tan yeʼxhkam tzʼibʼamal ka vikamebʼal.
HEB.7.9	Aʼetz nik elkaʼpun uvaʼ, aʼ Avraʼaam xeʼtisan taqʼax juunil te txhaq laalavil inqʼa kam. Pet xamtich ikʼul vet inqʼa tij imam Levii juunil te txhaq laalavil inqʼa kam te u tenam. Aʼetz talaxe uvaʼ, aʼxh Avraʼaam bʼaxich ixeʼt tiʼ taqʼax laalavil inqʼa kam, xamteletz ikʼul vet Levii te inqʼa tij imam Israeel. 
HEB.7.10	Tan yeʼnaqich titzʼal tul Levii tzitza vatz txʼavaʼ uvaʼs ul ikʼulux Avraʼaam taʼn Melkisedeek. Ape kʼuxhetz yeʼnaqich uloq Levii vatz txʼavaʼ, poro aʼ vet Avraʼaam, u kʼuy imam Levii, bʼaxich tuleʼ. Tul xamtel laʼich txhej vet tij imam.
HEB.7.11	Kʼuxh atichxh vet inqʼa oksan yol vatz Tiuxh s-iqʼon iviʼ tuqʼeʼybʼal inqʼa tij imam Levii, inqʼa bʼekʼbʼal nikich motx oksan, tul jitoq nikich itzʼeq itziʼ ivatz ibʼen inqʼa tij imam Israeel s-bʼaʼn vatz quBʼaal Tiuxh taʼn. Atz yeʼ nikich toleʼv tiʼ ijetxhonaq ok kʼatz quBʼaal Tiuxh. Xaʼtetze tikʼ taqʼ vet quBʼaal Tiuxh vaʼt oksan yol s-vatz. Tan eche uvaʼ nikich koq itzʼeq itziʼ ivatz ibʼen inqʼa xaol s-bʼaʼn vatz quBʼaal Tiuxh, tul jitetz tetxhale laʼich ul invaʼtoʼq iqʼesal oksan yol uvaʼ echich, eche Melkisedeek. 
HEB.7.12	Pet tiʼetz uvaʼ qat jalpul vet inqʼa txumbʼal tiʼ u oksa yol vatz Tiuxh, tul antetz vet inqʼa bʼekʼbʼal motx jalpi.
HEB.7.13	Aʼetz nik qalvat tiʼ Vaʼl u qʼesal oksan yol vatz Tiuxh uvaʼ jit eela ixaʼnil tuchʼ ixaʼnil jolt inqʼa oksan yol. Tan jitich Levii koq kʼuy imam. Atz jitoq atich kʼuy imam uvaʼ oksanich koq yol vatz Tiuxh tiʼ tok oya viʼ u natxhkʼuulabʼal. 
HEB.7.14	Pet ootzaqimaletza uvaʼ een elnaʼq tzaan quBʼaal Jesuus xoʼl inqʼa ixaʼnil Judaa. Tul yeʼxhkam tal ka Moisees uvaʼ, aʼ laʼich txhejk invaʼq oksan yol vatz Tiuxh xoʼl inqʼa tij imam Judaa.
HEB.7.15	Poro tira nik ibʼen s-qe uvaʼ, ex jalpoq kam uvaʼ alelich taʼn quBʼaal Tiuxh tiʼ toksal yol vatz Tiuxh. Tan nik qileʼ uvaʼ ex txheoq vaʼt oksan yol vatz Tiuxh, uvaʼ eche itxhej Melkisedeek, uvaʼ jalel tibʼ tuchʼ inqʼa tij imam Levii. 
HEB.7.16	Tan jitetz vet s-tiʼ jaʼl kʼuy imam, eche uvaʼ nik tal inqʼa bʼekʼbʼal. Pet oketz s-oksan yol vatz Tiuxh, tiʼ uvaʼ quBʼaal Tiuxh aqʼon qʼij isaq uvaʼ yeʼl iyaʼebʼal imotxebʼal.
HEB.7.17	Tan ech tzʼibʼamal ka t-viyolbʼal quBʼaal Tiuxh tiʼ tok u Kriisto siqʼesal oksan yol vatz Tiuxh s-eche:
HEB.7.17	—Poro yeʼl iyaʼebʼal imotxebʼal
HEB.7.17	avok siqʼesal oksan yol sinvatz.
HEB.7.17	Ech avatin tiʼ toksal yol,
HEB.7.17	eche uvaʼ ibʼan Melkisedeek,
HEB.7.17	—chich u yol.
HEB.7.18	Echetz tel vet ka iqʼije inqʼa naʼyla txhaq bʼekʼbʼal, tan yeʼ oleʼv tiʼ ibʼen inqʼa tij imam Israeel s-jik vatz quBʼaal Tiuxh tiʼ inimaleʼ. Atz inqʼa jitoq elaʼpun taʼn kam uvaʼ isaʼ quBʼaal Tiuxh. 
HEB.7.19	Tan tira yeʼ oleʼv inqʼa naʼyla txhaq bʼekʼbʼal tiʼ ibʼen inqʼa tij imam Israeel s-jik vatz quBʼaal Tiuxh tiʼ inimal inqʼa bʼekʼbʼal. Pet tikʼen itxhok quBʼaal Tiuxh vaʼt txumbʼal tiʼ ibʼen s-jik s-vatz. Aʼetz uvaʼe, oleʼv vet tiʼ ijetxhon ok inqʼa xaol kʼatz quBʼaal Tiuxh. Atz nikat ikʼutxh vet val u bʼaʼnil s-qe uvaʼ nik qutxʼebʼ veteʼ uvaʼ tira palnaʼq vet tiqleʼm. Tiʼetz uvaʼ at vet vaʼl bʼaʼnil nik qutxʼebʼeʼ, echetz nik qujetxhon oke kʼatz quBʼaal Tiuxh.
HEB.7.20	Tul quBʼaal Tiuxh alon toksal u Kriisto siqʼesal oksan yol s-vatz. Tul tiqʼo tzaan quBʼaal Tiuxh val u yol tiʼ ijeqbʼat viyol s-tiʼ. Pet kʼuxhetz ok jolt inqʼa oksan yol vatz Tiuxh xoʼl inqʼa tij imam Israeel, aloq yeʼl vaʼq yol tiqʼo tzaan quBʼaal Tiuxh tiʼ ijeqbʼat tokeʼ. 
HEB.7.21	Pet koq u Kriisto uvaʼ nik qaleʼ, tan ech tal quBʼaal Tiuxh s-tiʼ s-eche:
HEB.7.21	—Qat tal quBʼaal Tiuxh vaʼl iyol s-tiʼ.
HEB.7.21	Tul yeʼl paqul laʼ qʼaʼv tiʼ viyol
HEB.7.21	uvaʼs ech tal s-eche:
HEB.7.21	«Poro yeʼl iyaʼebʼal imotxebʼal
HEB.7.21	avok siqʼesal oksan yol sinvatz.
HEB.7.21	[Ech avatin laʼ ibʼan, eche Melkisedeek,]»
HEB.7.21	xeʼt quBʼaal Tiuxh,
HEB.7.21	—chich u yol tiʼ u Kriisto.
HEB.7.22	Echetz s-tiʼile uvaʼ, aʼ vet quBʼaal Jesuus toksa quBʼaal Tiuxh s-jeqbʼan tetz vaʼt viyol uvaʼ palnaʼq viʼ uvaʼ ijeqbʼa s-bʼaxa.
HEB.7.23	Poro eche inqʼa oksan yol vatz Tiuxh, inqʼa tij imam Levii, tan sibʼalen vet tatxhul ex ibʼaneʼ. Tan nikich motx itzʼeq qʼij isaq vatz txʼavaʼ, tul nik ikameʼ. Tzitzietz nikich motx tel vet ele t-tiqleʼm s-oksa yolil.
HEB.7.24	Pet koq u quBʼaal Jesuus, tan yeʼl telabʼal tiʼ tatin siqʼesal oksan yol vatz Tiuxh. Tan tira yeʼl iyaʼebʼal imotxebʼal u qʼij isaq. 
HEB.7.25	Echetz s-tiʼile tira chitel kuxh vet taʼn quBʼaal Jesuus, jatvaʼl inqʼa nik ijetxhoʼk tibʼ kʼatz quBʼaal Tiuxh taʼn quBʼaal Jesuus. Tan at tiqleʼm, atz bʼenamen at kuxh tiʼ ijaqax kuya te quBʼaal Tiuxh tiʼ inqʼa niman tetz.
HEB.7.26	Tul ikʼulelxhtuʼ uvaʼ, aʼ vet quBʼaal JesuKriisto ok siqʼesal oksan yol vatz Tiuxh, uvaʼ ech tatin s-eche: Mij taʼn vaʼq ipaʼv. Yeʼl vaʼq paʼv nik tul s-kʼuul. Atz yeʼl invaʼq kantxhaq ibʼana. Tul jetxhich vet el tibʼ kʼatz inqʼa aj paʼvom. Atz aqʼax tiqleʼm tu amlikaʼ viʼ jankʼal inqʼa at tu amlikaʼ.
HEB.7.27	Jitetz ech, eche inqʼa iqʼesal oksan yol vatz Tiuxh xoʼl inqʼa tij imam Israeel, tan jit tetxhal koq kuxh laʼ itzʼeʼsa ok inqʼa oya vatz quBʼaal Tiuxh jun qʼij. Tan eche inqʼa oksan yol xoʼl inqʼa tij imam Israeel, tan bʼaxa nik motx itzʼeʼsa ok inqʼa oya vatz Tiuxh tiʼ inqʼa ipaʼv, yaʼne nik ijaq kuya te quBʼaal Tiuxh tiʼ vipaʼv inqʼa xaol.
HEB.7.27	Pet koq quBʼaal Jesuus, tan paqul kuxh taqʼ tibʼ kamoq tiʼ ijaqax kuya tiʼ jankʼal vipaʼv inqʼa xaol.
HEB.7.28	Aʼetz nik ibʼen s-qe uvaʼ taʼn kuxh ibʼan inqʼa bʼekʼbʼal toksalaq iqʼesal oksan yol vatz Tiuxh, inqʼa yeʼl iyakʼil tiʼ imaqt tibʼ tiʼ ibʼanax inqʼa paʼv.
HEB.7.28	Pet koq u yol uvaʼ tal ka quBʼaal Tiuxh tiʼ tok u Kriisto s-oksan yol vatz Tiuxh, tan xamtich vet ibʼana, maʼtich taqʼax ka inqʼa bʼekʼbʼal uvaʼ itzʼibʼa ka Moisees. Tan aʼ vet viKʼaol quBʼaal Tiuxh toksa siqʼesal oksan yol vatz Tiuxh tuchʼ u kaʼv iyol. Tan tira jiklel kuxh tatin taanxelal vatz quBʼaal Tiuxh, tul yeʼl iyaʼebʼal imotxebʼal tatineʼ.
HEB.8.1	Aʼetz taqʼil u quyol uvaʼ sebʼt qalt sete: Aʼe, uvaʼ at Vaʼl qʼesal oksan yol vatz Tiuxh nik lotxhon oʼ, uvaʼ mij taʼn invaʼq ipaʼv ati. Tul ile kʼuqlel vet tisebʼal quBʼaal Tiuxh tiʼ ixeʼsal taqʼax kuʼ yol tinuqul tu nimla tatibʼal quBʼaal Tiuxh tu amlikaʼ. Tan ech ikʼuqeʼv quBʼaal Tiuxh, eche ikʼuqeʼv aqʼol kuʼ yol tinuqul.
HEB.8.2	Tul tiqatz tilix tuul okaʼp tal uvaʼ nik natxhkʼuulalik quBʼaal Tiuxh. Atz tiqatz tilix u nuqlaxh tilan tatibʼal quBʼaal Tiuxh uvaʼ quBʼaal Tiuxh bʼiton, pet jit invaʼq vinaq bʼiton.
HEB.8.3	Poro jankʼalxh inqʼa iqʼesal oksan yol vatz Tiuxh, inqʼa tzitza vatz txʼavaʼ, tan aʼ taqʼon toksal inqʼa oya, atz itzʼeʼsal ok oya vatz quBʼaal Tiuxh. Tul tetxhal kuxh iqʼomal kamxh invaʼq oya taʼn tiʼ toksal vatz quBʼaal Tiuxh. 
HEB.8.4	Echetze uvaʼ atich koq quBʼaal Jesuus tzitza vatz u txʼavaʼ, tul yeʼlebʼ quBʼaal Jesuus oksal s-tatxhul xoʼl inqʼa iqʼesal oksan yol vatz Tiuxh. Tan ataqich iqʼesal oksan yol vatz Tiuxh uvaʼ tiqatzich taqʼax ok oya vatz quBʼaal Tiuxh, eche uvaʼ nik tal inqʼa bʼekʼbʼal uvaʼ itzʼibʼa ka Moisees.
HEB.8.5	Poro kam uvaʼ nikich motx ibʼan inqʼa iqʼesal oksan yol vatz Tiuxh tzitza vatz txʼavaʼ, tan aʼ kuxh nikich teesa ivatzibʼal kam uvaʼ nikich tutxh tu amlikaʼ, atz ech kuxh nikich motx ibʼan, eche tilix icheonal invaʼq kam. Tul echatxh, eche uvaʼ tal quBʼaal Tiuxh te Moisees uvaʼs toqnaʼqich ibʼit vet Moisees u bʼuʼq tostiuxh s-naʼya. Tan ech tal quBʼaal Tiuxh te Moisees s-eche:
HEB.8.5	—Txhabʼaxh ibʼitix s-bʼaʼn
HEB.8.5	jankʼal inqʼa kam
HEB.8.5	uvaʼ kʼutxhux see viʼ u vitz.
HEB.8.5	Poro tira echatxh laʼ abʼan
HEB.8.5	eche u etxhlal kʼutxhux see,
HEB.8.5	—xeʼte.
HEB.8.6	Petetz vet uvaʼ s-txheel, tan sibʼ palnaʼq vet tiqleʼm u quBʼaal Jesuus viʼ inqʼa oksan yol vatz Tiuxh xoʼl inqʼa tij imam Israeel. Tul sibʼat palnaʼq tiqleʼm vikaʼv iyol quBʼaal Tiuxh uvaʼ aqʼel ka tiqʼabʼ u quBʼaal JesuKriisto, viʼ u bʼaxa iyol quBʼaal Tiuxh uvaʼ ijeqbʼa tuchʼ inqʼa tij imam Israeel. Tan sibʼ telatetz palnaʼq inqʼa mam bʼaʼnil uvaʼ taltzii quBʼaal Tiuxh taqʼaxeʼ viʼ inqʼa bʼaʼnil uvaʼ taltzii quBʼaal Tiuxh taqʼax tu bʼaxa iyol.
HEB.8.7	Poro eche uvaʼ tira koq bʼaʼn u bʼaxa yol uvaʼ jeqbʼali, tul yeʼxhkametzebʼ vet vaʼtoʼq yol laʼich jeqbʼali.
HEB.8.8	Pet iyaj quBʼaal Tiuxh inqʼa tij imam Israeel. Tul ech tal quBʼaal Tiuxh s-eche:
HEB.8.8	—Tetxhal toq opoonoq invaʼl qʼij
HEB.8.8	uvaʼ toq injeqbʼa vaʼt vinyol setuchʼ,
HEB.8.8	ex inqʼa tij imam Israeel,
HEB.8.8	atz ex inqʼa tij imam Judaa.
HEB.8.9	Poro jit vet ech u yol
HEB.8.9	toq injeqbʼa setuchʼ
HEB.8.9	eche uvaʼ injeqbʼa tuchʼ
HEB.8.9	inqʼa kʼuy emam
HEB.8.9	uvaʼs ex intxhʼiqit tzaan
HEB.8.9	tuulbʼal Ejiipto,
HEB.8.9	tul aʼ, in iqʼon ibʼey.
HEB.8.9	Tan jit nuq koqxh motx tal
HEB.8.9	inqʼa kʼuy emam,
HEB.8.9	tiʼ inimal vinyol uvaʼ
HEB.8.9	motx injeqbʼa ka s-tuchʼ.
HEB.8.9	Echetz motx vaqʼt kae
HEB.8.9	inqʼa kʼuy emam s-junal.
HEB.8.9	In nik alon u yol.
HEB.8.10	Tuulbʼaletz inqʼa qʼij,
HEB.8.10	inqʼa yaʼn tuleʼ,
HEB.8.10	tul toq injeqbʼa ka vaʼt vinyol
HEB.8.10	tuchʼ inqʼa tij imam Israeel.
HEB.8.10	In nik alon u yol.
HEB.8.10	Tan laʼ vaqʼ tootzaqi
HEB.8.10	inqʼa tij imam Israeel vinyolbʼal.
HEB.8.10	Atz laʼat vaqʼ itxey taanima vinyolbʼal,
HEB.8.10	tul laʼ kaj vinyolbʼal tu taanima,
HEB.8.10	atz eche tzʼibʼamal laʼ ikaj s-tuul.
HEB.8.10	Tul aʼ, in iTiuxh laʼ ibʼana.
HEB.8.10	Tul intenam laʼ ibʼana.
HEB.8.11	Tul jit laʼ nal koq itxhus
HEB.8.11	inqʼa imol tiʼ vootzaqileʼ,
HEB.8.11	atz jit ech koq laʼ tal te
HEB.8.11	inqʼa imol s-eche:
HEB.8.11	«Nima u quBʼaal Tiuxh,»
HEB.8.11	chaq koq.
HEB.8.11	Tan jankʼalxh vet inqʼa xaol
HEB.8.11	laʼ ootzaqin in,
HEB.8.11	kʼuxh qʼes, atz kʼuxh txul.
HEB.8.12	Tul laʼ inkuy inqʼa kantxhaqla
HEB.8.12	txumbʼal nik motx ibʼaneʼ.
HEB.8.12	Tul yeʼl inpaqt laʼ vulsa vet
HEB.8.12	inqʼa ipaʼv sinkʼuul,
HEB.8.12	—xeʼt quBʼaal Tiuxh.
HEB.8.13	Niketz tal quBʼaal Tiuxh uvaʼ ‹vaʼt› vinyol chiche. Aʼetz talaxeʼe uvaʼ yeʼ vet nik toksa u bʼaxa iyol s-tuul; atz palnaʼq vet ka. Jabʼisteetz uvaʼ palnaʼq vet ka, tul yeʼletz vet itxaʼke. Aʼetz vet talaxe uvaʼ, aʼ vet toq sotzoq el.
HEB.9.1	Aʼetz vet vaʼt u yol toq qal s-txheel tiʼ u bʼaxa iyol quBʼaal Tiuxh uvaʼ ijeqbʼa ka tuchʼ inqʼa tij imam Israeel s-naʼya. Tan nimal kuxh yol bʼekʼeliche tiʼ kam laʼ ulbʼel inatxhax Tiuxh. Atz nimal kuxh bʼekʼeliche tiʼ val u bʼuʼq tostiuxh tzitza vatz u txʼavaʼ. 
HEB.9.2	Kaʼvaʼlenichetz tuul u bʼuʼq tostiuxh. Tan atich u bʼaxa tuul; aʼe, uvaʼ Tiuxhla Atibʼal tal uvaʼ atich val u txiqubʼal s-tuul, atz atich val u meexha tuchʼ inqʼa paan uvaʼ nikich tok vatz quBʼaal Tiuxh.
HEB.9.3	Yaʼne nik taqʼax vet ka vikaʼv chelkin bʼuʼq, jatxbʼal tetz tuul u bʼuʼq tostiuxh, tul tzitzi atich vet vikaʼv okaʼp u tuul. Aʼe u Tatibʼal QuBʼaal Tiuxh.
HEB.9.4	Tul atich val u natxhkʼuulabʼal tetz tzʼeʼsabʼ insieenso s-tuul uvaʼ ooroichxhtuʼ. Atz atich val u kaaxha s-tuul uvaʼ ooroichxh u tuul, atz u tiʼ inpaqte. Aʼe u tiuxhla kaaxha. Aʼichetz u tetxhlal viyol quBʼaal Tiuxhe uvaʼ ijeqbʼa ka, tiʼ uvaʼ laʼich atin xoʼl inqʼa tij imam Israeel. Atichetz kuʼ val u kam tuul u kaaxha uvaʼ echich ibʼanax, eche ukʼal, tul ooroichxhtuʼ. Tul atich kuʼ kaʼoxvaʼl inqʼa manaa s-tuul. Atz ant vibʼaara Aroon uvaʼ xalmit s-naʼya atich kuʼ tuul u kaaxha. Tul ant inqʼa lepkin sivan, inqʼa tzʼibʼamich viyol quBʼaal Tiuxh s-vatz uvaʼ ijeqbʼa ka, atich kuʼ tuul u kaaxha.
HEB.9.5	Viʼetz vet u kaaxha bʼitich jaʼ kaʼvaʼl vivatzibʼal aanxel s-tetxhlal uvaʼ xeenaliche, atz aʼ inqʼae, nikich kʼutxhun u nimla tatin quBʼaal Tiuxh. Tul aʼ inqʼa ixichʼ inqʼa aanxel joqlich jaʼp tiibʼa u kaaxha tal uvaʼ nik tzikulik u kaq s-jaqbʼal kuya. Atetz itxakunbʼal junun inqʼae, atz at nik elkaʼpun. Pet yeʼ laʼ utxh qalt vet jankʼal uvaʼ nik elkaʼpun, tan sibʼ tel talaxeʼ.
HEB.9.6	Echetz tatine u bʼuʼq tostiuxh. Tul jun qʼij nikich ipaloʼk inqʼa oksan yol vatz Tiuxh tuul u Tiuxhla Atibʼal tiʼ ibʼanax u taqʼon tiʼ inatxhkʼuulal quBʼaal Tiuxh.
HEB.9.7	Pet koq tu Tatibʼal quBʼaal Tiuxh, tan taʼn kuxh viqʼesal oksan yol vatz Tiuxh nikich ibʼenoʼk s-tuul. Tul paqul kuxh nikich ibʼenoʼk tu Tatibʼal quBʼaal Tiuxh tuulbʼal vaʼl yaʼbʼ. Tul tetxhal kuxh iqʼomich ok kaq taʼn t-invaʼq atibʼal s-jaqbʼal ikuya tiʼ vipaʼv, atz tiʼ vipaʼv u tenam. Tan yeʼ nikich ibʼen te u tenam oq paʼv uvaʼ nikich motx ibʼaneʼ.
HEB.9.8	Aʼetz nik taqʼ vet viTiuxhil Tiuxh qootzaqi uvaʼ yeʼx qileʼt ibʼaʼnil vipaloʼk u quBʼaal JesuKriisto tu Tatibʼal QuBʼaal Tiuxh, uvaʼ tu amlikaʼ, tuulbʼal uvaʼ ant kuxh atil u bʼaxa tuul u bʼuʼq tostiuxh, u Tiuxhla Atibʼal. 
HEB.9.9	Tuulbʼaletz uvaʼ ant kuxh atil u Tiuxhla Atibʼal, u bʼaxa tuul u bʼuʼq tostiuxh, tan aʼ nik elkaʼpun tiʼ inqʼa nik tutxh s-txheel. Tan aʼ nik ikʼutxh s-qe uvaʼ yeʼ nik toleʼv inqʼa oya, atz yeʼ nik toleʼv inqʼa nik itzʼeʼsal ok vatz quBʼaal Tiuxh, tiʼ ikuyux vipaʼv inqʼa nik niman inqʼa bʼekʼbʼal. Tan yeʼ nik toleʼv tiʼ isotzsal el u paʼv t-inqʼa titzʼabʼal. 
HEB.9.10	Keʼchetz koq laʼ isotzeʼl t-inqʼa titzʼabʼal inqʼa xaol. Tan aʼaq kuxh txhʼuyel tiʼ kam inqʼa bʼekʼbʼal tiʼ kam etxhbʼubʼal laʼ motx tetxhbʼu; atz kam etxhbʼubʼal yeʼ laʼ motx tetxhbʼu; atz kam laʼ ukʼali; atz kam yeʼ laʼ ukʼali; atz tiʼ jatvatzul txumbʼal tetz txʼajbʼal tetz inqʼa kam vatz quBʼaal Tiuxh; atz kam bʼaʼn s-txhiʼel; atz kam yeʼbʼaʼn s-txhiʼel. Ayaʼletz inqʼae bʼekʼel te inqʼa xaol laʼ ibʼana, tetxhal tul tu qʼij tiʼ vijalp u bʼaxa yol.
HEB.9.11	Echetz s-tiʼile ul u quBʼaal JesuKriisto, viqʼesal oksan yol vatz Tiuxh tiʼ ijalp u bʼaxa yol, atz tiʼ toksal inqʼa bʼaʼnla txhaq txumbʼal s-tuul, inqʼa iqʼomich taʼn quBʼaal JesuKriisto. Maʼtichetz ibʼant vet inqʼae, tul pal vet ok quBʼaal JesuKriisto tuul u tostiuxh tu amlikaʼ, u tostiuxh uvaʼ sibʼ tiqleʼm, atz sibʼ talaxeʼ, atz uvaʼ jit xaol bʼiton, atz jit ibʼitoʼm alam aanima. Tul jit aʼ koq ibʼanax uvaʼs iviinqixsal inqʼa kam tzitza vatz txʼavaʼ. 
HEB.9.12	Paletz vet ok quBʼaal JesuKriisto tuul u tostiuxh uvaʼ een tu amlikaʼ, yekich ok tu Tatibʼal quBʼaal Tiuxh. Aloq jitetz tuchʼ koq ikaqal inqʼa yakʼa tzentun, atz jit tuchʼ ikaqal inqʼa chelem yakʼa vaʼk, pet antxh tuchʼ vikaqal palkoʼk. [Tul taʼne paqul paloʼk vatz quBʼaal Tiuxh, tul tzitzi ikaj ka tu Tatibʼal quBʼaal Tiuxh.] Tul tzitzi toleʼv tiʼ ikaj vet vaʼl kuybʼal paʼv uvaʼ yeʼl iyaʼebʼal imotxebʼal.
HEB.9.13	Nikichetz itxakun vikaqal inqʼa yakʼa vaʼk tuchʼ vikaqal inqʼa yakʼa tzentun, atz tuchʼ vitzaʼil vitxhiʼoʼl inqʼa ixoq tal vaʼk tiʼ taqʼax bʼen inqʼa xaol s-bʼaʼn vatz quBʼaal Tiuxh, inqʼa nikich itzʼilu tibʼ vatz quBʼaal Tiuxh. Tan nikich itzikul ok vikaqal txoo s-tiʼ, atz nikich itzikul ok vikaqal txoo tiʼ inqʼa kam s-jaqbʼal kuya vatz quBʼaal Tiuxh. Bʼantan txʼael vet u tiʼeʼl vatz quBʼaal Tiuxh nik ibʼaneʼ.
HEB.9.14	Pet ech koq vikaqal quBʼaal JesuKriistoe, tan sibʼ palnaʼq tiqleʼm. Atz sibʼ tiqleʼm viTiuxhil Tiuxh at kʼatz quBʼaal JesuKriisto uvaʼs taqʼt tibʼ yatzʼaxoq el tiʼ itxhojp inqʼa paʼv. Tul tira yeʼl invaʼq paʼv toksa u quBʼaal JesuKriisto tuulbʼal uvaʼs tul vatz txʼavaʼ, tul taqʼ tibʼ s-oya vatz quBʼaal Tiuxh. Tul sibʼ palnaʼq tiqleʼm viʼ inqʼa iqʼesal oksan yol vatz Tiuxh xoʼl inqʼa tij imam Israeel. Echetz nik toleʼve vikaqal quBʼaal JesuKriisto tiʼ teesal el inqʼa paʼv t-inqʼa qitzʼabʼal, inqʼa paʼv uvaʼ kamchil kʼaqel vet taʼn vatz quBʼaal Tiuxh. Pet aʼletz vet qunatxhkʼuula u quBʼaal Tiuxh, u aqʼol tetz qʼij saq uvaʼ yeʼl iyaʼebʼal imotxebʼal.
HEB.9.15	Xaʼtetze oksal vet quBʼaal JesuKriisto siqʼesal tiibʼa vikaʼv iyol quBʼaal Tiuxh, tan aʼ vet inqʼa niman tetz Jesuus laʼ kʼulun inqʼa mam bʼaʼnil, inqʼa taltzii quBʼaal Tiuxh taqʼax te inqʼa saʼel tzaan taʼn quBʼaal Tiuxh tiʼ inimaleʼ.
HEB.9.15	Jitetz kuxh taʼne. Pet tira qat ikuy sotzsa quBʼaal JesuKriisto vipaʼv inqʼa xaol, inqʼa saʼel tzaan taʼn quBʼaal Tiuxh tuulbʼal u bʼaxa iyol.
HEB.9.16	Tan tal ka u quBʼaal Tiuxh uvaʼ tetxhal laʼ etzan inqʼa niman tetz s-kʼatza, tuulbʼal vaʼt viyol, eche inqʼa nik tutxh vatz txʼavaʼ. Atz jankʼal eche tiʼ vaʼq bʼaala uvaʼ laʼ itzʼibʼa ka vaʼq tuʼ tiʼ jaʼl laʼ etzan inqʼa kam tetz, tan tetxhal laʼ kʼutxhux u uʼ, tiʼ uvaʼ kamnaʼq veteʼ, yaʼne laʼ utxh vet tetzal inqʼa kam tetz. 
HEB.9.17	Tan yaʼnetz laʼ itxakun u uʼ uvaʼ tzʼibʼamal u aj etz kam s-tuul uvaʼs maʼt ikam vet u bʼaala. Pet yeʼl u uʼ laʼ ok titxakunbʼal uvaʼs itzʼlel u bʼaala.
HEB.9.18	Tul kʼuxh u bʼaxa iyol quBʼaal Tiuxh, tan nik ibʼen s-qe uvaʼ tuchʼat kaq ijeqbʼavat quBʼaal Tiuxh, aʼetz kol vikaʼv iyol quBʼaal Tiuxh. 
HEB.9.19	Tan ech uvaʼe, ibʼana, tan itziku ok Moisees u kaq tiʼ u uʼ uvaʼ bʼaltxʼumaliche tal uvaʼ tzʼibʼamich inqʼa bʼekʼbʼal. Atz itzikuat ok Moisees u kaq tiibʼa jankʼal u tenam s-kaqaayil uvaʼs talt Moisees inuqul jankʼal inqʼa bʼekʼbʼal te u tenam s-kaqaayil. Aʼetz vikaqal inqʼa yakʼa chelem vaʼk tuchʼ vikaqal inqʼa yakʼa chelem tzentun iyuj Moisees tuchʼ aʼ. Tul antxh ibʼanbʼe Moisees inbʼiil vixiʼl karneʼl uvaʼ kaqich ikaʼyeʼ tuchʼ invaʼt iqʼabʼ tzeʼ uvaʼ isoopo tiʼ itzikul u kaq.
HEB.9.20	Tul ech tal vet Moisees s-eche:
HEB.9.20	—Aʼetz u kaqe uvaʼa
HEB.9.20	nik kʼutxhun vijeqbʼat ka
HEB.9.20	quBʼaal Tiuxh viyol setuchʼ,
HEB.9.20	aʼetz uvaʼe, laʼ enima,
HEB.9.20	—chichich Moisees
HEB.9.20	te inqʼa xaol.
HEB.9.21	Jitetz kuxh taʼn itziku Moisees s-kaq u uʼ tuchʼ u tenam, pet itzikuat Moisees u bʼuʼq tostiuxh tuchʼ u kaq. Atz itzikuat Moisees u kaq tiʼ jankʼal inqʼa kam uvaʼ nikich itxakun tuul u tostiuxh.
HEB.9.22	Tul jitetz kuxh taʼne, pet mamala tel kuxh kam uvaʼ, aʼ u kaq nikich aqʼon bʼen s-tetz quBʼaal Tiuxh. Tan oq jit tuchʼ kaq, tul yeʼl inqʼa paʼv kuyeliche.
HEB.9.23	Echetz tetxhal laʼich aqʼax bʼen inqʼa kam s-tetz quBʼaal Tiuxh tuchʼ kaq, inqʼa kam tu bʼuʼq tostiuxh vatz txʼavaʼ, tan aʼ inqʼae, nik eesan ivatzibʼal inqʼa kam uvaʼ tuul u tostiuxh uvaʼ een t-amlikaʼ. Pet ech koq inqʼa kam uvaʼ tu tostiuxh t-amlikaʼ, tan aʼ isaʼ antxh tuchʼ kaq laʼ oksal vatz quBʼaal Tiuxh. Aʼetz isaʼ vaʼq oya uvaʼ sibʼ palnaʼq viʼ inqʼa oya inqʼa nik ibʼanbʼel vatz txʼavaʼ. Xaʼtetze aʼ vikaqal quBʼaal JesuKriisto bʼanbʼel s-tiʼ.
HEB.9.24	Tan yeʼl quBʼaal JesuKriisto paloʼk tu bʼuʼq tostiuxh vatz txʼavaʼ, uvaʼ xaol bʼiton, atz uvaʼ ivatzibʼal kuxh u nuqla vatz tostiuxh t-amlikaʼ. Pet aʼ palkoʼk quBʼaal JesuKriisto tu amlikaʼ. Tul antetzxh vet quBʼaal JesuKriisto toksa tibʼ vatz quBʼaal tiʼ ijaqax kuya tiʼ inqʼa qupaʼv. 
HEB.9.25	Tul jit kuxh jatpaqul laʼ toksa tibʼ quBʼaal JesuKriisto vatz quBʼaal Tiuxh, eche nikich ibʼan inqʼa iqʼesal uqʼeʼybʼal uvaʼ jun yaʼbʼ kuxh nikich ibʼenoʼk tu Tatibʼal quBʼaal Tiuxh tu bʼuʼq tostiuxh, tul tuchʼ ikaqal txoo, pet jit tuchʼ koq ikaqal u oksan yol vatz Tiuxh.
HEB.9.26	Pet eche uvaʼ jatpaqul koq kuxh laʼich paloʼk quBʼaal JesuKriisto tu Tatibʼal quBʼaal Tiuxh, tul jatpaquletzebʼ kuxh laʼich pal quBʼaal JesuKriisto t-kʼaxbʼichil tiʼ itxhoox vipaʼv inqʼa xaol. Atz jatpaquletzebʼ laʼich kʼaxbʼ tzaan tuulbʼal uvaʼs ixeʼt tzaan u qʼij saq.
HEB.9.26	Jitetz ech qat ibʼane. Tan tuulbʼal vimotxebʼal inqʼa tanul yaʼbʼ uvaʼ atil oʼ s-txheel, tuulbʼal vitzoqp vet ka inqʼa qʼij tetz u bʼaxa iyol quBʼaal Tiuxh, tan paqul kuxh qat taqʼ tibʼ quBʼaal JesuKriisto kamoq. Tul tira kuxh qat itxhoj vipaʼv inqʼa xaol, eche uvaʼ nikich itzʼeʼsal ok inqʼa oya vatz Tiuxh. Tul qat teesa el u paʼv uvaʼ nikich jatxon quxoʼl tuchʼ quBʼaal Tiuxh.
HEB.9.27	Tul echat kuxh ibʼan quBʼaal JesuKriisto, eche uvaʼ bʼekʼel ka taʼn quBʼaal Tiuxh, tiʼ uvaʼ paqul kuxh laʼ kam u xaol, tul xamtel laʼ aqʼax vet kuʼ yol tinuqul s-tiʼ. 
HEB.9.28	Echatetz kuxh qat ibʼan quBʼaal JesuKriistoe, tan paqul kuxh kam quBʼaal JesuKriisto tiʼ tiqatzil vipaʼv mamala xaol. Pet laʼetz ul vet u quBʼaal JesuKriisto ikaʼpaq, tul jit vet aʼ u paʼv laʼ ul itxhojeʼ. Pet aʼ laʼ ul teesa vet el, atz laʼ ichit jaʼl uvaʼ txʼebʼoʼmy kuxh vet tiʼ tuleʼ.
HEB.10.1	Echetz yeʼl inqʼa tij imam Israeel oleʼv tiʼ inimal u bʼaxa iyol quBʼaal Tiuxh, tiʼ uvaʼ tira laʼich sotzeʼl vipaʼv, tul jitoq nikich toleʼv tiʼ ijetxhtaq ok tibʼ kʼatz quBʼaal Tiuxh tiʼ inatxhkʼuulaleʼ. Echetz s-tiʼile yeʼlich iyakʼil u bʼaxa iyol quBʼaal Tiuxh, tiʼ uvaʼ tira laʼich sotzsal el vipaʼv inqʼa xaol vatz quBʼaal Tiuxh taʼn. Tan echich kuxh tilix, eche icheonal inqʼa bʼaʼnil, inqʼa yaʼn laʼich uli. Pet jit aʼich koqxh vet inqʼa nikich tutxheʼ, tan jun yaʼbʼ nikich itzʼeʼsal ok oya vatz quBʼaal Tiuxh tiʼ ijaqax kuya tiʼ inqʼa paʼv. 
HEB.10.2	Pet echetze uvaʼ oleʼv koq inqʼa bʼaxa iyol quBʼaal Tiuxh, tiʼ uvaʼ tira laʼich sotzeʼl inqʼa paʼv, tul yaʼetz veteʼe vitzʼeʼsal ok inqʼa oya vatz quBʼaal Tiuxh. Atz oqetz nikich isotzeʼl vipaʼv inqʼa xaol tuchʼ inqʼa nikich inima tiʼ inatxhkʼuulal Tiuxh, tul yeʼletz vet inqʼa paʼve laʼich atin tu titzʼabʼal. 
HEB.10.3	Pet aʼe tan, aʼ vitzʼeʼsal ok inqʼa oya jun yaʼbʼ nik ulsan vet s-kʼuul inqʼa xaol uvaʼ ant kuxh iqatzimal inqʼa paʼv taʼn. 
HEB.10.4	Tan yeʼ nikich toleʼv vikaqal inqʼa yakʼa vaʼk, atz vikaqal inqʼa yakʼa tzentun tiʼ isotzsal el vipaʼv inqʼa xaol.
HEB.10.5	Echetz s-tiʼile ech tal u quBʼaal JesuKriisto te quBʼaal Tiuxh s-eche, uvaʼs tul tzitza vatz txʼavaʼ:
HEB.10.5	—«Yeʼ qat asaʼa uvaʼ
HEB.10.5	laʼ tzʼeʼsal ok inqʼa txoo savatz,
HEB.10.5	atz laʼ oksal ok inqʼa oya see.
HEB.10.5	Echetz aʼ vet vintxhiʼoʼl
HEB.10.5	nik vaqʼ s-tiʼ;
HEB.10.5	vintxhiʼoʼl uvaʼ axh bʼanon.
HEB.10.6	Echetze inqʼa oya uvaʼ nikich
HEB.10.6	itzʼeʼsal ok savatz,
HEB.10.6	atz kʼuxh inqʼa oya
HEB.10.6	tetz txhojbʼal paʼv,
HEB.10.6	tan yeʼ qat ibʼan see,»
HEB.10.6	xeʼt in te vinBʼaal Tiuxh.
HEB.10.7	Echetz valte u yol s-eche:
HEB.10.7	«InBʼaal, il in ila; uy in savatz
HEB.10.7	tiʼ inimal jankʼal uvaʼ
HEB.10.7	nik asaʼ s-viʼ.
HEB.10.7	Tan ech uvaʼe tzʼibʼamal ka s-viʼ
HEB.10.7	tuul u uʼ,»
HEB.10.7	xeʼt in te vinBʼaal Tiuxh,
HEB.10.7	—chich u yol.
HEB.10.8	Toq qal inuqul inqʼa yol inqʼae. Tul bʼaxa ech tal u quBʼaal JesuKriisto s-eche:
HEB.10.8	—Yeʼ qat asaʼa uvaʼ
HEB.10.8	laʼ tzʼeʼsal ok inqʼa txoo savatz,
HEB.10.8	atz jitoq laʼ oksal ok
HEB.10.8	inqʼa oya see;
HEB.10.8	atz jitoq inqʼa oya
HEB.10.8	laʼ tzʼeʼsal ok savatz,
HEB.10.8	atz jitoq inqʼa oya
HEB.10.8	tetz txhojbʼal paʼv.
HEB.10.8	Tul yeʼ qat ibʼan see,
HEB.10.8	—xeʼte.
HEB.10.8	Aloq jankʼalxh uvaʼ nikich toksal
HEB.10.8	vatz quBʼaal Tiuxh,
HEB.10.8	tan aʼ uvaʼe, bʼekʼelich ka.
HEB.10.9	Yaʼne ech tal u Kriisto inpaqt s-eche:
HEB.10.9	—InBʼaal, il in ila;
HEB.10.9	uy in savatz tiʼ inimal
HEB.10.9	kam uvaʼ nik asaʼ s-viʼ,
HEB.10.9	—xeʼt u Kriisto
HEB.10.9	te quBʼaal Tiuxh.
HEB.10.9	Aʼetz nik iyaʼsa vet quBʼaal Tiuxh u bʼaxa iyol uvaʼ jeqbʼamich taʼn, tul aʼ nik toksa vet iqʼij vaʼt viyol uvaʼ ijeqbʼa vet tikaʼpaq. 
HEB.10.10	Echetz, tiʼ uvaʼ qat ijeqbʼa vet quBʼaal Tiuxh vaʼt viyol, tul yeʼletz vet qupaʼv tzi vatz quBʼaal Tiuxh. Tan aʼ vikʼaxbʼisal vitxhiʼoʼl quBʼaal JesuKriisto qat txhoon inqʼa qupaʼv, eche invaʼq oya vatz quBʼaal Tiuxh. Tul paqul kuxh taqʼ tibʼ quBʼaal JesuKriisto kʼaxbʼoq, tul taʼne.
HEB.10.11	Pet inqʼa oksan yol vatz Tiuxh, tan jun kuxh qʼij ibʼant u aqʼon tiʼ itzʼeʼsal ok inqʼa oya. Tul jatpaqul kuxh nik ibʼaneʼ. Tul ant kuxh txoo nik itzʼeʼsa bʼenamen kʼuxh yeʼ nik toleʼv tiʼ isotzeʼl inqʼa ipaʼv.
HEB.10.12	Pet koq u quBʼaal JesuKriisto, tan vaʼl kuxh oya tetz txhojbʼal paʼv toksa vatz quBʼaal Tiuxh, tul taʼne. Maʼtichetz inimat vet inqʼae vatz quBʼaal Tiuxh, tul yekich vet kʼuqeʼvoq tisebʼal u quBʼaal Tiuxh tiʼ ibʼant iqʼesalil s-kʼatza.
HEB.10.13	Tul iletz vet quBʼaal JesuKriisto txʼebʼoʼmy al tiʼ topoon u qʼij uvaʼ, aʼ vet laʼ bʼekʼon tiibʼa inqʼa nik itxhiʼan s-tiʼ, ech laʼ ikaj vet jaqʼ ibʼekʼoʼm, eche ikaj tzeqʼbʼal oq.
HEB.10.14	Tul tuchʼ kuxh vaʼl oya qat toksa vatz quBʼaal Tiuxh, tul tira sotz vet el vipaʼv inqʼa nik ijetxhoʼk tibʼ kʼatz quBʼaal Tiuxh.
HEB.10.15	Tul antxh viTiuxhil Tiuxh nik aqʼon qootzaqi. Tan bʼaxa ech nik tal u yol s-eche:
HEB.10.16	—Tuulbʼaletz inqʼa qʼij,
HEB.10.16	inqʼa yaʼn tuleʼ,
HEB.10.16	tul toq injeqbʼa ka vaʼt vinyol
HEB.10.16	tuchʼ inqʼa tij imam Israeel.
HEB.10.16	In nik alon u yol.
HEB.10.16	Tan laʼ vaqʼ tootzaqi
HEB.10.16	inqʼa tij imam Israeel
HEB.10.16	inqʼa inbʼekʼbʼal.
HEB.10.16	Atz laʼat vaqʼ
HEB.10.16	itxey taanima vinyolbʼal,
HEB.10.16	tul laʼ kaj vinyolbʼal
HEB.10.16	tu taanima,
HEB.10.16	atz eche tzʼibʼamal
HEB.10.16	laʼ ikaj s-tuul,
HEB.10.16	—chich u yol.
HEB.10.17	Tul ech vaʼt u yol tzʼibʼamal ka uvaʼ ech nik tal viTiuxhil Tiuxh s-eche:
HEB.10.17	—Yeʼl inpaqt laʼ vulsa
HEB.10.17	inqʼa ipaʼv sinkʼuul,
HEB.10.17	atz kʼuxh inqʼa kantxhaq uvaʼ
HEB.10.17	nik ibʼaneʼ,
HEB.10.17	—chich u yol.
HEB.10.18	Tiʼetz uvaʼ kuyel vet jankʼal inqʼa qupaʼv taʼn quBʼaal Tiuxh, tul kam teletz koq vet itxaʼk oya laʼ qutzʼeʼsa ok vatz quBʼaal Tiuxh tiʼ inqʼa paʼv.
HEB.10.19	Pet aʼetz qubʼan veteʼ, inmol s-niman tetz Jesuus, uvaʼ qujetxh vet ok qibʼ kʼatz quBʼaal Tiuxh. Tan at vet qokebʼal uvaʼ junt laʼ qoksa vet qibʼ vatz quBʼaal Tiuxh, eche nikich ibʼan inqʼa iqʼesal oksan yol vatz Tiuxh tiʼ ibʼenoʼk tu Tatibʼal quBʼaal Tiuxh. Tan qat ey vet vikaqal u quBʼaal JesuKriisto s-qiʼ. 
HEB.10.20	Tan aʼ vikʼaxbʼ vitxhiʼoʼl quBʼaal JesuKriisto, atz vikamebʼal qat jaqon vaʼt bʼey tiʼ qupaloʼk vatz quBʼaal Tiuxh. Tan yekich tzilm u chelkin bʼuʼq, u qʼanbʼal tetz u Tatibʼal quBʼaal Tiuxh uvaʼs ikam quBʼaal JesuKriisto. Pet ile itzʼlel vet s-txheel. 
HEB.10.21	Tiʼetz uvaʼ at vet vaʼl iqʼesal oksan yol vatz Tiuxh tiʼ toksal quyol vatz quBʼaal Tiuxh, tul ilol qetz oʼ inqʼa qitzʼin qatzik vet qibʼ vatz quBʼaal Tiuxh. 
HEB.10.22	Echetz qujetxhvaq ok qibʼ setuchʼ kʼatz quBʼaal Tiuxh. Poro laʼxh tzaj s-qukʼuul u qujetxhtoʼk qibʼ. Tan tiʼ u qukʼuqbʼat qukʼuul tiʼ quBʼaal Tiuxh, tul nik qootzaqivat uvaʼ nuqxhtuʼ at qokebʼal tiʼ qok vatz quBʼaal Tiuxh. Tul qootzaqle uvaʼ txʼael vet u qaanima uvaʼ tuul okaʼp u qutxhiʼoʼl, atz eesamal vet el inqʼa kantxhaq inqʼa yaʼt tul t-qitzʼabʼal, eche nik itxʼajt inqʼa oksan yol vatz Tiuxh vitxhiʼoʼl s-tiʼeʼl tuchʼ txilkin aʼ.
HEB.10.23	Tul nuq txakloq oʼ tiʼ itxʼebʼex inqʼa txʼaqaʼm uvaʼ alel taʼn s-laʼ qukʼula, atz jankʼal uvaʼ nik qal te inqʼa xaol tiʼ viyolbʼal quBʼaal Tiuxh. Pet yeʼ qubʼan kaʼl qukʼuul. Tan tetxhal laʼ inima quBʼaal Tiuxh inqʼa yol s-kaqaayil, jankʼal inqʼa yol uvaʼ alel ka taʼn quBʼaal Tiuxh.
HEB.10.24	Tul aʼ qitzʼa quyaʼlut qibʼ, tiʼ uvaʼ atxh qaanima s-quvatzaq laʼ ibʼana. Tul quyaʼluvaq qibʼ tiʼ ibʼanax inqʼa bʼaʼnla txhaq bʼanoʼm.
HEB.10.25	Atz yeʼ yaʼ oʼ tiʼ qukʼult qibʼ tiʼ inatxhkʼuulal quBʼaal Tiuxh. Atz yeʼ qubʼan, eche uvaʼ qat ichiansat jolt inqʼa xaol s-te, tul yeʼ nik motx ibʼen vet tu kʼulbʼal ibʼ. Pet aʼl quyaʼlut qibʼ s-quvatzaqil tiʼ qukʼult qibʼ tiʼ inatxhkʼuulal Tiuxh. Tul aʼl tel qubʼant yaʼl, tan ile nik ibʼen vet s-qe uvaʼ naqbʼixiy vet u qʼij tiʼ tulebʼal quBʼaal JesuKriisto.
HEB.10.26	Oqetz laʼxh quvatzi quqʼaʼv vet tiʼ ibʼanax u paʼv uvaʼ maʼt qootzaqit vet vinuqul viyolbʼal quBʼaal Tiuxh, tul yeʼxhkam vet invaʼtoʼq laʼ utxh tok vatz quBʼaal Tiuxh s-jaqbʼal kuybʼal tiʼ inqʼa qupaʼv. 
HEB.10.27	Pet aʼ kuxh vet laʼ qutxʼebʼ tul val u xoʼvebʼalla qʼij uvaʼs laʼ taqʼax vet kuʼ yol tinuqul s-qiibʼa; atz itxʼebʼex val u mamaʼ vatz xamal uvaʼ laʼ ul sotzsan el inqʼa xaol, inqʼa nik itxhiʼan tiʼ quBʼaal Tiuxh.
HEB.10.28	Tan oq jaʼl u xaol uvaʼ yeʼ nikich niman inqʼa bʼekʼbʼal uvaʼ itzʼibʼa ka Moisees, tul yek nikich iyatzʼax el, oq laʼich txhej kaʼvaʼl, atzoq oxvaʼl alol inuqul u yol tiʼ vipaʼv u xaol.
HEB.10.29	¡Itzʼavaqetza!, jankʼaletz vet palnaʼq u mam kʼaxkʼo laʼ palk u xaol uvaʼ nik eesan iqʼij inqʼa mam ibʼaʼnil viKʼaol quBʼaal Tiuxh, inqʼa ech nik ibʼan tiʼ teesal iqʼij viKʼaol quBʼaal Tiuxh, eche iyurit ka vaʼq xaol invaʼq kam jaqʼ toq. Tul ¡yeʼlatetz kol mam kʼaxkʼo laʼ palk u xaol uvaʼ nik eesan iqʼij vitxʼajp taʼn vikaqal quBʼaal JesuKriisto, uvaʼ jeqbʼan u kaʼv iyol quBʼaal Tiuxh! Tan aʼ vikaqal quBʼaal JesuKriisto jetxhonaq ok kʼatz quBʼaal Tiuxh.
HEB.10.30	Aloq qootzaqle uvaʼ antxh quBʼaal Tiuxh alon ka val u yol uvaʼ ech nik tal s-eche:
HEB.10.30	—In laʼ aqʼon ichʼexel
HEB.10.30	u kantxhaq.
HEB.10.30	Atz itxhoj nal u yeʼbʼaʼn
HEB.10.30	t-inqʼabʼ,
HEB.10.30	—chich quBʼaal Tiuxh.
HEB.10.30	Tul vaʼt yol tzʼibʼamal ka
HEB.10.30	uvaʼ ech nik tal s-eche:
HEB.10.30	—QuBʼaal Tiuxh
HEB.10.30	laʼ aqʼon kuʼ yol tinuqul
HEB.10.30	tiibʼa vitenam,
HEB.10.30	—chich u yol.
HEB.10.31	¡Echetz mam xoʼvebʼal laʼ ikʼaxbʼisat u itzʼlichla quBʼaal Tiuxh jaʼl uvaʼ laʼ yan s-vatz!
HEB.10.32	Poro ulsavaq inqʼa qʼij sekʼuul inqʼa palnaʼq ka uvaʼs yaʼnaqich kuxh etootzaqit vinuqul tiʼ u quBʼaal Tiuxh. Tul tira bʼaʼn uvaʼ ebʼana. Tan ekotxʼ evatz tuulbʼal uvaʼs epal t-inqʼa mam itzaʼlal, eche invaʼq mam txhʼaʼo qat ebʼana. Atz etxakbʼa etibʼ s-vatz. 
HEB.10.33	Tan at uvaʼ echxh ivatz mamala xaol qat yoqʼox ex, atz qat pal ex t-mam kʼaxbʼichil. Tul kamxh uvaʼ qat palk ex, tul echat kuxh qat palk jolt inqʼa qumole. Tul qat ebʼan vaʼl eyol s-tuchʼ, tul yeʼl ex qat xoʼv ex. 
HEB.10.34	Tul motxat etxum ivatz inqʼa aqʼax jaʼ t-tzeʼ tiʼ inimal quBʼaal JesuKriisto. Tul motx eesal el ex t-inqʼa kamaq etetz. Tul motx ekotxʼ evatz, tul aʼl echiibʼ s-tiʼ. Tan etootzaqle uvaʼ, aʼ inqʼa mam bʼaʼnil tu amlikaʼ palnaʼq viʼ inqʼa kamaq etetz, inqʼa mam bʼaʼnil uvaʼ toq taqʼ quBʼaal Tiuxh sete, tul yeʼl paqul laʼ sotzi.
HEB.10.35	Echetz yeʼ etzʼeq u kʼuqlebʼal ekʼuul tiʼ u quBʼaal Tiuxh. Tan tiʼ u kʼuqlebʼal ekʼuul, tul toq ekʼul vaʼl nimla txʼaqaʼm taʼn quBʼaal Tiuxh. 
HEB.10.36	Poro aʼetz isaʼ uvaʼ sebʼtoq kuxh ex tiʼ inimal quBʼaal Tiuxh, tul aʼ kuxh laʼ ebʼan kam uvaʼ nik isaʼ quBʼaal Tiuxh laʼ ebʼana. Echetz toq ekʼulte u mam bʼaʼnil uvaʼ altziimal taʼn quBʼaal Tiuxh uvaʼ laʼ taqʼa. 
HEB.10.37	Tan bʼiit kuxh vet toq etxʼebʼeʼ, tul:
HEB.10.37	—Tetxhalxh toq uloq uvaʼ
HEB.10.37	alel veteʼ s-laʼ uli.
HEB.10.37	Tan yeʼ laʼ ibʼal vet tibʼ
HEB.10.37	tiʼ u tuleʼ.
HEB.10.38	Poro jaʼl u xaol uvaʼ
HEB.10.38	qat bʼen s-bʼaʼn
HEB.10.38	taʼn quBʼaal Tiuxh,
HEB.10.38	tul aʼetz uvaʼe,
HEB.10.38	tuchʼ u kʼuqlebʼal ikʼuul
HEB.10.38	tiʼ quBʼaal Tiuxh,
HEB.10.38	tul at qʼij isaq
HEB.10.38	yeʼl iyaʼebʼal imotxebʼal.
HEB.10.38	Pet oqetz laʼ qʼaʼv
HEB.10.38	tiʼ ibʼanax inqʼa yeʼbʼaʼn,
HEB.10.38	tul yeʼletz in laʼ chiibʼ in s-tiʼ,
HEB.10.38	—chich u yol.
HEB.10.39	Pet koq oʼ, tan jit ech oʼ, eche inqʼa nik iqʼaʼv tiʼ ibʼanax u yeʼbʼaʼn, inqʼa aʼ kʼaqel vet u tzʼeqxichil taʼn. Pet ech oʼ, eche inqʼa aʼxh kʼuqlel ikʼuul tiʼ quBʼaal Tiuxh, inqʼa nik kolon qʼij isaq uvaʼ yeʼl iyaʼebʼal imotxebʼal, tul yeʼ laʼ motx bʼen tu kʼaxkʼo.
HEB.11.1	Echetze, tan tiʼ u kʼuqlebʼ qukʼuul tiʼ quBʼaal Tiuxh, tul nik qootzaqivat uvaʼ tetxhal laʼ elaʼpun kam uvaʼ nik qutxʼebʼeʼ uvaʼ alel ka taʼn. Tan tira txhabʼamal vet tok t-quviʼ uvaʼ at vaʼl alel ka, kʼuxh yeʼx qileʼtaʼ. 
HEB.11.2	Tan tiʼ vikʼuqbʼat inqʼa kʼuy qumam ikʼuul tiʼ quBʼaal Tiuxh, tul oksal iqʼij taʼn quBʼaal Tiuxh.
HEB.11.3	Tiʼetz qukʼuqbʼat qukʼuul tiʼ quBʼaal Tiuxh, tul qootzaq veteʼ uvaʼ tuchʼ kuxh viyolon quBʼaal Tiuxh iviinqixsavat jankʼal u txʼavaʼ tuchʼ u amlikaʼ.
HEB.11.4	Tul tiʼetz vikʼuqbʼat Aveel ikʼuul tiʼ quBʼaal Tiuxh, tul bʼaʼnxh inqʼa oya toksa vatz quBʼaal Tiuxh viʼ u tetz Kaiin. Echetz tiʼ u bʼaʼnla txumbʼal uvaʼe, tul oksal iqʼij taʼn quBʼaal Tiuxh, tul bʼen s-bʼaʼn vatz quBʼaal Tiuxh. Tul ikʼul quBʼaal Tiuxh u oya uvaʼ taqʼ Aveel. Atz tiʼat uvaʼ ikʼuqbʼa Aveel ikʼuul tiʼ quBʼaal Tiuxh, tul kʼuxh kamnaʼq veteʼ, poro ile ant kuxh talax viyoltzil s-txheel tiʼ u kʼuqlebʼal ikʼuul.
HEB.11.5	Tul tiʼetz vikʼuqbʼat Enook ikʼuul tiʼ quBʼaal Tiuxh, tul iqʼol taʼn quBʼaal Tiuxh. Tul yeʼl kamchil tila. Tul yeʼl vet Enook leqexi, tan quBʼaal Tiuxh iqʼon. Tan yeʼnaqich bʼenoq Enook, tul oksal iqʼij taʼn quBʼaal Tiuxh tiʼ vibʼaʼnla txumbʼal. Atz chiibʼ quBʼaal Tiuxh tiʼ Enook.
HEB.11.6	Pet oqetz yeʼl oʼ nik qukʼuqbʼa qukʼuul tiʼ quBʼaal Tiuxh, tul keʼchetz koq laʼ quchiibʼisat taanima quBʼaal Tiuxh. Tan jaʼl uvaʼ laʼ ijetxhoʼk tibʼ kʼatz quBʼaal Tiuxh, tul aʼ isaʼ uvaʼ laʼ iqeja. Atz laʼ kʼuqeʼv ikʼuul uvaʼ at quBʼaal Tiuxh. Tul laʼat iqea, atz laʼ kʼuqeʼv ikʼuul uvaʼ laʼ aqʼax vaʼl itxʼaqaʼm inqʼa nik txhokon quBʼaal Tiuxh.
HEB.11.7	Atz tiʼatetz vikʼuqbʼat Noee ikʼuul tiʼ quBʼaal Tiuxh, tul inima Noee kam uvaʼ tal quBʼaal Tiuxh s-te tiʼ inqʼa yeʼxnaqich utxhoq, tul iqeja. Atz ibʼitetz vet Noee val u aarka, tan ixoʼva Noee ipaʼvin vatz quBʼaal Tiuxh. Tul aʼetz ikolvat vet tibʼ Noee tuchʼ jatvaʼl tatin t-totzotz tuul u aarka. Atz ikʼul Noee u bʼaʼnil tiʼ yeʼ ijaʼp u yol s-tiibʼa, tiʼ vikʼuqbʼat ikʼuul tiʼ quBʼaal Tiuxh.
HEB.11.8	Atz tiʼ vikʼuqbʼat Avraʼaam ikʼuul tiʼ quBʼaal Tiuxh, tul inima viyol quBʼaal Tiuxh tiʼ teleʼl tu txʼavaʼ tal uvaʼ atiche. Tul ikʼaq vet bʼen tibʼ Avraʼaam tu txʼavaʼ uvaʼ laʼich tetza taʼn quBʼaal Tiuxh. Tul yeʼich tootzaq Avraʼaam tal atilich u txʼavaʼ.
HEB.11.9	Atz tiʼ vikʼuqbʼat Avraʼaam ikʼuul tiʼ quBʼaal Tiuxh, tul jit tira itxhabʼa Avraʼaam ijeqeʼv tu txʼavaʼ uvaʼ tal quBʼaal Tiuxh taqʼax s-te. Pet ech kuxh ibʼan tiʼ tatin, eche invaʼq xaol uvaʼ vaʼlen tenam tzajnaʼqle. Pet yiqxh taqʼ kuxh jaʼ vaʼl ipaʼtebʼal patxh tiʼ tatin s-tuul. Tul echat kuxh ibʼan Isaake tuchʼ Jakoov, inqʼa motxat kʼulun u yol tiʼ u txʼavaʼ uvaʼ tal ka quBʼaal Tiuxh.
HEB.11.10	Tan aʼ nikich itxʼebʼ Avraʼaam topoon t-val u tenam uvaʼ quBʼaal Tiuxh itzʼan, atz quBʼaal Tiuxh bʼiton. Val u tenam uvaʼ txhabʼamalich tatineʼ.
HEB.11.11	Atz tiʼ vikʼuqbʼat Avraʼaam ikʼuul tiʼ quBʼaal Tiuxh, tul yeʼxhkam titzʼa s-tiʼ kʼuxh qʼestich veteʼ, atz kʼuxh Saaraxh yeʼ nikich ilon al. Pet txhejetz vet iyakʼil vitxhiʼoʼl Saara, tul ex yanoq vet ikʼuul, tul ex txheoq vet tal. Tan tiʼ uvaʼ ikʼuqbʼa Avraʼaam ikʼuul, tiʼ uvaʼ alon u yol, tul tetxhal laʼich inima viyol; aʼe u quBʼaal Tiuxh.
HEB.11.12	Echetz tiʼ kuxh vet Avraʼaam tul ex naʼk vet mamala tijaq imam vatz u txʼavaʼ. Tul eche tilix vet inqʼa mamala txʼumil vatz amlikaʼ ex ibʼan inqʼa tij imam. Tul yeʼlich vet inqʼa tij imam s-atxhbʼe ex ibʼaneʼ, eche tilix vet musan tziʼ maar uvaʼ yeʼlat s-atxhel.
HEB.11.13	Jankʼaletzxh inqʼa tij imam Avraʼaam, tan kʼuqlichaqxh ikʼuul tiʼ quBʼaal Tiuxh, pet aloq yeʼnaqich ikʼuleʼtaq kam uvaʼ taltzii quBʼaal Tiuxh s-te, tul motx kami. Pet aloq tilaqxh bʼen u txʼavaʼ s-naatxh uvaʼ kʼaqichaq taʼn. Tul motx tal tuchʼaq itziʼ uvaʼ echaqich kuxh tatin, eche invaʼq xaol uvaʼ vaʼlen tenam tzajnaʼqle, atz eche joloq xaol uvaʼ soliʼm kuxh laʼ ul ibʼan t-invaʼq tenam.
HEB.11.14	Tuchʼetz viyol inqʼa xaol uvaʼ nik motx taleʼ, tul tzitzi nik bʼenk s-qe uvaʼ, aʼ nikich motx itxhok val u atibʼal tetz ilanchil kʼatz quBʼaal Tiuxh. 
HEB.11.15	Pet eche uvaʼ, aʼ koq kuxh nikich titzʼa inqʼa xaol u txʼavaʼ tal uvaʼ motx elk tzaan, tul laʼich utxhi laʼ qʼaʼv inpaqte tu txʼavaʼ. 
HEB.11.16	Pet aʼ nikich motx tatxhva inqʼa xaol u atibʼal uvaʼ yeʼxhkam invaʼq eela s-tuchʼ, uvaʼ een tu amlikaʼ. Echetz s-tiʼile ayaʼl ikʼuul quBʼaal Tiuxh tiʼ talt tibʼ sitiuxh inqʼa xaol, inqʼa kʼuqlel ikʼuul s-tiʼ. Tan qat ibʼan quBʼaal Tiuxh tutxh val u tenam s-te.
HEB.11.17	Atz tiʼ vikʼuqbʼat Avraʼaam ikʼuul tiʼ inqʼa yol uvaʼ tal quBʼaal Tiuxh s-te, tul iqeja kam uvaʼ tal quBʼaal Tiuxh tiʼ itxhej mamala tij imam. Tan aʼich isaʼ quBʼaal Tiuxh tiltaʼ, oq nuqxh nikich tal Avraʼaam tiʼ vikʼuqbʼat ikʼuul s-tiʼ. Tul ayaʼlxh ikʼuul saʼich itzʼeʼsa ok vatz ikʼaol s-oya vatz quBʼaal Tiuxh. Tul taʼnichxhte vaʼl vatz ikʼaol Avraʼaam.
HEB.11.18	Tul ech maʼtich talt quBʼaal Tiuxh te Avraʼaam tiʼ Isaak s-eche:
HEB.11.18	—Aʼ Isaak laʼ naʼsan avij amam,
HEB.11.18	—xeʼt quBʼaal Tiuxh te Avraʼaam.
HEB.11.19	Tan tootzaqich Avraʼaam uvaʼ yeʼxhkam vaʼq tzaʼlich koq vatz quBʼaal Tiuxh. Echetz kʼuqlich ikʼuul Avraʼaam uvaʼ tetxhal laʼich itzʼeʼv Isaak inpaqte taʼn quBʼaal Tiuxh. Kʼuxhetz yeʼlxh Isaak kami, poro vatz Avraʼaam, tan kamnaʼqich vet Isaak. Tan maʼtich taqʼt vet Avraʼaam Isaak te quBʼaal Tiuxh tiʼ itzʼeʼsal ok s-vatz. Pet taqʼ quBʼaal Tiuxh Isaak paqte te Avraʼaam.
HEB.11.20	Atz tiʼ vikʼuqbʼat Isaak ikʼuul tiʼ quBʼaal Tiuxh, tul tal ka bʼaʼnla yol tiʼ Jakoov, atz tiʼ Esauu uvaʼ tetxhal laʼich ul u bʼaʼnil s-tiibʼa.
HEB.11.21	Atz tiʼ vikʼuqbʼat Jakoov ikʼuul tiʼ quBʼaal Tiuxh, tul taqʼ Jakoov bʼaʼnil tiibʼa juunil inqʼa ikʼaol Xhuʼl uvaʼs bʼiitich kuxh vet ikam Jakoov. Poro aʼ taqʼvat vet Jakoov talal tiibʼa vibʼaara, tiʼ inatxhkʼuulal Tiuxh.
HEB.11.22	Atz tiʼ vikʼuqbʼat Xhuʼl ikʼuul tiʼ quBʼaal Tiuxh, tul tal ka Xhuʼl uvaʼ, tetxhal laʼich el tzaan inqʼa imol Xhuʼl s-tijaq imam Israeel tuulbʼal Ejiipto; aʼe uvaʼs laʼich ikam vet Xhuʼl. Atz ibʼekʼat ka Xhuʼl te inqʼa tij imam Israeel uvaʼ tetxhal laʼich iqʼol bʼen inqʼa ibʼaqil Xhuʼl taʼn.
HEB.11.23	Atz tiʼ vikʼuqbʼat inqʼa itxutx ibʼaal Moisees ikʼuul tiʼ quBʼaal Tiuxh, tiʼ uvaʼ quBʼaal Tiuxh laʼich kolon u neʼ, echetz yaanaqich kuxh talal Moisees, tul josqʼilichxh Moisees motx tila. Tul muqux vet el Moisees tuulbʼal oxvaʼl ichʼ taʼn itxutx ibʼaal.
HEB.11.24	Atz tiʼ vikʼuqbʼat Moisees ikʼuul tiʼ quBʼaal Tiuxh, tul yeʼ tal vet tibʼ Moisees s-tal vimeʼal faraoon uvaʼs ibʼen vet Moisees s-vinaq.
HEB.11.25	Tan aʼ ikʼaq Moisees uvaʼ aʼl bʼaʼn uvaʼ kʼuxh eela laʼich ikʼaxbʼ Moisees tuchʼ inqʼa imol s-tijaq imam Israeelil viʼ uvaʼ, aʼ laʼich ikʼaq Moisees inqʼa atxhaʼv vatz u txʼavaʼ uvaʼ at ipalebʼal, atz uvaʼ laʼ paʼvin Moisees taʼn. 
HEB.11.26	Tul aʼ titzʼa Moisees uvaʼ aʼl bʼaʼnich s-te uvaʼ laʼich txhiʼkʼuulali, eche uvaʼ ulbʼel u quBʼaal JesuKriisto viʼ uvaʼ, aʼ laʼich ikʼaq Moisees u txʼijbʼal iqʼij inqʼa aj Ejiipto. Tan aʼ nikich til bʼen Moisees val vitxʼaqaʼm uvaʼ laʼich taqʼ quBʼaal Tiuxh s-te tu amlikaʼ.
HEB.11.27	Atz tiʼ vikʼuqbʼat Moisees ikʼuul tiʼ quBʼaal Tiuxh, tul el tzaan Moisees tuulbʼal Ejiipto.
HEB.11.28	Atz tiʼ vikʼuqbʼat Moisees ikʼuul tiʼ quBʼaal Tiuxh, tul inima Moisees u qʼij Ipal Aanxel tuchʼ vitzikut u kaq vatz jubʼal tiʼ yeʼ iyatzʼax el inqʼa bʼaxa ivinaq al inqʼa tij imam Israeel taʼn u aanxel uvaʼ yatzʼon el inqʼa bʼaxa ivinaq al inqʼa aj Ejiipto.
HEB.11.29	Atz tiʼ vikʼuqbʼat Moisees ikʼuul tiʼ quBʼaal Tiuxh tuchʼ inqʼa tij imam Israeel, tul motx pal paʼl tuul u Kaq Maar. Tul ech vete vatz txʼavaʼ uvaʼ tzaqal kuxhtuʼ motx palka. Poro aʼetz motx tal inqʼa aj Ejiipto uvaʼ echatxh saʼich motx ipal paʼle, eche uvaʼ ibʼan inqʼa tij imam Israeel. Poro ech koqe, tan tira motx jiqʼbʼ ka tuul u Kaq Maar.
HEB.11.30	Atz tiʼ vikʼuqbʼat Josuee ikʼuul tiʼ quBʼaal Tiuxh tuchʼ inqʼa tij imam Israeel, tul motx isuti tiʼ u tenam Jerikoo tuulbʼal juqvaʼl qʼij. Tul tilp vet kuʼl inqʼa tzʼach uvaʼ sutimich tiʼ u tenam Jerikoo taʼn.
HEB.11.31	Atz tiʼ vikʼuqbʼat Raʼaav ikʼuul tiʼ quBʼaal Tiuxh, Raʼaav uvaʼ lampaqʼiche, tul yeʼl Raʼaav kami uvaʼs motx ikam inqʼa aj tenam Jerikoo, inqʼa palsanaq yol.
HEB.11.32	Poro nima tel kuxh inqʼa motx ikʼuqbʼa ikʼuul tiʼ quBʼaal Tiuxh. Pet aʼe tan, sibʼ tel toq tiqʼo valt sete tiʼ talax tiʼ Jedeoon,
HEB.11.33	Tan tiʼ vikʼuqbʼataq ikʼuul tiʼ quBʼaal Tiuxh, tul at inqʼa oleʼv tiʼ tel iqʼij inqʼa mamaʼ txhaq iqʼesal. Atz at inqʼa tira bʼaʼnxh nikich taqʼt kuʼ yol tinuqul. Atz at inqʼa kʼulun inqʼa bʼaʼnil, inqʼa alelich ka taʼn quBʼaal Tiuxh. Atz at inqʼa yeʼ yatzʼax el taʼn bʼalam, tan ijup quBʼaal Tiuxh itziʼ inqʼa bʼalam.
HEB.11.34	Atz at inqʼa yeʼ motx tzʼeʼ taʼn ijuman taqʼ mam xamal tuul oorno, kʼuxh itzʼamichxh vet ikameʼl.
HEB.11.35	Atz at inqʼa ixoq motx itzʼeʼv ikamnaʼq inpaqte.
HEB.11.36	Atz at inqʼa motx yoqʼoxi. Atz at inqʼa motx tzʼuʼmali. Atz at inqʼa motx qitzix s-kadeena. Atz at inqʼa motx jaʼ t-tzeʼ.
HEB.11.37	Atz at inqʼa motx yatzʼax el s-sivan. Atz at inqʼa aʼl motx qolox tinikʼa. Atz at inqʼa motx yatzʼax el tuchʼ espaada. Atz at inqʼa yeʼlich kuxh tatibʼal, tul tiʼ karneʼlich kuxh inqʼa toksaʼm, atz tuchʼ tiʼ tzentun. Tul meebʼaʼichaq kuxhtuʼ. Atz nikich kuxh motx itxumunsaleʼ. Atz nikich kuxh motx iyoqʼoxeʼ.
HEB.11.38	Echetz jitichaq ikʼulel laʼich atin xoʼl inqʼa palsanaq yol tzitza vatz txʼavaʼ. Tul nikich kuxh motx imuq tibʼ t-inqʼa tzaqa txʼavaʼ, atz t-inqʼa vitz, atz t-inqʼa jul, atz t-inqʼa tuul sivan.
HEB.11.39	Jankʼaletz inqʼa xaol inqʼae oksal iqʼij tiʼ vikʼuqbʼataq ikʼuul tiʼ quBʼaal Tiuxh. Tul yeʼ motx til u tulebʼal u Kriisto, uvaʼ alelich ka taʼn quBʼaal Tiuxh. 
HEB.11.40	Tan at invaʼt uvaʼ kʼaqich vet s-qiʼ taʼn quBʼaal Tiuxh uvaʼ palnaʼqich vet viʼ kam uvaʼ titzʼa inqʼa xaol inqʼae. Pet aʼichetz titzʼabʼal quBʼaal Tiuxh uvaʼ jit tira nikich ikuyp vipaʼv inqʼa xaol taʼn quBʼaal Tiuxh, atz yeʼ nikich motx toleʼv tiʼ taqʼbʼ tuul kam uvaʼ nikich isaʼe; aʼe, uvaʼ tira laʼich bʼen s-bʼaʼn vatz quBʼaal Tiuxh. Pet laʼ nalichetz ul vet u quBʼaal JesuKriisto, tul tzum laʼich qukʼult vet u bʼaʼnil s-qukaqaayil s-tuchʼ; aʼe, uvaʼ tira laʼich kuyux vet inqʼa qupaʼv taʼn quBʼaal Tiuxh.
HEB.12.1	Poro ile nik qal sete uvaʼ mamala niman tetz quBʼaal Tiuxh s-naʼya nik ilon tzaan oʼ tuul suʼtzʼ, tiʼ kam inqʼa nik palk oʼ, eche tilix saatxhvil taʼn mamala xaol nik tilt oʼ. Echetz qaqʼvaq kaj jankʼal inqʼa nik maqon oʼ; aʼe jankʼal inqʼa paʼv uvaʼ nik albʼixsan oʼ tiʼ inimal u quBʼaal JesuKriisto. Ech qubʼan, eche vaʼq saatxhvil uvaʼ yeʼl vaʼq kam uvaʼ al atoʼk s-tiʼ, tiʼ iqʼexaʼ. Tan kʼaqel kuxh tibʼ tiʼ toleʼveʼ. Echatetz kuxh oʼe laʼ ibʼana, yeʼ laʼ qukuya uvaʼ kam kuxh laʼ maqon oʼ tiʼ qelka tiʼ quBʼaal Jesuus. Pet txhʼuyoq kuxh oʼ tiʼ jankʼal uvaʼ nik isaʼ quBʼaal Tiuxh s-qiʼ. Pet oʼ yeʼ laʼ tanbʼan, eche vaʼq saatxhvil uvaʼ, aʼ nik tojqeʼla uvaʼ bʼaxal s-vatz.
HEB.12.2	Pet kʼaqoq kuxh qibʼ tiʼ u quBʼaal Jesuus. Tan aʼ u quBʼaal Jesuus nik kʼutxhun s-qe tiʼ kam laʼ qubʼan tiʼ qukʼuqbʼat qukʼuul tiʼ quBʼaal Tiuxh. Atz aʼ quBʼaal Jesuus ul tzoqpisan jankʼal uvaʼ isaʼ u quBʼaal Tiuxh laʼ ibʼana. Echetz itzoqp vete jankʼal uvaʼ nimamal qaʼn tiʼ quBʼaal Jesuus. Tan ech uvaʼe, ibʼan u quBʼaal Jesuus, tan aʼ nikich isaqi bʼen vichiibʼ kʼatz quBʼaal Tiuxh. Aʼetz uvaʼe, nikich itxʼebʼ quBʼaal Jesuus laʼich ikʼula. Echetz s-tiʼile ikotxʼ ivatz tiʼ ipal t-inqʼa kʼaxkʼo uvaʼs ijaʼ vatz kurus. Atz ech s-tiʼil paqte uvaʼ yeʼ toksa s-tuul, kʼuxh chʼixvisali. Echetz il vet u quBʼaal Jesuus kʼuqlel tisebʼal quBʼaal Tiuxh tiʼ ibʼant viqʼesalil, u quBʼaal Tiuxh uvaʼ kʼuqlel tu kʼuqeʼvbʼal tetz bʼanbʼal iqʼesalil.
HEB.12.3	Echetz bʼenoq sete uvaʼ yeʼl quBʼaal Jesuus uqli, atz yeʼl quBʼaal Jesuus pal ikʼuul, kʼuxh bʼeeno ikʼaxbʼisal quBʼaal Jesuus taʼn inqʼa aj paʼvom. Echatetz yeʼ laʼ etuqle, atz echatetz yeʼ laʼ ipal ekʼuule, kʼuxh laʼ pal ex t-kʼaxkʼo. 
HEB.12.4	Tan kʼuxh il ex nik ebʼan txhʼaʼo tiʼ yeʼ epaʼvineʼ, poro yeʼl invaʼxoʼq ex etaqʼ etibʼ yatzʼaxoq el, atz laʼ el vekaqal, eche uvaʼ ibʼan quBʼaal Jesuus.
HEB.12.5	Pet ¿maqetz qat sotzy inqʼa iyol quBʼaal Tiuxh sekʼuul inqʼa nik oksan ex t-bʼey? Tan eche toksat invaʼq bʼaala initxaʼa t-bʼey nik tulbʼe oʼ quBʼaal Tiuxh. Tan ech nik tal inqʼa yol uvaʼ tzʼibʼamal ka s-eche:
HEB.12.5	—Inkʼaol, yeʼ laʼ utxhi uvaʼ
HEB.12.5	laʼ aaqʼ elaʼp s-eche,
HEB.12.5	u toksat axh
HEB.12.5	quBʼaal Tiuxh t-bʼey.
HEB.12.5	Tul jitoq laʼ el ka axh tiʼ inimal
HEB.12.5	quBʼaal Tiuxh kʼuxh laʼ iyaj axh.
HEB.12.6	Tan jaʼl uvaʼ nik toksa
HEB.12.6	quBʼaal Tiuxh t-bʼey,
HEB.12.6	tul tzitzi nik ikʼutxhvat
HEB.12.6	quBʼaal Tiuxh uvaʼ,
HEB.12.6	aʼ at taanima s-tiʼ.
HEB.12.6	Atz jaʼl uvaʼ toksa
HEB.12.6	quBʼaal Tiuxh sikʼaol,
HEB.12.6	tul aʼetz uvaʼe,
HEB.12.6	nik taqʼ tzʼuʼm s-tiʼ,
HEB.12.6	tiʼ toksal t-bʼey,
HEB.12.6	—chich u yol.
HEB.12.7	Pet kotxʼvaq evatz t-inqʼa itzaʼlal uvaʼ laʼ palk ex, tan aʼ uvaʼe, nik ibʼanbʼe quBʼaal Tiuxh tiʼ etoksal t-bʼey. Tul tzitzi nik ikʼutxhvat quBʼaal Tiuxh uvaʼ, ex vet kʼaol imeʼal. Tan yeʼl invaʼq kʼaol meʼal uvaʼ yeʼ koq laʼ oksal t-bʼey taʼn ibʼaal. 
HEB.12.8	Tan oqetz yeʼ laʼ toksa ex quBʼaal Tiuxh t-bʼey, eche nik toksal jatvaʼlxh kʼaol meʼal t-bʼey, tul jitetzxh meero ex kʼaol imeʼal quBʼaal Tiuxhe. Atz jitetz meero bʼaala quBʼaal Tiuxhe sete.
HEB.12.9	Jankʼaletz eche tatin qutxutx qubʼaal tzitza vatz txʼavaʼ, tan nikich toksa oʼ t-bʼey tuulbʼal uvaʼs txulich kuxh oʼ. Tul nikichetz qunima; ¡aʼatetz kol u quBʼaal Tiuxh, uvaʼ tu amlikaʼ, yeʼ laʼ qunima, atz aʼe u aqʼol qʼij isaq u qaanxelal, atz aqʼol qʼij qusaq s-kʼatza uvaʼ yeʼl iyaʼebʼal imotxebʼal!
HEB.12.10	Poro nikichetz toksa oʼ qutxutx qubʼaal t-bʼey, tuulbʼal bʼiil vatz qʼij qusaq tzitza vatz txʼavaʼ. Tan aʼ titzʼabʼal s-qiʼ uvaʼ tibʼaʼnil laʼ elkaʼp oʼ. Echatetz kuxh u quBʼaal Tiuxhe, tan nik toksa oʼ t-bʼey, tiʼ uvaʼ, aʼ titzʼabʼal s-qiʼ uvaʼ tibʼaʼnil laʼ atink oʼ. Atz echatxh laʼ qujetxhon el kʼatz paʼv, eche u quBʼaal Tiuxh laʼ ibʼana. 
HEB.12.11	Poro tuulbʼaletz uvaʼ sebʼt qoksal t-bʼey, tul yeʼl oʼ nik quchiibʼ s-tiʼ. Pet aʼl nik qutxumun taʼn. Pet oqetz nik qukʼulvii u qoksal t-bʼey, tul sibʼ ibʼaʼnil toq taqʼ s-qe. Tan jatvaʼletz inqʼa laʼ kuyun toksal t-bʼey taʼn quBʼaal Tiuxh, tul aʼetz vet toq ikʼutxh vibʼen s-jik; atz bʼaʼnil vet at s-xoʼl s-vatzaq toq ibʼaneʼ.
HEB.12.12	Echetz yeʼ uql ex tuulbʼal uvaʼs nik toksat ex quBʼaal Tiuxh t-bʼey. Pet bʼanvaq yaʼl, atz iqʼovaq eyakʼil, eche vaʼq xaol uvaʼ laʼ ibʼan yaʼl tiʼ ilakax jaʼ viqʼabʼ, atz tiʼ ibʼant inqʼa toq tial kʼuxh uqlinaʼq veteʼ.
HEB.12.13	Tul ech ebʼan, eche vaʼq xaol uvaʼ bʼaʼnxh nik tamt ka vaʼq bʼey tetz xaonbʼal.
HEB.12.14	Tul aʼxh ebʼan yaʼl tiʼ itxhokox tok bʼaʼnil sexoʼl tuchʼ inqʼa xaol s-kaqaayil. Pet jit kuxh aʼ ebʼan u paʼv. Pet aʼ ejetxhvat ok etibʼ kʼatz quBʼaal Tiuxh. Tan jaʼl uvaʼ yeʼ laʼ ijetxhoʼk tibʼ kʼatz quBʼaal Tiuxh, tul yeʼl paqul laʼ bʼen til ivatz quBʼaal Tiuxh.
HEB.12.15	Echetz itzʼamoqxh etibʼ tiʼ etatineʼ. Tul yeʼl ex laʼ kaj ex tiʼ vibʼaʼnil quBʼaal Tiuxh. Atz yeʼ laʼ ekuy ikaj invaʼq kʼayunchil tetaanima, eche laʼ ikaj taqʼil invaʼq yaabʼla tzeʼ tu txʼavaʼ uvaʼ laʼ xalmit inpaqte.
HEB.12.16	Tul yeʼl ex laʼ eyansa etibʼ tuchʼ vaʼtoʼq emol uvaʼ jit ekʼulel etibʼ s-tuchʼ. Atz yeʼ la eteesa iqʼij inqʼa ibʼanoʼm quBʼaal Tiuxh. Tan ebʼanch tetzan Esauu. Tan tiʼ kuxh vaʼl laq taʼl, tul ikʼayivat Esauu u tiqleʼm s-bʼaxa kʼaola.
HEB.12.17	Tan etootzaqle uvaʼ xamtich ex tabʼi txha vet Esauu uvaʼ laʼich aqʼax u bʼaʼnil s-te taʼn qʼes ibʼaal. Tul yeʼl vet u bʼaʼnil aqʼax ka tiibʼa Esauu. Tan maʼtich taqʼt vet el qʼes u bʼaala u bʼaʼnil. Kʼuxhetz txhoʼn vet te Esaau, atz kʼuxh mam oqʼel ibʼan vet Esauu tiʼ tabʼileʼ, tan yeʼ aqʼax vet te Esauu.
HEB.12.18	Pet aʼl ejetxhtoʼk etibʼ kʼatz quBʼaal Tiuxh, u kʼutxhul bʼaʼnil s-qe. Tan jit vet ech, eche u vitz s-naʼya. Tan oq laʼich motx ikan inqʼa kʼuy qumam u vitz, tul yek laʼich motx kam taʼn. Tan xoʼvebʼalich tilix u quBʼaal Tiuxh tzitzi.
HEB.12.19	Tul motx tabʼi toqʼsal val u trompeeta uvaʼ oqxhich iyakʼile. Atz motx tabʼi u tiʼ iqul quBʼaal Tiuxh tiʼ viyoloneʼ, uvaʼ xoʼvebʼal tabʼileʼ. Tul tiʼetz vet inqʼa motx tila, atz motx tabʼi, tul motx ijaq vet bʼaʼnil uvaʼ yeʼlich laʼ yolon vet u quBʼaal Tiuxh s-te.
HEB.12.20	Tan nikichaq ixoʼvaq vet tiʼ tabʼit vibʼekʼoʼm quBʼaal Tiuxh. Tan ech tal quBʼaal Tiuxh s-te s-eche:
HEB.12.20	—Jaʼl invaʼq xaol,
HEB.12.20	atz kʼuxh invaʼq kuxh txoo
HEB.12.20	laʼ ijetxh ukuʼl tibʼ
HEB.12.20	xeʼ toq u vitz,
HEB.12.20	tan tetxhal laʼ yatzʼax el s-sivan,
HEB.12.20	(atzoq aʼl laʼ jutil el s-txhʼitxhʼ,)
HEB.12.20	—xeʼt quBʼaal Tiuxh.
HEB.12.21	Poro mam xoʼval uvaʼ nikich motx tabʼi inqʼa tij imam Israeel. Tan echat tal Moisees s-eche:
HEB.12.21	—Poro aʼat in tʼuntʼutxh
HEB.12.21	taʼn xoʼvale,
HEB.12.21	—xeʼt Moisees.
HEB.12.22	Pet koqetz vet ex, ex inqʼa etzan tetz vikaʼv yol ijeqbʼa quBʼaal Tiuxh. Tan il ex jetxhel vet ok etibʼ kʼatz vaʼt u vitz Sioon; aʼe u tenam tal uvaʼ atil u itzʼlichla quBʼaal Tiuxh, atz kʼatz vaʼt u Jerusaleen, uvaʼ tu amlikaʼ, atz kʼatz mamala tanul bʼaʼnla txhaq aanxel nik motx ichiibʼ setiʼ. 
HEB.12.23	Atz qat ok vet ex s-niman tetz Jesuus xoʼl inqʼa bʼaxa itzʼibʼal vet ibʼij tu amlikaʼ. Atz il ex, jetxhel vet ok etibʼ kʼatz u quBʼaal Tiuxh, u aqʼol kuʼ yol tinuqul tiʼ jankʼal inqʼa xaol s-kaqaayil. Atz il ex jetxhel vet ok etibʼ kʼatz inqʼa xaol, inqʼa aqʼax bʼen s-jik vatz quBʼaal Tiuxh, inqʼa jetxhel vet el tibʼ kʼatz paʼv taʼn u quBʼaal Tiuxh. 
HEB.12.24	Atz il ex jetxhel vet ok etibʼ kʼatz u quBʼaal Jesuus, u Ilol tetz vaʼt u yol uvaʼ nik ijeqbʼa quBʼaal Tiuxh. Atz il ex jetxhel vet ok etibʼ kʼatz u kuybʼal uvaʼ oleʼv vikaqal quBʼaal Jesuus s-tiʼ, vikaqal u quBʼaal Jesuus tetz u kaʼv yol. Tul sibʼ palnaʼq vikaqal quBʼaal Jesuus, viʼ vikaqal Aveel uvaʼ jaqon taqʼax ichʼexel tiʼ taqʼax kuʼ yol tinuqul s-tiʼ.
HEB.12.25	Ilvaqetz etibʼ, tul yeʼ etixva u quBʼaal Tiuxh uvaʼ nik alon inqʼa yol tuulbʼal u kaʼv iyol uvaʼ qat ijeqbʼa. Tan motx kʼaxbʼisal inqʼa kʼuy qumam s-naʼya vatz txʼavaʼ taʼn quBʼaal Tiuxh, tan quBʼaal Tiuxh nikich oksan s-jik. Yeʼ motx itxʼak ikolt tibʼ vatz u kʼaxbʼichil uvaʼ taqʼ quBʼaal Tiuxh s-tiibʼa, ¡aʼetz kol oʼ yeʼ laʼ kʼaxbʼisal oʼ taʼn quBʼaal Tiuxh, uvaʼ een tu amlikaʼ, oq laʼ qʼaʼv oʼ tiʼ yeʼ inimal u quBʼaal Tiuxh!
HEB.12.26	Tan s-naʼya, yekich tiʼn u txʼavaʼ taʼn viyolon quBʼaal Tiuxh. Pet s-txheel, tan ech alel taʼn quBʼaal Tiuxh s-eche:
HEB.12.26	—Laʼetz tiʼn
HEB.12.26	u txʼavaʼ inpaqte.
HEB.12.26	Poro ant vet u amlikaʼ
HEB.12.26	laʼ tiʼni,
HEB.12.26	—chich quBʼaal Tiuxh.
HEB.12.27	Atetz nik elkaʼpun u yol ‹inpaqte.› Tan aʼ nik talvat quBʼaal Tiuxh u yol tiʼ itiʼnsal inqʼa viinqixsamal taʼn. Tul taʼn kuxh laʼ kaj vet inqʼa yeʼ laʼ utxh itiʼnsaleʼ.
HEB.12.28	Echetz nik qalte sete uvaʼ qaqʼvaq taʼntiuxh te quBʼaal Tiuxh setuchʼ, tiʼ uvaʼ toq ikʼul vet oʼ quBʼaal Tiuxh tal uvaʼ nik ibʼanvat viqʼesalil uvaʼ yeʼ laʼ utxh itiʼnsaleʼ. Chiibʼoq oʼ s-tiʼ. Atz qaqʼvaq taʼntiuxh s-te. Atz qunatxhkʼuula quBʼaal Tiuxh. Atz qaqʼvaq jaʼ vibʼij quBʼaal Tiuxh. Atz quxoʼva qupaʼvin s-vatz. 
HEB.12.29	Tan oq yeʼ laʼ qubʼan uvaʼ nik tal quBʼaal Tiuxh, tul ech laʼ ibʼan quBʼaal Tiuxh s-qe, eche u xamal uvaʼ yeʼxhkam vet invaʼq laʼ kaj taʼn.
HEB.13.1	Pet yeʼ laʼ etanbʼa vesaʼt etibʼ sevatzaq, ex niman tetz Jesuus. Atz kʼutxhvaq uvaʼ at etaanima tiʼ vemol s-niman tetz Jesuus sexoʼl, eche nik isaʼt tibʼ inqʼa xaol uvaʼ titzʼin tatzik tibʼ.
HEB.13.2	Tul laʼ etaqʼ ivatbʼal invaʼq niman tetz Jesuus tetotzotz. Tan tiʼ taqʼt juunil inqʼa xaol vatbʼal s-naʼya, kʼuxh yeʼich tootzaqle jaʼl uvaʼ taqʼ ivatbʼal, tul aanxel bʼak uvaʼ motx taqʼ ivatbʼal.
HEB.13.3	Atz laʼat etulsa inqʼa pereexho sekʼuul, tul laʼ motx elotxha. Tul eche ex at kuʼ ex t-tzeʼ s-tuchʼ laʼ motx enatxha. Atz laʼat etulsa sekʼuul ilotxhox inqʼa nik ikʼaxbʼisaleʼ. Tul eche ex nik ekʼaxbʼisal s-tuchʼ laʼ enatxha.
HEB.13.4	Poro bʼaʼnoqxh tatin vaʼl vinaq tuchʼ tixqel laʼ ibʼana. Tul aʼ isaʼ uvaʼ sibʼ talax tatin inqʼa tzʼalonaʼq veteʼ laʼ ibʼan vatz inqʼa xaol s-kaqaayil. Jikoqxh etatin kʼatz ekʼulel, jankʼal ex, inqʼa at vet ekʼulel. Tul yeʼxhabʼil ex s-te laʼ eyansa el etibʼ kʼatz vekʼulel. Tan laʼ taqʼ jaʼp quBʼaal Tiuxh u yol tiibʼa jaʼl uvaʼ laʼ iyansa tibʼ tuchʼ vaʼt xaol uvaʼ jit ikʼulel, atz laʼat jaʼp u yol tiibʼa u xaol tiʼ kam kuxh vaʼtoʼq yansaibʼil laʼ ibʼana.
HEB.13.5	Tul yeʼ laʼ ekuy tok tetaanima uvaʼ, aʼ laʼ etxʼakvat ok etaanima tiʼ u puaq. Pet kʼuqbʼavaq ekʼuul tiʼ jankʼal vatziʼ at sexeʼ s-txheel. Tan ech tal quBʼaal Tiuxh s-eche:
HEB.13.5	—Yeʼl axh laʼ vaqʼ ka axh
HEB.13.5	sajunal;
HEB.13.5	atz yeʼl paqul laʼ sotz axh
HEB.13.5	sinkʼuul,
HEB.13.5	—xeʼt quBʼaal Tiuxh.
HEB.13.6	Echetz, tiʼ uvaʼ, aʼ kʼuqlel qukʼuul tiʼ quBʼaal Tiuxh, tul laʼ utxhi aʼ laʼ qal vet kam uvaʼ tzʼibʼamal ka t-viyolbʼal quBʼaal Tiuxh s-eche:
HEB.13.6	—Yeʼl in laʼ xoʼv in
HEB.13.6	tiʼ kam inqʼa nik isaʼon s-ve,
HEB.13.6	tan aʼ, u quBʼaal Tiuxh,
HEB.13.6	nik lotxhon in.
HEB.13.6	Tul yeʼlat in laʼ xoʼv in,
HEB.13.6	kʼuxh kam invaʼq laʼ titzʼa
HEB.13.6	invaʼq xaol s-viʼ,
HEB.13.6	—chich u yol.
HEB.13.7	Poro jankʼal ex, inqʼa niman tetz Jesuus, ulsavaq inqʼa iqʼon iviʼ sekʼuul, inqʼa motx alon inuqul viyolbʼal quBʼaal Tiuxh sete. Tul bʼenoq sete kam bʼaʼnil qat taqʼ u bʼaʼnla txumbʼal qat motx ikʼutxh inqʼa iqʼon iviʼ sexoʼl tuulbʼal qʼij isaq vatz txʼavaʼ. Tul aʼetz uvaʼe, laʼ motx ebʼane. Tul laʼ ebʼan etetz, eche uvaʼ nik motx ikʼuqbʼat ikʼuul tiʼ quBʼaal JesuKriisto. Tan aʼ qat motx tilvat u txumbʼal kʼatz u quBʼaal JesuKriisto. 
HEB.13.8	Atz ant kuxh quBʼaal JesuKriistoe uvaʼ atichxhtuʼ sibʼanka, atz ant kuxhte uvaʼ s-txheel, atz ant kuxhte uvaʼ s-bʼen qʼij saq, yeʼl iyaʼebʼal imotxebʼal u tatineʼ.{*}
HEB.13.9	Echetz yeʼ laʼ ekuy eteesal t-bʼey tuchʼ joltoʼq kalabʼaq txhusbʼal tiʼ quBʼaal JesuKriisto, inqʼa jit inuqul, atz tuchʼ inqʼa txhusbʼal uvaʼ yeʼ nik ibʼan eela tuchʼ uvaʼ alel ka taʼn quBʼaal JesuKriisto. Pet taʼn kuxh laʼ qubʼane uvaʼ laʼ qutxhok taqʼax iyakʼil u qaanxelal tuchʼ vibʼaʼnil quBʼaal JesuKriisto. Pet jit aʼ laʼ bʼenk oʼ tiʼ jankʼal inqʼa bʼanoʼm t-inqʼa bʼekʼbʼal, atz tiʼ inqʼa qejoʼm tiʼ kam kuxh etxhbʼubʼalil tiʼ txaj, atz tiʼ jit txaj. Tan yeʼxhkam invaʼq ibʼaʼnil nik taqʼ te inqʼa nik etxhbʼun.
HEB.13.10	Pet koq oʼ, inqʼa niman tetz Jesuus. Tan jit vet eela u qunatxhkʼuulan Tiuxh tuchʼ inqʼa nik niman u uqʼeʼybʼal tetz u bʼaxa iyol quBʼaal Tiuxh uvaʼ ijeqbʼa tuchʼ inqʼa tij imam Israeel, uvaʼs nikich motx inatxhkʼuulat Tiuxh vatz u natxhkʼuulabʼal tu tostiuxh uvaʼ tu tenam Jerusaleen. Tul yeʼ laʼ utxhi laʼ etiqʼo tzaan inqʼa qejoʼm, inqʼa nimamal kuxh etaʼn tiʼ inqʼa etxhbʼubʼal, tul laʼ eyujoʼk xoʼl u qetz, oʼ inqʼa niman tetz Jesuus.
HEB.13.11	Jankʼal eche uvaʼ nik ibʼan inqʼa iqʼesal oksan yol vatz Tiuxh tuul u bʼuʼq tostiuxh, tan nik tiqʼo ok vikaqal inqʼa txoo tuul u Tatibʼal quBʼaal Tiuxh s-oya tetz jaqbʼal kuybʼal ipaʼv inqʼa xaol. Pet koq vitxhiʼoʼl inqʼa txoo, tan nik ex tzʼeʼsaloq el tiʼeʼl tal uvaʼ atilich vipaʼtebʼal patxh inqʼa tij imam Israeel.
HEB.13.12	Echatetz uvaʼe ibʼan quBʼaal JesuKriisto, tan een ex yatzʼaxik el tiʼeʼl u tenam. Tul el vikaqal quBʼaal JesuKriisto tiʼ itxʼajpeʼl vipaʼv inqʼa xaol, atz tiʼ vibʼen s-jik vatz quBʼaal Tiuxh.
HEB.13.13	Echatetz uvaʼe qubʼane. Txhʼuyoqvaq el oʼ tiʼ u quBʼaal JesuKriisto, atz eloq el oʼ tiʼeʼl u uqʼeʼybʼal u bʼaxa yol ijeqbʼa quBʼaal Tiuxh, eche uvaʼ tiqʼol el u quBʼaal JesuKriisto tiʼeʼl u mam tenam Jerusaleen, eche uvaʼ nikich tiqʼol el inqʼa txoo tiʼeʼl inqʼa ipaʼtebʼal patxh inqʼa tij imam Israeel. Tul txhʼuyoq el oʼ tiʼ u quBʼaal JesuKriisto uvaʼ chʼixvisali.{*}
HEB.13.14	Tan yeʼl invaʼq qatibʼal tzitza vatz txʼavaʼ uvaʼ bʼen qʼij saq koq tatineʼ. Pet aʼ nik qil bʼen uvaʼ s-quvatz bʼen, atz nik qusaqi bʼen val u qatibʼal uvaʼ een t-invaʼl tenam uvaʼ yaʼn tul s-quvatz.
HEB.13.15	Echetz yeʼvaq qutanbʼa qoksat iqʼij u quBʼaal Tiuxh, tiʼ u quBʼaal JesuKriisto. Tan aʼ vet ivatzil u oya uvaʼ nik itzʼeʼsal ok vatz Tiuxh s-txheel, aʼe, uvaʼ nik qoksa iqʼij quBʼaal Tiuxh. Pet s-txheel tuulbʼal u kaʼv iyol quBʼaal Tiuxh ijeqbʼa, tan tuchʼ vet qutziʼ nik qaqʼvat oya te quBʼaal Tiuxh, tiʼ talaxeʼ uvaʼ, aʼ vet quBʼaal JesuKriisto nik qunima, nik qunatxhkʼuula. Tan aʼ vet inqʼa natxhkʼuulaʼm nik teluʼl t-qutziʼ nik chiibʼisan quBʼaal Tiuxh. Tan aʼ vet inqʼae nik ibʼan eela tuchʼ ivatz viʼoq tzeʼ uvaʼ oqxh ichiile.
HEB.13.16	Pet yeʼetz esotzsa sekʼuul ibʼanax u bʼaʼnil te inqʼa emol tuchʼ velotxht tuchʼ inqʼa kam etetz. Tan aʼetz inqʼa bʼaʼnile, inqʼa laʼ qubʼana nik ichiibʼ quBʼaal Tiuxh s-tiʼ, eche nik ichiibʼ tiʼ inqʼa oya uvaʼ nik itzʼeʼsal ok s-vatz.
HEB.13.17	Tul nimavaq inqʼa iqʼonaq iviʼ, ex inqʼa niman tetz Jesuus. Tul etoksavaq etibʼ jaqʼ vibʼekʼoʼm. Tan aʼ een taanima tiʼ tatin vetaanxelal vatz quBʼaal Tiuxh, atz xeen etetz tiʼ etatin vatz quBʼaal Tiuxh. Tan laʼ opoon invaʼl qʼij, atz laʼ bʼen tal inqʼa iqʼonaq iviʼ niman tetz Jesuus inuqul u taqʼon vatz quBʼaal Tiuxh setiʼ. Nimavaqetza, echetz laʼ ibʼante u taqʼon tuchʼ chiibʼichil. Tul yeʼ laʼ motx inatxh mam itzaʼlal tiqatzil u aqʼon tiʼ viyolbʼal quBʼaal Tiuxh sexoʼl. Tan oq kantxhaq vetxumbʼal laʼ ebʼan kʼatz inqʼa iqʼon iviʼ, tul ant kuxh ex yeʼ toq ilon u bʼaʼnil.
HEB.13.18	Pet natxhvaq Tiuxh s-qiʼ. Tan nik qukʼuqbʼa qukʼuul tiʼ quBʼaal Tiuxh uvaʼ jikxh u qitzʼabʼal qat qubʼana. Tul aʼ nik qusaʼeʼ uvaʼ aʼxh u jik laʼ qubʼan tiʼ jankʼal inqʼa qubʼanoʼm. 
HEB.13.19	Atz tira nik insaʼ tuchʼ vaanima uvaʼ laʼ enatxh Tiuxh s-viʼ. Tul quBʼaal Tiuxh laʼ bʼanon, tul nal koqxh laʼ vaqʼbʼ sexoʼl inpaqte.
HEB.13.20	Aʼetz u quBʼaal Tiuxh laʼ atin sekʼatza uvaʼ oksan bʼaʼnil tetaanima, u quBʼaal Tiuxh uvaʼ jeqbʼan vaʼt viyol tiʼ tel vikaqal u quBʼaal Jesuus, aʼ u kaʼv iyol uvaʼ yeʼl iyaʼebʼal imotxebʼal. Atz u quBʼaal Tiuxh uvaʼ itzʼeʼvsan u quBʼaal Jesuus kʼuxh maʼtich ikameʼ, u quBʼaal Jesuus, viqʼesal xeen tetz inqʼa niman tetz, eche xeen karneʼl. 
HEB.13.21	Tul aʼetz u quBʼaal Tiuxh laʼ txhusun ex tiʼ ibʼanax jatvatzulxh bʼaʼnla txumbʼal tiʼ ibʼanax kam uvaʼ nik isaʼ quBʼaal Tiuxh laʼ ebʼana. Tul aʼ u quBʼaal Tiuxh laʼ bʼanon, tul aʼ laʼ qubʼan kam uvaʼ laʼ chiibʼ s-tiʼ, tiʼ quqejt quBʼaal JesuKriisto. Echetz yeʼl iyaʼebʼal imotxebʼal laʼ qoksat iqʼij u quBʼaal JesuKriisto. Tul echxh laʼ ibʼane.
HEB.13.22	Jankʼal ex qumol s-niman tetz Jesuus, toq injaq bʼaʼnil sete, uvaʼ laʼ ekotxʼ evatz te inqʼa yol uvaʼ nik inbʼekʼ sete. Tan yeʼxh jankʼal inqʼa yol qat intzʼibʼa opoon sete.
HEB.13.23	Toqetz vaqʼ etootzaqi uvaʼ il Timoteeo ey vet t-tzeʼ, u qumol s-niman tetz Jesuus. Oqetz nal toq tul Timoteeo tzitza sinkʼatza, tul tzum laʼ qubʼen vet tiʼ esolil tuchʼ Timoteeo.
HEB.13.24	Tul aqʼvaq bʼaʼnil ikʼuul jankʼal inqʼa iqʼonaq iviʼ sexoʼl, ex inqʼa niman tetz Jesuus. Atz aqʼvaqat bʼaʼnil ikʼuul jatvaʼl inqʼa niman tetz Jesuus, inqʼa quBʼaal Tiuxh chʼexonaʼq tetz. Tul niketz taqʼax bʼen bʼaʼnil ekʼuul taʼn inqʼa qumol s-niman tetz Jesuus, inqʼa tuulbʼal Itaalia.
HEB.13.25	Tul aʼ vibʼaʼnil quBʼaal Tiuxh laʼ atin sexoʼl sekaqaayil.
JAS.1.1	In Santiaago, vaʼl taqʼonvil quBʼaal Tiuxh, atz bʼanol taqʼon u quBʼaal JesuKriisto.
JAS.1.1	Nik intzʼibʼa bʼen val u uʼ sete, jatvaʼlxh ex inqʼa tij imam kabʼlaval inqʼa tij imam Israeel, inqʼa paxnaʼq el ex vatz u txʼavaʼ.
JAS.1.1	Tul nik vaqʼ bʼen bʼaʼnil ekʼuul sekaqaayil.
JAS.1.2	Jatvaʼlxh ex inmol s-niman tetz Jesuus, toq val sete uvaʼ aʼl telxh laʼ echiibʼ s-tiʼ oq uvaʼ laʼ pal ex t-kalabʼaq itzaʼlal. 
JAS.1.3	Tan etootzaql veteʼ uvaʼ, at uvaʼ antxh quBʼaal Tiuxh nik kuyun epal t-inqʼa itzaʼlal tiʼ tilixeʼ uvaʼ aʼl tel kol toq ekʼuqbʼat ekʼuul tiʼ quBʼaal Tiuxh, pet maq yeʼle. Tan aʼ itxaʼk nik epal t-inqʼa itzaʼlal uvaʼ aʼl yeʼ laʼ etel ka tiʼ ekʼuqbʼat ekʼuul tiʼ quBʼaal Tiuxh. 
JAS.1.4	Oqetz ech laʼ ekʼuqbʼat ekʼuule tiʼ quBʼaal Tiuxh, tul aʼetz kʼaqel taʼn uvaʼ tzʼeqel tel etatin s-vatz laʼ ibʼana tiʼ eqʼanbʼ tiʼ inimal viyolbʼal. Tul jitetz jankʼal kam laʼ saʼon tel sete tiʼ vetatin vatz quBʼaal Tiuxh.
JAS.1.5	Oqetz at invaʼq ex yeʼl etootzaqibʼal tiʼ kam laʼ etule ekotxʼt evatz t-inqʼa itzaʼlal, tul abʼivaq etxumbʼal te quBʼaal Tiuxh. Tan tuchʼxh ayaʼl taanima quBʼaal Tiuxh laʼ ilotxh jatvaʼl u xaol uvaʼ laʼ abʼin lotxhbʼal s-te. Tul yeʼl uvaʼ bʼiil koq kuxh laʼ taqʼ quBʼaal Tiuxh. Pet niimxh laʼ taqʼ te jaʼl uvaʼ laʼ abʼin. Tul yeʼ laʼ teesa quBʼaal Tiuxh iqʼij jabʼil uvaʼ laʼ jaqon s-te. 
JAS.1.6	Aʼetz uvaʼs laʼ tabʼit u xaol te quBʼaal Tiuxh, tul aʼ isaʼ uvaʼ kʼuqloqxh ikʼuul tiʼ quBʼaal Tiuxh uvaʼ laʼ taqʼ s-te. Pet yeʼ laʼ ibʼan kaʼl ikʼuul tiʼ ikʼuluxeʼ. Tan jaʼl u xaol uvaʼ laʼ kaʼkabʼin ikʼuul tiʼ quBʼaal Tiuxh, tul aʼetz u xaole uvaʼ ech nik tulel taʼn u titzʼabʼal eche ixulil bʼen u mam aʼ taʼn kaqiqʼ. Tan maʼt s-eche, tul maʼt txhan tinpaqʼite. 
JAS.1.7	Oqetz ech titzʼabʼal u xaole, tul yeʼ itxʼebʼeʼ uvaʼ toq ikʼul te quBʼaal Tiuxh kam uvaʼ nik tabʼi. 
JAS.1.8	Jaʼletz u xaol uvaʼ kaʼl kuxh ikʼuul tiʼ quBʼaal Tiuxh, aʼetz u xaole uvaʼ echat kuxh nik ibʼant kaʼl ikʼuule tiʼ jankʼal uvaʼ nik ibʼaneʼ.
JAS.1.9	Jatvaʼlxh inqʼa niman tetz Jesuus, uvaʼ meebʼaʼ kuxh tatineʼ, tul aʼ isaʼ uvaʼ chiibʼoq kuxhtuʼ, tiʼ uvaʼ sibʼ tatin vatz quBʼaal Tiuxh. Tan tira nik toksa quBʼaal Tiuxh iqʼij tiʼ vikʼuqbʼat ikʼuul tiʼ quBʼaal Tiuxh. Atz sibʼ tatin u niman tetz Jesuus vatz quBʼaal Tiuxh.
JAS.1.10	Tul kʼuxh u niman tetz Jesuus, uvaʼ txʼiol iqʼij, tan chiibʼoqat kuxhtuʼ, tan tira qat tiqʼo kuʼl tibʼ tuchʼ u tatineʼ, tiʼ ikʼuqbʼat ikʼuul tiʼ u quBʼaal Tiuxh. Tan nik ibʼen s-te uvaʼ toq motxoq u qʼij isaq tzitza vatz txʼavaʼ tuchʼ inqʼa txʼijbʼal iqʼij, eche nik itzaqeʼl vaʼq xuʼm kʼatz vitzeʼil. 
JAS.1.11	Tan il kuxh u qʼij nik ijaʼul. Tul tira nik itzaq vet u xuʼm taʼn vitzʼaʼl u kaqiqʼ. Tul tira nik itzʼeq vet u xuʼm vijosqʼilil, atz nik motx itojp veteʼ. Echatetz uvaʼe, laʼ ibʼan u txʼiol iqʼij. Tan aʼetz uvaʼs laʼ ikameʼ, tul laʼ kaj jankʼal inqʼa kam tetz uvaʼ nik itxʼak puaq s-tiʼ.
JAS.1.12	Atetz vibʼaʼnil quBʼaal Tiuxh tiibʼa u xaol uvaʼ yeʼ nik ikuy ikuʼ tu paʼv, atz nik ikotxʼ ivatz kʼuxh nik tetxhbʼul ikuʼ tu paʼv taʼn inqʼa itzaʼlal. Tan oqetz laʼ ikotxʼ ivatz tiʼ imaqt tibʼ vatz u paʼv, echetz laʼ ikʼutxhte uvaʼ nik toleʼv tiʼ imaqt tibʼ tiʼ ibʼanax u paʼv. Tul laʼ ikʼul vaʼl txʼaqaʼm tetz qʼij isaq uvaʼ yeʼl iyaʼebʼal imotxebʼal, eche ikʼulux vaʼl koroona. Aʼ u txʼaqaʼme uvaʼ tal quBʼaal Tiuxh te jatvaʼl inqʼa at taanima tiʼ quBʼaal Tiuxh.
JAS.1.13	Oqetz at invaʼq xaol laʼ etxhbʼul ikuʼ t-paʼv, tul titzʼachi uvaʼ quBʼaal Tiuxh nik etxhbʼun ikuʼ t-paʼv. Tan yeʼl paqul uvaʼ laʼ koq itxhok quBʼaal Tiuxh ikuʼ invaʼq xaol t-paʼv. Tan tira bʼaʼn u quBʼaal Tiuxh. Tul jitoq laʼ etxhbʼul ikuʼ quBʼaal Tiuxh t-paʼv. 
JAS.1.14	Tan antxh nik itzʼke vibʼanax inqʼa kantxhaq kʼatz junun inqʼa xaol. Ajtetz qat kʼoʼpil vet u xaol taʼn u tatxhaʼv, tul qat tatxhva vet ibʼanax inqʼa paʼv. 
JAS.1.15	Oqetz qat naqʼbʼ vet tatxhvat u txhiʼoʼl u paʼv, tul tiraetz nik ikʼutxh vet tatineʼ uvaʼ, aʼ vet u paʼv nik ibʼaneʼ. Tuulbʼaletz vet uvaʼ, aʼ vet u paʼv nik ibʼaneʼ, tul aʼetz vet u kamchil vatz quBʼaal Tiuxh kʼaqel taʼn.
JAS.1.16	Ex inmol s-niman tetz Jesuus, ex, uvaʼ nik inchiibʼ setiʼ, etitzʼach kuxhtuʼ uvaʼ quBʼaal Tiuxh nik etxhbʼun qukuʼ t-invaʼq paʼv. Oqetz ech laʼ etitzʼae, tul nik kuxh eteesa etibʼ t-bʼey. 
JAS.1.17	Pet atz aʼl nik taqʼt quBʼaal Tiuxh jankʼal inqʼa bʼaʼnla txʼaqaʼm s-qe, atz jankʼal inqʼa oya uvaʼ jikxhtuʼ. Tan een qat tzajk kʼatz quBʼaal Tiuxh tu amlikaʼ, u viinqixsan tetz inqʼa txiqubʼal vatz amlikaʼ. Pet aloq jitetz ech nik ijalp vitxumbʼal quBʼaal Tiuxh, eche nik ijalp vitxiqun inqʼa txiqubʼal vatz amlikaʼ, atz eche nik itiʼn vimujil inqʼa kam. Tan mij bʼeeq laʼ jalp titzʼabʼal tiʼ taqʼt vibʼaʼnil s-qe. 
JAS.1.18	Tan qat ichʼex oʼ quBʼaal Tiuxh tiʼ titzʼeʼv u qaanxelal s-vatz, tan qat quqej viyol uvaʼ inuqulxhtuʼ. Echetz aʼ vet oʼ setuchʼ qat qoksa qibʼ s-niman tetz Jesuus s-bʼaxa vatz jolt inqʼa xaol. Echetz vet oʼ, eche bʼaxa ivatz inqʼa txhiko nik imoloxeʼ vatz jankʼal inqʼa xaol, inqʼa iviinqixsa quBʼaal Tiuxh vatz txʼavaʼ.
JAS.1.19	Ex, inmol s-niman tetz Jesuus, ex, uvaʼ nik inchiibʼ setiʼ, toq val vaʼl u yol sete. Jankʼal ex sekaqaayil, atoqxh jaʼ eviʼ tiʼ tabʼil inqʼa yol tiʼ viyolbʼal quBʼaal Tiuxh. Jit nal kuxh laʼ etal kam u yol laʼ ul tetitzʼabʼal. Atz jit nal kuxh laʼ ilakp eviʼ. 
JAS.1.20	Tan oq nal kuxh laʼ ilakp iviʼ u xaol, tul jitetz vet aʼ nik ibʼan kam u jikla txumbʼal uvaʼ nik isaʼ quBʼaal Tiuxh.
JAS.1.21	Echetz nik valte sete uvaʼ aqʼvaq vet ka ibʼanax inqʼa paʼv uvaʼ txoqebʼal kʼuul vatz quBʼaal Tiuxh, atz ibʼanax inqʼa mamala kantxhaq. Pet aʼ ebʼan uvaʼ laʼ etiqʼo kuʼl etibʼ tiʼ ekʼult viyolbʼal quBʼaal Tiuxh uvaʼ qat tava quBʼaal Tiuxh tetaanima. Tan aʼetz uvaʼe, laʼ kolon vetaanxelal vatz u kʼaxkʼo tiʼ inqʼa epaʼv.
JAS.1.22	Poro bʼanvaq kam uvaʼ nik tal viyolbʼal quBʼaal Tiuxh. Pet jit taʼn kuxh laʼ ebʼan u tabʼileʼ. Tan oq laʼ etala uvaʼ nik enima kam uvaʼ nik tal viyolbʼal quBʼaal Tiuxh, tul oqetz yeʼ nik ebʼaneʼ, tul juntetz kuxh nik eteesa etibʼe t-bʼey vatz quBʼaal Tiuxh. 
JAS.1.23	Tan at xaol uvaʼ taʼn kuxh nik ibʼan tabʼil viyolbʼal quBʼaal Tiuxh, pet yeʼ nik ibʼan kam uvaʼ nik taleʼ. Tul aʼetz uvaʼe, eela tuchʼ invaʼq u xaol uvaʼ maʼt itxiqu vikaʼyebʼal t-invaʼq espeejo. 
JAS.1.24	Bʼantan tira qat tootzaqi vikaʼyeʼ uvaʼs qat itxiqut tibʼ tu espeejo, pet qatetz bʼen veteʼ, tul qat sotz vet s-kʼuul kame vikaʼyeʼ.
JAS.1.25	Pet atetz xaol uvaʼ nik abʼin viyolbʼal quBʼaal Tiuxh, yaʼne tekʼxh qat bʼen vet tiʼ tilix kam uvaʼ nik tal inqʼa bʼekʼbʼal uvaʼ jikxhtuʼ, inqʼa bʼekʼbʼal uvaʼ nik kʼutxhun teleʼl u xaol t-vipaʼv. Tul nik inuq txakbʼa vet tibʼ u xaol vatz quBʼaal Tiuxh tiʼ inimaleʼ. Tul jit kuxh abʼin vet tetz, pet bʼanol tetz kam uvaʼ nik taleʼ. Aʼetz u xaole uvaʼ toq taqʼ quBʼaal Tiuxh vibʼaʼnil tiibʼa jankʼal uvaʼ nik ibʼaneʼ.
JAS.1.26	Kamal at invaʼq xaol sexoʼl uvaʼ junt nik taqʼ bʼen tibʼ s-nim tiʼ taltaʼ uvaʼ qʼanbʼinaʼql vet tiʼ inimal viyolbʼal quBʼaal Tiuxh. Poro oq tira yeʼ nik imaq tibʼ tiʼ talax yaabʼla yol, tul juntetz kuxh nik teesa tibʼe t-bʼey vatz quBʼaal Tiuxh, atz yeʼxhkamatetz itxaʼke vatz inqʼa xaol kʼuxh nik taleʼ uvaʼ qʼanbʼinaʼq vet vatz quBʼaal Tiuxh.
JAS.1.27	Pet atetz invaʼl kʼutxhbʼal tetz uvaʼ ayaʼlxh qukʼuul nik qunima inqʼa bʼaʼnla txhaq yol, tul aʼ nik qukʼutxh s-tuchʼ uvaʼ yeʼl vaʼq kam nik qil bʼen s-tiʼ. Tul tira yeʼl invaʼq kantxhaq atoʼk tu qaanima vatz quBʼaal Tiuxh. Aʼe, uvaʼ tijxh laʼ ilbʼel inqʼa nitxaʼ, inqʼa yeʼl vet itxutx ibʼaal. Atz tij laʼ ilbʼel inqʼa txakay ixoq, inqʼa nik motx ipal titzaʼlal. Aʼetz uvaʼe tira bʼaʼn vatz u quBʼaal Tiuxh. Jaʼletz u niman tetz Jesuus uvaʼ qʼanbʼinaʼql vatz quBʼaal Tiuxh, tul laʼ itxʼol imaqt tibʼ tiʼ yeʼ ibʼanax inqʼa paʼv uvaʼ nik ibʼan inqʼa xaol vatz txʼavaʼ, inqʼa jit niman tetz Jesuus.
JAS.2.1	Jatvaʼlxh ex inmol s-niman tetz Jesuus, tiʼ uvaʼ, ex niman tetz u nimla quBʼaal JesuKriisto, yeʼ laʼ ebʼana uvaʼ vaʼq kuxh xaol etajbʼaʼn kuxh laʼ ibʼana. 
JAS.2.2	Tan qal kuxh, s-tiʼ uvaʼ laʼ paloʼk kaʼvoʼq vinaq sexoʼl tu atibʼal uvaʼ nik enatxhvat Tiuxh. Vaʼl txʼiol iqʼij; tul vaʼt meebʼaʼ. Laʼetz paloʼk u txʼiol iqʼij, tul at kuʼ invaʼq bʼaʼnla kolqʼabʼ viʼ iqʼabʼ uvaʼ ooroxhtuʼ. Tul atoʼk invaʼq bʼaʼnla oksaʼm taʼn. Yaʼne laʼ paloʼk u meebʼaʼ uvaʼ tira qʼaʼlxh vatz toksaʼm.
JAS.2.3	Tul oq yek laʼ bʼen ekʼuul tiʼ u txʼiol iqʼij uvaʼ bʼaʼnla oksaʼm atoʼk taʼn. Tul ech laʼ etal vet s-te s-eche: —Een kuʼk axh tu bʼaʼnla atibʼal uvaʼa, —chaq ex s-te.
JAS.2.3	Tul oq ech laʼ etal te u meebʼaʼ s-eche: —Kuʼen kuxh t-txʼavaʼ xeʼ voq, —chaq ex s-te.
JAS.2.4	Oqetz ech laʼ ebʼane, tul vaʼletz vet etajbʼaʼne laʼ ebʼana xoʼl inqʼa niman tetz Jesuus. Tul aʼetz vet exe, nik paon tatin inqʼa xaol inqʼae tuchʼ kam inqʼa kantxhaq kʼaqel etaʼn s-tiʼ.
JAS.2.5	Pet abʼivaq ex inmol s-niman tetz Jesuus ex, uvaʼ at vaanima setiʼ. Etootzaqle uvaʼ, aʼ inqʼa xaol qat ichʼex quBʼaal Tiuxh tiʼ tok s-niman tetz Jesuus, inqʼa meebʼaʼ tilix vatz jolt inqʼa xaol vatz txʼavaʼ. Tul txʼiol iqʼij vet vatz quBʼaal Tiuxh, tan sibʼ nik motx ikʼuqeʼv ikʼuul tiʼ quBʼaal Tiuxh. Tul atetz vet tokebʼal inqʼa niman tetz Jesuus tiʼ tetzat u atibʼal tal uvaʼ nik ibʼanvat quBʼaal Tiuxh iqʼesalil. Tan, tal ka quBʼaal Tiuxh, taqʼax u atibʼal te inqʼa xaol, inqʼa atxh taanima tiʼ quBʼaal Tiuxh.
JAS.2.6	Poro jit, ech uvaʼe, nik ebʼane. Tan aʼ nik ebʼane uvaʼ nik eteesa iqʼij inqʼa meebʼaʼ; tul aʼ nik etoksa iqʼij inqʼa txʼiol iqʼij. Tul etootzaqle uvaʼ, aʼ inqʼa txʼiol iqʼij nik kʼaxbʼisan ex. Atz aʼ inqʼa txʼiol iqʼij nik juxun bʼen ex vatz inqʼa aqʼolaq kuʼ yol tinuqul. 
JAS.2.7	Tan aʼ inqʼa txʼiol iqʼije inqʼae nik eesan iqʼij u bʼaʼnla quBʼaal JesuKriisto uvaʼ ikʼulelxh laʼ oksal iqʼij, aʼe veBʼaal.
JAS.2.8	Pet aʼl bʼaʼn uvaʼ aʼxh laʼ enima u bʼekʼbʼal vibʼoʼqʼol, uvaʼ tzʼibʼamal ka t-viyolbʼal quBʼaal Tiuxh. Tan tiqʼo tzaan quBʼaal JesuKriisto u yol s-tuul uvaʼ ech nik tal s-eche:
JAS.2.8	—Laʼ asaʼ vamol,
JAS.2.8	eche uvaʼ nik asaʼt eebʼ
JAS.2.8	sajunal,
JAS.2.8	—chiche.
JAS.2.8	Oqetz aʼ uvaʼe, nik ebʼaneʼ, tul bʼaʼnetzeʼe uvaʼ nik ebʼaneʼ.
JAS.2.9	Pet oqetz at xaol uvaʼ etajbʼaʼn kuxh laʼ ibʼana, tul paʼvetze nik ebʼan vatz quBʼaal Tiuxh. Tul jaʼpiyetz vete u yol setiibʼa. Tan nik erin vibʼekʼbʼal quBʼaal Tiuxh. 
JAS.2.10	Echetz jaʼlxhtuʼ, kʼuxh nik inima vet inqʼa bʼekʼbʼaʼl s-kaqaayil nik taleʼ, poro oq at kuxh invaʼq bʼekʼbʼal yeʼ nik ibʼaneʼ kam uvaʼ nik taleʼ, tul aj paʼvometz vete vatz quBʼaal Tiuxh. Tan qat irin inqʼa bʼekʼbʼal s-kaqaayil. 
JAS.2.11	Tan ech val u yol tal quBʼaal Tiuxh s-eche:
JAS.2.11	—Yeʼ laʼ ayansa eebʼ
JAS.2.11	tuchʼ uvaʼ jit akʼulel eebʼ s-tuchʼ,
JAS.2.11	—xeʼt quBʼaal Tiuxh.
JAS.2.11	Atz talat quBʼaal Tiuxh invaʼt u yol uvaʼ ech nik tal s-eche:
JAS.2.11	—Yeʼ laʼ yatzʼon axh,
JAS.2.11	—xeʼt quBʼaal Tiuxh.
JAS.2.11	Pet toq val sete, oq yeʼl ex nik eyansa etibʼ tuchʼ uvaʼ jit ekʼulel etibʼ s-tuchʼ, poro oq nik eyatzʼoneʼ, tul qatetz eteesal vet iqʼije inqʼa bʼekʼbʼal s-kaqaayil.
JAS.2.12	Jikxh eyolon laʼ ebʼana, atz jikxh laʼ ebʼantaʼ kam uvaʼ laʼ ebʼana. Tan antxh laʼ aqʼaxik kuʼ yol tinuqul tiʼ veyol uvaʼ laʼ etala. Tan antxh laʼ ibʼanbʼe quBʼaal Tiuxh inqʼa bʼekʼbʼal uvaʼ tal ka quBʼaal Jesuus uvaʼ nik chiton oʼ vatz inqʼa bʼekʼbʼal itzʼibʼa ka Moisees. 
JAS.2.13	Tan yeʼl inbʼeeq quvatz laʼ itxum quBʼaal Tiuxh tiʼ taqʼt kuʼ yol tinuqul oq uvaʼ yeʼ laʼ qutxum ivatz inqʼa qumol. Pet oq laʼ qutxum ivatz inqʼa qumol, aʼetz talaxe uvaʼ qat bʼeny vet s-qe uvaʼ quBʼaal Tiuxh kuxh qat txumun quvatz tiʼ qukolox vatz inqʼa kʼaxkʼo.
JAS.2.14	Ex inmol s-niman tetz Jesuus, at xaol nik alon uvaʼ kʼuqlel ikʼuul tiʼ quBʼaal Jesuus. Pet yeʼxhkam kʼuqlel ikʼuul, tan yeʼxhkam nik ikʼutxh tuchʼ invaʼq bʼaʼnla bʼanoʼm. Yeʼletz u xaol laʼ kolox vatz u kʼaxkʼo taʼn quBʼaal Tiuxh, tan yeʼxhkam kʼuqlel ikʼuul tiʼ quBʼaal Tiuxh.
JAS.2.15	Qal kuxh s-tiʼ, oq at invaʼq qumol s-niman tetz Jesuus uvaʼ tira nik isaʼ invaʼq toksaʼm, kʼuxh vinaq, atz kʼuxh ixoq, atz yeʼl tetxhbʼubʼal ati tetz jun qʼij, 
JAS.2.16	tul oq ech kuxh laʼ etal invaʼq ex te u qumol s-eche: —Tiuxh laʼ lotxhon axh, tul laʼ txhej avoksaʼm; tul laʼ qʼuxbʼ axh. Atz Tiuxh laʼ lotxhon axh, tul laʼ txhej avetxhbʼubʼal; tul laʼ noj axh. Tul quxh tibʼaʼnil, —oq chaq kuxh ex s-te.
JAS.2.16	Pet yeʼletz inqʼa kam nik etaqʼ s-te uvaʼ nik isaʼon te vitxhiʼoʼl. Tul tira yeʼxhkametz invaʼq lotxhbʼale nik taqʼ u yol uvaʼ nik etaleʼ.
JAS.2.17	Echetz bʼanel taʼne u xaol uvaʼ kʼuqlel ikʼuul tiʼ quBʼaal Jesuus nik taleʼ, tul yeʼl invaʼq meebʼaʼ nik ilotxh tuchʼ vibʼanoʼm. Oqetz ech uvaʼe, nik ibʼane, tul eelaetz kuxhte tuchʼ vaʼq kamnaʼq uvaʼ tira yeʼl lotxhoʼm nik ibʼan veteʼ.
JAS.2.18	Tul kamal at invaʼq xaol ech laʼ alon s-eche: —Kʼuqlelxh inkʼuul tiʼ quBʼaal Tiuxh tiʼ inkolt vibʼ vatz u kʼaxkʼo, —chaqe.
JAS.2.18	Tul at in jolt ech laʼ alon s-eche: —Nik inlotxh inqʼa meebʼaʼ, echetz toq inkolt vibʼe vatz u kʼaxkʼo, —chaqe.
JAS.2.18	Pet toq val sete uvaʼ, aʼ koq txhan atil kʼuqlebʼal ekʼuul tiʼ quBʼaal Tiuxh oq yeʼl invaʼq emol nik elotxheʼ. Tan tiʼ elotxht inqʼa emol tuchʼ vebʼanoʼm nik ekʼutxhvat uvaʼ at kʼuqlebʼal ekʼuul tiʼ quBʼaal Jesuus. 
JAS.2.19	Bʼantan kamal nik aqejeʼ uvaʼ vaʼl kuxh u quBʼaal Tiuxh. Tul bʼaʼn kuxh teʼe uvaʼ nik abʼaneʼ oq ech nik aqeje. Atz echat kuxh uvaʼe nik iqejt inqʼa demoonio uvaʼ vaʼl kuxh quBʼaal Tiuxh ati. Tul nik motx itʼuntʼulan t-xoʼval te quBʼaal Tiuxh, tan tootzaqle uvaʼ tul u kʼaxkʼo s-tiibʼa.
JAS.2.20	Pet toq val vaʼl yol te u xaol uvaʼ yeʼ nik lotxhon imol. Tan jaʼl u xaol yeʼ nik ilotxhoneʼ, tul ech vete vaʼq bʼokkinla xaol. Tul aʼ nik taltxha uvaʼ kʼuqlel ikʼuul tiʼ quBʼaal Jesuus, tul yeʼxhkam nik ilotxh vimol. Toqetz val inuqul see, oq yeʼl vaʼq amol nik alotxheʼ, tul yeʼletz axhe kʼuqlel akʼuul tiʼ quBʼaal Jesuus.
JAS.2.21	Tan tiʼ taqʼt Avraʼaam vikʼaol s-oya viʼ u natxhkʼuulabʼal vatz quBʼaal Tiuxh, tul bʼen s-bʼaʼn vatz quBʼaal Tiuxh.
JAS.2.22	Bʼenoqvaqetz sete uvaʼ tzumxh ikʼuqbʼat Avraʼaam ikʼuul tiʼ quBʼaal Tiuxh tuchʼ vibʼanoʼm ibʼana. Echetz aʼ tzʼeqsabʼ tetz viqeex quBʼaal Tiuxh u bʼanoʼm.
JAS.2.23	Echetz telaʼpune val u yol uvaʼ tzʼibʼamal ka t-viyolbʼal quBʼaal Tiuxh uvaʼ ech nik tal s-eche:
JAS.2.23	—Iqej Avraʼaam kam uvaʼ
JAS.2.23	tal quBʼaal Tiuxh.
JAS.2.23	Echetz yeʼ ijaʼp vete u yol
JAS.2.23	tiibʼa Avraʼaam,
JAS.2.23	tiʼ uvaʼ jitich vet aj paʼvom vatz quBʼaal Tiuxh,
JAS.2.23	—chich u yol. Tul taj yolich vet quBʼaal Tiuxh Avraʼaam.{*}
JAS.2.24	Bʼenoqvaqetz sete uvaʼ jit vet aj paʼvom u xaol vatz quBʼaal Tiuxh oq nik ikʼutxheʼ uvaʼ at kʼuqlebʼal ikʼuul tuchʼ ikʼutxht vibʼanoʼm. Pet jit taʼn kuxh tiʼ vikʼuqbʼat ikʼuul tiʼ quBʼaal Tiuxh, tul jit koq vet aj paʼvom vatz quBʼaal Tiuxh laʼ ibʼana.
JAS.2.25	Atz echat kuxh uvaʼe, ibʼan ixoq, u Raʼaav uvaʼ lampaqʼiche. Tan jit vet aj paʼvom ixoq ibʼan vatz quBʼaal Tiuxh tiʼ inqʼa bʼaʼnil ibʼan te inqʼa tij imam Israeel. Tan ikʼul ixoq inqʼa vinaq tu totzotz tuchʼ jikla txumbʼal, inqʼa tij imam Israeel, inqʼa vinaq inqʼa ex iqʼon tzaan yol. Tan aʼ itxhaqvat vet bʼen ixoq inqʼa vinaq tiʼ invaʼt bʼey tiʼ itzʼeqtaq tibʼ.
JAS.2.26	Jankʼal eche u txhiʼoʼl, tan oq yeʼl vet taanxelal ati, tul kamnaʼqetz veteʼe. Echatetz kuxhte u kʼuqlebʼal kʼuul. Tan oq yeʼl ibʼanoʼm invaʼq xaol, tul yeʼletz kʼuqlebʼal ikʼuule. Aʼe u kamchil vatz quBʼaal Tiuxh.
JAS.3.1	Ex inmol s-niman tetz Jesuus, yeʼ laʼ utxhi uvaʼ mamala kuxh ex laʼ etal etibʼ s-txhusul tetz viyolbʼal quBʼaal Tiuxh. Tan etootzaqle uvaʼ aʼl laʼ ipal iviʼ ijaʼp u yol s-qiibʼa taʼn quBʼaal Tiuxh, oʼ inqʼa txhusul, oq jit aʼ vinuqul viyolbʼal quBʼaal Tiuxh laʼ qala. 
JAS.3.2	Tan nuqlaxh yol uvaʼ jankʼalxh oʼ nik qel t-bʼey bʼiitxhaqul tuul tiʼ qalt invaʼq kantxhaqla yol. Pet jaʼletz u xaol uvaʼ nik itxʼol imaqt tibʼ tiʼ talax kantxhaqla yol, tul yeʼl imol nik ikʼaxbʼisa tuchʼ yol. Tul aʼetz uvaʼe, qʼanbʼinaʼq vet s-bʼaʼn taʼn viyolbʼal quBʼaal Tiuxh. Ape oqetz nik itxʼol imaqt tibʼ tiʼ iyoloneʼ, tul echatetz kuxh toq itxʼolt imaqaxe vitxhiʼoʼl s-kaqaayil tiʼ yeʼ ipaʼvineʼ.
JAS.3.3	Jankʼal eche qoksat inqʼa talaq qʼiʼbʼal tetz itziʼ inqʼa chej, tan nik qoleʼv s-tiʼ, tiʼ inimat oʼ. Tul nik qoleʼv vet tiʼ iqʼiʼiyul jankʼal vitxhiʼoʼl u txoo taʼn u qʼiʼbʼal.
JAS.3.4	Atz jankʼal eche inqʼa vaarko, tan kʼuxh sibʼxh ichʼijeʼ, atz kʼuxh mam kaqiqʼ nik iqan bʼen, poro tuchʼ kuxh vaʼl tal qʼiʼbʼal tetz, tul nik iqʼiʼ bʼen u qʼiʼol tetz tal uvaʼ laʼ isaʼvat tiqʼoleʼ.
JAS.3.5	Atz jankʼal eche u qaqʼ, tan tira txhʼoj kuxh tatin kʼatz u qutxhiʼoʼl. Poro mamala oksa qʼijil nik taleʼ. Atz echat kuxh bʼanel taʼn inbʼeeq u xamale. Tan kʼuxh bʼiil kuxhtuʼ, poro oqetz laʼ ok bʼen, tul tira laʼ ibʼolbʼa invaʼq mam txʼakabʼen oq uvaʼ yeʼ laʼ maqaxi.
JAS.3.6	Echatetz kuxh bʼanel taʼn u qaqʼe, tan mam yansaʼm nik qubʼan s-tuchʼ, oq kantxhaq inqʼa nik qaleʼ. Tan mam kuxh oksa qʼij nik qal tuchʼ u qaqʼ. Tzitzietz nik qukʼutxhvat uvaʼ mamala kantxhaq at s-qukʼatza. Tul niketz iyansa vet jankʼal u qitzʼabʼal, atz tuchʼ jankʼal inqʼa qubʼanoʼm, eche vaʼq xamal uvaʼ tira laʼ ibʼoqo vet tzaan jankʼal iviinqixsaʼm quBʼaal Tiuxh tiʼ itzʼeʼsaleʼ, eche inqʼa tzeʼ, atz s-xaq tzeʼ, inqʼa at txala u xamal. Tan antxh nik tzajk u yansaʼm uvaʼ nik ibʼan u qaqʼ kʼatz u mam xamal.{*}
JAS.3.7	Jankʼal eche inqʼa jaqʼ tzeʼil txoo, tan tetxhal kuxh nik toleʼv inqʼa xaol tiʼ iqʼiʼixeʼ. Kʼuxh inqʼa xichʼomla txoo, atz kʼuxh inqʼa txoo uvaʼ aʼl nik ijuxu tibʼ tiʼ ixaoneʼ, atz kʼuxh inqʼa at qʼij isaq xeʼ maar. Tul nik toleʼv inqʼa xaol tiʼ iqʼiʼix jatvatzulxh txoo vatz u txʼavaʼ. 
JAS.3.8	Petetz koq u qaqʼ uvaʼ nik yolonsan oʼ, tan yeʼxhabʼil invaʼq xaol nik toleʼv tiʼ iqʼiʼixeʼ. Tan yeʼxhabʼil invaʼq nik toleʼv tiʼ imaqax tiʼ u kantxhaq uvaʼ nik taleʼ. Tan ech nik ikʼaxbʼisan u qaqʼ, eche chij itziʼ kan uvaʼ tetxhal ikam invaʼq xaol taʼn.
JAS.3.9	Tan antxh u qaqʼ nik qubʼanbʼe tiʼ talax bʼaʼnla txhaq yol tiʼ Tiuxh, u quBʼaal. Atz antxh u qaqʼ nik qubʼanbʼe tiʼ talax yol uvaʼ yoqʼbʼal tetz inqʼa xaol, inqʼa antxh tziabʼal ivatzibʼal quBʼaal Tiuxh. 
JAS.3.10	¡Kametz s-tiʼil uvaʼ ant txhan kuxh nik elkuʼl u yol tetz oksabʼ iqʼij qumol t-qutziʼ, tul antxh nik elk txhan ul u yol tetz yoqʼbʼal tetz qumol t-qutziʼ! Toq val sete, ex inqʼa inmol s-niman tetz Jesuus, yeʼ laʼ ebʼan s-eche.
JAS.3.11	Eche inqʼa viʼal aʼ, tan bʼane paqul koq laʼ taqʼ eluʼl sulaʼ aʼ, tul paqt koq laʼ taqʼ eluʼl aʼ uvaʼ at tatzʼmil.
JAS.3.12	Ex inqʼa inmol s-niman tetz Jesuus, toq val sete uvaʼ aseituuna koq ivatz tzeʼ u iigo laʼ taqʼa. Atz bʼane iigoat koq ivatz u uuva laʼ taqʼa. Echatetz bʼanel taʼne u viʼal aʼ. Tan paqul koq laʼ taqʼ sulaʼ aʼ, tul paqt koq laʼ taqʼ aʼ uvaʼ at tatzʼmil.
JAS.3.13	Jaʼletz ex, uvaʼ atxh vet etxumbʼal s-bʼaʼn tiʼ inqʼa kam, tul atetz vet etootzaqibʼale tiʼ inqʼa kam, kʼutxhvaqetz vet tuchʼ vebʼant inqʼa bʼaʼnla bʼanoʼm. Atz toqetz ikʼutxh veteʼe vetxumbʼal uvaʼ nik etiqʼo kuʼl etibʼ uvaʼs nik ebʼant inqʼa bʼaʼnla bʼanoʼm.
JAS.3.14	Pet oqetz txhiʼany kuxh ex tuchʼ kʼayunchil tetaanima tiʼ emol, tul tira etal vinuqul, pet jit aʼ laʼ etale uvaʼ yeʼxhkam at tetaanima. Atz jit aʼ laʼ etale uvaʼ niim ex tuchʼ etatineʼ. Atz echat kuxhte oq aʼ kuxh etxha ibʼ kʼatz vemol atoʼk tetaanima, tul tiraat etal vinuqul, pet jit aʼ laʼ etale uvaʼ yeʼxhkam at tetaanima. 
JAS.3.15	Oqetz ech vetxumbʼal nik ebʼane, tul yaabʼla txumbʼaletze uvaʼe. Tul jitetz aʼ nik ebʼane kam uvaʼ nik isaʼ quBʼaal Tiuxh uvaʼ een t-amlikaʼ. Pet aʼ kuxh u txumbʼal tetz vatz txʼavaʼ nik ekʼutxheʼ uvaʼ nik ibʼan inqʼa xaol tzitza vatz txʼavaʼ, inqʼa yeʼ ootzaqin tetz quBʼaal Tiuxh. Tan aʼ kuxh atoʼk tiviʼ ibʼanax u tatxhaʼv vitxhiʼoʼl, eche vaʼq txoo. Atz aʼ kuxh atoʼk tiviʼ ibʼanax kam uvaʼ nik isaʼ Satanaas laʼ ibʼana. 
JAS.3.16	Tan jaʼl u xaol uvaʼ, aʼ kuxh u txhiʼtxhoil at tu taanima, atz aʼ kuxh etxha ibʼ nik ibʼan kʼatz imol, tul kam tel kuxh sotznaʼq kʼuulla txhaq txumbʼal nik ibʼan inpaqte. Tul jatvatzul tel kuxh kantxhaqla txumbʼal nik ibʼaneʼ.
JAS.3.17	Pet aʼ laʼ ibʼan inqʼa niman tetz Jesuus u bʼaʼnla txumbʼal tzajnaʼq kʼatz quBʼaal Tiuxh, u quBʼaal Tiuxh uvaʼ een tu amlikaʼ. Tan aʼ vibʼoʼqʼol laʼ ibʼan inqʼa niman tetz Jesuus; aʼe u jik. Atz aʼetz vaʼt laʼ ibʼana uvaʼ laʼ itxhok txumbʼal tiʼ tatin tibʼaʼnil tuchʼaq imol. Tul ayaʼlxh bʼaʼn s-te laʼ ibʼana. Tul laʼ motx inima tibʼ tuchʼ inqʼa imol. Atz laʼat toybʼa ivatz imol. Atz aʼ laʼ ibʼan kam kuxh bʼaʼnla bʼanoʼm. Tul jit vaʼl kuxh tajbʼaʼn laʼ ibʼan xoʼl inqʼa xaol, pet kaqaay kuxh laʼ ilotxha. Atz jitoq kaʼvatz laʼ ibʼan tiʼ ibʼanax invaʼq kam. 
JAS.3.18	Tul aʼl bʼaʼn uvaʼ nik ibʼan u xaol uvaʼ, aʼ nik itxʼol tok bʼaʼnil s-xoʼl tuchʼ vimol. Echetz kaqaayil vet nik tatin tibʼaʼnil, tul aʼ vet u jik nik motx ibʼan s-vatzaq.
JAS.4.1	¿Keʼchetz nik itxhej u txhʼaʼo tuchʼ u yao ibʼ sexoʼl nik enatxheʼ? Toq val sete tal nik txhejka. Aʼetz nik txhejk tiʼ kam uvaʼ nik etatxhva. Tan mam etxha ibʼ nik ibʼan u atxhaʼv sekʼatza tuchʼ u jikla itzʼabʼal uvaʼ nik isaʼ quBʼaal Tiuxh laʼ ebʼana. 
JAS.4.2	Tan nik motx etatxhva itxhej kam etetz, poro yeʼ nik motx eleqeʼ. Yaʼne nik exeʼt vet txhiʼan tiʼ iyatzʼax el vemol uvaʼ at tetz. Tul kʼuxh qatxh etitzʼa s-eche, poro jitoq qat oleʼv ex tiʼ itxhej kam etetz. Kʼuxhetz nik ebʼan yaʼl, atz nik etxhʼaʼoin tiʼ itxhej kam uvaʼ nik esaʼeʼ, poro jitoq qat oleʼv ex tiʼ kam uvaʼ nik etatxhva, tiʼ uvaʼ tan, yeʼ nik etabʼi te quBʼaal Tiuxh.
JAS.4.3	Atz kʼuxhetzxh nik motx etabʼi te quBʼaal Tiuxh, poro yeʼ nik motx ekʼuleʼ, tiʼ uvaʼ tan, aʼ kuxh vetetz nik etoksa s-tiʼ. Tan ajtetz qat aqʼax sete, tul aʼ qat esotzsavat tiʼ kam uvaʼ nik etatxhva tiʼ etoksat eqʼij.
JAS.4.4	Echetz jit kʼuqlebʼal kʼuul ex vatz u quBʼaal Tiuxh, eche invaʼq u xaol uvaʼ nik iyansa tibʼ tuchʼ uvaʼ jitich ikʼulel tibʼ s-tuchʼ. Tan etootzaqle tiʼ jaʼl uvaʼ, aʼ nik bʼenk taanima tiʼ ibʼanax inqʼa paʼv uvaʼ nik ibʼan inqʼa xaol vatz u txʼavaʼ, inqʼa yeʼ ootzaqin tetz quBʼaal Tiuxh, tul aʼetz uvaʼe, at txhiʼtxhoil s-xoʼl tuchʼ quBʼaal Tiuxh.
JAS.4.5	Pet maq aʼ nik etitzʼa uvaʼ yeʼl tokebʼal viyolbʼal quBʼaal Tiuxh uvaʼ tzʼibʼamal ka uvaʼ ech nik tal s-eche:
JAS.4.5	—ViTiuxhil Tiuxh uvaʼ
JAS.4.5	qat ikuy quBʼaal Tiuxh
JAS.4.5	ijeqatxh t-qaanima,
JAS.4.5	tan tira tzʼeʼyxh s-qiʼ, tiʼ uvaʼ,
JAS.4.5	aʼ u bʼaʼn laʼ qubʼana,
JAS.4.5	—chich u yol.
JAS.4.6	Tan sibʼxh u bʼaʼnil uvaʼ aqʼel s-qe taʼn quBʼaal Tiuxh tiʼ qulotxhoxeʼ. Echetz s-tiʼile ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
JAS.4.6	—Tira yeʼ nik ikʼul tibʼ
JAS.4.6	taanima quBʼaal Tiuxh
JAS.4.6	tuchʼ inqʼa nik motx
JAS.4.6	toksa iqʼij.
JAS.4.6	Pet koq inqʼa nik tiqʼo kuʼl
JAS.4.6	tibʼ vatz quBʼaal Tiuxh,
JAS.4.6	tan tira nik taqʼ
JAS.4.6	quBʼaal Tiuxh vibʼaʼnil s-te,
JAS.4.6	—chich u yol.
JAS.4.7	Echetz oksavaq ok etibʼ jaqʼ vibʼekʼoʼm quBʼaal Tiuxh tiʼ inimaleʼ. Tul tij ex ebʼan vatz u diaavlo tiʼ kam inqʼa kantxhaq uvaʼ nik isaʼeʼ laʼ ebʼana, echetz toq itzʼeqt tibʼ u diaavloe sevatz. 
JAS.4.8	Tul aʼ ejetxhvat ok etibʼ kʼatz u quBʼaal Tiuxh, echetz toq ijetxhtoʼk tibʼ quBʼaal Tiuxhe sekʼatza. Atz jatvaʼl ex, uvaʼ, aʼ u paʼv nik ebʼaneʼ, tul bʼanvaq etutxh vatz u quBʼaal Tiuxh, eche nik ibʼan invaʼq xaol tiʼ itxʼajt iqʼabʼ tiʼ teleʼl u tzʼil. Atz kʼuxh ex inqʼa kaʼl kuxh ekʼuul, bʼanvaq etutxh vatz quBʼaal Tiuxh. Tul txʼajvaq vetaanima vatz quBʼaal Tiuxh, eche nik isujux el invaʼq tzʼil tuul invaʼq kam tiʼ ibʼen s-saq.
JAS.4.9	Kʼaxavaqetz etibʼ tiʼ u kantxhaq uvaʼ nik ebʼaneʼ, tul txumunoqvaq ex s-tiʼ, atz oqʼoqvaq ex s-tiʼ. Tul bʼenoq inqʼa etzeʼeʼm s-oqʼel; atz bʼenoq inqʼa echiibʼichil s-txumuʼm. 
JAS.4.10	Iqʼovaq kuʼl etibʼ vatz u quBʼaal Tiuxh, aʼetz vet u quBʼaal Tiuxh toq oksan eqʼij.
JAS.4.11	Ex inmol s-niman tetz Jesuus, toq val sete uvaʼ yeʼ laʼ motx etxhuli ipaʼv emol. Tan jaʼl uvaʼ laʼ alon yol tiʼ vimol. Tul aʼetz vete nik aqʼon jaʼp u yol tiibʼa vimol, tul aʼetz vet u bʼekʼbʼal nik teesa iqʼij. Tan aʼ nik tal u bʼekʼbʼal uvaʼ laʼ qusaʼ qibʼ s-quvatzaq; tul yeʼ laʼ teesa tibʼ quqʼij. Atz aʼ vet nik ipalan tetz viʼ u bʼekʼbʼal. Oqetz nik etaleʼ uvaʼ kantxhaq uvaʼ nik tal u bʼekʼbʼal, tul jitetz vet ex, niman tetz inqʼa bʼekʼbʼal. Atz aʼ vet ex at etiqleʼm tiʼ teesal iqʼij vemol nik enatxheʼ. 
JAS.4.12	Poro toqetz val sete uvaʼ taʼn kuxh u quBʼaal Tiuxhe, u Aqʼol tetz inqʼa bʼekʼbʼal. Tan taʼn kuxh quBʼaal Tiuxh at tiqleʼm tiʼ taqʼax kuʼ yol tinuqul s-qiibʼa, kʼuxh tiʼ qukʼaxbʼisaleʼ, atz maq tiʼ quchitix tiʼ yeʼ qubʼen tu kʼaxkʼo tiʼ inqʼa qupaʼv. Petetz ex, tan tira yeʼl etokebʼal, tiʼ uvaʼ, aʼ vet ex laʼ alon yol tiʼ vetetz tzʼalol.
JAS.4.13	Pet abʼivaqetz kam uvaʼ toq valeʼ, ex inqʼa ech nik motx etal s-eche: —Txheel, atz maq s-eqal, tul nik qubʼen t-invaʼl tenam. Tul vaʼl yaʼbʼ bʼen qubʼan tzitzi. Tul bʼen oʼ yakon, atz bʼen qutxʼak qupuaq, —chich ex.
JAS.4.14	Poro yeʼetz laʼ utxhi, ech laʼ etale, tan yeʼ etootzaqle matz itzʼlel ex s-eqal. Tan tira yeʼ etootzaqle jankʼat qʼij esaq ati. Tan ech kuxh u qʼij esaq, eche suʼtzʼ uvaʼ bʼiil kuxh nik ul ibʼaneʼ; tul ajt kuxh qat ilixi uvaʼ yeʼxhkam veteʼ.
JAS.4.15	Pet aʼl bʼaʼn uvaʼ ech laʼ etal s-eche: —Oq quBʼaal Tiuxh laʼ saʼon, atz oq quBʼaal Tiuxh laʼ kuyun tel qatineʼ, tul toqetz qubʼan uvaʼe, atz inqʼae, —chaq ex s-eche.
JAS.4.16	Aʼetz kol laʼ etal txhae, atz tira aʼl nik etoksat eqʼij s-bʼaʼn. Echetz jankʼalxh inqʼa oksa qʼijil, eche uvaʼ nik ebʼaneʼ, tan tira kantxhaq. 
JAS.4.17	Jaʼletz u xaol uvaʼ tootzaq veteʼ uvaʼ, aʼ u bʼaʼn laʼ ibʼana, tul oqetz yeʼ nik ibʼaneʼ, paʼvetz vete nik ibʼan s-eche.
JAS.5.1	Pet abʼivaqetza kam uvaʼ toq valeʼ, ex inqʼa txʼiol iqʼij. Oqʼoqvaq ex; atz jiqʼjoʼlanoq ex, tan il val u txumlebʼal tul setiibʼa tiʼ inqʼa kantxhaq uvaʼ nik ebʼaneʼ. 
JAS.5.2	Tan tira yeʼxhkam tiqleʼm inqʼa txʼijbʼal eqʼij vatz quBʼaal Tiuxh, tan ech kuxh inqʼa txʼijbʼal eqʼij, eche invaʼq u kam uvaʼ qʼajnaʼql veteʼ. Atz kʼuxh inqʼa bʼaʼnla txhaq oksaʼm, inqʼa nik motx etoksa, tan ech kuxh bʼanel taʼn vatz quBʼaal Tiuxh, eche invaʼq u kam uvaʼ bʼeeno vet kʼuxel taʼn pokʼ. Tan toq sotzoq. 
JAS.5.3	Atz kʼuxh inqʼa epuaq uvaʼ ooroxhtuʼ, atz inqʼa plaataxhtuʼ, tan ech kuxh bʼanel taʼn vatz quBʼaal Tiuxh, eche invaʼq u kam uvaʼ tira txhukʼumal vet ivatz. Tan aʼetz uvaʼs laʼ taqʼt kuʼ quBʼaal Tiuxh inqʼa yol tinuqul, tul aʼ vet inqʼa txʼijbʼal eqʼij laʼ kʼutxhun uvaʼ ex ixpit. Tan aʼ kuxh vetetz qat esaʼa. Echetz laʼ ekʼaxbʼ taʼn quBʼaal Tiuxh, eche itzʼeʼ invaʼq kam taʼn xamal. Tan aʼ kuxh u txʼijbʼal eqʼij sejunal nik motx etin imoloxeʼ, tul kʼuxh il vet oʼ t-vimotxebʼal qʼij saq setuchʼ.
JAS.5.4	Pet itzʼavaq etibʼ tiʼ inqʼa kantxhaqe uvaʼ nik motx ebʼaneʼ. Tan yeʼl inqʼa etaqʼonvil motx etxhoja uvaʼs motx taqʼonv xoʼl inqʼa etxhiko. Iletz inqʼa aqʼonvil nik motx isichʼin tuchʼ txumuʼm. Toqetz vaqʼ etootzaqi, ex txʼiol iqʼij, uvaʼ il visichʼin inqʼa etaqʼonvil nik tabʼi quBʼaal Tiuxh, u quBʼaal Tiuxh uvaʼ yeʼxhkam invaʼq tzaʼl ibʼanax s-vatz.
JAS.5.5	Tan tuulbʼal vetatin vatz txʼavaʼ, tul aʼ kuxh bʼeny ekʼuul tiʼ inqʼa bʼaʼnla txhaq kam uvaʼ at sexeʼ. Tul mam yol etatin sevatz tuchʼ jankʼal inqʼae nik enatxheʼ. Tul tira yeʼ nik ibʼen sete, atz aʼl nik emolt epaʼv vatz quBʼaal Tiuxh. Tul topoon vaʼl qʼij uvaʼ toq aqʼaxoq kuʼ yol tinuqul setiʼ, eche vaʼq vaʼk uvaʼ nik topoon vet itzaqʼeʼ, tul yek vet yatzʼpoq. 
JAS.5.6	Tan aʼ qat motx etulbʼe tzaqatz jikla xaol uvaʼ aʼl qat motx exotxhtaʼ, tetxhal ijaʼp yol s-tiibʼa, atz tetxhal iyatzʼax el. Tul jitoq qat motx tetxha ok tibʼ sekʼatza tiʼ ikolt tibʼ, pet qat kuxh itxʼaqmii teqʼabʼ.
JAS.5.7	Pet toq val sete, ex inqʼa inmol s-niman tetz Jesuus, kotxʼvaq evatz kʼuxh laʼ motx kʼaxbʼ ex taʼn inqʼa txʼiol iqʼij. Tan tetxhal etxʼebʼt tul u quBʼaal Jesuus. Aloq bʼenoq kuxh sete, eche uvaʼ nik ibʼan u aqʼonvil tiʼ itxʼebʼex teluʼl u bʼaʼnla ivatz itxhiko uvaʼ nik ibʼan vatz u txʼavaʼ. Tan nik kuxh itxʼaqmii tul u jabʼal uvaʼs nik tavat vitxhiko, atz ichʼij vet vitxhiko taʼn u jabʼal xamtel.
JAS.5.8	Echatetz uvaʼe ebʼana. Kotxʼvaq evatz, atz nuq txakloq etaanima tiʼ u quBʼaal Tiuxh. Tan il u tulebʼal u quBʼaal Jesuus naql veteʼ.
JAS.5.9	Tul toq val sete, ex inqʼa inmol s-niman tetz Jesuus, uvaʼ yeʼ laʼ motx teesa tibʼ eqʼij sevatzaq, echetz yeʼ laʼ ijaʼp u yole setiibʼa taʼn quBʼaal Tiuxh. Tan il u quBʼaal Tiuxh, u aqʼol kuʼ yol tinuqul, ile naql vet u tulebʼal, eche itxakeʼv vet invaʼq xaol vatz jubʼal.
JAS.5.10	Tul toq val sete, inmol s-niman tetz Jesuus, eloq etetz te kam uvaʼ nikich ibʼan inqʼa qʼexsanich tetz viyol quBʼaal Tiuxh s-naʼya. Tan motx ikotxʼ ivatz kʼuxh bʼeenoxh motx ikʼaxbʼ tiʼ talax inqʼa yol uvaʼ nikich itxhaqax s-tiʼ taʼn quBʼaal Tiuxh.
JAS.5.11	Tul abʼimal qaʼn uvaʼ at vibʼaʼnil quBʼaal Tiuxh tiibʼa inqʼa xaol, inqʼa yeʼ motx tanbʼan ikʼuqeʼv ikʼuul tiʼ quBʼaal Tiuxh kʼuxh nikich motx ikʼaxbʼeʼ. Atz abʼimalat etaʼn vikotxʼt Joov ivatz vatz inqʼa itzaʼlal. Tul ilel abʼimal etaʼn kam ex elkaʼp vet Joov taʼn quBʼaal Tiuxh s-xamtel. Tan sibʼxhte u txumu vatz, atz u oybʼabʼ vatz xeʼ u quBʼaal Tiuxh.
JAS.5.12	Poro toq val vaʼt u yol sete, ex inqʼa inmol s-niman tetz Jesuus, uvaʼ tira yeʼl invaʼq kam laʼ etiqʼo tzaan s-tuul tiʼ enimat invaʼq veyol viʼ jankʼal inqʼa kam inqʼaa: Jitoq laʼ etiqʼo tzaan u amlikaʼ tiʼ enimat invaʼq veyol; atz jitoq u txʼavaʼ; atz jitoq kuxh ibʼij invaʼtoʼq kam. Pet oq: —Laʼi, —chaq ex, tul laʼetza. Atzoq: —Yeʼle, —chaq ex, tul yeʼletza. Echetz yeʼ laʼ etaqʼt jaʼp u yole setiibʼa vatz quBʼaal Tiuxh.
JAS.5.13	Echetz oq at invaʼq emol sexoʼl uvaʼ nik ipal titzaʼlal, tul aʼ ibʼana uvaʼ inatxh Tiuxh. Atz oq at ex, uvaʼ chiibʼiy kuxh ex, tul bʼitzlevaq bʼitz tiʼ quBʼaal Tiuxh. 
JAS.5.14	Atz oq at invaʼq emol sexoʼl uvaʼ oybʼale, tul aʼ laʼ ibʼana uvaʼ laʼ isaʼ tzaan inqʼa iqʼon iviʼ sexoʼl, ex inqʼa niman tetz Jesuus. Tul laʼ inatxh Tiuxh tiʼ vemol uvaʼ oybʼale. Atz laʼ toksa aseeite tiʼ u yaabʼ tuchʼ ibʼij quBʼaal Jesuus. 
JAS.5.15	Tan jaʼl uvaʼ laʼ ikʼuqbʼa ikʼuul tiʼ quBʼaal Tiuxh, tul laʼ inatxht Tiuxh tiʼ invaʼq yaabʼ, tul laʼ tiqʼo tibʼ u yaabʼ taʼn quBʼaal Tiuxh. Oqetz paʼvinaʼql u yaabʼ, tul laʼ kuy sotzsal vet inqʼa ipaʼv taʼn quBʼaal Tiuxh.
JAS.5.16	Oqetz uvaʼ jixel etibʼ s-yol, tul ijaqvaq tibʼ ekuya sevatzaqil. Tul natxhvaq Tiuxh setiʼ sevatzaqil, echetz laʼ motx ebʼant bʼaʼne. Tan at viyakʼil, atz nik taqʼ ivatz vinatxhon Tiuxh u xaol uvaʼ, aʼ u jik nik ibʼaneʼ.
JAS.5.17	Jankʼal echiche u tatin Eliias, u qʼexsanich tetz viyol quBʼaal Tiuxh, tan echatich kuxh tatin Eliias s-xaolil, eche u qatineʼ. Poro ajt inatxh Eliias Tiuxh tuchʼxh ayaʼl taanima, tiʼ uvaʼ yeʼich laʼ kuʼ jabʼal, tul echxh ibʼane. Tan oxvaʼl yaʼbʼ tuchʼ vajqil ichʼ yeʼ kuʼ vet jabʼal vatz u txʼavaʼ. 
JAS.5.18	Poro ajtetz inatxh Eliias Tiuxh inpaqte, tiʼ uvaʼ laʼich kuʼ vet jabʼal, tul kuʼ vet jabʼal. Tul taqʼ vet inqʼa txhiko ivatz inpaqte vatz u txʼavaʼ.
JAS.5.19	Echetze, inmol s-niman tetz Jesuus, oq at invaʼq emol sexoʼl uvaʼ qat tzʼeqxiy vet ka tiʼ iqeex inuqul viyolbʼal quBʼaal Tiuxh, tul aʼl bʼaʼn uvaʼ antxh invaʼq ex laʼ oleʼv ex tiʼ iqʼaʼvisal vemol inpaqte tiʼ tootzaqil vinuqul. 
JAS.5.20	Tan jaʼletz uvaʼ laʼ bʼokʼtziin vaʼq xaol uvaʼ nik iqʼaʼv tiʼ ibʼanax u paʼv, aʼetze nik eesan u xaol uvaʼe vatz kamchil. Tan laʼ oleʼv tiʼ iqʼaʼvisal u xaol kʼatz quBʼaal Tiuxh, u xaol uvaʼ nik isotz ikʼuul taʼn u paʼv. Tul laʼ ilotxh u aj paʼvom tiʼ ikuyux vipaʼv taʼn quBʼaal Tiuxh.
1PE.1.1	In Luʼ, vaʼl te inqʼa iapoostol JesuKriisto.
1PE.1.1	Niketz intzʼibʼa opoon val u uʼ sete, ex inqʼa niman tetz Jesuus, ex inqʼa elnaʼql bʼen ex tu qutenam; tul paxnaʼql el ex tuulbʼal Poonto, Galaasia, Kapadoosia, Aasia, Vitiinia,{*}
1PE.1.2	ex inqʼa chʼexelxh vet ex taʼn quBʼaal Tiuxh, tiʼ uvaʼ echichxh vet itzʼamal tzaane taʼn quBʼaal Tiuxh setiʼ. Tan tootzaqle uvaʼ laʼich jetxhonsal ok ex tiʼ inimal quBʼaal JesuKriisto taʼn viTiuxhil. Tul ant ex qat toksa ex quBʼaal Tiuxh s-tuul taʼn u quBʼaal JesuKriisto tiʼ ijeqbʼat viyol setuchʼ tiʼ u tel vikaqal uvaʼs ikameʼ. Eche uvaʼs ijeqbʼat quBʼaal Tiuxh viyol uvaʼ tal Moisees uvaʼs itzikut ok Moisees vikaqal inqʼa txoo tiʼ inqʼa tij imam Israeel s-naʼya.
1PE.1.2	Tul aʼ vibʼaʼnil quBʼaal Tiuxh laʼ kuyun ex; tul laʼ atin vibʼaʼnil tetaanima txhaqpaq.
1PE.1.3	Niketz vaqʼ taʼntiuxh te quBʼaal Tiuxh, viBʼaal u quBʼaal JesuKriisto, tan qat itxum quvatz, tul qat taqʼ qʼij qusaq uvaʼ yeʼl iyaʼebʼal imotxebʼal. Echetz s-tiʼil at vet qokebʼal tiʼ qutxʼebʼt u qʼij qusaq uvaʼ yeʼl iyaʼebʼal imotxebʼal uvaʼ bʼen qukʼul s-kʼatza. Atetz vet qokebʼal tiʼ qutxʼebʼt u qʼij saq, tan, tiʼ uvaʼ itzʼeʼv u quBʼaal JesuKriisto inpaqte, kʼuxh maʼtich ikameʼ. 
1PE.1.4	Tul at qokebʼal tiʼ ikʼulux val u mam bʼaʼnil uvaʼ yeʼl iqʼaebʼal, atz tira yeʼxhkam invaʼq laʼ bʼoqon s-tzʼilbʼichil, atz yeʼl isotzebʼal. Tul il u mam bʼaʼnil at vet tu amlikaʼ uvaʼ kolel vet setetz taʼn quBʼaal Tiuxh. 
1PE.1.5	Tul nikat vaqʼ taʼntiuxh te quBʼaal Tiuxh uvaʼ il ex kolel ex taʼn u tiqleʼm tiʼ vekʼuqbʼat ekʼuul tiʼ quBʼaal JesuKriisto. Echetz laʼ topoon vete u qʼij tiʼ ichitt ex t-inqʼa itzaʼlal tzitza vatz txʼavaʼ. Tan txʼebʼoʼm kuxh vet u chitpichil taʼn quBʼaal Tiuxh uvaʼs laʼ topoon vikʼutxhtaʼ t-vimotxebʼal qʼij saq.
1PE.1.6	Aʼetz vechitpeʼl t-vitzaʼlal laʼ chiibʼ ex s-tiʼ, kʼuxh ile nik ikuy quBʼaal Tiuxh uvaʼ nik etulbʼel taʼn inqʼa kalabʼaq itzaʼlal uvaʼ nik palk ex tuulbʼal bʼiil vatz qʼij esaq. 
1PE.1.7	Tan aʼ isaʼ quBʼaal Tiuxh tiltaʼ oq nuqxh nik qal tiʼ qukʼuqbʼat qukʼuul tiʼ quBʼaal JesuKriisto, tan ech nik ibʼan tiʼ qilix, eche nik itzʼeʼsal el tzʼil tiʼ u ooro uvaʼ nik ipalsal t-xamal. Tul kʼuxh ooroxhtuʼ, tan at isotzebʼal. Pet u kʼuqlebʼ kʼuul tiʼ quBʼaal JesuKriisto, tan sibʼ tokebʼal viʼ u ooro. Tul ant koq kuxh kʼuqlel ekʼuul uvaʼs laʼ tul quBʼaal JesuKriisto inpaqte. Tul echetz laʼ toksal eqʼije, atz laʼ aqʼax bʼen ex s-nim, atz laʼ aqʼax etiqleʼm. 
1PE.1.8	Tan toq uloq u quBʼaal JesuKriisto uvaʼ tira at etaanima s-tiʼ kʼuxh yeʼx inpaqxoʼq etila, u quBʼaal JesuKriisto uvaʼ nik eqejeʼ, kʼuxh yeʼ naʼl tilix sevatz s-txheel, tul nik echiibʼ s-tiʼ. Tul mam chiibʼichil nik ebʼaneʼ uvaʼ tetaanxelalxh nik tzaj ka, atz nik ebʼitzle tuchʼ etaanxelal. 
1PE.1.9	Tan ile nik etil ibʼaʼnil vekʼuqbʼat ekʼuul tiʼ quBʼaal Tiuxh, aʼe vichitp vetaanxelal tiʼ yeʼ ibʼen tu kʼaxkʼo tiʼ inqʼa epaʼv.
1PE.1.10	Poro motxetzxh tal ka inqʼa qʼexsan tetz viyol quBʼaal Tiuxh vibʼaʼnil quBʼaal Tiuxh tiʼ ikuyux inqʼa paʼv uvaʼ yaʼn laʼich ikʼutxh sete. Tan motxxh tabʼi s-bʼaʼn kam talaxich u chitpichil uvaʼ tal ka quBʼaal Tiuxh tiʼ yeʼ ebʼen tu kʼaxkʼo tiʼ inqʼa epaʼv. Tul motxxh itxhʼoti inuqul u yol s-bʼaʼn s-tiʼ. 
1PE.1.11	Tul motxxh ibʼan yaʼl tiʼ tabʼil te viTiuxhil u Kriisto kam laʼich ulbʼel tilix vitxumbʼal u Kriisto uvaʼs laʼich tuleʼ, atz tiʼ tootzaqileʼ jatu laʼich ul u Kriisto. Aʼetz vet nikich tal ka viTiuxhil u Kriisto te inqʼa qʼexsanich tetz viyol quBʼaal Tiuxh uvaʼ tetxhal laʼich pal u Kriisto t-inqʼa kʼaxbʼichil, tul xamtel laʼich ul vet inqʼa mam bʼaʼnil tetz chitpichil s-tiibʼa. 
1PE.1.12	Tul tira alax inuqul te inqʼa qʼexsanich tetz viyol quBʼaal Tiuxh uvaʼ tiʼ koq invaʼq ipaʼv u Kriisto laʼich kʼaxbʼisali ka; pet tiʼ inqʼa qupaʼv laʼich kʼaxbʼisali ka. Tul ikʼam kuxh quBʼaal Tiuxh inqʼa qʼexsan tetz viyol tiʼ talax inqʼa yol tiʼ u Kriisto uvaʼ, aʼ vet oʼ laʼich abʼin inqʼa yol. Aʼetz vet inqʼa bʼaʼnla txhaq yole tiʼ JesuKriisto uvaʼ nik ipaxsal s-quxoʼl s-txheel taʼn inqʼa nik paxsan viyolbʼal quBʼaal Tiuxh. Tul aʼetz viTiuxhil Tiuxh uvaʼ tzajnaʼq t-amlikaʼ kʼatz quBʼaal Tiuxh txhaqon tiʼ ipaxsal vet inqʼa bʼaʼnla txhaq yol. Jankʼaletzxh inqʼa motx ibʼan u Kriisto, tul tira nik tatxhva inqʼa aanxel uvaʼ ant koq motx ilon kame uvaʼ ibʼan u Kriisto tiʼ toleʼv tiʼ ijeqbʼal ka u chitpichil.
1PE.1.13	Echetz txhabʼavaqxh itxakeʼv vetitzʼabʼal kʼatz quBʼaal Tiuxh. Atz bʼaxoqxh etitzʼabʼal sevatz laʼ ebʼana. Tul aʼ kuxh vet atoq ok tetitzʼabʼal u mam bʼaʼnil uvaʼ nik etxʼebʼeʼ uvaʼ laʼ aqʼax sete uvaʼs laʼ tul vet u quBʼaal JesuKriisto inpaqte. 
1PE.1.14	Tul laʼetz eqej u quBʼaal Tiuxh, eche inqʼa nitxaʼ, uvaʼ nik qeon ibʼaal. Pet jit aʼ laʼ ebʼan inqʼa tatxhaʼv vetxhiʼoʼl, eche uvaʼ nikich ebʼan s-naʼya uvaʼs yeʼnaqich etootzaqit JesuKriisto. 
1PE.1.15	Pet aʼ ebʼan veteʼ uvaʼ tira ejetxh vet el etibʼ kʼatz inqʼa paʼv tiʼ jankʼal vetatin laʼ ebʼan tzitza vatz txʼavaʼ. Echatetzxh ebʼan, eche vitxumbʼal u quBʼaal Tiuxh uvaʼ qat saʼon ex, tan tira jetxhel el tibʼ kʼatz paʼv. 
1PE.1.16	Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
1PE.1.16	—Ex yeʼ laʼ bʼanon u paʼv,
1PE.1.16	tan yeʼl paʼv nik inbʼaneʼ,
1PE.1.16	in veBʼaal Tiuxh,
1PE.1.16	—chich u yol.
1PE.1.17	Echetz tuulbʼal bʼiil vatziʼ toq atinoq oʼ vatz txʼavaʼ, tul quxoʼva qupaʼvineʼ bʼaj. Tan: —inBʼaal Tiuxh, —chichetz oʼ te quBʼaal Tiuxh. Tan aʼ u quBʼaal Tiuxh toq aqʼon kuʼ yol tinuqul s-qiʼ, tiʼ kam inqʼa nik qubʼaneʼ. Tul yeʼl nim, atz yeʼl txhʼoj vatz quBʼaal Tiuxh. 
1PE.1.18	Tul jetxhvaq el etibʼ kʼatz u paʼv, tan etootzaqle uvaʼ txhoel vet eteleʼl s-tuul taʼn quBʼaal Tiuxh. Tan kʼuxh nikich motx ebʼan inqʼa paʼv, poro yeʼxhkam qat taqʼ sete, inqʼa kʼutxhel ka sete taʼn inqʼa kʼuy emam. Tul jitetz kuxh tuchʼ invaʼq kam uvaʼ at isotzebʼal itxhojvat quBʼaal Tiuxh inqʼa epaʼv, eche ooro, atz eche plaata. 
1PE.1.19	Pet aʼ qat itxhojvat tuchʼ u tel vikaqal quBʼaal JesuKriisto, uvaʼ yeʼl invaʼq kam laʼ ibʼan eela vijaʼmil s-tuchʼ. Tan ech ulbʼel tel vikaqal quBʼaal JesuKriisto, eche tel ikaqal invaʼq chelem karneʼl uvaʼ yeʼl invaʼq iyaabʼil, atz yeʼxhkam bʼeeq bʼanon. 
1PE.1.20	Tan chʼexichxh vet JesuKriisto uvaʼs yeʼnaqich xeʼtoq tzaan u qʼij saq tzitza vatz u txʼavaʼ, pet yaʼnetz vet qat taqʼl quBʼaal Tiuxh etootzaqi t-inqʼa imotxebʼal qʼij saq atil oʼ s-txheel. Qatetz taqʼ quBʼaal Tiuxh qootzaqi, tan tiʼ uvaʼ at taanima s-qiʼ. 
1PE.1.21	Echetz tiʼ vet quBʼaal JesuKriisto nik eqejvat u quBʼaal Tiuxh. Tan itzʼeʼv quBʼaal JesuKriisto inpaqte taʼn quBʼaal Tiuxh kʼuxh maʼtich ikam quBʼaal JesuKriisto. Tul aqʼax nimla tatin quBʼaal JesuKriisto taʼn quBʼaal Tiuxh. Echetz s-tiʼile kʼuqlel vet qukʼuul, tiʼ uvaʼ nik qutxʼebʼeʼ kam uvaʼ toq taqʼ quBʼaal Tiuxh s-qe.
1PE.1.22	Tan tiʼ venimat vinuqul viyolbʼal quBʼaal Tiuxh, tul nik txʼajpik vetaanxelal t-inqʼa paʼv. Tan aʼ viyolbʼal quBʼaal Tiuxh nik kʼutxhun sete jabʼistee inqʼa paʼv. Echetz nuqxhtuʼ uvaʼ atoqxh etaanima sevatzaqil, eche vetaanima tiʼ etitzʼin etatzik. Pet jit kam vaʼq s-tiʼil, tul at etaanima sevatzaq. 
1PE.1.23	Echetz atoqxh etaanima sevatzaq, tan qat jalpiy vet ex, eche vaʼq neʼ uvaʼ yaʼn alaliya. Tan qat itzʼeʼvy ex vatz quBʼaal Tiuxh tiʼ inimal viyolbʼal. Aloq jit aʼ qat itzʼeʼvk ex taʼn vaʼq iiya uvaʼ qʼajchil nik taqʼeʼ; pet aʼ qat itzʼeʼvik ex taʼn val u iiya uvaʼ yeʼl qʼajchil nik taqʼeʼ. Aʼe viyolbʼal quBʼaal Tiuxh uvaʼ nik aqʼon qʼij esaq, atz uvaʼ yeʼl iyaʼebʼal imotxebʼal tatineʼ. 
1PE.1.24	Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
1PE.1.24	—Tan ech kuxh laʼ isotz
1PE.1.24	vitxhiʼoʼl inqʼa xaol,
1PE.1.24	eche inqʼa tzeʼ nik titzʼ
1PE.1.24	vatz txʼavaʼ.
1PE.1.24	Atz echat kuxh laʼ ipal
1PE.1.24	u nimla tatin inqʼa xaole,
1PE.1.24	eche nik ipal vijosqʼilal
1PE.1.24	invaʼq xuʼm uvaʼ atoʼk
1PE.1.24	tiʼ itzeʼil.
1PE.1.24	Tan nik itzaq vitzeʼil,
1PE.1.24	tul nik itojp vixuʼm.
1PE.1.25	Pet viyolbʼal quBʼaal Tiuxh,
1PE.1.25	tan yeʼl iyaʼebʼal imotxebʼal
1PE.1.25	u tatineʼ,
1PE.1.25	—chich u yol.
1PE.1.25	Aʼetz inqʼa yole uvaʼ alax sete tuulbʼal uvaʼs qat ipaxsal inqʼa bʼaʼnla txhaq yol tiʼ quBʼaal JesuKriisto sexoʼl uvaʼs yeʼl iyaʼebʼal imotxebʼal u tatineʼ.
1PE.2.1	Echetz aqʼvaq ka jankʼal inqʼa yeʼbʼaʼn, jankʼal inqʼa subʼuʼm, jankʼal inqʼa nik kuxh ibʼan vatz tuchʼ tatineʼ, jankʼal inqʼa txhiʼal kʼuul, jankʼal inqʼa txhuli yol. 
1PE.2.2	Pet tira aʼ etatxhva viyolbʼal quBʼaal Tiuxh uvaʼ yeʼl joltoʼq kantxhaqla yol atoʼk s-xoʼl, eche vaʼq neʼ uvaʼ yaʼnxh alaliya, atz aʼ nik isaʼ u taʼl itxhʼuʼ. Echetz laʼ echʼije taʼn viyolbʼal quBʼaal Tiuxh, tetxhal laʼ echitp t-inqʼa kantxhaq tzitza vatz txʼavaʼ. 
1PE.2.3	Tan qat ekʼull vet u oybʼabʼ vatz uvaʼ qat taqʼ u quBʼaal Jesuus sete.
1PE.2.4	Echetz jetxhonoq ok ex kʼatz u quBʼaal JesuKriisto uvaʼ nik aqʼon qʼij saq uvaʼ yeʼl iyaʼebʼal imotxebʼal. Tan aʼe vixeʼal u qʼij qusaq vatz u quBʼaal Tiuxh, eche vaʼq sivan uvaʼ nik ikaj tixeʼtebʼal vaʼq otzotz. Kʼuxh tira ixval el u quBʼaal JesuKriisto taʼn inqʼa xaol, pet vatz quBʼaal Tiuxh, tan chʼexelxhtuʼ, atz tira sibʼ nik elkaʼpun. 
1PE.2.5	Tul antetz ex ichʼexoʼm quBʼaal Tiuxh, atz ant ex, eche sivan uvaʼ nik itxakun tiʼ inukʼil invaʼq tostiuxh, uvaʼ laʼ atin viTiuxhil Tiuxh s-tuul. Tul ex oksan iqʼij quBʼaal Tiuxh, eche nikich toksal iqʼij quBʼaal Tiuxh taʼn inqʼa chʼexichla txhaq oksan yol s-vatz, uvaʼs nikich itzʼeʼsat ok oya vatz quBʼaal Tiuxh. Tan jetxhel vet el etibʼ kʼatz u paʼv tiʼ toksal iqʼij quBʼaal Tiuxh. Tul echatetz kuxh laʼ etoksat inqʼa ebʼaʼnla bʼanoʼme vatz quBʼaal Tiuxh uvaʼ nik ichiibʼ s-tiʼ. Tan nik ichiibʼ quBʼaal Tiuxh tiʼ inqʼa ebʼaʼnla bʼanoʼm uvaʼ nik ebʼan s-vatz, tan eela kuxh tuchʼ u natxhkʼuulaʼm s-vatz, tiʼ kam uvaʼ qat palk u quBʼaal JesuKriisto s-qiʼ.
1PE.2.6	Tan ech nik tal inqʼa yol uvaʼ tzʼibʼamal ka s-eche:
1PE.2.6	—Toq vaqʼ koʼp u Sivan
1PE.2.6	xoʼl u tenam Sioon,
1PE.2.6	uvaʼ laʼ kaj s-bʼaxa tiʼ itxeyp
1PE.2.6	inqʼa ixojbʼal invaʼq otzotz,
1PE.2.6	atz uvaʼ chʼexel veteʼ,
1PE.2.6	atz tira sibʼ nik elkaʼpun.
1PE.2.6	Jaʼletz u xaol uvaʼ
1PE.2.6	laʼ ikʼuqbʼa ikʼuul tiʼ u Sivan,
1PE.2.6	tul yeʼxhabʼil laʼ oleʼv
1PE.2.6	tiʼ ichʼixvisaleʼ,
1PE.2.6	—chich u yol.
1PE.2.7	Tan s-quvatz, oʼ inqʼa nik qukʼuqbʼa qukʼuul tiʼ quBʼaal JesuKriisto, tan tira sibʼ nik elkaʼpun s-quvatz. Pet ech koq vatz inqʼa yeʼ nik ikʼuqbʼa ikʼuul tiʼ quBʼaal JesuKriisto, tan aʼ nik elkaʼp u yol s-tiʼ, uvaʼ ech nik tal s-eche:
1PE.2.7	—U Sivan uvaʼ ixval el
1PE.2.7	taʼn inqʼa bʼitol otzotz,
1PE.2.7	tan aʼ uvaʼe, qat ok iqʼij
1PE.2.7	tiʼ ikaj tiʼ itxeyp
1PE.2.7	u kʼulbʼal tibʼ ijaʼ
1PE.2.7	vixojbʼal invaʼq otzotz,
1PE.2.7	—chich u yol.
1PE.2.8	Atz at invaʼt u yol uvaʼ ech nik tal s-eche:
1PE.2.8	—Eche u Sivan,
1PE.2.8	tan laʼ ikʼ inqʼa xaol s-tiʼ;
1PE.2.8	atz laʼ joqp inqʼa xaol taʼn,
1PE.2.8	—chich u yol.
1PE.2.8	Tan nik kuxh ikuʼ vet inqʼa bʼaʼnla txhaq yol tiʼ quBʼaal JesuKriisto tibʼey inqʼa palsan yol nik tileʼ. Echetz uvaʼe, laʼ ibʼan taʼn quBʼaal Tiuxh.
1PE.2.9	Pet echatetz koq vetatine laʼ ibʼana, tan ex ichʼexich quBʼaal Tiuxh. Tul ant ex itxhaq quBʼaal Tiuxh, eche inqʼa oksan yol vatz quBʼaal Tiuxh xoʼl inqʼa tij imam Israeel. Tul nik ebʼan iqʼesalil kʼatz quBʼaal Tiuxh, eche vaʼq mam iqʼesal. Tul ex chʼexichla tenam vatz quBʼaal Tiuxh, echiche inqʼa tij imam Israeel s-naʼya. Atz exe u tenam uvaʼ etzamal vet taʼn quBʼaal Tiuxh, tiʼ uvaʼ, aʼ, ex laʼ alon inqʼa ibʼaʼnla txhaq bʼanoʼm quBʼaal Tiuxh, u quBʼaal Tiuxh uvaʼ saʼon tzaan ex tiʼ eteleʼl t-inqʼa paʼv uvaʼ eche tokto atich bʼen ex. Tul aʼ qat taqʼvat vet ex quBʼaal Tiuxh tiʼ vimam yolil vinuqul inqʼa bʼaʼnla itxumbʼal, eche vaʼq xaol uvaʼ laʼ eleʼl tu tokto, tul aʼ laʼ atink vet vatz qʼij saq. 
1PE.2.10	Tan ech ex, eche uvaʼ nik tal viyolbʼal quBʼaal Tiuxh uvaʼ tzʼibʼamal ka uvaʼ ech nik tal s-eche: —Uvaʼs jatxhaq tzaan, tan jitich ex ichʼexichla tenam quBʼaal Tiuxh. Pet s-txheel, tan ex vet itenam quBʼaal Tiuxh. Tan uvaʼs jatxhaq tzaan, tan yeʼlich oybʼabʼ vatz setiibʼa taʼn quBʼaal Tiuxh. Pet s-txheel, tan il vet ex qat itxuml quBʼaal Tiuxh evatz, —chich u yol.
1PE.2.11	Jankʼal ex, uvaʼ at vaanima setiʼ, ex inqʼa jit ex aj etz vatz txʼavaʼ, atz ex inqʼa at kuxh ok ex t-xajoʼm tzitza vatz txʼavaʼ, niketz inbʼan yaʼl tiʼ talax sete uvaʼ laʼ emaq etibʼ tiʼ ibʼanax inqʼa tatxhaʼv vetxhiʼoʼl. Tan aʼ nik isaʼ u tatxhaʼv vetxhiʼoʼl uvaʼ laʼ oleʼv setiʼ, tul laʼ taqʼ bʼen ex tu paʼv, eche vaʼq xaol uvaʼ nik tetxha tibʼ tuchʼ txhʼaʼo tuchʼ vaʼq imol. 
1PE.2.12	Tul yeʼxh laʼ etanbʼa ibʼanax u bʼaʼn xoʼl inqʼa jit tij imam Israeel, inqʼa yeʼ ootzaqin tetz Tiuxh. Tan kʼuxh nik motx tal yol setiʼ uvaʼ, ex aj paʼvom, pet xamtel laʼ til vet vebʼaʼnla txhaq bʼanoʼm, tul laʼ toksa vet iqʼij quBʼaal Tiuxh s-tiʼ. Atz xamtel laʼ til veteʼ uvaʼ jikxh vitxumbʼal u quBʼaal Tiuxh uvaʼs laʼ ul taqʼt kuʼ quBʼaal Tiuxh inqʼa yol tinuqul.
1PE.2.13	Pet tiʼetz uvaʼ, ex vet niman tetz u quBʼaal Jesuus, tul laʼ etoksa etibʼ tiʼ inimal inqʼa kalabʼaq iqʼesal tzitza vatz u txʼavaʼ, eche tatin u mam iqʼesal. Tan aʼ uvaʼe, palnaʼq tiqleʼm tiibʼa jatvatzulxh iqʼesal. 
1PE.2.14	Atz laʼat enima inqʼa txhʼojqel iqʼesal, inqʼa oksamal taʼn inqʼa mam iqʼesal tiʼ ikʼaxbʼisal inqʼa aj paʼvom. Pet nik toksa iqʼij jaʼl inqʼa aʼ u bʼaʼn nik ibʼaneʼ. 
1PE.2.15	Tan aʼetz titzʼabʼal quBʼaal Tiuxh uvaʼ ech laʼ ebʼan s-eche: Laʼ ebʼan u bʼaʼn vatz inqʼa xaol, inqʼa yeʼl bʼeeq nik titzʼa teleʼl t-inqʼa paʼv. Oqetz aʼ u bʼaʼn laʼ ebʼana, tul echetz laʼ ejupt itziʼe inqʼa xaol, inqʼa sotznaʼql ikʼuul. 
1PE.2.16	Echetz ex s-tiʼ kʼuxh kamxh bʼaʼn laʼ ebʼana; poro jit aʼ itxaʼk uvaʼ ex kuxh s-tiʼ, tiʼ koq ibʼanax u yeʼbʼaʼn. Pet aʼ kʼaqoq etaʼn uvaʼ, ex jikla taqʼonvil quBʼaal Tiuxh laʼ ebʼana. 
1PE.2.17	Tul at tatin kaqaayil xaol sevatz ebʼana. Atz atoqxh etaanima tiʼ inqʼa emol s-niman tetz Jesuus. Atz xoʼvoq ex tiʼ epaʼvin vatz quBʼaal Tiuxh. Tul qejvaq u mam iqʼesal.
1PE.2.18	Atz kʼuxh ex inqʼa niman tetz Jesuus, inqʼa loqʼel etok tiʼ aqʼon, ayaʼl ekʼuul etoksa etibʼ tiʼ inimal inqʼa bʼaal etaqʼon. Tul jitetz kuxh taʼn laʼ enima inqʼa bʼaal etaqʼon, inqʼa bʼaʼnxh itxumbʼal, pet laʼat enima inqʼa bʼaal etaqʼon, kʼuxh oqxh itzaʼlal laʼ etatin s-kʼatza. 
1PE.2.19	Niketz ichiibʼ quBʼaal Tiuxh setiʼ oq nik etxʼol epal t-inqʼa itzaʼlal uvaʼ nik etulbʼel taʼn u bʼaal etaqʼon, tul nik til quBʼaal Tiuxh jankʼal uvaʼ nik palk ex, oq uvaʼ yiqxh nik tulbʼe ex. 
1PE.2.20	Pet kʼuxh laʼ ekotxʼ evatz tiʼ vekʼaxbʼisal taʼn u bʼaal etaqʼon tiʼ vaʼq u yeʼbʼaʼn uvaʼ nik ebʼaneʼ, tan yeʼl ex laʼ txumux evatz taʼn quBʼaal Tiuxh. Pet oq laʼ ekotxʼ evatz tiʼ vibʼanax u bʼaʼn, kʼuxh laʼ kʼaxbʼisal ex taʼn u bʼaal etaqʼon, tan la chiibʼ quBʼaal Tiuxh setiʼ.
1PE.2.21	Tan echetz s-tiʼile qat isaʼ tzaan ex u quBʼaal Tiuxh, tiʼ uvaʼ laʼ ekotxʼ evatz tiʼ epal t-inqʼa itzaʼlal. Tan echatxh ikotxʼt u quBʼaal JesuKriisto ivatze tiʼ vipal t-inqʼa itzaʼlal. Echetz kamxh uvaʼ pal ikʼutxh quBʼaal JesuKriisto, tul antetzxh uvaʼe toq txhʼuyeʼvoq oʼ s-tiʼ.
1PE.2.22	—Tan tira yeʼl invaʼq paʼv ibʼan u Vaqʼonvil. Tul yeʼl invaʼq tzʼeqo tzila yol jaʼul titziʼ.—
1PE.2.23	Atz kʼuxh nikich talax yeʼbʼaʼn s-tiʼ, poro yeʼ tzaqʼbʼ tuchʼ yeʼbʼaʼn. Atz kʼuxh nikich ikʼaxbʼisaleʼ, poro yeʼ nikich taleʼ uvaʼ tetxhal laʼich taqʼ ichʼexel. Pet aʼl nikich toksa inqʼa yol tiqʼabʼ quBʼaal Tiuxh, uvaʼ jikxh nik taqʼt kuʼ inqʼa yol tinuqul. 
1PE.2.24	Poro jitetz kuxh taʼn ibʼane, pet aʼl tiqʼot inqʼa qupaʼv uvaʼs ikʼaxbʼisal vitxhiʼoʼl vatz u kurus. Tul tiʼetz vikʼaxbʼisal quBʼaal JesuKriisto tul jik laʼ tatin vet inqʼa xaol. Tan yeʼl vet qokebʼal tiʼ ibʼanax u paʼv, eche vaʼq kamnaʼq uvaʼ yeʼl vet tokebʼal tiʼ ibʼanax inqʼa nik tutxh vatz txʼavaʼ. Tan tiʼ u takʼonsal vitxhiʼoʼl quBʼaal JesuKriisto, tul qat ebʼanvat bʼaʼn. 
1PE.2.25	Tan echich kuxh etatin vatz quBʼaal Tiuxh, eche joloq karneʼl uvaʼ tzʼeqxinaʼqle. Pet s-txheel, tan qat eleql vet u quBʼaal Jesuus, u Xeen etetz, atz Ilol tetz vetaanxelal uvaʼ ech tatin, eche u xeen karneʼl.
1PE.3.1	Echatetz kuxh exe inqʼa ixoq, inqʼa at etzumel, nimavaq vetzumel. Tan, tiʼ uvaʼ laʼ ebʼan u bʼaʼnla txumbʼal te vetzumel, tul laʼ til inqʼa yeʼx motx okoq tiʼ inimal Jesuus. Tul echetz laʼ iqeex vet Jesuuse taʼn. Pet jit, tiʼ uvaʼ laʼ nal etal u yol s-te. 
1PE.3.2	Tan aʼ toq ilixoq setiʼ uvaʼ jikxh etatin kʼatz vetzumel nik ebʼaneʼ. Tul at tatin vetzumel sevatz nik ebʼaneʼ. 
1PE.3.3	Tul jit kuxh aʼ laʼ ebʼan eviqt etibʼ. Atz jit kuxh mam tok qʼij laʼ ebʼan tiʼ ixeex eviʼ, atz tiʼ etoksat bʼaʼnla txhaq uj uvaʼ ooroxhtuʼ, atz tiʼ etoksat bʼaʼnla txhaq oksaʼm uvaʼ sibʼxh ijaʼmil. 
1PE.3.4	Pet aʼetz laʼ ebʼan sivatzil inqʼae, uvaʼ, aʼ laʼ eviq vetaanxelal. Aʼe, uvaʼ tetaanimaxh laʼ tzajk u txumbʼal uvaʼ ayaʼlxh bʼaʼn sete, atz bʼaʼn laʼ etatin tuchʼaq emol s-kaqaayil. Aʼetz inqʼae, tira bʼaʼn vatz quBʼaal Tiuxh. Tan u bʼaʼnla txumbʼal uvaʼe, tan yeʼl paqul laʼ pali. 
1PE.3.5	Echatetz kuxh inqʼa bʼaʼnla txumbʼale uvaʼ nikich ibʼan inqʼa jikla txhaq ixoq s-naʼya, inqʼa nimanich tetz quBʼaal Tiuxh, inqʼa kʼuqlich ikʼuul tiʼ quBʼaal Tiuxh. Tul nikich motx inima itzumel. 
1PE.3.6	Echetz uvaʼe ibʼan Saara. Tan inima Saara Avraʼaam, vitzumel. Tul: ‹inbʼaal,› chichich Saara te Avraʼaam. Oqetz echatxh laʼ ebʼant u bʼaʼn, eche uvaʼ ibʼan Saara, tul echetzxh vet ex, eche tij Saara laʼ ibʼana. Tan aʼ txhʼuyel ex tiʼ vitxumbʼal Saara. Tul yeʼxhkam invaʼq laʼ exoʼva tiʼ etatin tuchʼ vetzumel.
1PE.3.7	Echatetz kuxh exe inqʼa tzumela. Aʼetz laʼ ebʼane uvaʼ jikxh laʼ etatin kʼatz vetixqel tuchʼ bʼaʼnla txumbʼal. Tul oksavaq iqʼij vetixqel. Atz jikxh ex laʼ ebʼan s-te. Tan jit eela vitial inqʼa ixoq tuchʼ inqʼa vinaq. Tan ech u ixoq, eche invaʼq atibʼal uvaʼ yeʼxh tij laʼ ipaxeʼ. Tul tzumetz kuxh bʼen etilt u bʼaʼnil tetz qʼij saq uvaʼ yeʼl iyaʼebʼal imotxebʼal tuchʼ vetixqel. Bʼanvaqetz u bʼaʼn te vetixqel, echetz yeʼ laʼ imaqtxʼe venatxht Tiuxh.
1PE.3.8	Tiyaʼtebʼaletz vet tanul inqʼa yol, inqʼa nik val sete ex inqʼa tzumela, aʼe, uvaʼ vaʼlxh eyol laʼ ebʼan tuchʼ etixqel. Tul laʼ ekuy etibʼ sevatzaq. Tul at etaanima setiʼ sevatz laʼ ebʼana, eche etitzʼin etatzik vet etibʼ laʼ ebʼana. Tul itxum vaq tibʼ evatz sevatzaq. Tul iqʼovaq kuʼl etibʼ tuchʼ etxumbʼal sevatzaq. 
1PE.3.9	Tul yeʼ laʼ etaqʼ ichʼexel u yeʼbʼaʼn uvaʼ laʼ ibʼan vemol sete. Atz yeʼ laʼ etal yaabʼla yol tiʼ vemol uvaʼ laʼ alon yaabʼla yol setiʼ. Pet aʼl laʼ ejaqt vibʼaʼnil quBʼaal Tiuxh s-tiibʼa. Tan etootzaqle uvaʼ, aʼ qat ichʼexvat ex quBʼaal Tiuxh tiʼ etetzat u bʼaʼnil s-kʼatza. 
1PE.3.10	Tan ech nik tal val u yol uvaʼ tzʼibʼamal ka t-viyolbʼal quBʼaal Tiuxh s-eche:
1PE.3.10	—Tul imaq u xaol u taqʼ
1PE.3.10	tiʼ talax yaabʼla txhaq yol;
1PE.3.10	atz imaq u xaol vitziʼ
1PE.3.10	tiʼ talax subʼuʼmla txhaq yol,
1PE.3.10	jaʼl uvaʼ nik saʼon
1PE.3.10	uvaʼ josqʼil laʼ tatin
1PE.3.10	tuulbʼal inqʼa qʼij
1PE.3.10	tetz qʼij isaq,
1PE.3.10	atz jaʼl uvaʼ nik saʼon
1PE.3.10	uvaʼ chiibʼebʼalxh
1PE.3.10	laʼ ipal vatz u txʼavaʼ.
1PE.3.11	Tul teesa el tibʼ
1PE.3.11	kʼatz u yeʼbʼaʼn,
1PE.3.11	atz aʼ toksavat tibʼ
1PE.3.11	tiʼ ibʼanax u bʼaʼn.
1PE.3.11	Tul aʼ itxhok tok bʼaʼnil
1PE.3.11	xoʼl inqʼa xaol.
1PE.3.11	Tul aʼ ikʼutxh uvaʼ
1PE.3.11	at bʼaʼnil t-taanima.
1PE.3.12	Tan tijxh nik til
1PE.3.12	quBʼaal Tiuxh inqʼa xaol
1PE.3.12	uvaʼ nik bʼanon u jik.
1PE.3.12	Tul nal kuxh nik tabʼi
1PE.3.12	quBʼaal Tiuxh vinatxhon Tiuxh.
1PE.3.12	Pet nik ikʼutxh quBʼaal Tiuxh
1PE.3.12	vikʼaʼnal te inqʼa xaol
1PE.3.12	uvaʼ nik bʼanon u yeʼbʼaʼn,
1PE.3.12	—chich u yol.
1PE.3.13	Yeʼxhabʼiletz invaʼq laʼ bʼanon u yeʼbʼaʼn s-qe oq uvaʼ, aʼ laʼ qubʼan u bʼaʼn. 
1PE.3.14	Pet at vibʼaʼnil quBʼaal Tiuxh setiibʼa oq laʼ bʼanax u yeʼbʼaʼn sete tiʼ ibʼanax u bʼaʼn. Echetz yeʼl ex laʼ xoʼv ex te inqʼa xaol uvaʼ laʼ bʼanon u yeʼbʼaʼn sete. Atz yeʼl ex laʼ exibʼa etibʼ s-te. 
1PE.3.15	Pet aʼ ebʼane uvaʼ taʼn kuxh u quBʼaal Tiuxh laʼ bʼanon iqʼesalil t-vetaanxelal. Tul yeʼ laʼ ekuy teesal iqʼij viyolbʼal quBʼaal Tiuxh. Atz iqʼomoq kuʼl etibʼ tiʼ etalt vinuqul, oq jaʼl invaʼq laʼ abʼin sete tiʼ kam s-tiʼil nik etxʼebʼ u tulebʼal quBʼaal JesuKriisto. Tul atoq tatin u xaol sevatz uvaʼ laʼ etal u yol s-te.
1PE.3.16	Tul jankʼaletz uvaʼ nik ebʼaneʼ, tul antxh ex natxhon oq jikxh nik ebʼan vatz quBʼaal Tiuxh. Kʼuxhetz kam kuxh laʼ itxhuli inqʼa xaol setiʼ, tiʼ teesal eqʼij tiʼ ebʼant u bʼaʼn. Tul laʼ tal veteʼ uvaʼ, ex kuxh bʼanol tetz yeʼbʼaʼn. Tul laʼ tal vet inqʼa xaol yol setiʼ, tiʼ ebʼant u bʼaʼn, tiʼ uvaʼ, ex niman tetz u quBʼaal JesuKriisto. Pet xamteletz veteʼ, tul antxh vet inqʼa xaol inqʼae laʼ motx chʼixv vet te vitxumbʼal tiʼ talt yol setiʼ.
1PE.3.17	Tan kamal aʼ titzʼabʼal quBʼaal Tiuxh setiʼ uvaʼ kʼuxh laʼ kʼaxbʼ ex tiʼ ibʼanax u bʼaʼn, tiʼ uvaʼ oq aʼ laʼ kʼaxbʼisalik ex tiʼ ibʼanax u kantxhaq.
1PE.3.18	Tan echat kuxh qat palk quBʼaal JesuKriistoe. Tan paqul kuxh kʼaxbʼisal tiʼ inqʼa qupaʼv. Tan aʼ kʼaqel taʼn quBʼaal JesuKriisto uvaʼ laʼ qootzaqi quBʼaal Tiuxh. Kʼuxhetz jikxh u quBʼaal JesuKriisto, poro aʼ quBʼaal JesuKriisto taqʼ tibʼ kʼaxbʼoq tiʼ itxhoox vipaʼv inqʼa aj paʼvom. Pet kʼuxhetz kam vitxhiʼoʼl quBʼaal JesuKriisto, poro itzʼlelich u taanxelal. 
1PE.3.19	Tul aʼ vet u taanxelal quBʼaal JesuKriisto ex tiʼ ipaxsal viyolbʼal quBʼaal Tiuxh 
1PE.3.20	xoʼl inqʼa taanxelal inqʼa kamnaʼq, inqʼa motx palsan viyol quBʼaal Tiuxh tuulbʼal uvaʼs atich Noee vatz u txʼavaʼ. Tul kʼuxh aʼ nikich itxʼebʼ quBʼaal Tiuxh uvaʼ tetxhal laʼich titzʼa tibʼ inqʼa xaol t-inqʼa ipaʼv. Ayaʼxe uvaʼs nikich ibʼitt Noee u aarka. Tul vajxaqil kuxh xaol kolox tu aarka taʼn u aʼ.
1PE.3.21	Aʼetz vet nik elkaʼpe tiʼ u qaqʼax kuʼ xeʼ u aʼ s-txheel. Aloq jitetz aʼ nik teesa el u aʼ u tzʼil tiʼ u qutxhiʼoʼl, pet aʼ talax uvaʼ, aʼ nik qujaq te quBʼaal Tiuxh uvaʼ bʼaʼn laʼ qatin s-vatz tuchʼ u qitzʼabʼal. Tan aʼ nik chiton oʼ t-inqʼa qupaʼv u titzʼeʼv quBʼaal JesuKriisto. 
1PE.3.22	Aʼetz u quBʼaal JesuKriisto uvaʼ bʼen tu amlikaʼ. Tul ile kʼuqlel vet tisebʼal u quBʼaal Tiuxh. Tul aʼ vet quBʼaal JesuKriisto iqʼesal inqʼa aanxel, atz iqʼesal inqʼa iqʼesal, atz iqʼesal tiibʼa kaqaayil inqʼa demoonio vatz txʼavaʼ, atz t-amlikaʼ.
1PE.4.1	Kametzxh uvaʼ ikotxʼt quBʼaal JesuKriisto ivatz uvaʼs ikʼaxbʼisal vitxhiʼoʼl, tul echatetz kuxh laʼ ebʼane tiʼ ekotxʼt evatz tiʼ vepal t-inqʼa itzaʼlal tiʼ inimal u quBʼaal Tiuxh. Tan tiʼ vepal t-inqʼa itzaʼlal tiʼ inimal u quBʼaal JesuKriisto, tul tzitzi nik ekʼutxhvat uvaʼ qat etanbʼal vet ibʼanax inqʼa paʼv.
1PE.4.2	Echetz tuulbʼal jankʼat vatz qʼij esaq toq ebʼan tzitza vatz u txʼavaʼ, tul jit vet aʼ laʼ ebʼan u tatxhaʼv vetxhiʼoʼl, eche uvaʼ nik ibʼan inqʼa xaol, inqʼa yeʼ ootzaqin tetz Tiuxh. Pet aʼ laʼ ebʼan kam uvaʼ nik isaʼ quBʼaal Tiuxh sete. 
1PE.4.3	Yaʼoq vet ex tiʼ ibʼanax inqʼa yeʼbʼaʼn uvaʼ nikich ebʼan s-naʼya, eche uvaʼ nik ibʼan inqʼa xaol, inqʼa yeʼ ootzaqin tetz Tiuxh. Tan aʼ kuxh nik motx ibʼan inqʼa elchil t-bʼey, u tatxhaʼv txhiʼoʼl, qʼabʼaʼm, nimla qʼij inqʼa kamaq kuxh yeʼbʼaʼn nik tutxh s-tuulbʼal, atz yeʼl kuxh inojebʼal tiʼ kamxhtuʼ, atz inqʼa txoqebʼal kʼuulla txumbʼal nik ibʼanaq vatz inqʼa ibʼitichla tiuxh. 
1PE.4.4	Niketz isotz vet ikʼuul inqʼa xaol sete, tiʼ uvaʼ jit vet ant ex txhʼuyel ex s-xoʼl tiʼ ibʼanax inqʼa yaabʼla txhaq txumbʼal, inqʼa yeʼl kuxh inojebʼal tiʼ kamaq kuxhtuʼ, atz yeʼ nik itxʼol imaqt tibʼ tiʼ ibʼanax kamaq kuxh yaabʼla txumbʼal. Echetz nik motx iyoqʼt vet exe. 
1PE.4.5	Pet topoon u qʼij uvaʼ tetxhal kuxh laʼ bʼen tal inqʼa xaol inuqul inqʼa iyol vatz quBʼaal Tiuxh, u aqʼol kuʼ yol tinuqul tiʼ inqʼa xaol, inqʼa itzʼlele, atz tiʼ inqʼa kamnaʼq veteʼ. 
1PE.4.6	Tan echetz s-tiʼile tal Jesuus inqʼa bʼaʼnla txhaq yol xoʼlaq taanxelal, inqʼa kamnaʼql veteʼ. Kʼuxhetz motx kam tuchʼ vitxhiʼoʼl tuulbʼal uvaʼs yeʼich ootzaqimal Tiuxh taʼn, poro aʼ itzʼamich taʼn quBʼaal Tiuxh uvaʼ yeʼl iyaʼebʼal imotxebʼal laʼ motx titzʼeʼv inqʼa taanxelal vatz quBʼaal Tiuxh.
1PE.4.7	Tan il vet imotxebʼal jankʼal inqʼa kam tzitza vatz txʼavaʼ aalemal inaqbʼixeʼ. Echetz s-tiʼile bʼaxoqxh etitzʼabʼal sevatz, tiʼ uvaʼ sebʼtoq kuxh ex tiʼ inatxhax Tiuxh. 
1PE.4.8	Tul aʼxh ebʼan yaʼl ibʼanaxeʼ uvaʼ atoqxh etaanima setiʼ sevatzaq. Tan tiʼ uvaʼ sibʼxh etaanima tiʼ vemol, tul laʼ etxʼolvat ikuyux vemol tiʼ inqʼa kantxhaq uvaʼ laʼ tulbʼe ex.
1PE.4.9	Tul laʼ ekuy tatin ka emol tetotzotz. Tul yeʼ laʼ motx tal tibʼ yol setiʼ sevatzaq. 
1PE.4.10	Tul jununil niman tetz Jesuus aʼ la ibʼan kam uvaʼ nik itxʼol ibʼanax taʼn quBʼaal Tiuxh. Echetz laʼ telaʼpe tibʼaʼnil jatvatzul inqʼa aqʼon aqʼel sete taʼn quBʼaal Tiuxh. 
1PE.4.11	Echetz jankʼal ex, uvaʼ nik etxʼol yol xoʼl vemol, tul aʼ laʼ ebʼane uvaʼ aʼxh viyolbʼal quBʼaal Tiuxh laʼ etala. Atz jaʼletz ex, uvaʼ, aʼ nik etxʼol lotxhoʼm, tul lotxhonoqetz ex tiʼ jankʼal uvaʼ nik taqʼ quBʼaal Tiuxh sete. Echetz tiʼ jankʼal uvaʼ laʼ motx ebʼana, tul aʼ u quBʼaal Tiuxh laʼ oksal iqʼij s-tiʼ. Tan aʼ u quBʼaal JesuKriisto nik lotxhon ex. Echetz s-tiʼile bʼenamen laʼ qoksat iqʼij u quBʼaal Tiuxh, tul laʼ ibʼan iqʼesalil s-qiibʼa tinjattant inqʼa yaʼbʼ uvaʼ bʼenaʼl kuxh ibʼen toq tuleʼ. Tul echxhte.
1PE.4.12	Jankʼal ex, uvaʼ at vaanima setiʼ, yeʼ kuxh sotz ekʼuul te u tiila vatz itzaʼlal uvaʼ nik palk ex. Tan aʼ itxaʼk uvaʼ laʼ ilixi uvaʼ kʼuqlel ekʼuul tiʼ quBʼaal Tiuxh, eche tilix itzʼeʼ vaʼq kam taʼn xamal. Echetz yeʼ kuxh el etaanima tiʼ vitzaʼlal uvaʼ nik palk ex.
1PE.4.13	Pet chiibʼoq kuxh ex kʼuxh nik epal t-vitzaʼlal. Tan oq ech laʼ epal t-vitzaʼlal, eche uvaʼ palk quBʼaal JesuKriisto, tul eelaetz vet laʼ enatxht vet u mam chiibʼichil tuchʼ quBʼaal JesuKriisto uvaʼs laʼ tul inpaqte tuchʼ u nimla tatineʼ. 
1PE.4.14	Oqetz nik eyolox taʼn inqʼa xaol tiʼ venimat Jesuus, tul atetz vibʼaʼnil quBʼaal Tiuxhe setiibʼa. Atz atetze u loqʼola iTiuxhil Tiuxh sekʼatza. Tan qatat yoqʼox u quBʼaal JesuKriisto. Pet aʼetz vet oʼ, nik oksan iqʼij.
1PE.4.15	Pet jitetz aʼ nik val uvaʼ at vibʼaʼnil quBʼaal Tiuxh sekʼatza, tiʼ uvaʼ laʼ kʼaxbʼisal ex tiʼ yatzʼoʼm, tiʼ elaqʼ, tiʼ ibʼanax vaʼtoʼq kam uvaʼ yeʼbʼaʼn, atz tiʼ etoksat etibʼ xoʼl yol inqʼa yeʼl etokebʼal s-tiʼ. 
1PE.4.16	Pet oqetz, tiʼ uvaʼ, ex vet niman tetz Jesuus laʼ kʼaxbʼisalik ex, atzoq laʼ pal ex t-vitzaʼlal, tul yeʼletz ex laʼ chʼixv ex s-te, pet aʼl laʼ etoksat iqʼij quBʼaal Tiuxh s-tiʼ. 
1PE.4.17	Tan ile aalemal topooneʼ uvaʼ toq xeʼtoq vet quBʼaal Tiuxh tiʼ tilix inuqul inqʼa nik qubʼaneʼ. Tan aʼ, oʼ bʼaxa toq tilt quBʼaal Tiuxh vinuqul s-qiʼ, aʼetz kol yeʼ laʼ taqʼvat quBʼaal Tiuxh inqʼa kʼaxkʼo tiʼ inqʼa yeʼ nik niman inqʼa bʼaʼnla txhaq yol tiʼ Jesuus uvaʼ een tzajnaʼq kʼatz quBʼaal Tiuxh. 
1PE.4.18	Tan ech val u yol tzʼibʼamal ka t-viyolbʼal quBʼaal Tiuxh s-eche:
1PE.4.18	—Palnalxh inqʼa xaol
1PE.4.18	titzaʼlal,
1PE.4.18	inqʼa qat bʼen s-bʼaʼn
1PE.4.18	vatz quBʼaal Tiuxh
1PE.4.18	tuulbʼal uvaʼ
1PE.4.18	yeʼnaq chitpoq el
1PE.4.18	t-inqʼa itzaʼlal tzitza
1PE.4.18	vatz txʼavaʼ.
1PE.4.18	Aʼetz kol yeʼ laʼ pal titzaʼlal
1PE.4.18	inqʼa xaol,
1PE.4.18	inqʼa bʼanol tetz yeʼbʼaʼn,
1PE.4.18	atz inqʼa aj paʼvom.
1PE.4.18	Tan laʼ motx kʼaxbʼisal
1PE.4.18	taʼn quBʼaal Tiuxh,
1PE.4.18	—chich u yol.
1PE.4.19	Echetz aʼ nik elkaʼpun u yole tiʼ jankʼal ex, uvaʼ nik epal titzaʼlal uvaʼ quBʼaal Tiuxh nik kuyun epal s-tuul, tul aʼletz etoksat etibʼ vatz quBʼaal Tiuxh tuchʼ vetaanxelal, u quBʼaal uvaʼ kʼuqlebʼxh kʼuul, atz u viinqixsan etetz. Tul yeʼ etanbʼa ibʼanax u bʼaʼn.
1PE.5.1	Toq inyaʼlu ex, inqʼa nik iqʼon iviʼ xoʼl inqʼa niman tetz Jesuus, tiʼ uvaʼ laʼ ekʼuula inqʼa emol s-niman tetz Jesuus. Tan inat iqʼon iviʼ, eche ex. Tul ilel vaʼn jankʼal inqʼa itzaʼlal uvaʼ palk u quBʼaal JesuKriisto. Tul ant in nik intxʼebʼon tiʼ tilix u nimla tatin quBʼaal JesuKriisto uvaʼs laʼ tul inpaqte. 
1PE.5.2	Kʼuulavaqetz inqʼa niman tetz quBʼaal Tiuxh, inqʼa iqatzimal etaʼn. Tul xeevaq, eche nik ibʼan u xeen karneʼl. Pet jit yaʼlumal ex laʼ bʼanax ex. Tul tetaanimaxh laʼ tzajk ikʼuulaleʼ. Pet jit aʼ laʼ bʼen ekʼuul tiʼ ikʼulux puaq s-te uvaʼ jit ikʼulel. Pet ayaʼlxh ekʼuul laʼ ebʼan tiʼ ikʼuulaleʼ. 
1PE.5.3	Tul yeʼ laʼ ebʼana uvaʼ laʼ etaqʼ bʼen etibʼ s-nimla bʼekʼonal tiibʼa inqʼa niman tetz Jesuus, inqʼa iqatzimal etaʼn. Pet aʼ laʼ ekʼutxh ibʼanax u bʼaʼn s-vatz. 
1PE.5.4	Oqetz ech uvaʼe laʼ ebʼane, tul laʼetz ekʼul vet val u mam bʼaʼnil uvaʼ yeʼl ipalebʼal uvaʼs laʼ ikʼutxht vet tibʼ quBʼaal JesuKriisto, viqʼesal tiibʼa inqʼa nik xeen inqʼa niman tetz. Atz laʼ ekʼul vetxʼaqaʼm, eche taqʼax jaʼ invaʼq koroona tiviʼ invaʼq xaol uvaʼ laʼ txʼakon tiʼ invaʼq saatxh, u koroona uvaʼe tan qʼabʼ tzeʼ bʼanbʼemal s-tiʼ, tul laʼ qʼaji. Petetz koq vetxʼaqaʼm uvaʼ laʼ ekʼul tiʼ toksal eqʼij, tan yeʼl paqul laʼ qʼaji.
1PE.5.5	Echatetz kuxh nik injaqt bʼaʼnile sete, ex inqʼa chelem xaak, atz chelem ixvaak, tiʼ uvaʼ laʼ enima inqʼa iqʼon iviʼ, inqʼa iqatzin etetz. Tul jununilxh ex laʼ enima etibʼ sevatzaqil. Atz aʼetz ebʼan vet uvaʼ laʼ etiqʼo kuʼl etibʼ sevatzaq. Tul aʼ laʼ etoksa vet u akʼla oksaʼm setiʼ. Tan ech val u yol tzʼibʼamal ka t-viyolbʼal quBʼaal Tiuxh s-eche:
1PE.5.5	—Tan yeʼ nik ikʼul tibʼ
1PE.5.5	quBʼaal Tiuxh tuchʼ inqʼa xaol,
1PE.5.5	inqʼa junt kuxh nik toksa iqʼij.
1PE.5.5	Pet aʼ nik ibʼanvat
1PE.5.5	quBʼaal Tiuxh bʼaʼnil
1PE.5.5	te inqʼa xaol,
1PE.5.5	inqʼa nik tiqʼo kuʼl tibʼ,
1PE.5.5	—chich u yol.
1PE.5.6	Pet iqʼovaq kuʼl etibʼ vatz quBʼaal Tiuxh, tan sibʼ iyakʼil quBʼaal Tiuxh. Tul echetz laʼ toksat eqʼije jatu laʼ isaʼ te quBʼaal Tiuxh. 
1PE.5.7	Tan xeemal oʼe taʼn quBʼaal Tiuxh. Echetz oksavaq te quBʼaal Tiuxh jankʼalxh inqʼa nik tel etaanima s-tiʼ.
1PE.5.8	Tul bʼaxoqxh etitzʼabʼal tiʼ vetatin vatz quBʼaal Tiuxh. Tul xeevaqxh etibʼ tiʼ yeʼ ekuʼ t-paʼv. Tan nik itxhiʼkʼuula ex diaavlo. Tan aʼ isaʼ etaqʼax kuʼ t-paʼv, eche invaʼq bʼalam uvaʼ kamyxh t-vaʼy. Tul tuchʼ kʼaʼnal, atz tuchʼ taqʼt jaʼ tiʼ iqul, tul tukunyxh tiʼ itxhej itxhibʼ tiʼ kam uvaʼ laʼ iqulpi. 
1PE.5.9	Poro nuq txakbʼavaq etibʼ vatz diaavlo tiʼ vekʼuqbʼat ekʼuul tiʼ JesuKriisto. Tan etootzaqle uvaʼ echat kuxh vitzaʼlal nik palk ex taʼn diaavlo, eche uvaʼ nik palk inqʼa qumol s-niman tetz Jesuus tuulbʼal jankʼal inqʼa tenam vatz u txʼavaʼ.
1PE.5.10	Tul quBʼaal Tiuxh laʼ lotxhon ex tuchʼ vinimla bʼaʼnil tiʼ vetatin s-vatz kʼuxh nik epal t-vitzaʼlal tuulbʼal joloq qʼij. Tan maʼt epal vet t-inqʼa itzaʼlal, tul antxh vet quBʼaal Tiuxh toq lakon ex inpaqte. Tul laʼ inuq txakbʼa etatin s-kʼatza. Atz laʼ taqʼ etial. Atz laʼ ikʼuqbʼa etatineʼ. Tan tiʼ enimat u quBʼaal JesuKriisto, tul qat isaʼ tzaan ex, tiʼ uvaʼ laʼ atin ex s-kʼatza tu nimla tatineʼ uvaʼ yeʼl iyaʼebʼal imotxebʼal.
1PE.5.11	Poro aʼ quBʼaal Tiuxh laʼ oksal iqʼij; tul laʼ ibʼan iqʼesalil s-qiibʼa tinjattant inqʼa yaʼbʼ uvaʼ bʼenaʼl kuxh ibʼen toq tuleʼ. Tul echxhte.
1PE.5.12	Poro yeʼxh jankʼal yol qat intzʼibʼa opoon sete. Pet aloq aʼ insaʼ laʼ vaqʼt etial s-tuchʼ. Tul nik intzʼibʼa opoon inqʼa yol uvaʼ nuqxhtuʼ tiʼ vibʼaʼnil quBʼaal Tiuxh uvaʼ kʼulel vet etaʼn. Aʼetz Silvaano qat bʼanon bʼaʼnil s-ve tiʼ itzʼibʼal u vuʼ, Silvaano vinmol s-niman tetz Jesuus, atz uvaʼ kʼuqlebʼxh kʼuul.
1PE.5.13	Niketz taqʼ bʼen inqʼa niman tetz Jesuus bʼaʼnilaq ekʼuul, ex inqʼa tu tenam uvaʼ Vaviloonia, chich eʼli, atz ex inqʼa tzum qat echʼexex taʼn quBʼaal Tiuxh tuchʼ inqʼa niman tetz Jesuus inqʼa at tzitza. Atz nik taqʼ bʼen Kuxh bʼaʼnil ekʼuul, Kuxh uvaʼ ech tatin sinvatz, eche vaʼq inkʼaol. 
1PE.5.14	Poro laʼ motx itzʼubʼ tibʼ txala etziʼ tiʼ taqʼt tibʼ bʼaʼnil ekʼuul sevatzaqil.
1PE.5.14	Tul aʼ vibʼaʼnil quBʼaal Tiuxh laʼ atin tetaanima jununil ex, jankʼal ex, inqʼa niman tetz Jesuus.
2PE.1.1	In Simoon Luʼ. In vaʼl te inqʼa taqʼonvil quBʼaal JesuKriisto; atz in vaʼl te inqʼa iapoostol.
2PE.1.1	Niketz intzʼibʼa opoon val u uʼ sete, ex inqʼa qat etxhabʼal vet iqeex quBʼaal JesuKriisto, eche uvaʼ qat quqejtaʼ, oʼ inqʼa iapoostol. Tan sibʼ tiqleʼm inqʼa iyolbʼal quBʼaal Tiuxh uvaʼ nik qunima setuchʼ. Tan tiʼ vijiken quBʼaal Tiuxh, atz tiʼ vijiken quBʼaal JesuKriisto, u Chitol qetz, tul qat qutxhabʼa iqejexeʼ.
2PE.1.2	Tul aʼ vibʼaʼnil quBʼaal JesuKriisto laʼ atin sekʼatza. Tul laʼ atin vibʼaʼnil tetaanima txhaqpaq, tiʼ uvaʼ etootzaq vet u quBʼaal Tiuxh, atz etootzaq vet Jesuus, u quBʼaal.
2PE.1.3	Tul jankʼalxh inqʼa kam uvaʼ nik isaʼon s-qe tiʼ qutxhabʼat qopoon tu qʼij saq uvaʼ kʼatz quBʼaal Tiuxh, tan quBʼaal Tiuxh qat aqʼon s-qe tuchʼ u tiqleʼm sijunalil. Tul qatat taqʼ s-qe tiʼ kam laʼ qulbʼe qatin s-vatz vatz u txʼavaʼ, atz tiʼ uvaʼ laʼ jetxhon ok oʼ s-kʼatza. Qatetz taqʼ s-qe, tan tiʼ u qootzaqit quBʼaal Tiuxh uvaʼ qat saʼon oʼ, u quBʼaal Tiuxh uvaʼ tira josqʼil vitxumbʼal, atz mam yol u tatineʼ. 
2PE.1.4	Qatetz itzoqpisal quBʼaal Tiuxh viyol, tiʼ uvaʼ tal taqʼax s-qe, aʼe, uvaʼ laʼ ibʼana kam uvaʼ tala uvaʼ tira bʼaʼn, atz tira josqʼil. Qatetz taqʼl quBʼaal Tiuxh s-qe setuchʼ, tiʼ uvaʼ laʼ eleʼl tetitzʼabʼal ibʼanax inqʼa paʼv, eche uvaʼ nik ibʼan inqʼa xaol, inqʼa yeʼ ootzaqin tetz quBʼaal Tiuxh, inqʼa aʼ kuxh nik ibʼan u tatxhaʼv vitxhiʼoʼl. Echetz aʼ laʼ ebʼan vet vibʼaʼnla txumbʼal quBʼaal Tiuxh uvaʼ mij vaʼq paʼv ibʼana.
2PE.1.5	Tiʼetz uvaʼ nik ikʼutxh quBʼaal Tiuxh u josqilla txumbʼal sete, tul aʼl teletz ekʼuqbʼat ekʼuul tiʼ quBʼaal JesuKriisto. Jitetz kuxh taʼn laʼ yaʼk ex tiʼ vekʼuqbʼat ekʼuul, pet tetxhal laʼ ebʼan yaʼl tiʼ ibʼanax inqʼa bʼaʼnla txumbʼal uvaʼ nik isaʼ quBʼaal Tiuxh. Jitetz kuxh taʼn laʼ yaʼk ex tiʼ ibʼanax inqʼa bʼaʼnla txumbʼal, pet tetxhal laʼ ebʼan yaʼl tiʼ itxhej etootzaqibʼal tiʼ kam uvaʼ nik isaʼ quBʼaal Tiuxh laʼ ebʼana. 
2PE.1.6	Jitetz kuxh taʼn laʼ yaʼk ex tiʼ vetootzaqit kam uvaʼ nik isaʼ quBʼaal Tiuxh laʼ ebʼana, pet tetxhal laʼ ebʼan yaʼl tiʼ emaqt etibʼ tiʼ ibʼanax u paʼv. Jitetz kuxh taʼn laʼ yaʼk ex tiʼ vemaqt etibʼ tiʼ paʼv, pet tetxhal laʼ ebʼan yaʼl, tul yeʼ laʼ etanbʼa ibʼanax u bʼaʼn kʼuxh laʼ pal ex titzaʼlal. Jitetz kuxh taʼn laʼ yaʼk ex tiʼ yeʼ etanbʼat ibʼanax u bʼaʼn, pet tetxhal laʼ ebʼan yaʼl tiʼ ejetxhon ok kʼatz quBʼaal Tiuxh txhaqpaq. 
2PE.1.7	Jitetz kuxh taʼn laʼ yaʼk ex tiʼ vejetxhon ok kʼatz quBʼaal Tiuxh, pet tetxhal laʼ ebʼan yaʼl, tiʼ uvaʼ atxh etaanima tiʼ vemol s-niman tetz Jesuus, eche vetaanima tiʼ vetitzʼin etatzik. Jitetz kuxh taʼn laʼ yaʼk ex, tiʼ uvaʼ atxh etaanima tiʼ vemol s-niman tetz Jesuus, pet tetxhal atat etaanima tiʼ inqʼa jit niman tetz Jesuus. 
2PE.1.8	Oqetz aʼ vet inqʼae chianaʼq ibʼanax sete, tul oq aʼl nik iyakʼin tel sekʼatza, tul toqetz etil vet ibʼaʼnil tiʼ ichʼij vetootzaqibʼal tiʼ quBʼaal JesuKriisto. Tan jit loqʼs koq kuxh laʼ ebʼutxh etibʼ tiʼ ibʼanaxeʼ. 
2PE.1.9	Pet oqetz jit aʼ uvaʼe, nik echiansa ibʼanax sete, tul jitetz aʼ nik ekʼaqe jabʼiste u bʼaʼn te u qʼij esaq, eche vaʼq tzot uvaʼ yeʼ nik tileʼ kam kʼaqel taʼn. Tan qat sotzy vet sekʼuul uvaʼ txʼael vet ex t-inqʼa paʼv uvaʼ nikich motx ebʼan s-naʼya.
2PE.1.10	Echetz, tiʼ uvaʼ txʼael vet ex, inmol s-niman tetz Jesuus, tul aʼletz ebʼant vet yaʼl tiʼ yeʼ etel vet ka tiʼ inimal quBʼaal JesuKriisto. Tan saʼel vet tzaan ex, atz chʼexel vet ex taʼn quBʼaal Tiuxh tiʼ itxakunsat ex. Tan oq aʼ laʼ ebʼan inqʼa qat val sete, tul yeʼletz ex laʼ kuʼ ex t-inqʼa paʼv inpaqte. 
2PE.1.11	Oqetz ech uvaʼe laʼ ebʼane, tul tuchʼ chiibʼichil, atz tuchʼ ayaʼl kʼuul laʼ ikʼulvat ok ex u quBʼaal JesuKriisto, u Chitol qetz. Tul yeʼl iyaʼebʼal imotxebʼal laʼ etatin vet s-kʼatza tuulbʼal vibʼant iqʼesalil.
2PE.1.12	Echetz s-tiʼile yeʼ nik inyaʼ tiʼ tulsal inqʼa yol sekʼuul s-bʼenamen, kʼuxh etootzaq veteʼ, atz kʼuxh aʼ nik ebʼan vet tuulbʼal u qʼij esaq s-txheel. 
2PE.1.13	Niketz vitzʼa uvaʼ, aʼ vinuqul nik inbʼaneʼ uvaʼ nik vulsa bʼen sekʼuul tiʼ kam uvaʼ laʼ ebʼana, tuulbʼal uvaʼs itzʼlel in t-vintxhiʼoʼl tzitza vatz txʼavaʼ. 
2PE.1.14	Tan vootzaqle uvaʼ bʼiit kuxh veteʼ tul toq vaqʼ vet ka vatz intxhiʼoʼl. Tan ech uvaʼe alel s-ve taʼn quBʼaal JesuKriisto.
2PE.1.15	Echetz s-tiʼile nik vaqʼ yaʼl tiʼ intzʼibʼat bʼen inqʼa yol sete. Tan aʼ insaʼ uvaʼ jatpaqul laʼ etulsa sekʼuul kʼuxh yeʼl vet in sexoʼl.
2PE.1.16	Tan qat qukʼutxh u nimla tiqleʼm quBʼaal JesuKriisto sexoʼl, oʼ inqʼa apoostol. Tul qat qal sete tiʼ u tulebʼal quBʼaal JesuKriisto inpaqte. Tul jit kuxh joloq txhulim yol qat qal sete. Pet oʼxhte ilon tuchʼ quvatz u nimla tiqleʼm quBʼaal JesuKriisto. 
2PE.1.17	Tan qila uvaʼ oksal iqʼij quBʼaal JesuKriisto. Tul ikʼutxh quBʼaal Tiuxh u nimla tatin quBʼaal JesuKriisto. Tan oqxhich ilitzʼun u amlikaʼe uvaʼ tzajk viqul quBʼaal Tiuxh. Tul ech tal u qul s-eche: —Aʼetz vinKʼaole. Tul tira at vaanima s-tiʼ. Nik ichiibʼisa vinKʼaol u vaanima, —xeʼt tzaan u qul.
2PE.1.18	Atichetz oʼ kʼatz quBʼaal JesuKriisto viʼ u loqʼola vitz uvaʼs qabʼit iyolon tzaan viqul quBʼaal Tiuxh tu amlikaʼ.
2PE.1.19	Tul jit kuxh taʼne uvaʼ qila, atz qabʼi, pet tzʼibʼamalat ka taʼn inqʼa qʼexsanich tetz viyol quBʼaal Tiuxh tiʼ quBʼaal JesuKriisto. Aʼetz inqʼa yole uvaʼ kʼuqlebʼxh kʼuul. Tul bʼaʼnetz sete uvaʼ aʼxh laʼ etabʼie, tan aʼ uvaʼe, nik lotxhon ex tiʼ ibʼen sete jabʼistee vinqul, atz jabʼistee u tzʼeqo tzij. Tan ech tatin ka inqʼa yol, eche itxiqun txiqubʼal tu tokto. Tan tira bʼaʼn uvaʼ, aʼ laʼ etabʼi kam uvaʼ itzʼibʼa ka inqʼa qʼexsanich tetz viyol quBʼaal Tiuxh, tetxhal topoon u tulebʼal quBʼaal JesuKriisto. Tan aʼ uvaʼe, toq aqʼon qootzaqibʼal tiʼ tootzaqil quBʼaal Tiuxh, eche uvaʼ laʼ isaqbʼ veteʼ, uvaʼs veqlel vet u txʼumil s-kuʼsaq. 
2PE.1.20	Pet aʼ bʼaxa etabʼi, tiʼ uvaʼ yeʼxhabʼil invaʼq inqʼa qʼexsan tetz viyolbʼal quBʼaal Tiuxh qat oksan vitxumbʼal s-junal tiʼ itzʼibʼaleʼ kam talax inqʼa iyol quBʼaal Tiuxh uvaʼ tzʼibʼamal ka taʼn inqʼa qʼexsan tetz viyolbʼal quBʼaal Tiuxh. 
2PE.1.21	Tan yeʼl paqul uvaʼ vaʼq koq kuxh xaol alon inqʼa yol tul itzʼibʼa ka inqʼa qʼexsanich tetz viyol quBʼaal Tiuxh. Pet aʼ viTiuxhil Tiuxh nikich alon te inqʼa chʼexichla txhaq xaol, tul nikich itzʼibʼa veteʼ.
2PE.2.1	Tan txhej tzʼeqol tzijla txhusul xoʼl inqʼa tij imam Israeel, echatetz kuxh toq itxhej tzʼeqol tzijla txhusule sexoʼl. Tan toq kuxh motx itxhok txumbʼal, tul muqel toq tiqʼot ukuʼl inqʼa yol sexoʼl uvaʼ jit vet aʼ viyolbʼal quBʼaal Tiuxh. Tul laʼ oleʼv vet tiʼ iyansal eviʼ, oq uvaʼ laʼ eqeja. Tul tetxhal laʼ topoon vet tiʼ talax tiʼ quBʼaal Jesuus uvaʼ: —Yeʼxhkam nik taqʼ tibʼ kamoq tiʼ qupaʼv, —chaq tiʼ quBʼaal JesuKriisto, u Chitol tetz. Tul junt kuxh laʼ tiqʼo tzaan u sotzchil s-tiibʼa uvaʼ yeʼ kuxh taqla laʼ uli.
2PE.2.2	Tul mamala xaol laʼ ok bʼen tiʼ inqʼa ipalsan yolil inqʼa tzʼeqol tzijla txhusul, tiʼ uvaʼ laʼ motx ibʼanoʼk s-vatz. Echetz iqʼaqʼal kuxh inqʼa tzʼeqol tzij, tul laʼ alax vet yaabʼla txhaq yol tiʼ inqʼa bʼaʼnla txhaq bʼey tetz quBʼaal Jesuus uvaʼ nik oksan bʼen oʼ tiʼ vinuqul.
2PE.2.3	Poro tiʼetz uvaʼ een kuxh taanima inqʼa tzʼeqolaq tzij tiʼ jiqʼal tiʼ puaq, tul aʼetz, ex laʼ ibʼanbʼe ex tiʼ itxhej ipuaq tiʼ vitxhulin yol. Pet tetxhal kuxh aʼ laʼ jaʼkap u yol tiibʼa inqʼa tzʼeqol tzij, atz tiibʼa inqʼa echatxh nik motx ibʼane. Tul atxh vet jaʼpe u yol s-tiibʼa s-naʼya taʼn quBʼaal Tiuxh. Tul yeʼl u quBʼaal Tiuxh laʼ ibʼal tibʼ tiʼ taqʼax kuʼ yol tinuqul s-tiʼ. Tul jit sotzel koq ikʼuul quBʼaal Tiuxh laʼ ibʼan tiʼ itxhaqpul bʼen tu tzʼeqxichil, eche vaʼq xaol uvaʼ sotzel ikʼuul t-vataʼm.
2PE.2.4	Eche uvaʼs tul u kʼaxkʼo tiʼ vipaʼvin inqʼa aanxel, tan yeʼ kuyux taʼn quBʼaal Tiuxh. Pet ikʼoni bʼen tu mam xamal. Atz qitzelaq vet tu mam tokto tiʼ itxʼebʼt taqʼax kuʼ yol tinuqul s-tiʼ, tiʼ ibʼen tu mam kʼaxkʼo taʼn quBʼaal Tiuxh. 
2PE.2.5	Atz eche uvaʼs tul u kʼaxkʼo tiibʼa inqʼa tenam, inqʼa itzʼlich vatz txʼavaʼ s-naʼya tuulbʼal uvaʼs atich Noee. Tan yeʼat kuyux taʼn quBʼaal Tiuxh. Atz taqʼ tzaan quBʼaal Tiuxh u mam jabʼal tiibʼa inqʼa xaol vatz txʼavaʼ, inqʼa yeʼ nikich iqeoneʼ. Pet ikol quBʼaal Tiuxh Noee tuchʼ juqvaʼt inqʼa xaol uvaʼ nikich alon inqʼa jikla txhaq yol tiʼ quBʼaal Tiuxh xoʼl inqʼa xaol. 
2PE.2.6	Atz eche uvaʼs taqʼax jaʼp u yol tiibʼa u tenam Sodooma tuchʼ u tenam Gomoora taʼn quBʼaal Tiuxh, tan tira sotzsal el kaʼvaʼl inqʼa tenam inqʼae. Tul tira motx tzʼeʼi tetxhal ikuʼ itzaʼil, kʼutxhbʼal tetz vatz inqʼa xaol, inqʼa nik palsan viyol quBʼaal Tiuxh. 
2PE.2.7	Pet ikol quBʼaal Tiuxh Loot, u jikla vinaq, tiʼ uvaʼ bʼeeno kuxh nikich tulbʼel Loot taʼn inqʼa bʼanol yaabʼla txhaq txumbʼal. 
2PE.2.8	Tan aʼlxh nikich itxhoʼn taanima Loot txhaqpaq taʼn inqʼa yaabʼla txhaq txumbʼal uvaʼ nikich ibʼan inqʼa xaol. Tan jikla vinaqichxh tatin Loot xoʼl. Tan nikich til Loot kam inqʼa kantxhaqla txumbʼal nikich motx ibʼaneʼ, atz nikich tabʼi Loot paqte. 
2PE.2.9	Echetze uvaʼs ikolt quBʼaal Tiuxh Loot tiʼ yeʼ ikuʼ tu paʼv, echatetz kuxh laʼ ibʼane tiʼ ikolox inqʼa xaol, inqʼa nik ijetxhoʼk tibʼ s-kʼatza. Tul ant laʼ ikol inqʼa palsan yol, pet xamel laʼ kʼaxbʼisali, tetxhal topoon u qʼij uvaʼs laʼ taqʼt kuʼ quBʼaal Tiuxh yol tinuqul. 
2PE.2.10	Aʼatetz koq yeʼ laʼ taqʼvat kuʼ quBʼaal Tiuxh yol tinuqul tiʼ inqʼa tzʼeqol tzijla txhusul, inqʼa aʼ kuxh u tatxhaʼv vitxhiʼoʼl nik ibʼaneʼ. Atz aʼ kuxh een iviʼ tiʼ tatxhval inqʼa kantxhaq. Atz aʼ kuxh een iviʼ tiʼ titzʼal inqʼa yaabʼla txhaq txumbʼal. Tul tira yeʼl bʼeeq nik toksa s-tuul jaʼl at tiqleʼm.
2PE.2.10	Tan taʼn kuxh palnaʼq tiibʼa imol nik inatxheʼ. Atz taʼn kuxh nik toksa kam uvaʼ nik taleʼ. Tul jitoq kuxh bʼeeq nik ixoʼva talax yaabʼla yol tiʼ inqʼa kam t-amlikaʼ. 
2PE.2.11	Pet aʼl yeʼxhkam nik ibʼan inqʼa aanxel s-eche, kʼuxh sibʼ tatin inqʼa aanxel, atz sibʼ tiqleʼm viʼ inqʼa tzʼeqol tzijla txhusul. Tul yeʼl inbʼeeq nik tabʼi te quBʼaal Tiuxh uvaʼ laʼ jaʼp kʼaxkʼo tiibʼa inqʼa tzʼeqol tzijla txhusul.
2PE.2.12	Petetz inqʼa tzʼeqol tzijla txhusul, tan bʼaxa kuxh nik motx tal yeʼbʼaʼn tiʼ inqʼa kam, tul yeʼ tootzaq. Tan aʼ kuxh nik ibʼan u kantxhaqla txumbʼal uvaʼ nik tal vitxhiʼoʼl s-te laʼ motx ibʼana, eche inqʼa txoo uvaʼ yeʼl itzʼabʼal s-kʼatza. Tan aʼ kuxh nik toksa tetz kam uvaʼ nik ibʼekʼ vitxhiʼoʼl s-te. Tan echat, eche inqʼa txoo, tan aʼxh u sotzchil iqʼomal tzaan taʼn uvaʼs talaleʼ. 
2PE.2.13	Tul laʼ motx ikʼul inqʼa tzʼeqol tzijla txhusul u kʼaxbʼichil uvaʼ ikʼulel laʼ motx tatxhi. Tul tira nik motx ichiibʼ tiʼ ikʼayitaq tibʼ tiʼ ibʼanax inqʼa tatxhaʼv vitxhiʼoʼl. Tul qʼiil nik motx ibʼan inqʼa kam uvaʼ, aʼ ikʼulel laʼ bʼanax s-aqʼbʼal. Tul chʼixvebʼal uvaʼ nik motx ibʼan sexoʼl. Tul nik motx ichiibʼ tiʼ ibʼanax u tatxhaʼv vitxhiʼoʼl, tul antxh nik motx txʼaʼonk sexoʼl. 
2PE.2.14	Tul aʼ kuxh u paʼv nik motx ibʼaneʼ. Tan yeʼ kuxh kʼusa til ipal invaʼq ixoq, tul nik titzʼa invaʼq yeʼbʼaʼn tiʼ u ixoq. Tan aʼ kuxh atoʼk t-taanima inqʼa atxhaʼv tiʼ ibʼanax inqʼa paʼv. Tul aʼ kuxh nik ibʼan ibʼokʼtziil inqʼa xaol, inqʼa kaʼkabʼin kuxh ikʼuul tiʼ inimal quBʼaal JesuKriisto. Tan aʼ kuxh iqʼomal tzaan taʼn tatxhval kam tetz imol. Pet at kuxh vet jaʼp u yeʼbʼaʼnla yol s-tiibʼa taʼn quBʼaal Tiuxh. 
2PE.2.15	Tan elnaʼq vet ka tiʼ vinuqul viyolbʼal quBʼaal Tiuxh. Tul tira tzʼeqxinaʼql vet ka tiʼ u bʼaʼnil. Tan aʼ kuxh nik okk vet bʼen tiʼ u yeʼbʼaʼn uvaʼ ibʼan Valaam, vikʼaol Veoor s-naʼya, Valaam uvaʼ ok bʼen taanima tiʼ u puaq, tul ibʼan vet u paʼv. 
2PE.2.16	Tul yaʼl Valaam taʼn quBʼaal Tiuxh, tiʼ uvaʼ yeʼlich laʼ bʼen ibʼan tantoʼq paʼv. Tul tetxhal iyolon vet vibʼur Valaam s-te tiʼ iyaʼle. Tul kʼuxh vaʼlich kuxh iqan iqatz, tan aʼ yeʼ nikich iyoloneʼ. Pet echatxh vete iyolon vaʼl xaol ibʼana. Tul aʼetz vet u bʼur maqon Valaam tiʼ ibʼen tiʼ ibʼanax val u yaabʼla txumbʼal, tul qʼexsanich tetz viyol quBʼaal Tiuxh Valaam nikich taleʼ.
2PE.2.17	Echetze inqʼa xaol inqʼae, tan yeʼxhkam vet itxaʼk. Tan ech kuxh vet tatin, eche vaʼq titzʼebʼal aʼ, uvaʼ tzaqnaʼql veteʼ. Atz eche inqʼa suʼtzʼ uvaʼ yeʼl jabʼal nik ikuʼ taʼn, pet aʼ kuxh vet u kaqiqʼ nik kʼoʼpin bʼen. Tan aʼ kuxh vet val u mam xoʼvebʼalla tokto nik txʼebʼon taʼn quBʼaal Tiuxh. Tul yeʼl iyaʼebʼal u tokto laʼ bʼen tileʼ.
2PE.2.18	Tul mam yolaq kuxh iyoloneʼ tiʼ ibʼokʼtziil inqʼa xaol tiʼ ibʼanax u tatxhaʼv vitxhiʼoʼl. Tul nik ibʼanbʼe yol tetz oksabʼ iqʼij uvaʼ yeʼl tokebʼal. Tul mam kuxh tzʼeqo tzij nik ibʼan tiʼ isubʼux inqʼa xaol, inqʼa yaʼnaq kuxh ijetxhteʼl tibʼ kʼatz inqʼa jit inuqul nik ibʼan vatz quBʼaal Tiuxh.
2PE.2.19	Tul nikat motx tal inqʼa tzʼeqol tzijla txhusul te inqʼa xaol uvaʼ yeʼxhkam invaʼq laʼ imaq ibʼanax te inqʼa xaol. Pet antxh inqʼa tzʼeqol tzijla txhusul nik kuyun ibʼekʼex taʼn inqʼa tatxhaʼv vitxhiʼoʼl. Tan jaʼl uvaʼ laʼ taqʼ tibʼ uvaʼ, aʼ vet u yeʼbʼaʼn laʼ oleʼv s-tiʼ, tul antetzxh vet u yeʼbʼaʼn nik bʼekʼon.
2PE.2.20	Echetze inqʼa tzʼeqol tzijla txhusul, tan bʼaxa qat motx taqʼ ka inqʼa yaabʼla txhaq txumbʼal uvaʼ nik ibʼan inqʼa xaol vatz txʼavaʼ, inqʼa yeʼ ootzaqin tetz Tiuxh. Tan, tiʼ uvaʼ ootzaqimalich vet quBʼaal JesuKriisto taʼn uvaʼ, aʼe u Chitol tetz. Pet xamtel motx isuki vet tibʼ paqte tiʼ iqʼaʼv vet tiʼ ibʼanax inqʼa yaabʼla txhaq txumbʼal, inqʼa maʼtich taqʼtaq vet ka. Echetz aʼl pal vet iviʼ inqʼa kantxhaqla txumbʼal ibʼan viʼ uvaʼ nikich ibʼan s-bʼaxa uvaʼs yeʼnaqich ootzaqiloq quBʼaal JesuKriisto taʼn. 
2PE.2.21	Tul aʼl bʼaʼn uvaʼ tira koq yeʼ qat motx tabʼi inqʼa tzʼeqol tzijla txhusul inuqul inqʼa jikla txhaq yol tetz u bʼaʼnla bʼey tetz viyolbʼal quBʼaal Tiuxh. Atz aʼl bʼaʼn yeʼ koq qat tootzaqi, tan xamtel qat taqʼ ka inimal inqʼa loqʼola txhaq ibʼekʼbʼal Jesuus, inqʼa txhusel vet s-te.
2PE.2.22	Echetz vitxumbʼal inqʼa tzʼeqol tzijla txhusul, eche val u yol uvaʼ ech nik tal s-eche: —Jankʼale inqʼa txʼiʼ, tan nik iqʼaʼv kʼatz ixaʼv inpaqte. Atz echat kuxh inqʼa txutx kutxhe, tan kʼuxh nik itxʼaax tiʼ, tan bʼane yeʼ koq nik ibʼalqʼu tibʼ t-xooqʼol inpaqte, —chich u yol.
2PE.3.1	Ex, uvaʼ at vaanima setiʼ, aʼetz vikaʼv uʼe uvaʼ nik intzʼibʼa opoon sete. Atz ech s-tiʼil nik intzʼibʼa opoon inqʼa uʼ s-kaʼbʼil sete tiʼ eyaʼlul bʼen tiʼ vinuqul, atz tiʼ ebʼekʼexeʼ uvaʼ jikxh vetootzaqibʼal tiʼ viyolbʼal quBʼaal Tiuxh laʼ ebʼana. Pet yeʼ laʼ eyuj vinuqul. 
2PE.3.2	Atz aʼat insaʼ laʼ etulsat inqʼa yol sekʼuul, inqʼa alel ka taʼn inqʼa loqʼola txhaq qʼexsanich tetz viyol quBʼaal Tiuxh s-naʼya. Atz aʼat insaʼ laʼ etulsat sekʼuul inqʼa yol uvaʼ bʼekʼel ka taʼn quBʼaal Jesuus, u Chitol qetz, uvaʼ nik ipaxsal sexoʼl qaʼn, oʼ inqʼa apoostol, inqʼa at sexoʼl.
2PE.3.3	Pet bʼaxa yol, bʼenoq val u yol sete s-bʼaʼn, tiʼ uvaʼ tetxhal laʼ ul xaol uvaʼ laʼ kuxh maxubʼen viyolbʼal quBʼaal Tiuxh t-vimotxebʼal qʼij saq. Tan aʼ kuxh een titzʼabʼal tiʼ ibʼanax inqʼa tatxhaʼv vitxhiʼoʼl laʼ ibʼana. 
2PE.3.4	Tul ech laʼ ul tal inqʼa laʼ ul eesan iqʼij viyolbʼal quBʼaal Tiuxh s-eche: —¿Jatuetz vet laʼ ul JesuKriisto nik etaleʼ?, oq ech uvaʼe alele taʼn. Tan tira yeʼx uloq tuulbʼal inqʼa qʼij jatqʼix ikam vet inqʼa iqʼon iviʼ xoʼl inqʼa niman tetz Jesuus. Tul il oʼ uy vet oʼ tzitza s-tuulele. Tul echatetz kuxh vet, eche uvaʼs ixeʼt tzaan u qʼij saq, —chaq inqʼa laʼ ul eesan iqʼij viyolbʼal quBʼaal Tiuxh.
2PE.3.5	Tan vatzimalxh vet laʼ motx ibʼan inqʼa xaol inqʼae tiʼ isotzsal s-kʼuul uvaʼ tuchʼ kuxh viyol quBʼaal Tiuxh tul iviinqixsavat u txʼavaʼ tuchʼ u amlikaʼ s-naʼya. Tul aʼ elnaʼq tzaan u txʼavaʼ kʼatz u aʼ. Tul aʼ u aʼ nik atinsan u txʼavaʼ. 
2PE.3.6	Tul tuchʼ kuxh viyol quBʼaal Tiuxh, atz tuchʼ u aʼ, atz tira motx sotz u vatz txʼavaʼ s-kaqaayil jaqʼ u aʼ. 
2PE.3.7	Pet u amlikaʼ tuchʼ u vatz txʼavaʼ, inqʼa nik qil s-txheel, tan ile txʼebʼoʼmy kuxh atil tiʼ talt quBʼaal Tiuxh yol tiʼ isotzsal el taʼn val u xamal tu qʼij uvaʼs laʼ taqʼt kuʼ quBʼaal Tiuxh yol tinuqul. Tul echat kuxh inqʼa xaole, inqʼa jit niman tetz quBʼaal Tiuxh, tan toqat sotzoq el tu qʼij uvaʼe.
2PE.3.8	Pet koq ex inqʼa nik inchiibʼ setiʼ, tan oksavaq s-tuul uvaʼ toq val sete. Tan vaʼl qʼij, eche vaʼl mil yaʼbʼ vatz quBʼaal Tiuxh. Atz vaʼl mil yaʼbʼ, tul ech kuxhte vaʼl qʼij s-vatz. Tul quBʼaal Tiuxh kuxhte nik ikotxʼ ivatz.
2PE.3.9	Pet jit aʼe nik ibʼal tibʼ tiʼ yeʼ telaʼpun viyol uvaʼ alel vet taʼn tiʼ u tulebʼal quBʼaal Jesuus. Tan at xaol nik alon uvaʼ pay vet paʼl inqʼa qʼij tiʼ kam uvaʼ alel taʼn quBʼaal Tiuxh. Yeʼletza. Pet quBʼaal Tiuxh kuxhte nik ikotxʼ ivatz tiʼ qutxʼebʼexeʼ. Tan yeʼ isaʼ quBʼaal Tiuxh uvaʼ laʼ kameʼl jaʼl invaʼq s-vatz. Pet aʼ nik isaʼ quBʼaal Tiuxh uvaʼ jankʼal inqʼa xaol laʼ titzʼa tibʼ s-vatz tiʼ ijalp u tatineʼ.
2PE.3.10	Tul ech kuxh laʼ ibʼen inqʼa palsan yol tu kʼaxbʼichil taʼn quBʼaal Tiuxh, eche laʼ tul vaʼq elqʼom tiʼ tokebʼeleʼ. Tan laʼ tinkabʼin u amlikaʼ. Tul tira laʼ sotzsal el taʼn xamal jankʼal uvaʼ at vatz u amlikaʼ. Atz tiraat laʼ tzʼeʼ u txʼavaʼ tuchʼ jankʼal uvaʼ viinqixsamal s-vatz.
2PE.3.11	Tul qootzaqle uvaʼ yeʼxhkam vet invaʼq laʼ kaj taʼn u xamal. Echetz aʼ laʼ qubʼan vet tiʼ qatineʼ uvaʼ laʼ qujetxhoʼk qibʼ kʼatz quBʼaal Tiuxh, atz laʼ qutxʼakoʼk qaanima tiʼ quBʼaal Tiuxh. 
2PE.3.12	Tul laʼ qutxʼebʼ u tulebʼal. Atz nal koq vet tul u kʼaxbʼichil tiibʼa inqʼa palsan yol laʼ qala. Tan laʼ sotzsal u amlikaʼ taʼn u toybʼ u xamal. Tan laʼ aʼxeʼl inqʼa kam vatz u txʼavaʼ taʼn vitzʼeʼsan u xamal. 
2PE.3.13	Echetze oʼ, inqʼa niman tetz Jesuus, tan aʼ nik qutxʼebʼ itzoqpixsal inqʼa yol uvaʼ alel ka taʼn quBʼaal Tiuxh. Aʼetze val u akʼla amlikaʼ uvaʼ vaʼten veteʼ, atz val u akʼla txʼavaʼ uvaʼ vaʼten vet inpaqte tal uvaʼ laʼ atink inqʼa xaol uvaʼ nik bʼanon vinuqul.
2PE.3.14	Ex, uvaʼ at vaanima setiʼ, tuulbʼaletz uvaʼs nik qutxʼebʼt itzoqpisal inqʼa yol inqʼa alel ka taʼn quBʼaal Tiuxh, tul qubʼanvaqetz yaʼl, tiʼ uvaʼ yeʼl invaʼq paʼv laʼ txhej s-qukʼatza uvaʼs laʼ tul u quBʼaal Jesuus. Tul yeʼl kantxhaqla yol laʼ txhej s-qiʼ vatz quBʼaal Tiuxh. 
2PE.3.15	Poro bʼenoqetz sete uvaʼ txʼebʼoʼmy kuxh u quBʼaal Tiuxh, tiʼ uvaʼ, aʼ nik isaʼeʼ uvaʼ laʼ chitp jankʼal inqʼa xaol t-inqʼa ipaʼv, tul yeʼ laʼ motx bʼen tu kʼaxkʼo tiʼ inqʼa ipaʼv. Tul echat kuxh uvaʼe nik tal Paʼp, u qumol s-niman tetz Jesuus, uvaʼ at qaanima s-tiʼ. Tan nikat tal Paʼp tiʼ vitxʼebʼon u quBʼaal Tiuxh, tiʼ uvaʼ laʼ chitp inqʼa xaol t-inqʼa ipaʼv, tul yeʼ laʼ bʼen tu kʼaxkʼo. Tan quBʼaal Tiuxh nik aqʼon tootzaqibʼal Paʼp tiʼ talaxeʼ.
2PE.3.16	Tul jatvaʼlxh inqʼa uʼ, inqʼa tzʼibʼamal ka taʼn Paʼp, tan nikat tal inqʼa yol inqʼa nik qaleʼ. Aloq at jolol yol nik tal Paʼp uvaʼ tzaʼl laʼ ibʼen s-qe. Tiʼetz vitzaʼlal tul at xaol nik jalpun vet telaʼpun u yol, tan yeʼ tootzaq viyolbʼal quBʼaal Tiuxh, atz jit txhabʼamal koq itxakeʼv tiʼ tatin tiʼ inimal Jesuus. Tul jitetz taʼn koq kuxh nik ijalpu inqʼa iyol Paʼp, pet ant nik ijalpu jolt inqʼa iyolbʼal quBʼaal Tiuxh inqʼa tzʼibʼamal ka. Echetz tiʼ vijalput inqʼa yol, tul junt kuxh nik itxhok vet visotzsal el taʼn quBʼaal Tiuxh.
2PE.3.17	Echetze ex, uvaʼ at vaanima setiʼ, ile nik inbʼaxabʼsa talax sete uvaʼ xeevaqxh etibʼ. Tul txhabʼamoq etxakeʼv tiʼ inimal vinuqul, tul yeʼ laʼ el ka ex s-tiʼ. Tul nal laʼ ibʼen sete, tul jit ant ex laʼ bʼokʼtziil ex tuchʼ inqʼa txhusbʼal uvaʼ jitxh inuqul uvaʼ nik tal inqʼa tzʼeqol tzijla txhusul. 
2PE.3.18	Pet aʼl bʼaʼn uvaʼ, aʼ laʼ chʼijk ex tuchʼ u bʼaʼnil, atz tuchʼ vetootzaqit quBʼaal JesuKriisto, u Chitol qetz.
2PE.3.18	Tul laʼ oksal iqʼij s-txheel; tul yeʼl iyaʼebʼal imotxebʼal laʼ toksal iqʼij.
2PE.3.18	Tul echxh laʼ ibʼane.
1JN.1.1	Toq intzʼibʼa inqʼa yol tiʼ val u Vinaq uvaʼ atichxh tixeʼtebʼal uvaʼs yeʼnaqich xeʼtoq u qʼij saq.
1JN.1.1	Tul qabʼi,
1JN.1.1	atz qilxh tuchʼ quvatz.
1JN.1.1	Tul qutxhabʼaxh isaqileʼ.
1JN.1.1	Atz qukanxh tuchʼ quqʼabʼ.
1JN.1.1	Aʼetz u Vinaqe
1JN.1.1	uvaʼ alon u yol
1JN.1.1	tiʼ taqʼax qʼij qusaq
1JN.1.1	uvaʼ yeʼl iyaʼebʼal imotxebʼal.
1JN.1.2	Aʼetz ulk u Vinaq vatz txʼavaʼ, u Aqʼol qʼij saq. Tul qiletzxhtuʼ. Tul aʼetz uvaʼe, nik qal inuqul inqʼa yol s-tiʼ, tiʼ uvaʼ yeʼl iyaʼebʼal imotxebʼal qʼij isaq. Aʼetz uvaʼe, atichxh kʼatz quBʼaal Tiuxh, tul tira ul s-quxoʼl. 
1JN.1.3	Aʼetz nik qal inuqul inqʼa yol s-tiʼ sexoʼl kame uvaʼ qila, atz qabʼi. Echetz ant ex vaʼl quyol setuchʼ laʼ ibʼana. Tul nuqxhtuʼ uvaʼ, aʼ nik qubʼanvat vaʼl quyol tuchʼ u quBʼaal Tiuxh, atz tuchʼ JesuKriisto, viKʼaol. 
1JN.1.4	Niketz qutzʼibʼa inqʼaa sete, tiʼ uvaʼ tira laʼ etootzaqi uvaʼ, aʼe vinuqul. Tul tira laʼ chiibʼ oʼ setuchʼ s-tiʼ.
1JN.1.5	Echetz kamxh u yol uvaʼ qabʼi talt u quBʼaal JesuKriisto, tul aʼ uvaʼe, nik qal inuqul sexoʼl. Aʼe, uvaʼa: Tira bʼaʼn u quBʼaal Tiuxh; mij taʼn invaʼq paʼv at s-kʼatza, eche invaʼq txiqubʼal uvaʼ yeʼl bʼeeq tokto at s-kʼatza.
1JN.1.6	Oqetz nik qaleʼ uvaʼ vaʼl quyol tuchʼ quBʼaal Tiuxh, tul oq aʼ nik qubʼan inqʼa yeʼbʼaʼn, eche vaʼq xaol uvaʼ nik ibʼan u yeʼbʼaʼn tu tokto, tul niketz qutzʼeqe tzij. Tul jitetz aʼ nik qubʼane vinuqul uvaʼ nik tal viyolbʼal quBʼaal Tiuxh. 
1JN.1.7	Pet oqetz aʼ nik qubʼan u bʼaʼn, eche inqʼa xaol uvaʼ at tu txiqubʼal, aʼetz nik qubʼane, eche u quBʼaal Tiuxh. Tul vaʼletz vet quyole s-quvatzaq. Tul nik itxʼaj oʼ tuulbʼal kaqaayil qupaʼv, tiʼ uvaʼ qat ibʼan u quBʼaal JesuKriisto, viKʼaol quBʼaal Tiuxh tiʼ tel vikaqal tiʼ itxʼajteʼl jankʼal inqʼa qupaʼv.{*}
1JN.1.8	Oqetz nik qaleʼ uvaʼ yeʼl paʼv nik qubʼaneʼ, juntetz kuxh nik qeesa qibʼe t-bʼey. Tul yeʼletz vinuqule nik qaleʼ. 
1JN.1.9	Pet oqetz laʼ qaloʼk inuqul inqʼa qupaʼv te quBʼaal Tiuxh, tul aʼletz bʼaʼn. Tan kʼuqlebʼalxh kʼuul viyoloneʼ, atz jikxh tiʼ ikuyux inqʼa qupaʼv. Tul toq itxʼaj oʼ tuulbʼal kaqaayil yeʼbʼaʼn. 
1JN.1.10	Oqetz nik qaleʼ uvaʼ yeʼl paʼv nik qubʼaneʼ, niketz kuxh qaqʼ bʼen u quBʼaal Tiuxhe s-tzʼeqol tzij, tan nik tal quBʼaal Tiuxh uvaʼ yeʼl invaʼq xaol uvaʼ yeʼl koq ipaʼv. Tul yeʼletz viyol quBʼaal Tiuxhe nik qunima.
1JN.2.1	Ex inqʼa nik inchiibʼ setiʼ, ex inqʼa, eche kʼaol inmeʼal etatin sinvatz, nik intzʼibʼa bʼen inqʼa yol inqʼaa sete, tiʼ uvaʼ yeʼl ex laʼ paʼvin ex. Pet oqetz at invaʼq ex, uvaʼ laʼ paʼvin ex, tul atetz vaʼl oksan quyol vatz quBʼaal Tiuxh tiʼ ijaqax kuya. Aʼe u quBʼaal JesuKriisto uvaʼ jikxhtuʼ. 
1JN.2.2	Tul aʼetz quBʼaal JesuKriisto uvaʼ taqʼ qʼij isaq tiʼ itxhoox inqʼa qupaʼv. Tul jitetz kuxh taʼn tiʼ inqʼa qupaʼv, pet tiʼat vipaʼv jankʼal inqʼa xaol vatz txʼavaʼ.
1JN.2.3	Tul tzitzietz nik bʼenk s-qe uvaʼ qootzaq vet quBʼaal JesuKriisto, oq nik qunima inqʼa ibʼekʼbʼal. 
1JN.2.4	Jaʼl uvaʼ ech nik tal s-eche: —Vootzaql vet quBʼaal JesuKriisto, —chiche, tul yeʼ nik inima inqʼa ibʼekʼbʼal Jesuus, tzʼeqol tzietz kuxhte u xaol uvaʼe. Tul yeʼletze vinuqul nik ibʼaneʼ. 
1JN.2.5	Pet jaʼl uvaʼ nik niman viyol quBʼaal JesuKriisto, aʼetz uvaʼe, nik kʼutxhun uvaʼ tira txhabʼamal vet tok u taanima tiʼ quBʼaal Tiuxh. Echetz nik ibʼene s-qe uvaʼ vaʼl vet quyol s-tuchʼ. Tul at qaanima s-tiʼ. 
1JN.2.6	Jaʼl uvaʼ nik alon uvaʼ txhabʼamal tatin tuchʼ quBʼaal Tiuxh antetzxh ibʼan vet, eche uvaʼ ibʼan quBʼaal JesuKriisto.
1JN.2.7	Ex inmol s-niman tetz Jesuus, yeʼl invaʼq akʼ bʼekʼbʼal nik intzʼibʼa bʼen sete. Pet antxh u oʼtla bʼekʼbʼal nik intzʼibʼa uvaʼ abʼimalxh vet etaʼn s-bʼaxa uvaʼs etok s-niman tetz Jesuus. Aʼetz u oʼtla bʼekʼbʼale, inqʼa yol uvaʼ etabʼi tzaan s-bʼaxa. 
1JN.2.8	Kʼuxhetz eche, pet akʼ bʼekʼbʼal veteʼ, chaq oʼ, tiʼ uvaʼ nik intzʼibʼa bʼen sete, tan akʼ txumbʼal vet uvaʼ ul ikʼutxh quBʼaal JesuKriisto s-bʼaʼn uvaʼ at taanima tiʼ vimol. Tul nikatetz ekʼutxh vet u akʼ txumbʼal inpaqte. Tan il inqʼa oʼtla etxumbʼal nik ipal vet ka, u oʼtla txumbʼal uvaʼ nimamich kuxh etaʼn, eche teleʼl vaʼq xaol tu tokto. Pet s-txheel, tan qat etootzaqil vet vinuqul viyolbʼal quBʼaal Tiuxh, eche tatin vaʼq xaol vatz qʼij saq.
1JN.2.9	Jaʼl uvaʼ nik alon uvaʼ, aʼ vet nik ibʼan u bʼaʼn, aʼetz nik taleʼ uvaʼ at vet tu qʼij saq. Pet oqetz nik iyan ivatz te vimol, tul antetz kuxh nik ibʼane u paʼv, eche vaʼq xaol uvaʼ tokto atila. 
1JN.2.10	Jaʼl uvaʼ at taanima tiʼ vimol, tul txhabʼamaletz vet tatine tiʼ ibʼanax u bʼaʼn, eche vaʼq xaol uvaʼ vatz qʼij saq atila. Tul yeʼ vet laʼ paʼvini, eche vaʼq xaol uvaʼ yeʼ vet laʼ ikʼi.
1JN.2.11	Pet jaʼl uvaʼ nik iyan ivatz te vimol, tul antetz kuxh paʼve nik ibʼaneʼ, eche vaʼq xaol uvaʼ tu tokto atila. Tul yeʼetz tootzaqleʼe tal kʼaqel taʼn vatz quBʼaal Tiuxh. Tan yeʼ nik ibʼen s-te kame uvaʼ nik isaʼ quBʼaal Tiuxh laʼ ibʼana, eche vaʼq xaol uvaʼ tzottinaʼqle.
1JN.2.12	Nik intzʼibʼa bʼen inqʼa yol sete, ex inqʼa, eche kʼaol inmeʼal etatin sinvatz, tan kuyel vet inqʼa epaʼv, tiʼ uvaʼ qat ok ex s-niman tetz Jesuus.
1JN.2.13	Nik intzʼibʼa bʼen inqʼa yol sete, ex, uvaʼ eche bʼaala etatin xoʼl inqʼa niman tetz Jesuus, tan etootzaq vet Jesuus, uvaʼ atichxh tixeʼtebʼal uvaʼs yeʼnaqich xeʼtoq u qʼij saq.
1JN.2.13	Nik intzʼibʼa bʼen inqʼa yol sete, ex chelem vinaq, s-chelem ixoq, tan qat oleʼv ex tiʼ tel iqʼij u yeʼbʼaʼn, aʼe u Satanaas.
1JN.2.13	Nik intzʼibʼa bʼen inqʼa yol sete, ex inqʼa, eche kʼaol inmeʼal etatin sinvatz, tan etootzaq vet quBʼaal Tiuxh.
1JN.2.14	Nik intzʼibʼa bʼen inqʼa yol sete, ex inqʼa eche bʼaala etatin xoʼl inqʼa niman tetz Jesuus, tan etootzaq vet Jesuus, uvaʼ atichxh tixeʼtebʼal uvaʼs yeʼnaqich xeʼtoq u qʼij saq.
1JN.2.14	Nik intzʼibʼa bʼen inqʼa yol sete, ex chelem vinaq, s-ixoq, tan at eyakʼil; atz nikat ekʼutxheʼ uvaʼ at viyolbʼal quBʼaal Tiuxh sekʼatza. Atz qat oleʼv ex tiʼ teesal iqʼij u bʼanol yeʼbʼaʼn, aʼe u Satanaas.
1JN.2.15	Yeʼetz etoksa etaanima tiʼ ibʼanax inqʼa paʼv, eche uvaʼ nik ibʼan inqʼa xaol vatz txʼavaʼ, inqʼa yeʼ ootzaqin tetz quBʼaal Tiuxh.
1JN.2.15	Tul yeʼ ok bʼen etaanima tiʼ tatxhval inqʼa kam uvaʼ nik tatxhva inqʼa xaol vatz txʼavaʼ, inqʼa yeʼ ootzaqin tetz Tiuxh. Tan jaʼl u xaol uvaʼ een kuxh taanima tiʼ ibʼanax inqʼa paʼv, eche uvaʼ nik ibʼan inqʼa xaol vatz txʼavaʼ, tul aʼetz uvaʼe, yeʼl tu taanima visaʼax quBʼaal Tiuxh uvaʼ, aʼe viBʼaal.{*}
1JN.2.16	Tan jankʼal inqʼa atxhaʼv uvaʼ nik ibʼan inqʼa xaol vatz txʼavaʼ, inqʼa yeʼ ootzaqin tetz quBʼaal Tiuxh, aʼe inqʼaa: Nik tatxhva ibʼanax inqʼa kantxhaq tuchʼ vitxhiʼoʼl; nik tatxhva tetzataʼ kam uvaʼ josqʼilxh nik til tuchʼ u bʼaqʼ ivatz; nik tatxhva toksal iqʼij tiʼ jankʼal inqʼa at s-xeʼ. Jankʼaletz inqʼa atxhaʼv inqʼae, tan jitetz een tzajnaʼqle kʼatz quBʼaal Tiuxh; pet een tzajnaʼq kʼatz inqʼa xaol vatz txʼavaʼ, inqʼa yeʼ ootzaqin tetz quBʼaal Tiuxh. 
1JN.2.17	Pet aloq jankʼal inqʼa xaol vatz txʼavaʼ, inqʼa yeʼ ootzaqin tetz Tiuxh, tuchʼ jankʼal inqʼa kam nik tatxhva vatz u txʼavaʼ, tan toq paloq paʼl. Pet ech koq inqʼa xaol, inqʼa aʼ nik ibʼan kam uvaʼ nik isaʼ quBʼaal Tiuxh, tan yeʼl iyaʼebʼal imotxebʼal toq tatineʼ.
1JN.2.18	Ex, inqʼa nik inchiibʼ setiʼ, ex, uvaʼ eche kʼaol inmeʼal etatin sinvatz, il vet oʼ at oʼ t-inqʼa iyaʼtebʼal qʼij. Eche uvaʼ abʼimal vet etaʼn, tiʼ uvaʼ laʼ ul vaʼl uvaʼ laʼ txhiʼan tiʼ u quBʼaal JesuKriisto. Tul mamala kuxh vet inqʼa nik itxhiʼan tiʼ u quBʼaal JesuKriisto, nik ikʼutxh tibʼ s-txheel. Echetz nik ibʼene s-qe uvaʼ il vet oʼ at oʼ t-inqʼa iyaʼtebʼal qʼij.
1JN.2.19	Tan qat motx eleʼl kaʼl inqʼa s-quxoʼl, inqʼa nik itxhiʼan tiʼ u quBʼaal JesuKriisto. Aʼetz nik ikʼutxhe uvaʼ jit ayaʼl koqxh niman tetz Jesuus inqʼa at s-quxoʼl s-kaqaayil. Pet, eche uvaʼ niman tetz Jesuus koq tatin s-quxoʼl, tul txhabʼamaletz tatinaqe s-qukʼatza. Pet, tiʼetz uvaʼ qat motx eleʼl s-quxoʼl, echetz nik ikʼutxhte uvaʼ jit ayaʼl inqʼae qumol qibʼ s-tuchʼ s-niman tetz Jesuus.
1JN.2.20	Pet ex, tan aʼ qat ekʼulvat etxumbʼal te u loqʼola quBʼaal Tiuxh. Echetz etootzaqit vete jabʼistee inqʼa kam uvaʼ inuqul, atz jabʼistee uvaʼ jit inuqul. 
1JN.2.21	Niketz intzʼibʼa bʼen inqʼa yol sete. Aloq jitetz, tiʼ uvaʼ, ex koq yeʼ ootzaqin vinuqul, pet etootzaq. Tul ootzaqivaqetz paqte uvaʼ yeʼletz invaʼq tzʼeqo tzije laʼ el tzaan kʼatz u quBʼaal Tiuxh uvaʼ, aʼe vixeʼal vinuqul. 
1JN.2.22	Tul jaʼletz koqe u tzʼeqol tzij, pet aʼetze, uvaʼ yeʼ nik qeon uvaʼ, aʼ Jesuuse u Kriisto. Tan jaʼl uvaʼ yeʼ nik qeon u quBʼaal Tiuxh, viBʼaal u Kʼaola, aʼetz uvaʼe, nik itxhiʼan tiʼ u quBʼaal JesuKriisto. 
1JN.2.23	Tan jaʼl uvaʼ yeʼ nik qeon uvaʼ Tiuxh u quBʼaal JesuKriisto, u Kʼaola, tul aʼetz uvaʼe, jit vaʼl iyol tuchʼ quBʼaal Tiuxh. Pet jaʼl uvaʼ nik tal tibʼ s-niman tetz Jesuus, viKʼaol Tiuxh, tul aʼetz uvaʼe, vaʼl iyol tuchʼ quBʼaal JesuKriisto, atz vaʼl iyol tuchʼ quBʼaal Tiuxh inpaqte.
1JN.2.24	Echetz kamxh viyolbʼal quBʼaal Tiuxh abʼimal etaʼn s-bʼaxala yol, uvaʼs enimataʼ, tul aʼetz uvaʼe, laʼ enima, atz aʼ uvaʼe, txhabʼamoq tatin sekʼatza. Tan oqetz aʼxh laʼ enima viyolbʼal quBʼaal Tiuxh, tul oq txhabʼamalxh vet tatin viyolbʼal quBʼaal Tiuxh sekʼatza, uvaʼ abʼimalxh etaʼn s-bʼaxala yol, tul aʼetz exe, inqʼa vaʼl kuxh eyol laʼ ebʼan tuchʼ u quBʼaal JesuKriisto, viKʼaol quBʼaal Tiuxh, atz vaʼl kuxh eyol laʼ ebʼan tuchʼ quBʼaal Tiuxh inpaqte. 
1JN.2.25	Tan aʼetz viyol quBʼaal Tiuxh uvaʼ jeqbʼamal s-qe taʼn, aʼe, uvaʼ toq aqʼon qʼij qusaq s-kʼatza uvaʼ yeʼl iyaʼebʼal imotxebʼal.
1JN.2.26	Niketz intzʼibʼa bʼen inqʼa yol sete, tiʼ inqʼa xaol, inqʼa nik saʼon eteesal t-bʼey tiʼ yeʼ enimataʼ uvaʼ, aʼ Jesuuse u Kriisto. 
1JN.2.27	Tan aʼ qat ekʼulvat etxumbʼal te u quBʼaal Tiuxh. Tul txhabʼamal vet tatin sekʼatza. Yeʼletz laʼ utxhi uvaʼ vaʼlen laʼ txhusun ex. Tan antxh u txumbʼal uvaʼ aqʼel vet sete taʼn quBʼaal Tiuxh, toq lotxhon ex. Tan aʼ uvaʼe, toq alon sete jankʼal inqʼa kam uvaʼ inuqulxhtuʼ, atz jabʼistee uvaʼ jit inuqul. Tul nuqxh u txumbʼal uvaʼ at vet sekʼatza, pet jit kuxh tzʼeqo tzij. Echetz kamxh u txumbʼal uvaʼ qat txhusux sete, tul txhabʼamoq etatin s-tuul.
1JN.2.28	Ex, inqʼa eche kʼaol inmeʼal etatin sinvatz, txhabʼamoxh etatin kʼatz Jesuus s-txheel. Tan laʼetz opoon vet u qʼij uvaʼs laʼ tul u quBʼaal JesuKriisto. Tul kʼuqleletz vet qukʼuul s-tiʼ. Tul yeʼletz oʼ laʼ chʼixaʼvin qujetxhteʼl qibʼ s-vatz uvaʼs laʼ tuleʼ. 
1JN.2.29	Tan etootzaqle uvaʼ jikxh u quBʼaal JesuKriisto, tul bʼenoqetz sete inpaqte tiʼ jaʼl u xaol uvaʼ nik bʼanon u jik bʼenamen, aʼetz uvaʼe, alamal vet kʼatz quBʼaal Tiuxh.
1JN.3.1	Poro bʼenoqetz s-qe uvaʼ sibʼxh taanima quBʼaal Tiuxh s-qiʼ, tan qat taqʼ bʼen oʼ s-kʼaol imeʼal. Tul nuqxhtuʼ uvaʼ tira oʼ vet kʼaol imeʼal. Tul yeʼetz nik ibʼen te inqʼa xaol vatz txʼavaʼ, inqʼa yeʼ ootzaqin tetz quBʼaal Tiuxh, kam tatin u quBʼaal Tiuxh. Echetz s-tiʼile yeʼat tootzaq kam qatineʼ, oʼ inqʼa kʼaol imeʼal quBʼaal Tiuxh.
1JN.3.2	Ex, uvaʼ at vaanima setiʼ, oʼetz vet kʼaol imeʼal quBʼaal Tiuxh s-txheel, kʼuxh yeʼx qileʼtaʼ kam vet qiqleʼm laʼ ibʼana uvaʼs xamtel. Pet aloq qootzaqle uvaʼ echatxh vet oʼ, eche u quBʼaal JesuKriisto laʼ ibʼana uvaʼs laʼ tuleʼ, tan tiraxh laʼ qil veteʼ kam ikaʼy quBʼaal JesuKriisto. 
1JN.3.3	Jaʼletz uvaʼ kʼuqlel vet ikʼuul tiʼ quBʼaal JesuKriisto, tul aʼetze nik ijikbʼixsa u tatin s-junal, tiʼ yeʼ ibʼanax vet u paʼv, eche nik itxʼaax invaʼq kam. Atz echetz nik ibʼane, eche Jesuus uvaʼ mij invaʼq ipaʼv.
1JN.3.4	Pet jaʼletzxh uvaʼ nik bʼanon u paʼv, tul aʼetz inqʼa bʼekʼbʼale nik teesa iqʼij. Tan aʼ inqʼa paʼv nik eesan iqʼij inqʼa bʼekʼbʼal. 
1JN.3.5	Tul etootzaqle uvaʼ, aʼ ulk quBʼaal JesuKriisto tiʼ yeʼ ijaʼp u kʼaxkʼo s-qiibʼa tiʼ inqʼa qupaʼv. Tul yeʼl invaʼq paʼv at s-kʼatza. 
1JN.3.6	Jaʼletz uvaʼ txhabʼamal tatin tiʼ ibʼanax kam uvaʼ nik isaʼ quBʼaal JesuKriisto, yeʼletz laʼ ibʼan vet u paʼv. Pet jaʼletz uvaʼ nik bʼanon u paʼv, aʼetze yeʼ ootzaqin tetz kam tatin quBʼaal JesuKriisto, aʼetz uvaʼe, jit vaʼl iyol s-tuchʼ.
1JN.3.7	Ex inqʼa, eche kʼaol inmeʼal etatin sinvatz, yeʼxhabʼil kuxh ex laʼ etaqʼ etibʼ eesaloq t-bʼey. Tan jaʼl uvaʼ, aʼ u jik nik ibʼaneʼ, tul aʼetze jik, eche vijiken Jesuus. 
1JN.3.8	Tan jabʼil uvaʼ yaʼtel kuxh ibʼant u paʼv, tul tetzetz diaavloe. Tan yekichxh xeʼt tzaan diaavlo tiʼ ibʼanax u paʼv uvaʼs ixeʼt tzaan u qʼij saq. Echetz vet s-tiʼile ulk viKʼaol quBʼaal Tiuxh tiʼ isotzsal el inqʼa yeʼbʼaʼn uvaʼ ibʼan diaavlo.
1JN.3.9	Jaʼletz uvaʼ alamal vet kʼatz quBʼaal Tiuxh, jit teletz kuxh aʼ u paʼve laʼ ibʼana. Tan txhabʼamal vet tiqʼol vitxumbʼal quBʼaal Tiuxh taʼn tiʼ ibʼanax u jik. Tul yeʼ vet nik ibʼan u paʼv, tan alamal vet kʼatz quBʼaal Tiuxh.
1JN.3.10	¿Kametz tilix jalbʼal tibʼ inqʼa kʼaol imeʼal quBʼaal Tiuxh tuchʼ inqʼa kʼaol imeʼal u diaavlo? Jaʼletz uvaʼ yeʼ nik bʼanon u jik, atz uvaʼ yeʼl taanima tiʼ vimol, tul jitetz tetz quBʼaal Tiuxhe.
1JN.3.11	Tan ech u yol etabʼi s-bʼaxala yol s-eche, uvaʼ atoqxh qaanima s-quvatzaq.
1JN.3.12	Pet jit ech laʼ qubʼan, eche uvaʼ ibʼan Kaiin. Tan txhiʼanyich kuxh taanima Kaiin tiʼ u titzʼin, tul iyatzʼeʼl. Tzitzietz ikʼutxhvat Kaiin uvaʼ, aʼ iqʼomich vitxumbʼal u bʼanol yeʼbʼaʼn taʼn, aʼe u diaavlo. Pet aloq ¿kametz s-tiʼil iyatzʼ Kaiin u titzʼin? Tiʼ uvaʼ txhoʼn te Kaiin, tiʼ uvaʼ, aʼ u bʼaʼn nikich ibʼan u titzʼin. Pet Kaiin, tan aʼ u yeʼbʼaʼn nikich ibʼaneʼ.
1JN.3.13	Ex inmol s-niman tetz Jesuus, yeʼ kuxh sotz ekʼuul s-te, oq laʼ yan ivatz inqʼa xaol sete, inqʼa at vatz txʼavaʼ, inqʼa yeʼ ootzaqin tetz quBʼaal Tiuxh. 
1JN.3.14	Qootzaql setuchʼ uvaʼ qat ey vet el oʼ tu kamchil vatz quBʼaal Tiuxh. Tul qat qʼexy oʼ tu qʼij saq vatz quBʼaal Tiuxh. Aloq ¿kam laʼ qule qootzaqitaʼ uvaʼ at vet qʼij qusaq kʼatz quBʼaal Tiuxh? Aʼe, uvaʼ at vet qaanima s-qiʼ s-quvatzaq. Pet jaʼl uvaʼ yeʼl taanima tiʼ vimol, tul antetz kuxh kamnaʼqleʼe vatz quBʼaal Tiuxh.
1JN.3.15	Tan jaʼletzxh uvaʼ nik iyan ivatz te vimol, tul eelaetz tuchʼ yatzʼoʼm uvaʼ nik ibʼaneʼ. Tul jitetz txhabʼamal tatine kʼatz quBʼaal Tiuxh. Tul etootzaqle uvaʼ yeʼl invaʼq yatzʼonal at qʼij isaq kʼatz quBʼaal Tiuxh, u qʼij saq uvaʼ yeʼl iyaʼebʼal imotxebʼal.
1JN.3.16	Kametz laʼ qulbʼe tootzaqileʼ uvaʼ oq sibʼ qaanima tiʼ u qumol. Pet aʼ laʼ bʼensan s-qe tiʼ kame uvaʼ ibʼan quBʼaal JesuKriisto tiʼ taqʼt u qʼij isaq s-qiʼ. Echatetz uvaʼe laʼ qaqʼt qibʼ kamoq tiʼ inqʼa qumol. 
1JN.3.17	Pet at xaol uvaʼ atxh kam tetz s-bʼaʼn vatz txʼavaʼ. Tul nik til vaʼl imol uvaʼ nik isaʼon vaʼq kam s-te. Tul jitoq nik itxum bʼeeq ivatz vimol. Aʼetz u xaole uvaʼ yeʼl taanima tiʼ vimol, eche u taanima quBʼaal Tiuxh s-tiʼ.
1JN.3.18	Ex inqʼa, eche kʼaol inmeʼal etatin sinvatz, jit kuxh tetziʼ, atz jit kuxh tuchʼ eyolon laʼ etalvat uvaʼ at etaanima tiʼ vemol. Pet aʼ laʼ ekʼutxhvat uvaʼ nuqxh nik etal, tiʼ uvaʼ at etaanima tiʼ vemol tuchʼ velotxhtaʼ tiʼ kam nik isaʼon s-te.
1JN.3.19	Oqetz ech uvaʼe nik qubʼane, tul oʼetz vete at oʼ t-vinuqul viyolbʼal quBʼaal Tiuxh. Tul niketz qunatxh veteʼe uvaʼ kʼuqlel vet qukʼuul tiʼ quBʼaal Tiuxh. 
1JN.3.20	Pet atetz uvaʼ sebʼt qunatxht Tiuxh, tul nik tal u qaanima s-qe uvaʼ at qupaʼv vatz quBʼaal Tiuxh. Pet qootzaqle uvaʼ sibʼxh vibʼaʼnil quBʼaal Tiuxh tiʼ ikuyux inqʼa qupaʼv, kʼuxh kam kuxh laʼ tal u qaanima s-qe. Tan tootzaq quBʼaal Tiuxh jankʼal inqʼa nik tal u qaanima s-qe.
1JN.3.21	Ex, uvaʼ at vaanima setiʼ, pet oqetz yeʼxhkam nik tal u qaanima s-qe tiʼ kam inqʼa paʼv bʼanel qaʼn, tul aʼletz nik itxhej tel kʼuqlebʼ qukʼuul kʼatz quBʼaal Tiuxh. 
1JN.3.22	Echetz kʼuxh kamxh invaʼq laʼ qujaq te quBʼaal Tiuxh, tul laʼetz qukʼul s-te. Echetzxh laʼ ibʼane, tiʼ uvaʼ, aʼ nik qunima inqʼa ibʼekʼbʼal, atz, tiʼ uvaʼ, aʼ nik qubʼan kam inqʼa nik ichiibʼ s-tiʼ.
1JN.3.23	Tul aʼetz ibʼekʼbʼal quBʼaal Tiuxh s-qe uvaʼ laʼ quqeja uvaʼ iKʼaol quBʼaal Tiuxh u quBʼaal JesuKriisto. Tul aʼ vibʼekʼbʼal paqte uvaʼ atoqxh qaanima s-quvatzaq. 
1JN.3.24	Tan jaʼl uvaʼ nik niman inqʼa ibʼekʼbʼal quBʼaal Tiuxh, tul vaʼletz vet iyole tuchʼ quBʼaal Tiuxh. Atz vaʼl kuxh vet iyol quBʼaal Tiuxh s-tuchʼ. Aʼetz nik qootzaqivat veteʼ uvaʼ txhabʼamal vet qatin s-kʼatza, tan at vet viTiuxhil s-qukʼatza uvaʼ aqʼel vet s-qe taʼn.
1JN.4.1	Ex inqʼa at vaanima setiʼ, toq val sete uvaʼ jit kuxh kaqaayil yol laʼ eqea uvaʼ laʼ tal vaʼq xaol, uvaʼ iyolbʼal quBʼaal Tiuxh laʼ tal u xaol s-vatz. Pet bʼaxa laʼ etabʼi inuqul inqʼa yol uvaʼ laʼ tal inqʼa xaol, maq quBʼaal Tiuxh nik bʼanbʼen, atz maq yeʼle. Tan mamala kuxh xaol nik tal tibʼ s-qʼexsan tetz viyolbʼal quBʼaal Tiuxh, tul tzʼeqo tzij kuxh inqʼa yol nik ipaxsa. Tul tira kuxh nik ipaxi el tibʼ vatz txʼavaʼ tiʼ ipaxsaleʼ.
1JN.4.2	Echetz laʼ ebʼan tiʼ tootzaqil s-eche oq uvaʼ kʼatz viTiuxhil Tiuxh tzajnaʼql u ootzaqibʼal, tan jatvaʼl inqʼa xaol laʼ alon uvaʼ, aʼ tzajnaʼq JesuKriisto kʼatz quBʼaal Tiuxh, tul bʼen s-alam aanima tuchʼ itxhiʼoʼl, aʼetz inqʼa xaole uvaʼ at tootzaqibʼal taʼn viTiuxhil Tiuxh. 
1JN.4.3	Pet jatvaʼl inqʼa xaol uvaʼ yeʼ laʼ alon uvaʼ, aʼ tzajnaʼq JesuKriisto kʼatz quBʼaal Tiuxh, atz jitoq laʼ tala uvaʼ bʼen s-alam aanima tuchʼ vitxhiʼoʼl ikaqal, aʼetz inqʼa xaole uvaʼ yeʼl tootzaqibʼal taʼn quBʼaal Tiuxh. Pet aʼ u tootzaqibʼal inqʼa xaol iqʼomal taʼn, inqʼa nik itxhiʼan tiʼ u quBʼaal JesuKriisto. Aʼetz uvaʼe, abʼimal etaʼn uvaʼ laʼxh uli. Tul ile at vet vatz txʼavaʼ s-txheel.
1JN.4.4	Ex inqʼa eche kʼaol inmeʼal etatin sinvatz; ex tetz quBʼaal Tiuxh. Xaʼtetze aʼ, ex qat oleʼv ex tiʼ imaqax inqʼa xaol tiʼ vitzʼeqo tzijla txhusuʼm. Tan aʼ viyakʼil viTiuxhil Tiuxh at sekʼatza nik lotxhon ex tiʼ ibʼanax kam uvaʼ nik isaʼ quBʼaal Tiuxh. Tul tira palnaʼq iyakʼil viTiuxhil Tiuxh viʼ Satanaas uvaʼ nik lotxhon inqʼa xaol, inqʼa yeʼ ootzaqin tetz quBʼaal Tiuxh, inqʼa at vatz txʼavaʼ, atz inqʼa nik bʼanon inqʼa kantxhaq uvaʼ nik isaʼ u Satanaas laʼ ibʼana.
1JN.4.5	Echetze inqʼa tzʼeqol tzijla txhusul, tan aʼ kuxh vitxumbʼal inqʼa yeʼ ootzaqin tetz quBʼaal Tiuxh iqʼomal taʼn. Echetz s-tiʼile aʼ kuxh nik tal inqʼa kantxhaqla yol uvaʼ iqʼomal taʼn inqʼa xaol, inqʼa yeʼ ootzaqimal quBʼaal Tiuxh taʼn. Tul nik inimal taʼn inqʼa xaol, inqʼa yeʼ ootzaqin tetz quBʼaal Tiuxh.
1JN.4.6	Pet oʼ vet niman tetz inqʼa yol uvaʼ tzajnaʼq kʼatz quBʼaal Tiuxh. Jatvaʼl inqʼa ootzaqin tetz quBʼaal Tiuxh, aʼetz uvaʼe, nik abʼin inqʼa yol nik qaleʼ. Pet jabʼil uvaʼ jit niman tetz inqʼa yol uvaʼ tzajnaʼq kʼatz quBʼaal Tiuxh, aʼetz uvaʼe, yeʼ nik abʼin inqʼa yol nik qaleʼ. Echetz nik ibʼene s-qe tiʼ jabʼil uvaʼ iqʼomal vinuqul viyol viTiuxhil Tiuxh taʼn, atz jabʼil uvaʼ, aʼ iqʼomal u kantxhaqla yol taʼn uvaʼ at vet vatz txʼavaʼ s-txheel.
1JN.4.7	Ex, uvaʼ atxh vaanima setiʼ, atoqxh qaanima s-quvatzaq qubʼana. Tan jatvaʼlxh inqʼa atxh taanima tiʼ imol, aʼetz uvaʼe, nik kʼutxhun uvaʼ, aʼ vitxumbʼal quBʼaal Tiuxh iqʼomal taʼn. Jaʼl uvaʼ at taanima tiʼ vimol, aʼetz uvaʼe, alamal vet kʼatz quBʼaal Tiuxh, atz ootzaqimal quBʼaal Tiuxh taʼn. 
1JN.4.8	Jabʼiletz uvaʼ yeʼl taanima tiʼ imol, yeʼxetz ootzaqimal quBʼaal Tiuxhe taʼn. Tan quBʼaal Tiuxh jeqon tzaan uvaʼ atoqxh qaanima tiʼ qumol s-quvatzaq. 
1JN.4.9	Tan aʼetz qat ikʼutxhvat quBʼaal Tiuxh s-qe uvaʼ tira at taanima s-qiʼ, tiʼ uvaʼ qat taqʼ tzaan viKʼaol vatz u txʼavaʼ. Aʼe vaʼl viKʼaol quBʼaal Tiuxh, viTxajoʼm uvaʼ taʼnxhte.{*}
1JN.4.10	Kametz koq qat ikʼutxhbʼevat quBʼaal Tiuxh s-qe uvaʼ at taanima s-qiʼ, pet, tiʼ uvaʼ qat taqʼ tzaan viKʼaol tiʼ itxhojox inqʼa qupaʼv tiʼ u taqʼt tibʼ kamoq vatz kurus. Pet jit oʼe qat kʼutxhun s-bʼaxa uvaʼ at qaanima s-tiʼ.
1JN.4.11	Ex, uvaʼ at vaanima setiʼ, ape, tiʼetz uvaʼ qat ikʼutxh quBʼaal Tiuxh s-qe uvaʼ atxh taanima s-qiʼ, tul echatetz uvaʼe qubʼane, tiʼ uvaʼ at qaanima tiʼ qumol qubʼaneʼ. 
1JN.4.12	Tul yeʼxhabʼil invaʼxoʼq ilonaʼq tetz quBʼaal Tiuxh. Pet oqetz at qaanima s-quvatzaq, tul aʼetz vet uvaʼe, nik kʼutxhun vatz inqʼa xaol uvaʼ at quBʼaal Tiuxh s-qukʼatza, kʼuxh yeʼ nik til inqʼa xaol quBʼaal Tiuxh. Echetz nik ibʼene s-qe uvaʼ atxh qaanima tiʼ qumol, eche uvaʼ nik isaʼ quBʼaal Tiuxh.
1JN.4.13	Aʼetz vet nik bʼensan s-qe uvaʼ txhabʼamal vet qatin kʼatz quBʼaal Tiuxh, tul txhabʼamal tatin s-qukʼatza, tiʼ uvaʼ qat taqʼl viTiuxhil s-qe. 
1JN.4.14	Tul qatetz bʼen s-qe, oʼ inqʼa apoostol uvaʼ quBʼaal Tiuxh txhaqon tzaan viKʼaol s-quxoʼl; aʼe u Chitol tetz inqʼa xaol vatz txʼavaʼ, vatz u kʼaxkʼo tiʼ inqʼa ipaʼv. Aʼetz uvaʼe, nik qal inuqul. 
1JN.4.15	Jaʼletz uvaʼ laʼ alon u quBʼaal Jesuus sikʼaol Tiuxh, tul txhabʼamaletz tatin quBʼaal Tiuxhe s-kʼatza. Atz txhabʼamaletz tatine kʼatz quBʼaal Tiuxh. 
1JN.4.16	Tul qatetz qootzaqilaʼ, atz qat quqejlaʼ uvaʼ, aʼ u quBʼaal Tiuxh qat kʼutxhun s-qe uvaʼ atxh taanima s-qiʼ. Tan aʼ quBʼaal Tiuxh xeʼsanaʼq tetz uvaʼ at taanima s-qiʼ. Tul jaʼl uvaʼ txhabʼamal tok kʼatz quBʼaal Tiuxh, aʼetz uvaʼe, ootzaqin tetz uvaʼ at taanima quBʼaal Tiuxh s-tiʼ. Tul txhabʼamal tatin quBʼaal Tiuxh s-kʼatza.
1JN.4.17	Atoqetz qaanima tiʼ qumol, eche uvaʼ nik isaʼ quBʼaal Tiuxh. Echetz laʼ ikʼuqeʼv vet qukʼuule uvaʼ yeʼl yol laʼ taqʼ vet jaʼp quBʼaal Tiuxh s-qiibʼa uvaʼs laʼ taqʼt kuʼ inqʼa yol tinuqul. Kametzxh uvaʼ nik isaʼ quBʼaal Tiuxh, echatetzxh u qaanimae laʼ ibʼan tiʼ inqʼa xaol s-kaqaayil.
1JN.4.18	Echetz yeʼl oʼ laʼ xoʼv oʼ tiʼ tul kʼaxkʼo s-qiibʼa, oq at qaanima tiʼ qumol s-kaqaayil. Tan jaʼl uvaʼ at taanima tiʼ vimol, eche uvaʼ nik isaʼ quBʼaal Tiuxh, tul yeʼxhkametz laʼ xoʼve te quBʼaal Tiuxh. Pet taʼnxh laʼ xoʼv te quBʼaal Tiuxh, inqʼa nik natxhon uvaʼ ikʼulel laʼ ikʼul kʼaxbʼichil. Jabʼiletz uvaʼ nik ixoʼveʼ, aʼetze nik natxhbʼen uvaʼ yeʼl tu taanima visaʼax vimol s-bʼaʼn.
1JN.4.19	Pet at qaanima tiʼ qumol, tan quBʼaal Tiuxh qat kʼutxhun s-qe s-bʼaxa uvaʼ at taanima s-qiʼ. 
1JN.4.20	Jaʼletz invaʼq uvaʼ ech laʼ tal s-eche: —At vaanima tiʼ quBʼaal Tiuxh, —chaqe, tul nik iyan ivatz te vimol. Tzʼeqol tzietz kuxhte. Tan jaʼl uvaʼ yeʼl taanima tiʼ vimol uvaʼ nik til tibʼ ivatz s-tuchʼ, ¿Aʼetz kol txhan at taanima tiʼ quBʼaal Tiuxh laʼ ibʼana?, atz yeʼxhkam nik til ivatz u quBʼaal Tiuxh. 
1JN.4.21	Tul atz ech nik tal vibʼekʼbʼal quBʼaal Jesuus s-eche: —Jaʼl uvaʼ at taanima tiʼ quBʼaal Tiuxh, tul atoqetz taanima tiʼ vimol, —chiche.
1JN.5.1	Jaʼletz uvaʼ laʼ qeon uvaʼ, aʼ u quBʼaal Jesuus u Kriisto, tul aʼetz uvaʼe, alamal vet kʼatz quBʼaal Tiuxh. Jaʼletz uvaʼ at taanima tiʼ quBʼaal Tiuxh, uvaʼ alon tul quBʼaal JesuKriisto vatz txʼavaʼ, tul aʼe, uvaʼ at taanima tiʼ quBʼaal JesuKriisto inpaqte. 
1JN.5.2	Oqetz at qaanima tiʼ quBʼaal Tiuxh, tul oq nik qunima inqʼa ibʼekʼbʼal, tzitzietz nik qootzaqivat uvaʼ at qaanima tiʼ inqʼa kʼaol imeʼal quBʼaal Tiuxh. 
1JN.5.3	Tul aʼetz nik qootzaqivat uvaʼ at qaanima tiʼ quBʼaal Tiuxh, tiʼ uvaʼ laʼ qunima inqʼa ibʼekʼbʼal. Tul jit tira tzaʼl koqxh inqʼa ibʼekʼbʼal s-qe. 
1JN.5.4	Jaʼletz uvaʼ alamal vet kʼatz quBʼaal Tiuxh, tan nik toleʼv tiʼ imaqt tibʼ tiʼ yeʼ ibʼanax inqʼa kantxhaqla txumbʼal uvaʼ nik ibʼanax vatz txʼavaʼ, uvaʼ nik ibʼan inqʼa yeʼ ootzaqin tetz quBʼaal Tiuxh. Tan tiʼ uvaʼ nik qunima inqʼa bʼaʼnla txhaq yol tiʼ Jesuus, tul nik ilotxh oʼ tiʼ qoleʼv tiʼ qumaqt qibʼ tiʼ yeʼ ibʼanax inqʼa kantxhaqla txumbʼal uvaʼ nik ibʼan inqʼa yeʼ ootzaqin tetz quBʼaal Tiuxh. 
1JN.5.5	Tul ¿jaʼletze uvaʼ nik toleʼv tiʼ imaqt tibʼ tiʼ yeʼ ibʼanax inqʼa kantxhaqla txumbʼal uvaʼ nik ibʼanax vatz txʼavaʼ, uvaʼ nik ibʼan inqʼa yeʼ ootzaqin tetz quBʼaal Tiuxh? Aʼetz, uvaʼe nik qeon uvaʼ, aʼ u quBʼaal Jesuuse viKʼaol quBʼaal Tiuxh.
1JN.5.6	Aʼetz u quBʼaal JesuKriistoe uvaʼ een tzajnaʼq kʼatz quBʼaal Tiuxh, tul antxh quBʼaal Tiuxh kʼutxhun uvaʼ een tzajnaʼqich s-kʼatza. Tul aʼetz ikʼutxhvat uvaʼs taqʼax kuʼ quBʼaal JesuKriisto xeʼ aʼ. Atz aʼat ikʼutxhvat uvaʼs tel vikaqal quBʼaal JesuKriisto. Pet jit taʼn koq kuxh ikʼutxh quBʼaal Tiuxh, tiʼ uvaʼ een tzajnaʼq quBʼaal JesuKriisto kʼatza quBʼaal Tiuxh uvaʼs taqʼax kuʼ xeʼ aʼ, pet ikʼutxhat paqte, tiʼ uvaʼ tel vikaqal quBʼaal JesuKriisto. Tul aʼ viTiuxhil Tiuxh nik alon inuqul u yol, tiʼ uvaʼ een tzajnaʼq quBʼaal JesuKriisto kʼatz quBʼaal Tiuxh. Tan aʼ viTiuxhil Tiuxhe uvaʼ nik alon vinuqul. 
1JN.5.7	Tan oxvaʼlen nik alon inuqul uvaʼ een tzajnaʼq quBʼaal JesuKriisto kʼatz quBʼaal Tiuxh [tu amlikaʼ: U quBʼaal Tiuxh; u quBʼaal JesuKriisto, aʼe, uvaʼ nik Alon inuqul tatin quBʼaal Tiuxh; tuchʼ viTiuxhil Tiuxh.]
1JN.5.8	Aʼe, uvaʼ nik tal viTiuxhil Tiuxh tiʼ quBʼaal JesuKriisto. Atz aʼe, uvaʼ taqʼax kuʼ quBʼaal JesuKriisto xeʼ aʼ. Atz aʼe, uvaʼs tel vikaqal quBʼaal JesuKriisto. Aʼetz inqʼae nik ikʼul tibʼ [tzitza vatz txʼavaʼ] tiʼ talaxeʼ uvaʼ een tzajnaʼq quBʼaal JesuKriisto kʼatz quBʼaal Tiuxh.
1JN.5.9	Oqetz nik quqej viyol inqʼa xaol uvaʼ laʼ tal tiʼ vimol vatz u aqʼol kuʼ yol tinuqul, aʼetz kol yeʼ laʼ quqej u tetz quBʼaal Tiuxh, atz mam yole viyol. Tan aʼetz viyol quBʼaal Tiuxhe uvaʼ qat tal tiʼ iqeex viKʼaol. 
1JN.5.10	Jaʼletz uvaʼ nik qeon uvaʼ, aʼ Jesuuse, viKʼaol Tiuxh, tul aʼetz uvaʼe, nik qeon vinuqulil viyol quBʼaal Tiuxh. Pet jaʼletz uvaʼ yeʼ nik qeon kam uvaʼ nik tal quBʼaal Tiuxh, tul tzʼeqol tzijetz quBʼaal Tiuxhe s-vatz. Tan yeʼ nik iqej viyol quBʼaal Tiuxh uvaʼ qat taqʼ ootzaqiloq tiʼ viKʼaol. 
1JN.5.11	Tul aʼetz viyol quBʼaal Tiuxhe uvaʼa: Tan qat taqʼ quBʼaal Tiuxh qʼij qusaq uvaʼ yeʼl iyaʼebʼal imotxebʼal, oʼ inqʼa nik qeon viKʼaol quBʼaal Tiuxh. Tul atetz vet qʼij qusaq uvaʼ yeʼl iyaʼebʼal imotxebʼal, tan, tiʼ uvaʼ at vet qatin tuchʼ viKʼaol. 
1JN.5.12	Echetz jaʼl uvaʼ at vet tatin tuchʼ viKʼaol quBʼaal Tiuxh, atetz vet qʼij isaqe uvaʼ yeʼl iyaʼebʼal imotxebʼal. Pet jaʼl uvaʼ yeʼl tatin tuchʼ viKʼaol quBʼaal Tiuxh, yeʼletz qʼij isaqe uvaʼ yeʼl iyaʼebʼal imotxebʼal.
1JN.5.13	Qatetz intzʼibʼa bʼen inqʼa yol sete, ex inqʼa nik qeon uvaʼ at tiqleʼm quBʼaal JesuKriisto taʼn quBʼaal Tiuxh. Echetz laʼ etootzaqite uvaʼ at qʼij esaq uvaʼ yeʼl iyaʼebʼal imotxebʼal. 
1JN.5.14	Echetz tira kʼuqlel qukʼuul, tiʼ uvaʼ nik tabʼi oʼ, tiʼ kam uvaʼ nik qujaq s-te, oq antxh nik qujaq kam uvaʼ nik isaʼ taqʼax s-qe. 
1JN.5.15	Oqetz qootzaqle uvaʼ nik tabʼi oʼ u quBʼaal Tiuxh tiʼ kamxh invaʼq uvaʼ nik qujaq s-te, tul aʼetz laʼ qubʼan veteʼ uvaʼ, eche qat qukʼull vet inqʼa qat qabʼi s-te.
1JN.5.16	Oqetz at invaʼq ex laʼ ilon ipaʼvin invaʼq emol, tul laʼ ejaq ikuybʼal te quBʼaal Tiuxh. Tul quBʼaal Tiuxh laʼ aqʼon qʼij isaq uvaʼ yeʼl iyaʼebʼal imotxebʼal. Aʼetz nik val inqʼa nik ipaʼvineʼ uvaʼ jit kamchil kʼaqel taʼn vatz quBʼaal Tiuxh u paʼv uvaʼ nik ibʼaneʼ. Tan at paʼv uvaʼ tira laʼ kam u xaol vatz quBʼaal Tiuxh taʼn. Tul jitetz aʼ uvaʼe, nik val ejaqt kuybʼal s-tiʼ.{*}
1JN.5.17	Tan jankʼalxh inqʼa jit tinuqul nik bʼanaxika, tul paʼvetz vet vatz quBʼaal Tiuxh. Pet at paʼv uvaʼ laʼ utxh ikuypeʼ, uvaʼ yeʼl u xaol laʼ kam vatz quBʼaal Tiuxh taʼn.
1JN.5.18	Tan qootzaqle uvaʼ jaʼl u xaol uvaʼ alamal vet kʼatz quBʼaal Tiuxh, jitetz kuxh aʼ u paʼv laʼ ibʼan tele. Tan aʼ vet quBʼaal JesuKriisto, uvaʼ taqʼ tzaan quBʼaal Tiuxh, nik xeen. Echetz yeʼ laʼ toleʼve u bʼanol tetz yeʼbʼaʼn s-tiʼ, aʼe Satanaas. 
1JN.5.19	Qootzaqletza uvaʼ at qatin tuchʼ u quBʼaal Tiuxh. Tul qootzaqle uvaʼ jankʼa tel inqʼa xaol vatz txʼavaʼ, inqʼa yeʼ ootzaqin tetz Tiuxh, tan aʼ atoʼk jaqʼ ibʼekʼoʼm Satanaas. 
1JN.5.20	Tul qootzaqle uvaʼ qat ul quBʼaal JesuKriisto, viKʼaol quBʼaal Tiuxh, s-quxoʼl. Tul qat taqʼ qootzaqi vinuqul uvaʼ antxh Tiuxh u quBʼaal JesuKriisto. Tul qat taqʼ qootzaqi uvaʼ nuqxhtuʼ iKʼaolxh quBʼaal Tiuxh u quBʼaal JesuKriisto. Tul atxh oʼ s-kʼatza, tul nuqxhtuʼ uvaʼ Tiuxhxhtuʼ. Tul aqʼol qʼij saq uvaʼ yeʼl iyaʼebʼal imotxebʼal.
1JN.5.21	Ex inqʼa, eche kʼaol inmeʼal etatin sinvatz, toq val sete uvaʼ yeʼ laʼ ok bʼen ex tiʼ inatxhkʼuulal inqʼa bʼitichla tiuxh.
2JN.1.1	In u iqʼon iviʼ.
2JN.1.1	Nik intzʼibʼa bʼen val u uʼ sete, ex inqʼa niman tetz Jesuus, ex inqʼa chʼexel vet ex taʼn quBʼaal Tiuxh. Tul nuqxhtuʼ uvaʼ tira at vaanima setiʼ, tan nimamal u nuqla yol etaʼn tiʼ quBʼaal JesuKriisto. Tul jitetz kuxh taʼn in, at vaanima setiʼ, pet atat taanima jolt inqʼa setiʼ, inqʼa ootzaqin vet tetz vinuqul tiʼ quBʼaal JesuKriisto. 
2JN.1.2	Atetz qaanima setiʼ, tiʼ uvaʼ, aʼ vinuqul inqʼa bʼaʼnla txhaq yol tiʼ Jesuus txhabʼamal tatin s-qukʼatza. Tul ile nik qunima s-txheel, tul yeʼl iyaʼebʼal imotxebʼal toq tatin s-qukʼatza.
2JN.1.3	Aʼetz vibʼaʼnil u Tiuxh, u quBʼaal, tuchʼ vibʼaʼnil u quBʼaal JesuKriisto, viKʼaol quBʼaal Tiuxh, laʼ atin sexoʼl; tul laʼ itxum evatz; atz laʼ atin vibʼaʼnil tetaanima. Tan nuqxhtuʼ uvaʼ at taanima setiʼ.
2JN.1.4	Tul tiraetz nik inchiibʼ s-tiʼ, tiʼ uvaʼ qat villaʼ uvaʼ at jolol ex, uvaʼ aʼxh nik ebʼan vinuqul uvaʼ nik tal viyolbʼal quBʼaal Tiuxh. Tan aʼ nik enima inqʼa ibʼekʼbʼal quBʼaal Tiuxh uvaʼ alel ka s-qe taʼn. 
2JN.1.5	Pet toqetz injaq bʼaʼnil sete, ex inqʼa niman tetz Jesuus, uvaʼ laʼ enima u bʼekʼbʼal uvaʼ abʼimalxh vet etaʼn s-bʼaxa uvaʼs etok tiʼ inimal quBʼaal JesuKriisto. Pet yeʼl invaʼtoʼq bʼekʼbʼal uvaʼ yaʼn toq intzʼibʼa bʼen sete s-txheel. Pet antxh u bʼekʼbʼal toq intzʼibʼa bʼen sete uvaʼ abʼimalxh vet tzaan etaʼn kʼatz quBʼaal JesuKriisto. Aʼe, uvaʼ atoqxh qaanima s-qiʼ s-quvatzaq.
2JN.1.6	Aʼetz nik ekʼutxhvat uvaʼ at etaanima tiʼ quBʼaal Tiuxh, tiʼ uvaʼ, aʼ laʼ ebʼan kam uvaʼ nik ibʼekʼ s-qe. Aʼetz vibʼekʼoʼm quBʼaal JesuKriistoe uvaʼ atoqxh qaanima s-quvatzaq, eche uvaʼ abʼimal vet etaʼn s-bʼaxa.
2JN.1.7	Tan mamala inqʼa tzʼeqol tzijla txhusul, qat motx paxyeʼl vatz u txʼavaʼ. Tan yeʼ nik motx iqejeʼ uvaʼ ul JesuKriisto tuchʼ itxhiʼoʼl vatz txʼavaʼ. Jaʼletz uvaʼ ech nik tale, aʼetz inqʼa tzʼeqol tzijla txhusule, atz aʼetz inqʼae, nik itxhiʼan tiʼ u quBʼaal JesuKriisto. 
2JN.1.8	Pet antetzxh ex etil etibʼ jununil ex, tul yeʼ laʼ etaqʼ etibʼ subʼloq. Echetz yeʼ laʼ etzʼeqte vetxʼak uvaʼ laʼ taqʼ quBʼaal Tiuxh sete tiʼ vetaqʼon. Tul tira tzʼeqel laʼ ekʼult vetxʼaqaʼm. 
2JN.1.9	Jaʼletz uvaʼ laʼ taqʼ tibʼ eesaloq t-bʼey tiʼ inimaleʼ uvaʼ yeʼl u quBʼaal JesuKriisto ul vatz txʼavaʼ tuchʼ itxhiʼoʼl nik talaxeʼ, tul jitetz vaʼl iyole tuchʼ quBʼaal Tiuxh, tan qat el ka tiʼ iqeexeʼ uvaʼ ul quBʼaal JesuKriisto tuchʼ itxhiʼoʼl vatz txʼavaʼ. Pet jaʼl uvaʼ yeʼ laʼ el ka tiʼ iqeexeʼ uvaʼ ul quBʼaal JesuKriisto tuchʼ itxhiʼoʼl vatz txʼavaʼ, tul vaʼletz iyole tuchʼ quBʼaal Tiuxh, atz vaʼl iyol tuchʼ viKʼaol quBʼaal Tiuxh. 
2JN.1.10	Tul yeʼletz laʼ ekʼul tetotzotz jaʼl uvaʼ laʼ aqʼbʼ sexeʼ, oq yeʼ nik iqejeʼ uvaʼ ul quBʼaal JesuKriisto tuchʼ itxhiʼoʼl vatz txʼavaʼ. Atz jitoq laʼ etaqʼ bʼaʼnil ikʼuul. 
2JN.1.11	Tan jaʼl uvaʼ laʼ aqʼon bʼaʼnil ikʼuul inqʼa xaol inqʼae, eelaetz kuxh vete s-tuchʼ uvaʼ ant tiʼ ibʼanax u yeʼbʼaʼn uvaʼ nik ibʼan inqʼa xaol inqʼae.
2JN.1.12	Mamala teletz kuxh yol nik insaʼeʼ laʼ val bʼen sete. Poro yeʼ vet insaʼ uvaʼ aʼl kuxh laʼ intzʼibʼa bʼen. Pet aʼ insaʼ uvaʼ aʼl laʼ bʼen vil ex, tul laʼ yolon oʼ s-quvatzaq. Echetz laʼ motx ichiibʼe u qaanima s-quvatzaqil.
2JN.1.13	Niketz taqʼax bʼen bʼaʼnil ekʼuul taʼn inqʼa niman tetz Jesuus, inqʼa at tzitza, inqʼa chʼexel taʼn quBʼaal Tiuxh.
3JN.1.1	In u iqʼon iviʼ.
3JN.1.1	Nik intzʼibʼa bʼen val u uʼ see, txa Gaayo, axh, uvaʼ at vaanima seʼe. Tul nik insaʼ axh, tiʼ uvaʼ eela nik qunimat vinuqul tiʼ quBʼaal JesuKriisto.
3JN.1.2	Axh, uvaʼ at vaanima seʼe, aʼetz vitzʼabʼal seʼe uvaʼ josqʼil koqxh laʼ elkaʼpun axh tiʼ jankʼal uvaʼ nik abʼaneʼ. Tul bʼaʼn koqxh akʼuul laʼ ibʼana. Tul echat koqxh u bʼaʼnil akʼuul, eche nik elkaʼp vavaanxelal vatz quBʼaal Tiuxh. 
3JN.1.3	Tul tira nik inchiibʼ, tiʼ uvaʼs tul inqʼa qumol s-niman tetz Jesuus sinvatz. Tan motx ul tal inuqul s-ve seʼe, tiʼ uvaʼ aʼxh nik anima vinuqul viyolbʼal quBʼaal Tiuxh, tul nik abʼaneʼ kam nik taleʼ. 
3JN.1.4	Tul tiraxh nik inchiibʼeʼ s-tiʼ, tiʼ uvaʼ qat vabʼi uvaʼ nik motx enima vinuqul inqʼa bʼaʼnla txhaq yol tiʼ quBʼaal JesuKriisto. Pet yeʼxhkam invaʼtoʼq uvaʼ palnaʼq koq nik inchiibʼ s-tiʼ.
3JN.1.5	Axh Gaayo, uvaʼ at vaanima seʼe, toq val see uvaʼ tira bʼaʼn uvaʼ nik abʼaneʼ. Tan kʼuqlebʼxh kʼuul uvaʼ nik abʼan tiʼ ikʼuulal inqʼa niman tetz Jesuus, inqʼa nik paxsan inqʼa yol tiʼ quBʼaal JesuKriisto, inqʼa kʼuxh yeʼ ootzaqimal aaʼn. 
3JN.1.6	Tan aʼaq vet nik ul alon inuqul s-quxoʼl, inqʼa nik paxsan inqʼa yol tiʼ quBʼaal JesuKriisto, tiʼ uvaʼ atxh avaanima s-tiʼ, tul kʼuxh yeʼaq ootzaqle. Tul tira bʼaʼn uvaʼ aʼl tel laʼ alotxht tiʼ tok bʼen paqte tiʼ vibʼey. Tul ikʼulel uvaʼ laʼ alotxha, tan tiʼ viyolbʼal quBʼaal Tiuxh nik motx aqʼonvika. Echetz laʼ motx ibʼenaq tele tiʼ ipaxsal inqʼa yol tiʼ quBʼaal JesuKriisto. 
3JN.1.7	Tul ayaʼlaqxh ikʼuul motx bʼen tiʼ ipaxsal inqʼa yol tiʼ quBʼaal JesuKriisto, tan tiʼ uvaʼ ataqxh taanima tiʼ vibʼij quBʼaal JesuKriisto. Tul yeʼl invaʼq lotxhbʼal nik ikʼul te inqʼa jit tij imam Israeel, inqʼa jit niman tetz Tiuxh. 
3JN.1.8	Echetz aʼ vet oʼ iqatzin tetz ilotxhox inqʼa paxsan tetz inqʼa yol tiʼ quBʼaal JesuKriisto. Antetz vet oʼe nik qulotxhon tiʼ ipaxsal vinuqul inqʼa yol tiʼ quBʼaal JesuKriisto uvaʼ nik motx ipaxsa.
3JN.1.9	Intzʼibʼal bʼen val u uʼ sexoʼl, ex inqʼa niman tetz Jesuus tzitzi, tiʼ elotxht inqʼa paxsan tetz inqʼa yol tiʼ Jesuus. Poro aʼetz Diootrefes yeʼ nik kʼulviin inqʼa bʼekʼbʼal uvaʼ nik qaleʼ. Tan aʼ kuxh isaʼ Diootrefes uvaʼ, aʼ koq bʼaxa iqʼesal tiʼ bʼekʼoʼm sexoʼl. 
3JN.1.10	Echetz s-tiʼile, jatu laʼ aqʼbʼ in sexoʼl, tul laʼ bʼen val inuqul inqʼa yol uvaʼ nik tal Diootrefes s-qiʼ. Tan kam kuxh yaabʼla yolil nik itxhuli, tul nik ipaxsa s-qiʼ. Tul jit kuxh taʼn uvaʼ nik ipaxsa yaabʼla yol s-qiʼ, pet tira yeʼ nik ikʼulux inqʼa paxsan tetz inqʼa yol tiʼ Jesuus taʼn. Tul jitetz txhan kuxh taʼne, pet nik imaq Diootrefes inqʼa niman tetz Jesuus tiʼ ikʼulux inqʼa paxsan tetz inqʼa yol tiʼ quBʼaal JesuKriisto. Tan jaʼl inqʼa niman tetz Jesuus nik kʼulun inqʼa paxsan tetz inqʼa yol tiʼ quBʼaal JesuKriisto, tul tira nik ituki vet el Diootrefes xoʼl inqʼa niman tetz Jesuus.
3JN.1.11	Axh Gaayo uvaʼ at vaanima seʼe, yeʼ laʼ abʼan eetz, eche u yeʼbʼaʼn nik ibʼan Diootrefes. Pet aʼ laʼ abʼan u bʼaʼn. Tan jaʼl u xaol uvaʼ nik bʼanon u bʼaʼn, tul aʼetz uvaʼe, nik kʼutxhun uvaʼ iqʼomal u txumbʼal taʼn uvaʼ tzajnaʼq kʼatz quBʼaal Tiuxh. Pet jaʼletz u xaol uvaʼ nik bʼanon u yeʼbʼaʼn, aʼetz uvaʼe, yeʼ ootzaqimal quBʼaal Tiuxh taʼn. 
3JN.1.12	Pet eche Demeetrio, tan jankʼal inqʼa niman tetz Jesuus nik alon, s-tiʼ uvaʼ bʼaʼnxh itxumbʼal. Atz antxh inqʼa ibʼanoʼm Demeetrio nik kʼutxhun uvaʼ aʼxh nik ibʼan kame vinuqul nik tal viyolbʼal quBʼaal Tiuxh. Tul echat kuxh oʼe inpaqte, tan nikat qileʼ uvaʼ bʼaʼn vitxumbʼal Demeetrio. Tul ootzaqle uvaʼ nuqxh inqʼa yol nik qaleʼ.
3JN.1.13	Mamala teletz kuxh yol nik insaʼeʼ laʼ val bʼen see. Poro yeʼ vet insaʼ uvaʼ aʼl kuxh laʼ intzʼibʼa bʼen. 
3JN.1.14	Pet aʼ insaʼ uvaʼ yeʼxh jatvaʼt qʼij laʼ bʼen vil axh, tul laʼ yolon oʼ s-quvatzaq.
3JN.1.15	Tul ibʼaʼnil quBʼaal Tiuxh laʼ atin tavaanxelal. Tul nik taqʼ bʼen inqʼa qumol s-niman tetz Jesuus bʼaʼnil akʼuul, inqʼa tzitza. Tul aqʼ bʼaʼnil ikʼuul jununil inqʼa qumol s-niman tetz Jesuus, inqʼa tzitzi tal uvaʼ atil axh.
JUD.1.1	In Juudas, vaʼl te inqʼa taqʼonvil quBʼaal JesuKriisto; in u titzʼin Jakoovo.{*}
JUD.1.1	Nik intzʼibʼa bʼen val u uʼ sexoʼl, ex inqʼa qat isaʼ tzaan ex quBʼaal Tiuxh tiʼ ebʼen s-niman tetz. Tan at taanima quBʼaal Tiuxh setiʼ. Tul kolel vet ex tiʼ venimat quBʼaal JesuKriisto.
JUD.1.2	Tul laʼ itxum quBʼaal Tiuxh evatz txhaqpaq. Atz aʼ vibʼaʼnil laʼ atin tetaanima txhaqpaq. Tul laʼ enatxh u taanima quBʼaal Tiuxh setiʼ txhaqpaq.
JUD.1.3	Ex, uvaʼ nik insaʼ ex, toq val sete uvaʼ tira tzʼeʼyichxh in tiʼ itzʼibʼal bʼen inqʼa yol sete tiʼ vichitt oʼ quBʼaal JesuKriisto tiʼ yeʼ qubʼen t-inqʼa kʼaxkʼo tiʼ inqʼa qupaʼv, u chitpichil uvaʼ ant oʼ aj etz setuchʼ. Pet aʼ qat vil veteʼ uvaʼ aʼl bʼaʼn sete uvaʼ laʼ vaqʼ etial tiʼ etxakbʼat etibʼ tuchʼ yakʼil tiʼ talax vinuqul inqʼa yol uvaʼ nik qunima. Tul taʼnxh inqʼa yole uvaʼ aqʼel vet ka s-qe taʼn inqʼa apoostol, oʼ inqʼa chʼexel vet oʼ taʼn quBʼaal Tiuxh. 
JUD.1.4	Tan at vet jolol xaol qat okaʼp sexoʼl uvaʼ yeʼ qat ikʼutxha uvaʼ, aʼ vet u tzʼeqo tzij iqʼomal taʼn. Tan palsanaq yol. Tan nik taqʼ bʼen vibʼaʼnil quBʼaal Tiuxh uvaʼ bʼaʼn kuxhtuʼ kʼuxh kamxh paʼvil laʼ ibʼana nik taleʼ. Tul yeʼ nik motx ikuy ibʼant quBʼaal Tiuxh iqʼesalil t-taanima. Tul yeʼ nik motx inima uvaʼ taʼn kuxh quBʼaal Tiuxh tuchʼ quBʼaal JesuKriisto nik bʼanon iqʼesal t-taanima inqʼa niman tetz. Tan nik motx teesa tibʼ t-bʼey tuchʼ vaʼt xaol uvaʼ jit ikʼulel tibʼ s-tuchʼ. Aloq atxh vet tzaan tiibʼa inqʼa nik palsan yol uvaʼ tetxhal laʼ jaʼp u kʼaxkʼo s-tiibʼa tiʼ inqʼa nik motx ibʼaneʼ.
JUD.1.5	Pet toq vulsa kaʼl inqʼa yol sekʼuul tiʼ vipalsan yolil inqʼa tij imam Israeel, kʼuxh abʼimal vet inqʼa yol s-tiʼ etaʼn tiʼ kam uvaʼ ibʼan quBʼaal Tiuxh s-te. Tan kʼuxh ichit quBʼaal Tiuxh inqʼa tij imam Israeel tuulbʼal Ejiipto, poro xamtel isotzsa el quBʼaal Tiuxh inqʼa yeʼ motx niman.
JUD.1.6	Atz abʼimalat vet etaʼn inqʼa yol tiʼ inqʼa aanxel. Tan yeʼ motx kʼuqeʼv ikʼuul tiʼ u tiqleʼm uvaʼ taqʼ quBʼaal Tiuxh s-te. Pet tira motx teesa el tibʼ tu atibʼal tal uvaʼ alaxaq s-te taʼn quBʼaal Tiuxh. Echetz vet s-tiʼile qitzel vet s-kadeena. Tul yeʼl iyaʼebʼal imotxebʼal iqitzpeʼ. Tul ile kolelaq kuxh vet t-tokto. Tul ile pereexhoaq kuxh vet tatin tzitzi. Tul aʼ kuxh nik itxʼebʼ vet taqʼax kuʼ yol tinuqul s-tiʼ taʼn quBʼaal Tiuxh, tuulbʼal val viyaʼtebʼal qʼij, u tetz aqʼbʼal kuʼ yol tinuqul.
JUD.1.7	Atz abʼimalat vet etaʼn inqʼa yol tiʼ kam uvaʼ ibʼan u tenam Sodooma tuchʼ u tenam Gomoora tuchʼ jolt inqʼa tenam inqʼa inaʼqaich tibʼ s-tuchʼ. Tan tiʼ vipalsanaq yol, tul motx ikʼul u kʼaxbʼichil tiʼ ibʼen t-val u xamal uvaʼ yeʼl iyaʼebʼal imotxebʼal. Tul kʼutxhbʼal tetz s-at ka, tiʼ uvaʼ yeʼ laʼ motx ibʼan inqʼa xaol u palsa yolil, eche uvaʼe.
JUD.1.7	Tan ech uvaʼe toq ibʼan quBʼaal Tiuxh te inqʼa aanxel, inqʼa motx palsan viyol quBʼaal Tiuxh. Tan motx iyansa tibʼ s-vatzaq tuchʼ yaabʼla txhaq atxhaʼv tetz vitxhiʼoʼl. Tul aʼ motx itxʼakvat vet ok taanima tiʼ inqʼa tatxhaʼv vitxhiʼoʼl uvaʼ txeyel vet tibʼ s-tuchʼ uvaʼ jit vet ikʼulel laʼ ibʼan tuchʼ vitxhiʼoʼl. 
JUD.1.8	Echatetz kuxh laʼ ikʼult inqʼa tzʼeqol tzijla txhusul u kʼaxbʼichile, eche inqʼa qat qallaʼ. Tan ant kuxh inqʼa yeʼbʼaʼn nik motx ibʼan sexoʼl. Tan nik motx iyansa tibʼ tiʼ ibʼanax u tatxhaʼv vitxhiʼoʼl. Atz aʼ nik motx taleʼ uvaʼ kʼutxhelaq s-te t-vatzikʼ taʼn quBʼaal Tiuxh, tiʼ uvaʼ bʼaʼn kuxh inqʼa nik ibʼaneʼ. Aʼ kuxh nik toksa tetz u tatxhaʼv vitxhiʼoʼl uvaʼ jit ikʼulel laʼ ibʼana. Tul tira yeʼ nik ikʼulvii ibʼekʼex taʼn vaʼq iqʼesal. Tul tira nik iyoqʼ inqʼa iqʼesal tu amlikaʼ.
JUD.1.9	Echetz koq ibʼan u qʼesal aanxel Meʼke uvaʼs iyajt tibʼ tuchʼ diaavlo tiʼ tilixeʼ jaʼl laʼich iqʼon vitxhiʼoʼl Moisees. Poro yeʼ itxʼol u aanxel Meʼk talax ijaʼp u yol tiibʼa diaavlo. Pet taʼn kuxh tal u aanxel Meʼk te diaavlo uvaʼ: —Aʼ u quBʼaal Tiuxh toq yaon axh, tiʼ uvaʼ nik abʼaneʼ, —xeʼt u aanxel Meʼk.
JUD.1.10	Pet koq inqʼa tzʼeqol tzij, inqʼa at sexoʼl, tan aʼl nik motx teesat iqʼij inqʼa itxhusuʼm quBʼaal Tiuxh, inqʼa yeʼ tootzaq. Atz jabʼisteetz inqʼa kam uvaʼ nik ibʼen s-te uvaʼ yeʼ laʼ utxh ibʼantaʼ, tul aʼetz uvaʼe, aʼl nik iyansat tibʼ s-tuchʼ. Eche txoo uvaʼ yeʼ nik itxhabʼa titzʼaleʼ.
JUD.1.11	Tul ¡txumlebʼalxh toq elkaʼp inqʼa tzʼeqolaq tzijla txhusul sexoʼl inqʼae! Tan aʼ kuxh nik motx toksa inqʼa tetz tiʼ ibʼanax kam uvaʼ nik isaʼeʼ, eche uvaʼ ibʼan Kaiin. Atz aʼ kuxh een taanima tiʼ itxʼakax puaq tiʼ itxhusux inqʼa yol uvaʼ yeʼ nik ikʼul tibʼ tuchʼ u tetz quBʼaal Tiuxh, eche uvaʼ ibʼan Valaam. Atz laʼ motx sotzeʼl tiʼ vipalsan yolil, eche uvaʼ ibʼan Koree.
JUD.1.12	Tan aʼ inqʼa tzʼeqol tzij nik yansan vekʼult etibʼ tuulbʼal vebʼant etxʼix tiʼ vesaʼt etibʼ sevatzaq, ex, inqʼa qumol s-niman tetz Jesuus. Eche nik iyansal vaʼq vaarko taʼn inqʼa sivan jaqʼ maar. Tul ¡tira txoqebʼal kʼuul uvaʼ nik motx ibʼaneʼ, tul nik itxʼaʼon txhan sexoʼl! Tul yeʼl bʼeeq nik ipal t-taanima, oq kantxhaq uvaʼ nik motx ibʼaneʼ. Tul aʼ kuxh nik motx titzʼa vinojsataq tibʼ tuchʼ etxhbʼubʼal. Tul tira yeʼl invaʼq lotxhoʼm nik ibʼan sexoʼl. Eche suʼtzʼ uvaʼ yeʼl jabʼal nik taqʼeʼ, atz tal kuxh nik iqʼolik bʼen taʼn kaqiqʼ. Tul tira yeʼxhkam vaʼq nik ibʼan inqʼa tzʼeqolaq tzijla txhusul, inqʼa eche viʼoq tzeʼ uvaʼ, aʼ yeʼ nik ivatzin t-viqʼiil uvaʼ at ka s-tiibʼa. Atz eche viʼoq tzeʼ uvaʼ bʼulqʼinaʼq veteʼ, tul yeʼ nik taqʼ vet ivatz. Atz ech vete kaʼpaqul kamnaʼq veteʼ.{*}
JUD.1.13	Eche ipumlut eluʼl tibʼ u maar, tul maʼtoʼk paqte. Tul veqlelxh vichʼixvebʼalla bʼanoʼm, eche teluʼl u tzʼilla pulubʼ titziʼ u maar uvaʼs nik ipilqʼut eluʼl tibʼ titziʼ eluʼl. Tul tira jitaq kʼuqlebʼal kʼuul tiʼ ikʼutxhux bʼaʼnla txumbʼal vatz jolt xaol. Eche txʼumil uvaʼ yeʼ nik tatin tu tatibʼal. Pet xuyan kuxh tel bʼen vatz amlikaʼ, tul talebʼ nik ikʼaqeʼ. Aʼetz vet kʼaqel tiʼ inqʼa xaol inqʼae taʼn quBʼaal Tiuxh uvaʼ yeʼl iyaʼebʼal imotxebʼal toq tatin vet tu mam kʼula vatz tokto.
JUD.1.14	Tul echat kuxh qat ibʼaxabʼsat Enook talaxe u kʼaxbʼichil uvaʼ toq ikʼul inqʼa xaol inqʼae; Enook, vijuq tan xaol uvaʼ nik ixeʼt tzaan kʼatz Adaan. Tul ech tal s-eche: —Il u quBʼaal Tiuxh tul tuchʼ mamala loqʼola txhaq iaanxel uvaʼ yeʼl s-atxhel, —xeʼte. 
JUD.1.15	Toq ul taqʼ kuʼ yol tinuqul tiʼ jankʼal inqʼa xaol, inqʼa mij bʼeeq Tiuxh atoʼk tiviʼ. Aʼetz vet viyol laʼ itxakbʼa uvaʼ kam kʼaxbʼichil laʼ motx ikʼul inqʼa palsan yol tiʼ jankʼal inqʼa iyaabʼla bʼanoʼm, inqʼa bʼanel taʼn tuchʼ inqʼa ikantxhaqla txumbʼal, atz tiʼ jankʼal inqʼa yaabʼla txhaq yol, inqʼa alel vet taʼn inqʼa aj paʼvomla xaol tiʼ teesal iqʼij quBʼaal Tiuxh. 
JUD.1.16	Echetze inqʼa xaol inqʼae, tan alolaq kuxh yol tiʼ kamaq kuxhtuʼ. Tan aʼ kuxh een taanima tiʼ kam toq ibʼan tiʼ taqʼax tatxhaʼv vitxhiʼoʼl. Tul aʼ kuxh at titziʼ u toksataq iqʼij. Tul oq kuxh ibʼokʼtziit vimol tuchʼ bʼaʼnla txhaq yol, tan aʼ titzʼabʼal itxʼakon s-tiʼ.
JUD.1.17	Pet ex, uvaʼ at vaanima setiʼ, ulsavaq inqʼa yol sekʼuul uvaʼ nikich tal inqʼa iapoostol quBʼaal JesuKriisto sete. 
JUD.1.18	Tan echaq nikich motx tal sete s-eche: —Laʼetz opoon vimotxebʼal u qʼij saq uvaʼ laʼ txhej xaol uvaʼ laʼ eesan iqʼij inqʼa ibʼanoʼm quBʼaal Tiuxh. Tul aʼaq kuxh een taanima tiʼ kam inqʼa yaabʼla atxhaʼv tetz vitxhiʼoʼl laʼ ibʼana, —chichich inqʼa apoostol. 
JUD.1.19	Aʼetz inqʼa xaole, inqʼa laʼ xeʼtisan txhʼaʼo xoʼl inqʼa niman tetz Jesuus. Tan eenaq kuxh taanima tiʼ ibʼanax u yeʼbʼaʼn uvaʼ nik tatxhva vitxhiʼoʼl, tan, tiʼ uvaʼ yeʼl viTiuxhil Tiuxh t-taanima.
JUD.1.20	Pet ex, uvaʼ at vaanima setiʼ, tan aʼ laʼ ebʼane uvaʼ aʼl laʼ elotxht etibʼ sevatzaqil tiʼ etxhabʼat etxakbʼat etibʼ tiʼ u loqʼola iyolbʼal quBʼaal Tiuxh uvaʼ nimamal vet etaʼn tiʼ quBʼaal JesuKriisto. Tul tuchʼ viTiuxhil Tiuxh laʼ enatxhvat Tiuxh. 
JUD.1.21	Tul aʼ noq ekʼutxh tuchʼ vebʼanoʼm uvaʼ at taanima quBʼaal Tiuxh setiʼ. Tul txʼebʼvaq topoon u qʼij uvaʼ laʼ itxum quBʼaal JesuKriisto quvatz, tul laʼ taqʼ u qʼij qusaq s-kʼatza uvaʼ yeʼl iyaʼebʼal imotxebʼal.
JUD.1.22	Tul at jolol xaol uvaʼ kaʼl ikʼuul tiʼ jabʼiste laʼ iqej s-te. Aʼetz laʼ ebʼixsa tiviʼ tiʼ iqejt vinuqul. 
JUD.1.23	Atz at jolt xaol uvaʼ jit aʼ nik inima vinuqul. Aʼetz laʼ motx etal vinuqul s-te tiʼ ekoltaʼ, tul yeʼ laʼ bʼen tu mam xamal. Tul atetz jolt xaol uvaʼ txhabʼamal vet tok bʼen, tiʼ uvaʼ jit inuqul; aʼetz inqʼa xaole uvaʼ laʼ etxum ivatz. Pet laʼ yan ekʼuul te inqʼa paʼv uvaʼ nik ibʼan tuchʼ vitxhiʼoʼl, eche laʼ iyan qukʼuul te vaʼq tzʼilla bʼuʼq. Tul laʼ exee etibʼ. Tul yeʼ laʼ etaqʼ etibʼ ibʼoqo.
JUD.1.24	Tul taʼn kuxh u quBʼaal Tiuxh at iyakʼil tiʼ toleʼv tiʼ ekoloxeʼ tiʼ yeʼ ekuʼ tu paʼv. Tul antxh u quBʼaal Tiuxh laʼ iqʼon ok ex s-vatz, poro mij taʼn invaʼq paʼv setiʼ. Tul laʼ tiqʼo ok ex tu nimla tatineʼ tuchʼ mam chiibʼichil. 
JUD.1.25	Atz taʼn kuxh u quBʼaal Tiuxh ati. Aʼ uvaʼe, at tootzaqibʼal, u Chitol qetz. Taʼn kuxh uvaʼe laʼ oksal iqʼij. Taʼn kuxh uvaʼe, laʼ aqʼax bʼen s-nim. Taʼn kuxh uvaʼe, laʼ ibʼan viqʼesalil. Tul atxh tiqleʼm tuulbʼal uvaʼs yeʼnaqich xeʼtoq u qʼij saq; tul at tiqleʼm s-txheel; tul at tiqleʼm tinjattant inqʼa yaʼbʼ uvaʼ bʼenaʼl kuxh ibʼen toq tuleʼ, tiʼ uvaʼ qat ibʼan u quBʼaal JesuKriisto.
JUD.1.25	Tul echxh laʼ ibʼane.
REV.1.1	Aʼetz inqʼa yol toq valeʼ uvaʼ taqʼ JesuKriisto ootzaqiloq. Tul quBʼaal Tiuxh qat alon te JesuKriisto. Tul laʼ tal te inqʼa bʼanol taqʼon, inqʼa yol uvaʼ toq utxhoq t-inqʼa qʼij, inqʼa yaʼn tuleʼ. Echetz aʼ itxhaq vet JesuKriisto val viaanxel tiʼ talax inqʼa yol s-ve, in Xhun, u taqʼonvil. 
REV.1.2	Tul intzʼibʼa vet jankʼalxh inqʼa yol uvaʼ taqʼ quBʼaal Tiuxh vootzaqi; atz jankʼalxh uvaʼ taqʼ JesuKriisto vootzaqi. Atz intzʼibʼa jankʼalxh uvaʼ vila, atz uvaʼ vabʼi. 
REV.1.3	At vibʼaʼnil quBʼaal Tiuxh kʼatz uvaʼ nik sikʼlen inqʼa yol uvaʼ nik intzʼibʼa tiʼ kame uvaʼ toq utxhoq. Atz at vibʼaʼnil quBʼaal Tiuxh kʼatz inqʼa nik abʼin inqʼa yol. Atz at vibʼaʼnil quBʼaal Tiuxh kʼatz inqʼa nik niman inqʼa yol. Tan laʼ sebʼx tutxh inqʼa kam.
REV.1.4	In Xhun.
REV.1.4	Toq vaqʼ bʼen bʼaʼnil ekʼuul juqtanul ex, inqʼa niman tetz Jesuus, ex inqʼa aʼ atil ex tuulbʼal Aasia.
REV.1.4	Aʼetz vibʼaʼnil u quBʼaal Tiuxh laʼ atin sekʼatza; tul laʼ atin vibʼaʼnil quBʼaal Tiuxh tetaanima. Tan aʼ, uvaʼ nik alon uvaʼ at s-txheel; tul aʼ, uvaʼ atichxhtuʼ; tul aʼ uvaʼe, laʼ atin s-bʼenamen. Tul aʼat juqvaʼl vitxumbʼal quBʼaal Tiuxh nik alon uvaʼ at kuxh bʼenamen vatz quBʼaal Tiuxh, uvaʼ kʼuqlel tu bʼaʼnla ikʼuqeʼvbʼal tetz iqleʼm.
REV.1.5	Tul aʼ JesuKriisto nik alon inqʼa yol uvaʼ kʼuqlebʼ kʼuul ikʼutxht u tatin quBʼaal Tiuxh, atz uvaʼ iqʼon bʼey tiʼ u itzʼeʼvchil inpaqte. Atz aʼe u mam iqʼesal viʼ inqʼa mam iqʼesal vatz u txʼavaʼ.
REV.1.6	Atz qat bʼen oʼ s-mam iqʼesal taʼn. Tul qat bʼen oʼ s-oksan yol vatz quBʼaal Tiuxh taʼn, viBʼaal JesuKriisto.
REV.1.7	Tul saqivaq, tan toq uloq xoʼl suʼtzʼ. Tul jankʼalxh inqʼa xaol laʼ ilon u tuleʼ. Atz laʼ ilix Jesuus taʼn inqʼa palsan paʼl u laansa t-vitxhiʼoʼl Jesuus. Tul jankʼalxh inqʼa xaol tzitza vatz u txʼavaʼ, inqʼa yeʼ niman quBʼaal Tiuxh, laʼ motx txumun tu qʼij uvaʼs laʼ tul JesuKriisto. Ape uloqna. Tul echxh laʼ ibʼane.
REV.1.8	Tul ech nik tal quBʼaal Tiuxh s-eche: —Aʼ ine, vixeʼtebʼal inqʼa kam. Atz aʼ ine, uvaʼ toq tzoqpisan, eche u tzʼibʼ u Aalfa tuchʼ u tzʼibʼ u Omeega, —xeʼt u quBʼaal Tiuxh, uvaʼ at s-txheel, uvaʼ atichxhtuʼ, uvaʼ toq atinoq s-bʼenamen.
REV.1.9	In Xhun, vemol s-niman tetz Jesuus, eche etitzʼin etatzik. In, uvaʼ tzum nik inpal titzaʼlal setuchʼ. Atz tzum nik ibʼant quBʼaal Tiuxh iqʼesalil t-qaanima setuchʼ. Atz tzum nik qukotxʼt quvatz setuchʼ, eche uvaʼ ikotxʼt JesuKriisto ivatz.
REV.1.9	Tan pereexhoich in tu txʼavaʼ Paatmos, uvaʼ sibʼ at okaʼp tuul u maar, tiʼ vinpaxsat viyolbʼal quBʼaal Tiuxh tiʼ inqʼa bʼaʼnla txhaq yol tiʼ JesuKriisto. 
REV.1.10	Sebʼtichetz innatxhkʼuulat quBʼaal Tiuxh taʼn viTiuxhil Tiuxh tu qʼij u natxhkʼuulabʼ tetz JesuKriisto, u qʼij uvaʼ, oʼ txhokon, oʼ inqʼa niman tetz. Tul vabʼi val u qul tiʼ inqul uvaʼ, aʼ ixhaakalile. Tul echxhte toqʼ invaʼq trompeeta ibʼana. 
REV.1.11	Tul ech tal s-ve s-eche: —Tzʼibʼa tuul invaʼq uʼ kamxh uvaʼ nik eeleʼ. Tul laʼ aaqʼ bʼen te juqtanul inqʼa niman vetz, inqʼa at tuulbʼal Aasia. Ayaʼle inqʼaa: Inqʼa tu tenam Eefeso, inqʼa tu tenam Esmiirna, inqʼa tu tenam Peergamo, inqʼa tu tenam Tiatiira, inqʼa tu tenam Saardis, inqʼa tu Filadeelfia, inqʼa tu tenam Laodiseea, —xeʼt u qul s-ve.
REV.1.12	Yaʼne sutxhqʼ in tiʼ isaqileʼ jaʼle uvaʼ nikich iyolon tzaan tiʼ inqul. Sutxhqʼetz in, tul aʼ vil juqvaʼl inqʼa txiqubʼal uvaʼ ooroxhtuʼ. 
REV.1.13	Tul atich val uvaʼ xoʼl inqʼa txiqubʼal, tul echiche alam aanima. Tul een tzajnaʼqich tu amlikaʼ. Tul atich ok val u chelkin oksaʼm taʼn uvaʼ tetxhal ikoʼp t-toq. Tul sutimich ok val uvaʼ tziʼ taanima uvaʼ ooroichxhtuʼ, eche kʼalubʼal.
REV.1.14	Tul oqxhich isaqal viviʼe tuchʼ u xiʼl iviʼ, eche isaqal ixiʼl neʼ karneʼl, atz eche isaqal txun txheʼv. Tul echichxh tilix inqʼa bʼaqʼ ivatz, eche toybʼ xamal.{*}
REV.1.15	Tul echichxh tilix inqʼa toq, eche u vroonse uvaʼ oqxh itxilixun teluʼl t-xamal t-oorno.
REV.1.16	Tul atich ok juqvaʼl inqʼa txʼumil tiqʼabʼ, t-visebʼal. Tul nikich teluʼl val u espaada titziʼ uvaʼ tzʼuqel ijuʼ, tul kaʼvaʼlenich tej. Tul echichxh tilix vivatz, eche vilitzʼkabʼin u qʼij uvaʼ oqxh iyakʼil vitzʼeʼsane.
REV.1.17	Taʼnetz kuxh vila, tul joqel inkuʼ xeʼ toq. Tul tira bʼen vet in, eche kamchil inbʼan veteʼ.
REV.1.17	Yaʼne taqʼ jaʼ viqʼabʼ, visebʼal, s-viibʼa. Tul ech tal s-ve s-eche: —Yeʼ kuxh xoʼv axh. Tan aʼ ine, uvaʼ atichxh in uvaʼs yeʼnaqich inqʼa kam. Tul aʼ ine, uvaʼ toq atinoq in s-bʼenamen, kʼuxh yeʼl vet inqʼa kam. 
REV.1.18	Tul aʼ ine, uvaʼ itzʼlel in, kʼuxh kam in. Tul itzʼlel in s-txheel. Atz itzʼlel in tinjattant inqʼa yaʼbʼ uvaʼ bʼenaʼl kuxh ibʼen toq tuleʼ. Tul echxh laʼ ibʼane. Aʼetz vet atil u kamchil t-inqʼabʼ, eche tatin ilaave vaʼq iqʼesal tiqʼabʼ. Atz aʼ vet atil u tatibʼal inqʼa kamnaʼq t-inqʼabʼ.
REV.1.19	Pet tzʼibʼa inqʼa qat eela. Atz tzʼibʼa tiʼ kam inqʼa nik tutxh s-txheel vatz txʼavaʼ. Tul tzʼibʼaat inqʼa yaʼn toq motx utxhoq. 
REV.1.20	Toqetz val see kam nik elkaʼpun juqvaʼl u txʼumil uvaʼ qat eel t-inqʼabʼ, t-vinsebʼal, tuchʼ juqvaʼt inqʼa txiqubʼal uvaʼ ooroxhtuʼ. Aʼetz nik elkaʼpun juqvaʼl u txʼumil tiʼ juqvaʼl inqʼa iqʼon iviʼ xoʼl inqʼa niman vetz, inqʼa eche aanxel tatin tiʼ ixeel juq tanul inqʼa niman vetz. Aʼetz nik elkaʼpun juqvaʼl inqʼa txiqubʼal tiʼ juq tanul inqʼa niman vetz, —xeʼt JesuKriisto s-ve.
REV.2.1	Yaʼne vabʼi talt JesuKriisto inpaqte. Tul ech tal s-eche:
REV.2.1	—Tzʼibʼaetz opoon inqʼa yol te u iqʼon iviʼ uvaʼ, eche aanxel tatin xoʼl inqʼa niman vetz tu tenam Eefeso. Tul ech laʼ aal s-te s-eche: «Ech nik tal uvaʼ atoʼk juqvaʼl inqʼa txʼumil tiqʼabʼ, visebʼal, uvaʼs nik ixaon xoʼl juqvaʼl inqʼa txiqubʼal, uvaʼ ooroxhtuʼ, s-eche: 
REV.2.2	–Vootzaqle kam vebʼanoʼm nik ebʼan sinvatz. Atz vootzaqle uvaʼ tira txʼakel ok etaʼn tiʼ vinyolbʼal. Atz vootzaqle uvaʼ nik ekotxʼ evatz t-inqʼa nik palk ex. Tul tira yeʼ nik ekʼul inqʼa bʼanol tetz yeʼbʼaʼn, inqʼa nik taqʼbʼ sexoʼl. Tul tira nik ibʼen sete jabʼil inqʼa nuqxh nik taleʼ uvaʼ inapoostolxhtuʼ. Tul inuqulxh vinyolbʼal nik taleʼ. Tul tira nik ibʼen sete jabʼil inqʼa jitxh nuq nik taleʼ, pet tzʼeqol tzij kuxhtuʼ. 
REV.2.3	Atz vootzaqle uvaʼ nik epal titzaʼlal, tiʼ uvaʼ, ex niman vetz. Tul nik ekotxʼ evatz. Atz vootzaqle uvaʼ tira txʼakel ok etaʼn, tiʼ uvaʼ at etaanima s-viʼ. Tul yeʼl ex nik ipal ekʼuul s-ve.
REV.2.4	Pet at vaʼl uvaʼ nik ebʼaneʼ uvaʼ yeʼ nik ibʼan s-ve. Aʼe, uvaʼ yeʼxh vet jankʼal etaanima s-viʼ, echiche vetaanima s-viʼ s-bʼaxa. 
REV.2.5	Pet ulsavaq sekʼuul keʼch qat tel ka vetaanima s-viʼ; tan qat jetxhony el ex sinkʼatza. Tul txhoʼnoq sete. Tul qʼaʼvoq etaanima paqte s-viʼ. Tul antxh ebʼan vet echiche vetaanima s-viʼ s-bʼaxa. Pet oqetz yeʼ laʼ ejalpu vetxumbʼal tiʼ tok vetaanima s-viʼ inpaqte, tul yeʼetz kuxh taqla laʼ ul in tiʼ teesal el vetxiqubʼal tu tatibʼal.
REV.2.6	Pet aloq bʼaʼn kuxh vaʼt uvaʼ nik ebʼaneʼ. Tan nik iyan ekʼuul te inqʼa yeʼbʼaʼn uvaʼ nik motx ibʼan inqʼa xaol, inqʼa aʼ kuxh txhʼuyel tiʼ viqejoʼm Nikolaas uvaʼ txhusel ka. Tul echat kuxh ine inpaqte, tan tira nik iyan inkʼuul s-te.{*}
REV.2.7	Jaʼletz ex, uvaʼ nik saʼon tootzaqil vinyolbʼal, tul nimavaqetza kam uvaʼ nik tal viTiuxhil Tiuxh sete, ex inqʼa niman vetz. Atz jaʼl ex, uvaʼ laʼ oleʼv ex tiʼ tel iqʼij inqʼa yeʼbʼaʼn, tul laʼetz vaqʼ etokebʼal tiʼ tetxhbʼul vivatz u tzeʼ, u aqʼol tetz qʼij saq uvaʼ yeʼl iyaʼebʼal imotxebʼal, uvaʼ, aʼ atil tinikʼa u bʼaʼnla xhoraal tetz quBʼaal Tiuxh, –chich JesuKriisto,» chaq axh s-te, —xeʼt JesuKriisto s-ve.
REV.2.8	Yaʼne vabʼi talt JesuKriisto inpaqte. Tul ech tal s-eche:
REV.2.8	—Tzʼibʼaetz opoon inqʼa yol te u iqʼon iviʼ uvaʼ, eche aanxel tatin xoʼl inqʼa niman vetz tu tenam Esmiirna. Tul ech laʼ aal s-te s-eche: «In, uvaʼ ibʼaxa; atz in viyaʼtebʼal. Atz in, uvaʼ kam in. Tul itzʼeʼv in inpaqte. Ech nik val s-eche: 
REV.2.9	–Vootzaqle uvaʼ nik epal titzaʼlal, tiʼ uvaʼ, ex niman vetz. Tul vootzaqle uvaʼ nik epal t-meebʼaʼil. Poro sinvatz, tan ex txʼiol iqʼij. Atz vootzaqle uvaʼ nik teesal eqʼij taʼn inqʼa nik tal tibʼ s-qeol tetz tuqʼeʼybʼal inqʼa tij imam Israeel. Poro jitetz eche. Pet aʼ kuxh nik inima u uqʼeʼybʼal uvaʼ jeqel taʼn Satanaas. 
REV.2.10	Poro yeʼl ex laʼ xoʼv ex kʼuxh toq paloq ex titzaʼlal taʼn. Tan at jolol ex toq aqʼaxoq jaʼ ex t-tzeʼ taʼn inqʼa xaol, inqʼa nik niman u uqʼeʼybʼal uvaʼ jeqel taʼn Satanaas. Echetz laʼ tilixe uvaʼ kʼuqlel ekʼuul s-viʼ. Poro tetxhal laʼ pal ex titzaʼlal tuulbʼal jolol qʼij. Pet kʼuqloq kuxh ekʼuul s-viʼ, kʼuxh laʼ yatzʼax el ex. Echetz laʼ vaqʼte vetxʼaqaʼm sinkʼatza, aʼe u qʼij saq uvaʼ yeʼl iyaʼebʼal imotxebʼal, eche nik taqʼax ikoroona vaʼq saatxhvil. 
REV.2.11	Jaʼletz ex, uvaʼ nik saʼon tootzaqil vinyolbʼal, tul nimavaqetza kam uvaʼ nik tal viTiuxhil Tiuxh sete, ex inqʼa niman vetz. Atz jaʼl ex, uvaʼ laʼ oleʼv ex tiʼ tel iqʼij inqʼa yeʼbʼaʼn, tul aʼetz exe, uvaʼ yeʼ laʼ ilon vet u kʼaxkʼo tetz u kaʼv kamchil, –chich JesuKriisto,» chaq axh s-te, —xeʼt JesuKriisto s-ve.
REV.2.12	Yaʼne vabʼi talt JesuKriisto inpaqte. Tul ech tal s-eche:
REV.2.12	—Tzʼibʼaetz opoon inqʼa yol te u iqʼon iviʼ uvaʼ, eche aanxel tatin xoʼl inqʼa niman vetz tu tenam Peergamo. Tul ech laʼ aal s-te s-eche: «In, uvaʼ at u espaada siinxeʼ uvaʼ kaʼvaʼl tej. Ech nik val s-eche: 
REV.2.13	–Vootzaqle kam vebʼanoʼm nik ebʼan sinvatz. Atz vootzaql u tenam tal uvaʼ jeqlel ex. Tan tzitzi atil u taqʼil vinimal u uqʼeʼybʼal uvaʼ jeqel taʼn Satanaas. Kʼuxhetz tzitzi atil vinimal u uqʼeʼybʼal uvaʼe, poro ant kuxh txhʼuyel ex tiʼ innimaleʼ. Tan yeʼ nik etanbʼa vinqeexeʼ, kʼuxh tuulbʼal inqʼa qʼij uvaʼs etilt iyatzʼax el Antiipas, vemol s-niman vetz, uvaʼ kʼuqlebʼalichxh kʼuul tiʼ taqʼt ootzaqiloq inqʼa yol s-viʼ. Tan aʼxh u uqʼeʼybʼal at bʼen taqʼil sexoʼl uvaʼ jeqel taʼn Satanaas.{*}
REV.2.14	Pet at kaʼoxvaʼl uvaʼ nik ebʼaneʼ uvaʼ yeʼ nik ibʼan s-ve. Tan at jolol inqʼa sexoʼl uvaʼ nik tetxhbʼu inqʼa oya, inqʼa maʼt toksal vatz inqʼa bʼitichla tiuxh. Atz at jolt inqʼa nik iyansa tibʼ, tiʼ uvaʼ tikʼ nik itxhok vaʼt ikʼulel.
REV.2.15	Tul at jolt sexoʼl uvaʼ, aʼ kuxh txhʼuyel tiʼ viqejoʼm Nikolaas uvaʼ nik iyan inkʼuul s-te. 
REV.2.16	Pet jalpuvaq vetxumbʼal; atz tanbʼavaq inimal inqʼae. Tan oq yeʼ laʼ etanbʼa, tul yeʼ kuxh taqla laʼ ul in tiʼ ekʼaxbʼisal tuchʼ vinyol, eche laʼ ikʼaxbʼisan vaʼq espaada tuulbʼal txhʼaʼo.
REV.2.17	Jaʼletz ex, uvaʼ nik saʼon tootzaqil vinyolbʼal, tul nimavaqetza kam uvaʼ nik tal viTiuxhil Tiuxh sete, ex inqʼa niman vetz. Atz jaʼl ex, uvaʼ laʼ oleʼv ex tiʼ tel iqʼij inqʼa yeʼbʼaʼn, tul laʼetz vaqʼ u qʼij saq sete uvaʼ yeʼl iyaʼebʼal imotxebʼal. Echetz laʼ vaqʼt sete, eche vaqʼt u manaa tetxhbʼu inqʼa kʼuy emam tiʼ vaqʼt qʼij isaq, u manaa uvaʼ nikich ikol ka inqʼa kʼuy emam uvaʼs atichaq tu tzaqa txʼavaʼ. Atz laʼ vaqʼ vaʼt u tal sivan sete uvaʼ oqxh isaqale. Tul laʼ intzʼibʼa kuʼ val u akʼla bʼij tiʼ u tal sivan. Tul yeʼxhabʼil laʼ ootzaqin u bʼij. Pet taʼn kuxh u xaol laʼ ootzaqin uvaʼ laʼ kʼulun, –chich JesuKriisto,» chaq axh s-te, —xeʼt JesuKriisto s-ve.
REV.2.18	Yaʼne vabʼi talt JesuKriisto inpaqte. Tul ech tal s-eche:
REV.2.18	—Tzʼibʼaetz opoon inqʼa yol te u iqʼon iviʼ uvaʼ, eche aanxel tatin xoʼl inqʼa niman vetz tu tenam Tiatiira. Tul ech laʼ aal s-te s-eche: «In, viKʼaol Tiuxh nik alon sete. In, uvaʼ ech u bʼaqʼ invatz, eche toybʼ xamal. Atz in, uvaʼ ech inqʼa voq, eche itxilixun vroonse t-xamal. Ech nik val s-eche: 
REV.2.19	–Vootzaqle kam vebʼanoʼm nik ebʼan sinvatz. Atz vootzaqle uvaʼ nik tel etaanima s-viʼ. Tul vootzaqle uvaʼ kʼuqlelxh ekʼuul s-viʼ. Atz vootzaql inqʼa ebʼaʼnla txhaq bʼanoʼm nik ebʼaneʼ. Atz vootzaqle uvaʼ nik ekotxʼ evatz t-inqʼa itzaʼlal. Tul vootzaqle uvaʼ aʼl tel nik ebʼant yaʼl tiʼ ibʼanax u bʼaʼnla bʼanoʼm tiʼ inqʼa nikich ebʼan s-bʼaxa.
REV.2.20	Pet at kaʼoxvaʼl uvaʼ nik ebʼaneʼ uvaʼ yeʼ nik ibʼan s-ve. Tan nik ekuy tatin val u ixoq sexoʼl uvaʼ nik tal tibʼ s-qʼexsan tetz viyol quBʼaal Tiuxh. Tul nik ibʼokʼtzii inqʼa vaqʼonvil tiʼ iyansat tibʼ tuchʼ invaʼtoʼq uvaʼ jit ikʼulel tibʼ s-tuchʼ. Atz nik ibʼokʼtzii inqʼa vaqʼonvil tiʼ tetxhbʼul inqʼa etxhbʼubʼal uvaʼ maʼt toksal vatz inqʼa bʼitichla tiuxh, eche uvaʼ ibʼan u ixoq u Jesaveel s-naʼya.
REV.2.21	Qatetz intxʼebʼlaʼ uvaʼ laʼ titzʼa tibʼ u ixoq, tul yeʼ nik titzʼa tibʼ. 
REV.2.22	Echetz s-tiʼile toq inkuy ipal u ixoq t-mam kʼaxbʼichil tuchʼ inqʼa imol s-aj paʼvom. Atz toq vaqʼ vaʼl yaabʼil tiʼ u ixoq, eche nik ibʼan vaʼq xaol uvaʼ aqʼbʼil kuxh nik ikuʼ vatz txʼatxh, oq yeʼ laʼ titzʼa tibʼ tiʼ vipaʼv. 
REV.2.23	Jatvaʼletz inqʼa txhʼuy vet tiʼ vitxhusuʼm u ixoq, tul tira toq inyatzʼeʼl. Echetz laʼ vaqʼt tootzaqie jankʼal inqʼa niman vetz uvaʼ tira nik vileʼ kam uvaʼ nik titzʼa, atz kam uvaʼ at tu taanima. Tul laʼ vaqʼ itxʼaqaʼm junun inqʼa niman vetz tiʼ kam inqʼa ibʼanoʼm.
REV.2.24	Petetz ex inqʼa niman vetz, ex inqʼa tu Tiatiira, tan yeʼl vaʼtoʼq yol laʼ val sete, ex inqʼa yeʼ qat ok bʼen ex tiʼ u txhusbʼal uvaʼe, atz yeʼ qat ok bʼen ex tiʼ tootzaqil tel inqʼa ‹imamala txumbʼal› tetz vitiuxh nik taleʼ. Tan jit tetz Tiuxhe. Pet aʼ kuxh u uqʼeʼybʼale uvaʼ jeqbʼamal vet taʼn Satanaas. Echetz yeʼl vaʼtoʼq yol laʼ val sete tiʼ etok t-bʼey. 
REV.2.25	Pet bʼaʼn u txhusbʼal uvaʼ iqʼomal etaʼn. Tan yeʼ laʼ el ka ex s-tiʼ, tetxhal etxʼebʼt vul inpaqte. 
REV.2.26	Echetz jaʼl uvaʼ laʼ oleʼv tiʼ tel iqʼij inqʼa kantxhaq, tul aʼ laʼ inima kam uvaʼ nik valeʼ, tetxhal ikameʼ. Aʼetz uvaʼe, laʼ vaqʼ tiqleʼm tiʼ ibʼekʼon tiibʼa inqʼa laʼ palsan iyol quBʼaal Tiuxh.
REV.2.27	Tul tuchʼ kʼaʼnal
REV.2.27	laʼ motx bʼekʼon ka,
REV.2.27	eche nik ibʼekʼon
REV.2.27	vaʼq mam iqʼesal
REV.2.27	uvaʼ iqʼomal
REV.2.27	itxhʼitxhʼ bʼaara taʼn.
REV.2.27	Tul tira bʼeeno laʼ ikʼaxbʼisat
REV.2.27	inqʼa palsan yol,
REV.2.27	eche ipaxil el
REV.2.27	invaʼq bʼitich txʼavaʼ vaaso.
REV.2.27	Echatetz u viqleʼme qat inkʼul te vinBʼaal, 
REV.2.28	tan laʼat vaqʼ bʼen s-nim tuchʼ u tiqleʼm tiʼ tatin sinkʼatza, tul ech vet laʼ itxiqun tatin sinkʼatza, eche vitxiqun u txʼumil uvaʼ yeʼ sebʼ nik ibʼen s-qʼalaʼm. 
REV.2.29	Jaʼletz ex, uvaʼ nik saʼon tootzaqil vinyolbʼal, tul nimavaqetza kam uvaʼ nik tal viTiuxhil Tiuxh sete, ex inqʼa niman vetz, –chich JesuKriisto,» chaq axh s-te, —xeʼt JesuKriisto s-ve.
REV.3.1	Yaʼne vabʼi talt JesuKriisto inpaqte. Tul ech tal s-eche:
REV.3.1	—Tzʼibʼaetz opoon inqʼa yol te u iqʼon iviʼ uvaʼ, eche aanxel tatin xoʼl inqʼa niman vetz tu tenam Saardis. Tul ech laʼ aal s-te s-eche: «In, uvaʼ at juqvaʼl vitxumbʼal quBʼaal Tiuxh sinkʼatza.
REV.3.1	Atz in, uvaʼ atoʼk juqvaʼl inqʼa txʼumil t-inqʼabʼ. Ech nik val s-eche: –Vootzaqle kam vebʼanoʼm nik ebʼan sinvatz. Tul vootzaqle uvaʼ, aʼ nik talax setiʼ uvaʼ at qʼij esaq sinkʼatza. Yeʼletza. Tan yeʼl ex nik etaqʼ yaʼl s-viʼ. 
REV.3.2	Pet itzʼavaq etibʼ. Tul aqʼvaq yaʼl tiʼ etok bʼen tiʼ quBʼaal Tiuxh. Tan il ex aalemal etel ka tiʼ quBʼaal Tiuxh tuchʼ inqʼa ebʼanoʼm, eche vaʼq xaol uvaʼ bʼiit kuxh vet ikam taʼn yaabʼil. Tan nik vileʼ uvaʼ yeʼl ex nik etopoon tiʼ vebʼanoʼm vatz quBʼaal Tiuxh. 
REV.3.3	Pet ulsavaq sekʼuul kam inqʼa txhusbʼal, inqʼa abʼimal vet etaʼn, atz inqʼa ekʼul s-bʼaxa. Tul nimavaq, atz itzʼavaq etibʼ tiʼ kam yaʼel ex. Tan oq yeʼ laʼ etitzʼa etibʼ, tul yeʼ kuxh taqla toq vaqʼ tzaan u kʼaxbʼichil setiibʼa, eche vaʼq elqʼom uvaʼ yeʼ kuxh taqla laʼ bʼen tokebʼe vaʼq otzotz.
REV.3.4	Poro ilxh jolol xaol at sexoʼl tu tenam Saardis uvaʼ yeʼxhkam nik ipaʼvineʼ; atz yeʼl u toksaʼm nik itzʼilu. Tan ile jik nik tatin tuchʼ vitxumbʼal sinvatz. Atz saqal u toksaʼm. Aʼetz inqʼae, at tokebʼal tiʼ toksat u saqla oksaʼm sinkʼatza. 
REV.3.5	Echetz jaʼl uvaʼ laʼ oleʼv tiʼ tel iqʼij inqʼa yeʼbʼaʼn, tul laʼetz oksal saqla oksaʼm s-tiʼ sinkʼatza. Tul yeʼl vibʼij laʼ insotzsa el tuul u uʼ tal uvaʼ tzʼibʼamal vibʼij inqʼa xaol uvaʼ yeʼl iyaʼebʼal imotxebʼal qʼij isaq.
REV.3.6	Jaʼletz ex, uvaʼ nik saʼon tootzaqil vinyolbʼal, tul nimavaqetza kam uvaʼ nik tal viTiuxhil Tiuxh sete, ex inqʼa niman vetz, –chich JesuKriisto,» chaq axh s-te, —xeʼt JesuKriisto s-ve.
REV.3.7	Yaʼne vabʼi talt JesuKriisto inpaqte. Tul ech tal s-eche:
REV.3.7	—Tzʼibʼaetz opoon inqʼa yol te u iqʼon iviʼ uvaʼ, eche aanxel tatin xoʼl inqʼa niman vetz tu tenam Filadeelfia. Tul ech laʼ aal s-te s-eche: «In, uvaʼ jikxh in. Atz in vinuqul. Atz in, uvaʼ at viqleʼm tiʼ ikʼulux ok inqʼa xaol vatz quBʼaal Tiuxh, atz tiʼ imaqax ipaloʼk inqʼa xaol, echiche u tiqleʼm Daviid tiʼ imaqax ipaloʼk inqʼa xaol tu mam tenam Jerusaleen s-naʼya. Tan oq laʼ inkuy ipaloʼk u xaol, tul yeʼxhabʼil laʼ maqon. Atz oq yeʼ laʼ inkuy ipaloʼk, tul yeʼxhabʼil laʼ palsan ok.{*}
REV.3.8	–Vootzaqle kam vebʼanoʼm nik ebʼan sinvatz. Iletze nik val sete uvaʼ bʼanvaq jabʼistee u bʼaʼnla bʼanoʼm, eche ijaqeʼv jubʼal sevatz. Tul yeʼxhabʼil laʼ maqon ex tiʼ ibʼanaxeʼ, eche laʼ ijupux jubʼal sevatz. Tul kʼuxh jit sibʼlen ex tiʼ ibʼanaxeʼ, poro bʼaʼn uvaʼ nik ebʼan tiʼ inimal vinyolbʼal. Tul yeʼl ex nik eteleʼl sinkʼatza tiʼ innimaleʼ. 
REV.3.9	Pet at jolol inqʼa xaol sexoʼl uvaʼ niman vetz nik taleʼ, pet nik kuxh motx ibʼan eela iyol tuchʼ inqʼa tetz Satanaas. Tul antxh tij imam Israeel nik motx taleʼ. Tul jitaqxh tij imam Israeel. Pet tzʼeqo tzij kuxh nik motx taleʼ. Tul tetxhal kuxh laʼ ul ijoqbʼa kuʼ tibʼ sevatz vaʼn. Tul tetxhal laʼ motx bʼen s-te uvaʼ at vaanima setiʼ.
REV.3.10	Tul tiʼ uvaʼ nimamal vinyolbʼal etaʼn, atz nik ekotxʼ evatz t-inqʼa itzaʼlal, tul inetz laʼ kolon ex tuulbʼal u mam tzaʼlla kʼaxkʼo uvaʼ laʼ ul tiibʼa inqʼa xaol vatz txʼavaʼ s-kaqaayil. Echetz laʼ vilte jaʼl uvaʼ laʼ titzʼa tibʼ, atz jaʼl uvaʼ yeʼ laʼ titzʼa tibʼ.
REV.3.11	Poro tetxhalxh toq uloq in sexoʼl. Pet txakbʼavaq etibʼ tuchʼ inqʼa yol, inqʼa iqʼomal vet etaʼn. Echetz laʼ ekʼulte vetxʼaqaʼm, eche ikʼulux vaʼq koroona, pet jit vaʼlen laʼ kʼulun. 
REV.3.12	Jaʼletz inqʼa nik toleʼv tiʼ tel iqʼij inqʼa yeʼbʼaʼn, aʼetz inqʼae, tij tatin sinkʼatza laʼ ibʼana. Tul aʼetz inqʼae ech vet tatin sinkʼatza laʼ ibʼana, eche laʼ tatin ipiraalil u totzotz vinBʼaal Tiuxh. Tul tzitzi laʼ itxhabʼavat tatineʼ. Tul laʼ intzʼibʼa ok ibʼij vinBʼaal s-tiʼ tetxhlal uvaʼ niman vetz. Tul laʼ intzʼibʼa ok ibʼij vitenam vinBʼaal s-tiʼ; aʼe u akʼla tenam Jerusaleen uvaʼ een laʼ tzajk tu amlikaʼ, atz uvaʼ, aʼ vinBʼaal Tiuxh aj etz. Tul laʼat intzʼibʼa vet ok vaʼt vinbʼij, s-tiʼ uvaʼ laʼ taqʼ vinBʼaal. 
REV.3.13	Jaʼletz ex, uvaʼ nik saʼon tootzaqil vinyolbʼal, tul nimavaqetza kam uvaʼ nik tal viTiuxhil Tiuxh sete, ex inqʼa niman vetz, –chich JesuKriisto,» chaq axh s-te, —xeʼt JesuKriisto s-ve.
REV.3.14	Yaʼne vabʼi talt JesuKriisto inpaqte. Tul ech tal s-eche:
REV.3.14	—Tzʼibʼaetz opoon inqʼa yol te u iqʼon iviʼ uvaʼ, eche aanxel tatin xoʼl inqʼa niman vetz tu tenam Laodiseea. Tul ech laʼ aal s-te s-eche: «In, uvaʼ ootzaqin tetz inqʼa kam. Atz in, uvaʼ kʼuqlebʼxh kʼuul in tiʼ talax vinuqul. Atz in vinuqul. In u viinqixsan tetz jankʼal inqʼa kam tuchʼ vinBʼaal. Tul ech nik val s-eche: 
REV.3.15	–Vootzaqle kam vebʼanoʼm nik ebʼan sinvatz. Tan jit tira koqxh tzʼaʼ ex; atz jit tira koqxh txhʼitxhʼ ex sinvatz. Pet aʼ nik val uvaʼ aʼl bʼaʼn tiraetz koq tzʼaʼ ex, atz maq tira laʼ txhʼitxhʼbʼ ka ex. 
REV.3.16	Poro tiʼetz uvaʼ, ech kuxh ex, eche liʼkin aʼ sinvatz, tan kaʼl kuxh ekʼuul s-viʼ, tul tiraetz kuxh toq veesa el ex t-vaanima, eche laʼ ixaʼvat eluʼl vaʼq xaol vaʼq kam titziʼ.
REV.3.17	Tan ech nik etal s-eche: “Oʼ vet txʼiol iqʼij. Qat qutxʼoll vet itxhej qupuaq. Yeʼxhkam vet invaʼq nik isaʼon s-qe,” chich ex. Tul tira yeʼ nik ibʼen sete uvaʼ meebʼaʼ kuxh etatin sinvatz. Atz txhoʼnebʼal aanima kuxh etatineʼ. Txumlebʼal evatz. Tan atz ex kuxh meebʼaʼ sinvatz. Atz tzottinaʼq ex sinvatz. Tul tira surlel el ex sinvatz.
REV.3.18	Pet toqetz vaqʼ vaʼl etxumbʼal s-tiʼ. Aʼe, uvaʼ, aʼ toq etxhokvat sinkʼatza kam uvaʼ nik isaʼon sete tiʼ ebʼen s-txʼiol iqʼij sinvatz, eche nik itxhokox u bʼaʼnla ooro taʼn u xaol tiʼ ibʼen s-txʼiol iqʼij, u ooro uvaʼ palnaʼq vet t-xamal. Aʼe, uvaʼ, aʼ toq etxhokvat sinkʼatza kam uvaʼ nik isaʼon sete tiʼ ebʼen s-bʼaʼn sinvatz. Eche nik itxhokox saqla oksaʼm taʼn u xaol tiʼ toksat s-tiʼ, tiʼ yeʼ ikʼutxhteʼl vichʼixvebʼal tiʼ vitureʼv el. Aʼe, uvaʼ, aʼ toq etxhokvat sinkʼatza kam uvaʼ nik isaʼon sete tiʼ etatin sinvatz, eche taqʼt bʼen invaʼq u xaol tzʼakabʼal tivatz tiʼ tilon veteʼ. 
REV.3.19	Jankʼaletzxh inqʼa at vaanima s-tiʼ, tan nik motx voksa s-jik; atz nik motx voksa t-bʼey. Echetz nik valte sete uvaʼ itzʼavaq etibʼ tiʼ inqʼa yeʼbʼaʼn uvaʼ nik ebʼaneʼ. Tul aʼetzxh vet tzʼeʼy etaanima s-viʼ laʼ ebʼana. 
REV.3.20	Tan tira nik insaʼ ex sinkʼatza. Pet tzaqʼbʼe vaq in. Tan ech nik insaʼt ex, eche vaʼq xaol uvaʼ txaklel vatz jubʼal. Tul nik isikʼleneʼ. Jaʼletz uvaʼ nik abʼin vinqul, tul laʼ ijaq u jubʼal sinvatz. Yaʼne laʼ paloʼk in s-kʼatza. Tul laʼ txʼaʼon in s-tuchʼ. Atz laʼ txʼaʼon sinkʼatza paqte. Tan aʼ insaʼ uvaʼ laʼ itzaqʼbʼe in, atz laʼ ok in t-taanima. Tul laʼ inbʼan vaʼl inyol s-tuchʼ.{*}
REV.3.21	Jaʼletz inqʼa nik toleʼv tiʼ tel iqʼij inqʼa yeʼbʼaʼn, eche uvaʼ qat voleʼveʼ, aʼetz uvaʼe, laʼ vaqʼ tiqleʼm tiʼ ikʼuqeʼv sinkʼatza tal uvaʼ kʼuqlel in tuchʼ u viqleʼm. Eche qat inkʼuqeʼv tal uvaʼ kʼuqlel vinBʼaal tuchʼ u tiqleʼm. 
REV.3.22	Jaʼletz ex, uvaʼ nik saʼon tootzaqil vinyolbʼal, tul nimavaqetza kam uvaʼ nik tal viTiuxhil Tiuxh sete, ex inqʼa niman vetz, –chich JesuKriisto,» chaq axh s-te, —xeʼt JesuKriisto s-ve.
REV.4.1	Xamtichetz veteʼ, tul insaqi. Tul vil ijaqp u amlikaʼ, eche ijaqp vaʼq jubʼal ibʼana. Tul yolon val u qul s-ve. Antxh u qul uvaʼ vabʼi s-bʼaxa, tan aʼ ixhaakalile, eche toqʼ invaʼq trompeeta ibʼana. Tul ech tal s-ve s-eche: —Ajaʼul tzitza. Tul toq inkʼutxh see inqʼa toq utxhoq t-inqʼa qʼij inqʼa savatz bʼen, —xeʼt u qul s-ve.
REV.4.2	Iletz kuxh inqʼa yol nikich tal s-ve, tul ajtxh innatxh eenich vet in tu amlikaʼ taʼn viTiuxhil Tiuxh. Tul vil val u kʼuqeʼvbʼal atich tuul u amlikaʼ, tetz mam iqʼesal uvaʼ at tiqleʼm. Tul kʼuqlich kuʼ quBʼaal Tiuxh s-tuul. Tul nikich ibʼan viqʼesalil. 
REV.4.3	Tul josqʼilichxh tilix ivatz quBʼaal Tiuxh, uvaʼ kʼuqlich tu kʼuqeʼvbʼal, echiche tilix ilitzʼkabʼin kalabʼaq bʼaʼnla sivan, eche u jaaspe, uvaʼ oqxh txilkine, tuchʼ u kornaliina, uvaʼ kaq ikaʼyeʼ. Tul sutimich u kʼuqeʼvbʼal taʼn val u txakmanchʼel uvaʼ, echich ilitzʼkabʼin ikaʼy, eche vitxhaʼxal u sivan, u esmeraalda.
REV.4.4	Tul sutimich u kʼuqeʼvbʼal taʼn vinaq kajvaʼt kʼuqeʼvbʼal uvaʼ antxh tetz inqʼa at tiqleʼm. Tul vila uvaʼ atichat vinaq kajvaʼt iqʼonaq iviʼ. Tul juunil iqʼon iviʼ kʼuqinyich kuʼ t-junun kʼuqeʼvbʼal. Tul saqaqichxh toksaʼm. Tul atich jaʼ juunil ikoroona tiviʼ uvaʼ ooroxhtuʼ.
REV.4.5	Aʼetz u kʼuqeʼvbʼal uvaʼ atich ka tinikʼa jolte, tan nikich ilitzʼkabʼin tel kotzʼinebʼ s-tuul. Atz oqxh ixhaakalile, eche toqʼ raaya. Atz xeʼt vet vululkabʼinoq.
REV.4.6	Tul atich val uvaʼ vatz u kʼuqeʼvbʼal uvaʼ oqxhich txilkine, uvaʼ, echich tilix, eche maar, atz echichxh tilix, eche vaʼq kristaal, uvaʼ veqlelxh kam s-tuul. Tul xoʼlamich u kʼuqeʼvbʼal taʼn kajvaʼl inqʼa itzʼliche; iviinqixsaʼm quBʼaal Tiuxh. Tul mamalaaq bʼaqʼ ivatz jununil atich s-vatz; atz atich tiʼ iqul.
REV.4.7	Aʼetz u bʼaxa itzʼlich viinqixsaʼm, tan echich tilix, eche bʼalam. Pet vikaʼv, tan echich tilix, eche invaʼq yakʼa vaʼk. Pet vitoxvaʼ, tan echich tilix vivatz, eche ivatz invaʼq vinaq. Pet vikajvaʼ, tan echich tilix, eche invaʼq xichʼ uvaʼ sebʼt ixichʼaneʼ.
REV.4.8	Tul jununil inqʼa itzʼlich viinqixsaʼm, tan atich vaqtxhaqil ixichʼ. Tul mamala bʼaqʼaq ivatz inqʼa ixichʼ ataqiche. Tan ataqich bʼaqʼ vatz tiʼeʼl inqʼa ixichʼ; atz ataqich bʼaqʼ vatz jaqʼaq inqʼa ixichʼ. Tul mij nikich motx itanbʼa inatxhkʼuulal Tiuxh. Tan qʼiil aqʼbʼal tul echaq nikich motx tal s-eche:
REV.4.8	—¡Loqʼola, loqʼola, loqʼola vatz quBʼaal Tiuxh uvaʼ yeʼxhkam invaʼq tzaʼl ibʼanax s-vatz! Aʼe, uvaʼ atichxhtuʼ; atz aʼe, uvaʼ at s-txheel; atz aʼe, uvaʼ yeʼl iyaʼebʼal toq tatineʼ, —chichichaqe.
REV.4.9	Aʼetz inqʼa itzʼlich viinqixsaʼm nikich oksan iqʼij quBʼaal Tiuxh, u quBʼaal Tiuxh uvaʼ kʼuqlich tu kʼuqeʼvbʼal tetz iqleʼm. Atz nikich taqʼaq bʼen quBʼaal Tiuxh s-nim. Atz nikich taqʼaq taʼntiuxh te quBʼaal Tiuxh, uvaʼ itzʼlel s-txheel, atz tinjattant inqʼa yaʼbʼ uvaʼ bʼenaʼl kuxh ibʼen toq tuleʼ. 
REV.4.10	Txhaqpaqetz nikich toksal iqʼij quBʼaal Tiuxh, tul ant vinaq kajvaʼl inqʼa iqʼonaq iviʼ nikich oksan iqʼij quBʼaal Tiuxh. Tul tira nikich ijoqbʼa kuʼ tibʼ vatz quBʼaal Tiuxh uvaʼ kʼuqlich t-vikʼuqeʼvbʼal u tetz mam iqʼesal. Tul nikich motx inatxhkʼuula Tiuxh, uvaʼ itzʼlel s-txheel, atz tinjattant inqʼa yaʼbʼ uvaʼ bʼenaʼl kuxh ibʼen toq tuleʼ. Atz nikich motx teesa inqʼa ikoroona tiviʼ, tul nikich motx taqʼ kuʼ vatz quBʼaal Tiuxh. Tul echaq nikich motx tal s-eche:
REV.4.11	—QuBʼaal Tiuxh, akʼulelxhtuʼ uvaʼ nik qoksa aqʼij, tiʼ uvaʼ tan, axh viinqixsan ka jankʼal inqʼa kam s-kaqaayil, atz, tiʼ uvaʼ, axh nik atinsan inqʼa kam tuchʼ vavitzʼabʼal, inqʼa kam uvaʼ aviinqixsa. Atz nik qaqʼ bʼen axh s-nim. Atz sibʼxhte vaviqleʼm. Atz sibʼxhte vayakʼil, —chichichaqe.
REV.5.1	Yaʼne vil val u uʼ uvaʼ bʼalqʼumiche. Tul atich ok tiqʼabʼ quBʼaal Tiuxh, uvaʼ kʼuqlich tu kʼuqeʼvbʼal tetz tiqleʼm. Aʼ atich ok u uʼ tisebʼal. Tzʼibʼamich tuul u uʼ; atz tzʼibʼamich u tiʼ inpaqte. Tul bʼeenoxh jupich vitziʼ u uʼ taʼn juqvaʼl lakʼubʼal.
REV.5.2	Yaʼne vil val u aanxel uvaʼ sibʼichxh iyakʼil. Tul jankʼalxh tiʼ iqul u aanxel sichʼin tiʼ talax inuqul. Tul ech tal s-eche: —¿Jaʼletze uvaʼ at tiqleʼm, tul laʼ oleʼv tiʼ itzʼolox el inqʼa lakʼubʼ tetz u uʼ, tul laʼ isalpu? —xeʼt isichʼineʼ.
REV.5.3	Tul yeʼxhabʼil invaʼq viinqixsaʼm txheji uvaʼ atich tiqleʼm tiʼ isalpul u uʼ, atz kʼuxh tilix kuxh inqʼa tzʼibʼ s-tuul. Tan jitoq inqʼa aanxel tu amlikaʼ; atz jitoq inqʼa xaol vatz u txʼavaʼ; atz jitoq inqʼa at jaqʼ u txʼavaʼ, oleʼv tiʼ isalpul u uʼ. 
REV.5.4	Yaʼne mam oqʼel nikich inbʼan veteʼ. Tan yeʼxhabʼil invaʼq txheji uvaʼ atich tiqleʼm tiʼ isaqil u uʼ; atz laʼich isalpu; atz laʼich isikʼle.
REV.5.5	Yaʼne ech tal vet vaʼl u iqʼon iviʼ s-ve s-eche: —Yeʼ kuxh oqʼ vet axh. Tan at invaʼl uvaʼ at tiqleʼm toq eesan el juqvaʼl u lakʼubʼ tetz u uʼ. Tul toq isalpu. Aʼe val u tij imam Judaa, uvaʼ ‹Bʼalam, ixaʼnil Judaa,› chich eʼli. Aʼe u Tij Imam Daviid, uvaʼ oleʼvnaʼq vet tiʼ tel iqʼij jankʼal inqʼa yeʼbʼaʼn, inqʼa tetz Satanaas. Aʼetz uvaʼe, at tiqleʼm tiʼ teesal el juqvaʼl u lakʼubʼ tetz u uʼ. Tul toq isalpu, —xeʼt s-ve.{*}
REV.5.6	Tul vil veteʼ uvaʼ txaklich vet JesuKriisto tinikʼa tal uvaʼ kʼuqlich quBʼaal Tiuxh, atz tal uvaʼ atich kajvaʼl inqʼa itzʼlich viinqixsaʼm, atz tal uvaʼ atich vinaq kajvaʼl inqʼa iqʼon iviʼ. Tul echich tilix JesuKriisto, eche vaʼq chelem karneʼl, uvaʼ maʼt iyatzʼax veteʼ. Tul juqvaʼlenich itukʼ; atz juqvaʼlenich bʼaqʼ ivatz, aʼaqetze juqvaʼl vitxumbʼal quBʼaal Tiuxh, uvaʼ nik til koʼp u vatz txʼavaʼ s-kaqaayil.{*}
REV.5.7	Yaʼne ijetxh vet ok tibʼ JesuKriisto kʼatz quBʼaal Tiuxh, uvaʼ kʼuqlich tu kʼuqeʼvbʼal. Tul ikʼul vet u uʼ tiqʼabʼ quBʼaal Tiuxh, t-visebʼal.
REV.5.8	Ikʼuletz kuxh vet JesuKriisto u uʼ, JesuKriisto uvaʼ echich tilix, eche chelem karneʼl, tul motx ijoqbʼa vet kuʼ tibʼ inqʼa itzʼlichla viinqixsaʼm vatz JesuKriisto. Tul bʼitzaq veteʼ. Tul echat kuxh ibʼane vinaq kajvaʼt inqʼa iqʼon iviʼ. Tan motx iqajbʼa tibʼ tiʼ ibʼitzleleʼ. Poro ayaʼletz inqʼae iqʼomalich iaarpa taʼn. Atz ayaʼl inqʼae iqʼomalich ikoopa taʼn uvaʼ ooroxhtuʼ. Tul nojnaʼqichaqxh inqʼa ikoopa taʼn insieenso, aʼetze vinatxhkʼuulan inqʼa niman tetz quBʼaal Tiuxh. 
REV.5.9	Tul ech val u akʼla bʼitz nikichaq motx ibʼitzle s-eche:
REV.5.9	—Akʼulelxhtuʼ uvaʼ laʼ akʼul u uʼ. Atz akʼulelxhtuʼ uvaʼ laʼ eesa el inqʼa lakʼubʼ tetz u uʼ. Tan aʼ axhe, uvaʼ aqʼel vet eebʼ kamoq s-qiʼ. Tul tuchʼ vakaqal qat atxhojvat inqʼa qupaʼv tiʼ qok s-tetz quBʼaal Tiuxh. Tul qat atxhoj ipaʼv jankʼal inqʼa xaol, kamxh ixaʼnilil, atz jankʼal inqʼa kamxh yolbʼalil nik iyolbʼe, atz jankʼalxh xaol, kʼuxh kamxh xaolil, atz jankʼal inqʼa mam tenam s-kaqaayil. 
REV.5.10	Tul qat ibʼanbʼe oʼ quBʼaal Tiuxh tiʼ ibʼanax mam iqʼesalil s-kʼatza. Tul qat taqʼ bʼen oʼ quBʼaal Tiuxh uvaʼ junt laʼ qoksa vet quyol s-vatz. Echetz laʼ qubʼant iqʼesalile vatz u txʼavaʼ, —chichichaq ibʼitzlet u akʼla bʼitz.
REV.5.11	Yaʼne vil mamala aanxel. Tul vabʼi iyolon tiʼeʼl u kʼuqeʼvbʼal tal uvaʼ kʼuqlich quBʼaal Tiuxh, atz tiʼeʼl kajvaʼl inqʼa itzʼlich viinqixsaʼm, atz tiʼeʼl vinaq kajvaʼl inqʼa iqʼon iviʼ. Tul vila uvaʼ sibʼichxh inqʼa aanxel; atz tira yeʼlich s-atxhel. 
REV.5.12	Tul jankʼalxh tiʼ iqul inqʼa aanxel nikich motx isichʼineʼ. Tul echaq nikich motx tal s-eche:
REV.5.12	—¡U JesuKriisto, uvaʼ ech tilix, eche chelem karneʼl, uvaʼ maʼt iyatzʼax el, tan ikʼulelxhtuʼ uvaʼ at tiqleʼm tiibʼa jankʼal s-kaqaayil, atz tiibʼa jankʼal mam txʼijbʼal iqʼij, atz tiibʼa jankʼal sibʼ itxumbʼal, atz tiibʼa jankʼal sibʼ iyakʼil! Tan aʼe, uvaʼ laʼ oksal iqʼij taʼn jankʼal inqʼa viinqixsaʼm; atz laʼ aqʼax bʼen s-nim taʼn, tul laʼ natxhkʼuulal taʼn, —chichich inqʼa aanxel.
REV.5.13	Yaʼne vabʼi iyolon jankʼal inqʼa motx iviinqixsa ka quBʼaal Tiuxh, inqʼa at tu amlikaʼ tuchʼ inqʼa at vatz u txʼavaʼ tuchʼ inqʼa jaqʼ u txʼavaʼ, atz tuchʼat inqʼa at tuul u maar. Tul ech motx tal s-eche: —Qunatxhkʼuula Tiuxh, uvaʼ kʼuqlel tu kʼuqeʼvbʼal tetz iqleʼm. Atz qunatxhkʼuula JesuKriisto, uvaʼ ech tilix, eche chelem karneʼl. Tul laʼ aqʼax bʼen s-nim. Tul laʼ oksal iqʼij. Tul niimxh tatin bʼenamen. Tul at tiqleʼm tiibʼa jankʼal s-kaqaayil s-txheel, atz tinjattant inqʼa yaʼbʼ uvaʼ bʼenaʼl kuxh ibʼen toq tuleʼ, —chichichaqe.
REV.5.14	Tul ech nikich tal kajvaʼl inqʼa itzʼlich viinqixsaʼm s-eche: —Echxh laʼ ibʼane, —chichichaqe. Tul motx ijoqbʼa vet kuʼ tibʼ vinaq kajvaʼl inqʼa iqʼon iviʼ tetxhal ikoʼp ivatz t-txʼavaʼ tiʼ inatxhkʼuulal Tiuxh, atz tiʼ inatxhkʼuulal u quBʼaal JesuKriisto uvaʼ itzʼlel s-txheel, atz tinjattant inqʼa yaʼbʼ uvaʼ bʼenaʼl kuxh ibʼen toq tuleʼ.
REV.6.1	Yaʼne vil teesat JesuKriisto, uvaʼ ech tilix, eche chelem karneʼl, vaʼl u lakʼubʼ tetz u uʼ. Eletz kuxh vet u lakʼubʼ tetz u uʼ, tul vabʼi vet iyolon vaʼl u itzʼlich viinqixsaʼm, uvaʼ echxhte toqʼ raaya ibʼana. Tul ech tal s-eche: —Avuleʼ. Tul saqi, —xeʼt s-ve.
REV.6.2	Insaqietz veteʼ, tul vil tul val u saqiʼ chej. Tul atich jaʼ val u vinaq s-tiʼ. Tul atich ok val u aarko tiqʼabʼ u vinaq tetz bʼanbʼal txhʼaʼo. Tul aqʼax vet jaʼ vaʼl ikoroona tiviʼ taʼn quBʼaal Tiuxh, tiʼ uvaʼ mam iqʼesal. Tul tira kʼaqich tibʼ u vinaq tiʼ teesal iqʼij jaʼl uvaʼ laʼich xeʼt s-kʼatza.
REV.6.3	Taʼnetz kuxh teesa JesuKriisto, uvaʼ ech tilix, eche invaʼq chelem karneʼl, vikaʼv lakʼubʼ tetz u uʼ, tul vabʼi vet iyolon vikaʼv itzʼlich viinqixsaʼm. Tul ech tal s-eche: —Avuleʼ. Tul saqi, —xeʼt s-ve.
REV.6.4	Tul vil tul vaʼt u kaqiʼ chej. Tul atich jaʼ val u vinaq s-tiʼ. Tul aqʼax vet val u nimla espaada te u vinaq taʼn quBʼaal Tiuxh. Tul aqʼax vet tiqleʼm u vinaq tiʼ teesal vet el u bʼaʼnil uvaʼ atich xoʼl inqʼa xaol s-vatzaq tzitza vatz u txʼavaʼ. Tul laʼich iyatzʼaq vet tibʼ s-vatzaq.
REV.6.5	Taʼnetz kuxh teesa JesuKriisto, uvaʼ ech tilix, eche chelem karneʼl, vitoxv lakʼubʼ tetz u uʼ, tul vabʼi vet iyolon vitoxv itzʼlich viinqixsaʼm. Tul ech tal s-eche: —Avuleʼ. Tul saqi, —xeʼt s-ve.
REV.6.5	Insaqietz veteʼ, tul vil tul val u qʼeqiʼ chej. Tul atich jaʼ val u vinaq s-tiʼ. Tul atich ok val u peexhu tiqʼabʼ u vinaq. 
REV.6.6	Tul vabʼi iyolon eluʼl val u qul xoʼl kajvaʼl inqʼa itzʼlich viinqixsaʼm. Tul ech tal te u vinaq uvaʼ atich jaʼ tiʼ chej s-eche: —Kaʼvaʼl kuxh vet liivra triigo laʼ aaqʼ tiʼ txhojbʼal tetz invaʼl iqʼij u aqʼonvil laʼ ibʼana. Atzoq vajqil kuxh liivra sevaada laʼ aaqʼ tiʼ txhojbʼal tetz invaʼl iqʼij u aqʼonvil laʼ ibʼana. Pet u aseeite tuchʼ u qʼuʼich taʼl uuva, tan txakloq kuxh s-eche, —xeʼt u qul.
REV.6.7	Taʼnetz kuxh teesa JesuKriisto, uvaʼ echiche invaʼq chelem karneʼl, vikajv lakʼubʼ tetz u uʼ, tul vabʼi vet iyolon vikajv itzʼlich viinqixsaʼm. Tul ech tal s-eche: —Avuleʼ. Tul saqi, —xeʼt s-ve.
REV.6.8	Insaqietz veteʼ, tul vil tul val u qʼaniʼ chej. Tul atich jaʼ val u vinaq s-tiʼ. Tul aʼich ibʼij u vinaq ‹Yatzʼonal.› Tul txhʼuyichat tzaan vaʼt vinaq s-tiʼ, uvaʼ aʼich ibʼij ‹Tatibʼal taanxelal kamnaʼq.› Tul aqʼax tiqleʼm kaʼvaʼl inqʼa vinaq inqʼae tiʼ iyatzʼax vikajv tanul inqʼa xaol vatz u txʼavaʼ. Tul laʼich iyatzʼeʼl inqʼa xaol tuchʼ espaada tuchʼ vaʼy tuchʼ yaabʼil tuchʼ txhiʼomla txoo.
REV.6.9	Taʼnetz kuxh teesa JesuKriisto, uvaʼ ech tilix, eche invaʼq chelem karneʼl, vitoʼv lakʼubʼ tetz u uʼ, tul vil vet inqʼa taanxelal inqʼa xaol xeʼ toq u natxhkʼuulabʼ tetz Tiuxh, inqʼa xaol, inqʼa yatzʼich motx tel tiʼ inimal viyolbʼal quBʼaal Tiuxh, atz tiʼ ipaxsaleʼ. 
REV.6.10	Tul jankʼalxh tiʼ iqul nikich motx isichʼineʼ. Tul ech nikich motx tal s-eche: —¡Kam s-tiʼil nik kuxh iyaʼ savatz, quBʼaal! Tul ¡yeʼx aaqʼeʼt kuʼ u yol tinuqul; atz yeʼx aaqʼeʼt ichʼexel tiibʼa inqʼa xaol, inqʼa motx yatzʼon el oʼ vatz u txʼavaʼ! Tan taʼn axhe, uvaʼ yeʼl invaʼq apaʼv; atz taʼn axhe vinuqul, —chichich inqʼa taanxelal inqʼa xaol. 
REV.6.11	Tul motx aqʼax vet toksaʼm uvaʼ oqxh isaqale. Tul alax s-te uvaʼ laʼich txʼebʼon tele, tan tzʼeq nalich opoon tatxhul viyatzʼax el inqʼa imol s-niman tetz Jesuus, atz viyatzʼax el inqʼa imol s-aqʼonvil tiʼ inimal viyolbʼal quBʼaal Tiuxh. Yaʼne laʼich taqʼ kuʼ quBʼaal Tiuxh inqʼa yol tinuqul.
REV.6.12	Yaʼne insaqi vet teesat JesuKriisto vivaqaq lakʼubʼ tetz u uʼ. Eletz kuxh vet vivaqaq lakʼubʼ tetz u uʼ, tul ajtxh vabʼi ipal val u mam kabʼnaano. Tul yekich qʼeqbʼ ivatz u qʼij, eche iqʼeqal invaʼq bʼuʼq tetz txumuʼm. Atz kʼuxh u ichʼ, tan yekich kaqaxun vet ikaʼyeʼ, eche ikaqal xaol. 
REV.6.13	Atz tira motx elbʼen inqʼa txʼumil vatz amlikaʼ. Tul motx koʼp vatz txʼavaʼ, eche itilp ivatz inviʼoq tzeʼ uvaʼ laʼ tiʼnsal taʼn invaʼq mam kaqiqʼ. 
REV.6.14	Atz kʼuxh u vatz amlikaʼ, tan tira elat vet el, eche ibʼalqʼul tzʼuʼm uvaʼ tzʼibʼamal yol s-tuul. Tul jankʼal inqʼa vitz tiʼneʼl tu tatibʼal. Tul echat kuxh ibʼane inqʼa txʼavaʼ uvaʼ at okaʼp tuul u maar.
REV.6.15	Tul jankʼalxh vet inqʼa xaol, inqʼa palsan yol vatz u txʼavaʼ, motx imuqaq vet tibʼ tuulaq jul, atz tuulaq sivan, atz t-inqʼa vitz. Motx imuq tibʼ inqʼa iqʼesal. Motx imuq tibʼ inqʼa sibʼaq tiqleʼm. Motx imuq tibʼ inqʼa txʼiol iqʼij. Motx imuq tibʼ jankʼal inqʼa iqʼesal sol. Motx imuq tibʼ inqʼa sibʼaq itial. Motx imuq tibʼ inqʼa sulaʼ xaol kuxhtuʼ. Atz kʼuxh inqʼa loqʼel tok tiʼ aqʼon, tan motx imuq tibʼ. Atz kʼuxh inqʼa jit loqʼel tok tiʼ aqʼon, tan motx imuq tibʼ. 
REV.6.16	Tul echaq nikich motx tal te inqʼa vitz, atz te inqʼa sivan s-eche: —Eloq tzaan ex s-qiibʼa. Tul muqvaq oʼ vatz Tiuxh, uvaʼ kʼuqlel tu kʼuqeʼvbʼal tetz iqleʼm, atz vatz u kʼaxkʼo uvaʼ toq taqʼ JesuKriisto, uvaʼ ech tilix, eche chelem karneʼl. 
REV.6.17	Tan opoony vet iqʼiil taqʼt u kʼaxkʼo s-qiibʼa. Tul yeʼxhabʼil vet invaʼq laʼ txʼolon tatin vatz u kʼaxkʼo, —chichichaq veteʼ.
REV.7.1	Maʼtichetz vabʼit vet inqʼa yol, atz vilt inqʼae, tul vil vet kajvaʼl inqʼa aanxel uvaʼ txaklich t-junun ixojbʼal u txʼavaʼ. Tul nikich imaq inqʼa aanxel u kaqiqʼ t-junun ixojbʼal u txʼavaʼ, tul yeʼ laʼ ul u kaqiqʼ tiibʼa u txʼavaʼ tiʼ iyansaleʼ; atz yeʼlich laʼ ul tiibʼa u maar, atz tiibʼa inqʼa tzeʼ. 
REV.7.2	Yaʼne vil tel tzaan vaʼt u aanxel tu tzaebʼ qʼij. Tul iqʼomich viseeyo quBʼaal Tiuxh taʼn, u quBʼaal Tiuxh uvaʼ nik aqʼon qʼij qusaq. Tul jankʼalxh tiʼ iqul u aanxel sichʼin tiʼ talax yol te kajvaʼl inqʼa aanxel, inqʼa txaklich t-junun ixojbʼal u txʼavaʼ, inqʼa maʼtich taqʼax tiqleʼm tiʼ ikʼaxbʼisal inqʼa xaol vatz txʼavaʼ, atz tiʼ iyansal kam uvaʼ nik ibʼan u maar. 
REV.7.3	Tul ech tal u aanxel te kajvaʼl inqʼa aanxel s-eche: —Yeʼ laʼ etaqʼ u kaqiqʼ tiibʼa txʼavaʼ tiʼ iyansaleʼ. Atz yeʼ laʼ etaqʼ u kaqiqʼ tiibʼa u maar tiʼ iyansaleʼ. Atz yeʼ laʼ etaqʼ u kaqiqʼ tiibʼa inqʼa tzeʼ tiʼ iyansaleʼ. Pet toq nal qoksa tetxhlal inqʼa xaol tipala, inqʼa taqʼonvil quBʼaal Tiuxh. Yaʼnetze laʼ etaqʼ vet u kaqiqʼ, —xeʼt u aanxel.
REV.7.4	Yaʼne vabʼi talax tatxhul inqʼa ok tetxhlal uvaʼ ech tal s-eche:
REV.7.4	—Oʼkʼalal tuchʼ kajvaʼl toxkʼal mil (144,000) inqʼa qat ok tetxhlal, inqʼa chʼexex el xoʼl ixaʼnil inqʼa tij imam kabʼlaval inqʼa ikʼaol Israeel.
REV.7.5	Kabʼlaval mil (12,000) qat chʼexex el xoʼl ixaʼnil tanul tijaq imam Judaa qat ok tetxhlal taʼn u aanxel.
REV.7.5	Kabʼlaval mil (12,000) qat chʼexex el xoʼl ixaʼnil tanul tijaq imam Ruveen qat ok tetxhlal.
REV.7.5	Kabʼlaval mil (12,000) qat chʼexex el xoʼl ixaʼnil tanul tijaq imam Gaad qat ok tetxhlal.
REV.7.6	Kabʼlaval mil (12,000) qat chʼexex el xoʼl ixaʼnil tanul tijaq imam Aseer qat ok tetxhlal.
REV.7.6	Kabʼlaval mil (12,000) qat chʼexex el xoʼl ixaʼnil tanul tijaq imam Neftalii qat ok tetxhlal.
REV.7.6	Kabʼlaval mil (12,000) qat chʼexex el xoʼl ixaʼnil tanul tijaq imam Manasees qat ok tetxhlal.
REV.7.7	Kabʼlaval mil (12,000) qat chʼexex el xoʼl ixaʼnil tanul tijaq imam Simeoon qat ok tetxhlal.
REV.7.7	Kabʼlaval mil (12,000) qat chʼexex el xoʼl ixaʼnil tanul tijaq imam Levii qat ok tetxhlal.
REV.7.7	Kabʼlaval mil (12,000) qat chʼexex el xoʼl ixaʼnil tanul tijaq imam Isakaar qat ok tetxhlal.
REV.7.8	Kabʼlaval mil (12,000) qat chʼexex el xoʼl ixaʼnil tanul tijaq imam Savuloon qat ok tetxhlal.
REV.7.8	Kabʼlaval mil (12,000) qat chʼexex el xoʼl ixaʼnil tanul tijaq imam Xhuʼl qat ok tetxhlal.
REV.7.8	Kabʼlaval mil (12,000) qat chʼexex el xoʼl ixaʼnil tanul tijaq imam Venjamiin qat ok tetxhlal, —xeʼt vabʼit tutxh u yol.
REV.7.9	Maʼtichetz vabʼit vet inqʼa yol inqʼae, tul mam tenam vila uvaʼ yeʼxhabʼil invaʼq laʼich oleʼv tiʼ tatxhaxeʼ. Aʼ tzajnaʼqich t-jankʼal inqʼa mam tenam vatz u txʼavaʼ; atz jankʼal inqʼa kamaqich kuxh ixaʼnilil; atz jankʼal inqʼa kamaq kuxh xaolil; atz jankʼal inqʼa kamaqich kuxh iyolbʼal. Tul aʼaq atich vatz quBʼaal Tiuxh uvaʼ kʼuqlich t-vikʼuqeʼvbʼal tetz iqleʼm. Atz aʼ atich vatz JesuKriisto, uvaʼ ech tilix, eche chelem karneʼl. Tul saqaqichxh toksaʼm inqʼa tenam atich ok. Tul ataqich ok xaq paalma tiqʼabʼ. 
REV.7.10	Tul vaʼlxh nikich motx taqʼt jaʼ tiʼ iqul tiʼ isichʼineʼ. Tul ech nikich motx tal s-eche:
REV.7.10	—¡Taʼn kuxh u quBʼaal Tiuxh qat eesan tzaan oʼ vatz u kʼaxbʼichil vatz u txʼavaʼ, u quBʼaal Tiuxh uvaʼ kʼuqlel t-vikʼuqeʼvbʼal tetz iqleʼm! Tul ¡taʼnat kuxh JesuKriisto, uvaʼ ech tilix, eche chelem karneʼl, qat eesan tzaan oʼ! —chichichaq isichʼineʼ.
REV.7.11	Tul jankʼalxh inqʼa aanxel txakunyich tiʼeʼl vinaq kajvaʼl inqʼa iqʼon iviʼ, atz tiʼeʼl kajvaʼl inqʼa itzʼlich viinqixsaʼm. Tul sutimich tiʼ vikʼuqeʼvbʼal tetz iqleʼm quBʼaal Tiuxh taʼn. Tul motxaq iqajbʼa vet tibʼ tiʼ inatxhkʼuulal Tiuxh, tetxhal ikoʼpaq ivatz t-txʼavaʼ vatz quBʼaal Tiuxh uvaʼ kʼuqlich t-vikʼuqeʼvbʼal tetz iqleʼm.
REV.7.12	Tul echaq motx tal vet s-eche:
REV.7.12	—Echxhte. Tan taʼn kuxh u quBʼaal Tiuxh laʼ natxhkʼuulali. Taʼn kuxh quBʼaal Tiuxh laʼ oksal iqʼij. Taʼn kuxh quBʼaal Tiuxh sibʼ tootzaqibʼal tiibʼa jankʼal s-kaqaayil. Taʼn kuxh quBʼaal Tiuxh laʼ aqʼax taʼntiuxh s-te. Taʼn kuxh quBʼaal Tiuxh laʼ aqʼax bʼen s-nim. Taʼn kuxh quBʼaal Tiuxh at tiqleʼm tiibʼa jankʼal s-kaqaayil. Taʼn kuxh quBʼaal Tiuxh sibʼ iyakʼil tiibʼa jankʼal s-kaqaayil s-txheel, atz tinjattant inqʼa yaʼbʼ uvaʼ bʼenaʼl kuxh ibʼen toq tuleʼ. Tul echxh laʼ ibʼane, —chichichaqe.
REV.7.13	Yaʼne yolon vaʼl u iqʼon iviʼ. Tul ech tal s-ve s-eche: —¿Nik kol ibʼen see jaʼbʼilaqetze inqʼa saqaqxh toksaʼm atoʼk? Tul ¿ootzaq kol talaq tzajnaʼqle? —xeʼt s-ve.
REV.7.14	Tul ech val s-te s-eche: —Inqʼesal, yeʼ vootzaqle. Antebʼxh axh ootzaqin tetz, —xeʼt in s-te.
REV.7.14	Tul ech tal vet s-ve s-eche: —Aʼetz inqʼa xaole, inqʼa eesal tzaan vatz u mam kʼaxkʼo vatz u txʼavaʼ. Atz antxh inqʼa xaole uvaʼ txʼael vet taanxelal vatz quBʼaal Tiuxh, eche itxʼax oksaʼm. Tul tira yeʼxhkam vet vaʼtoʼq tzʼilla paʼv tu taanxelal taʼn vikamebʼal JesuKriisto, uvaʼ ech tilix, eche chelem karneʼl. Echetz tira saq vet u taanxelal, eche vaʼq oksaʼm uvaʼ tira yeʼl tzʼil s-tiʼ.
REV.7.15	Echetz s-tiʼile ilaqe at vatz u quBʼaal Tiuxh uvaʼ kʼuqlel t-vikʼuqeʼvbʼal tetz iqleʼm. Tul qʼiil aqʼbʼal nik inatxhkʼuulal Tiuxh taʼn tu tostiuxh. Tul aʼ vet quBʼaal Tiuxh, uvaʼ kʼuqlel t-vikʼuqeʼvbʼal tetz iqleʼm, laʼ kutxun tuchʼ vibʼaʼnil. 
REV.7.16	Echetz yeʼl inpaqt laʼ til vaʼy. Atz yeʼlat inpaqt laʼ kam t-tzaqatziʼil. Atz jitoq laʼ tzʼeʼsal taʼn qʼij. Atz jitoq laʼ tzʼaʼbʼ taʼn. 
REV.7.17	Tul xeemalaq vet taʼn JesuKriisto laʼ ibʼana, uvaʼ ech tilix, eche chelem karneʼl. Ech laʼ ibʼan JesuKriisto tiʼ ixeeleʼ, atz tiʼ taqʼax qʼij isaq, eche vaʼq xeen karneʼl uvaʼ nik tiqʼo inqʼa ikarneʼl ukʼoq aʼ tu titzʼebʼal xaomla aʼ. Tul aʼ JesuKriistoe uvaʼ at kʼatz u kʼuqeʼvbʼal tetz iqleʼm tal uvaʼ kʼuqlel quBʼaal Tiuxh. Tul tira yeʼl vet itxumuʼm laʼ ibʼan taʼn quBʼaal Tiuxh, eche nik isujteʼl u txutxa taʼl ivatz vineʼ uvaʼ nik toqʼeʼ, —xeʼte.
REV.8.1	Taʼnetz kuxh teesa el JesuKriisto, uvaʼ ech tilix, eche chelem karneʼl, vijuqv lakʼubʼ tetz u uʼ, tul tira tzʼinun vet tu amlikaʼ. Tul kamal nikʼaʼmil oora ibʼana. 
REV.8.2	Yaʼne vil juqvaʼl inqʼa aanxel uvaʼ txaklich vatz quBʼaal Tiuxh. Tul vil taqʼax juunil itrompeeta.
REV.8.3	Yaʼne ul vaʼt u aanxel txakeʼvoq vatz u natxhkʼuulabʼal. Tul mamala insieenso aqʼax s-te tiʼ itzʼeʼsat ok viʼ u natxhkʼuulabʼal. Tul taqʼ ikʼul tibʼ u insieenso tuchʼ vinatxhkʼuulat jankʼal inqʼa xaol Tiuxh, inqʼa niman tetz quBʼaal Tiuxh. Tul iqʼomich val u olibʼ txaʼ xamal taʼn uvaʼ ooroxhtuʼ. Tul aʼ atich u natxhkʼuulabʼal vatz tal uvaʼ kʼuqlich quBʼaal Tiuxh. 
REV.8.4	Tul yekich vet jaʼ visibʼel u insieenso tuchʼ vinatxhkʼuulaʼm inqʼa niman tetz Jesuus vatz quBʼaal Tiuxh. Aʼ uvaʼe, nikich itzʼeʼsa u aanxel viʼ u natxhkʼuulabʼal.
REV.8.5	Yaʼne itxey tzaan u aanxel u olibʼ txaʼ xamal tetz insieenso. Tul inojsa u tatibʼ txaʼ xamal s-taqʼtxhaʼlil u xamal uvaʼ nikich toybʼ viʼ u natxhkʼuulabʼal. Tul ikʼoni koʼp vatz u txʼavaʼ. Tul ul vet raaya uvaʼ oqxh ixhaakalil ibʼana. Atz ul vet mamala qul, tul vululkabʼinyichxh veteʼ. Atz ul vet kotzʼinebʼ. Tul ul vet val u kabʼnaano.
REV.8.6	Yaʼne motx ibʼan vet tibʼ tutxh juqvaʼl inqʼa aanxel tiʼ toqʼsal inqʼa itrompeeta. 
REV.8.7	Tul toqʼsa vet u bʼaxa aanxel vitrompeeta. Tul yekich koʼp vet saqbʼatz tuchʼ xamal uvaʼ yujich tibʼ tuchʼ kaq vatz u txʼavaʼ. Atz yekich tzʼeʼ vet vitoxtanul inqʼa tzeʼ te kaqaayil inqʼa tzeʼ. Tul tira motx tzʼeʼ jankʼal inqʼa kʼoatxh tuchʼ inqʼa itza tuchʼ jankʼal inqʼa txhiko.
REV.8.8	Yaʼne toqʼsa vet vikaʼv aanxel vitrompeeta. Tul yekich koʼp vet val u mamaʼ xamal tu maar. Tul xeʼt oybʼoq tinikʼa u maar. Tul echich tilix, eche invaʼq mamaʼ vitz uvaʼ laʼ oybʼ mam xamal s-tiʼ. Tul oxtanul vet u maar bʼen s-kaq, te kaqaayil u maar. 
REV.8.9	Tul tira kam vitoxtanul inqʼa txoo, te kaqaayil inqʼa txoo, inqʼa at xeʼ u maar. Atz tira motx juytzʼ vitoxtanul inqʼa vaarko, te kaqaayil inqʼa vaarko, inqʼa at viʼ u maar.
REV.8.10	Yaʼne toqʼsa vet vitoxv aanxel vitrompeeta. Tul yekich elbʼen val u mamaʼ txʼumil vatz amlikaʼ. Tul sebʼtich toybʼeʼ, eche toybʼ xamal. Tul een koʼpik viʼ vitoxtanul xaomla aʼ, te kaqaayil inqʼa xaomla aʼ. Atz koʼp at viʼ inqʼa titzʼebʼal aʼ. 
REV.8.11	Tul aʼich ibʼij u txʼumil ‹Kʼayunchil,› tan tira kʼaybʼix vet vitoxtanul u xaomla aʼ, te kaqaayil u xaomla aʼ. Tul mamala vet xaol motx kam taʼn u aʼ, tan oqxhich vet ikʼayale.
REV.8.12	Yaʼne toqʼsa vet vikajv aanxel vitrompeeta. Tul yekich yan vet jalil u qʼij. Atz bʼen vet jalil u qʼij s-qʼeq, te kaqaayil u qʼij. Atz yekichat yan vet jalil u ichʼ. Atz bʼen vet jalil u ichʼ s-qʼeq, te kaqaayil u ichʼ. Atz yekichat yan vet inqʼa txʼumil. Atz bʼen vet vitoxtanul s-qʼeq te kaqaayil txʼumil. Echetz s-tiʼil yeʼxh vet jankʼal saq ibʼan s-qʼiil; atz yeʼxh vet jankʼal saq ibʼan s-aqʼbʼal.
REV.8.13	Yaʼne vil ipal vaʼt u aanxel vatz amlikaʼ. Tul jankʼalxh tiʼ iqul sichʼini. Tul ech tal s-eche: —¡Txumlebʼal, txumlebʼal inqʼa palsan yolla xaol, inqʼa jeqlel vatz txʼavaʼ! ¡Txumlebʼalxh inqʼa xaol, inqʼa jeqlel vatz txʼavaʼ toq ibʼaneʼ uvaʼs laʼ ikʼult inqʼa kʼaxkʼo uvaʼ toq koʼpoq s-tiibʼa uvaʼs toq toqʼsat oxvaʼt inqʼa aanxel vitrompeeta! —chichich u aanxel.
REV.9.1	Yaʼne toqʼsa vitoʼv aanxel vitrompeeta. Tul vil tel bʼen val u yaabʼla aanxel, eche vaʼq txʼumil. Tul koʼp tuul val u jul uvaʼ yeʼl iyaʼebʼal at bʼen. Tul ech ikoʼp ibʼana, eche tel tzaan vaʼq txʼumil t-amlikaʼ. Tul aqʼax vet tokebʼal u yaabʼla aanxel tiʼ ijaqax u jul, eche ijaqax invaʼq kam tuchʼ laave ibʼana.
REV.9.2	Yaʼne ijaq vet u jul. Tul yekich jaʼ vet ul mam sibʼ tuul u jul, eche ijaʼul sibʼ tuul invaʼq mam oorno. Tul tira tokbʼix vet ivatz u qʼij taʼn u sibʼ uvaʼ nikich ijaʼul tu jul. Atz tokbʼix vet u kaqiqʼ. 
REV.9.3	Tul jaʼul sakʼ tuul u jul xoʼl u sibʼ. Tul tira motx pax vet el inqʼa sakʼ vatz u txʼavaʼ. Yaʼne aqʼax vet tiqleʼm tiʼ itxhiʼt inqʼa xaol. Tul ech laʼ itxhiʼix inqʼa xaol taʼn, eche itxhiʼon inqʼa bʼaq jej txoo.
REV.9.4	Yaʼne alaxaq vet te inqʼa sakʼ taʼn quBʼaal Tiuxh uvaʼ yeʼlich laʼ ikʼux jankʼal inqʼa txhiko vatz txʼavaʼ. Yeʼl ixaq txhiko laʼ ikʼuxa; atz jitoq ixaq nimla txhaq tzeʼ. Pet aʼ alax te inqʼa sakʼ uvaʼ aʼ laʼich ikʼaxbʼisa inqʼa xaol, inqʼa yeʼl tetxhlal quBʼaal Tiuxh atoʼk tipala.
REV.9.5	Tul alaxat te inqʼa sakʼ uvaʼ jit tira laʼich iyatzʼ inqʼa xaol. Pet laʼich kuxh ikʼaxbʼisa tuulbʼal oʼvaʼl ichʼ. Tul echetz ikʼaxbʼisan vitxhiʼon, eche vikʼaxbʼisan vitxhiʼon inqʼa bʼaq jej txoo. 
REV.9.6	Tuulbʼaletz vipal inqʼa xaol t-inqʼa kʼaxkʼo, atz t-inqʼa txhoʼm, tul laʼ itxhok vet ikameʼ. Poro yeʼ laʼ motx ileq vet u kamchil. Atz laʼ tatxhvaaq ikameʼl, poro yeʼ laʼ utxh vet ikameʼ. 
REV.9.7	Echichetz tilix inqʼa sakʼ, eche chej uvaʼ bʼanel vet tutxh tiʼ ibʼanax txhʼaʼo. Atz atichaq jaʼ val uvaʼ tiviʼ uvaʼ, eche koroona, uvaʼ ooroxhtuʼ. Tul echichaq ikaʼy, eche ikaʼy xaol.
REV.9.8	Tul atichaq xiʼl iviʼ, eche xiʼl iviʼ ixoq. Atz echich iyakʼil inqʼa tej, eche tej bʼalam.
REV.9.9	Tul atich ok kolbʼal tziʼ taanima, atz kolbʼal tiʼ iqul uvaʼ txhʼitxhʼichxhtuʼ. Tul echich ivulun inqʼa ixichʼ tiʼ ixichʼaneʼ, eche ivulun iqʼex joloq chej uvaʼ juxumal kareʼt taʼn tiʼ ibʼanax txhʼaʼo.
REV.9.10	Atz atich ijej, eche ijej bʼaq jej txoo. Tul atich itzʼuqen ijuʼ vijej. Tul aʼ atich t-vijej ikʼaxbʼisal inqʼa xaol tuulbʼal oʼvaʼl ichʼ. 
REV.9.11	Atichetz vaʼl mam iqʼesal inqʼa sakʼ uvaʼ een tzajnaʼqich tu jul. Aʼe val u aanxel palsan iyol quBʼaal Tiuxh. Tul ‹Avadoon› ibʼij. Tul ‹yansanal,› chich telaʼp vibʼij t-quyolbʼal, oʼ inqʼa tij imam Israeel. Tul antxh ‹yansanal,› chich telaʼp paqte tu yolbʼal grieego, u bʼij ‹Apolioon.›
REV.9.12	Aʼetz vaʼl u bʼaxa txumlebʼale uvaʼ laʼ koʼp tiibʼa inqʼa xaol vatz u txʼavaʼ. Pet yaʼn kaʼvaʼt inqʼa txumlebʼal tuleʼ uvaʼ laʼ koʼp tiibʼa inqʼa xaol vatz u txʼavaʼ.
REV.9.13	Yaʼne toqʼsa vet vivaqaq aanxel vitrompeeta. Tul vabʼi iyolon val u qul xoʼl kajvaʼl inqʼa tukʼ uvaʼ at t-junun ixojbʼal u natxhkʼuulabʼal, uvaʼ ooroxhtuʼ, uvaʼ at vatz quBʼaal Tiuxh.
REV.9.14	Tul ech u yol tal u qul te vivaqaq aanxel uvaʼ yaʼnaqich toqʼsat vitrompeeta uvaʼ atich ok tiqʼabʼ s-eche: —Quxh chit tzaan kajvaʼl inqʼa aanxel, inqʼa qitzel ka tziʼ u mam xaomla aʼ u Eeufrates, —xeʼt u qul. 
REV.9.15	Tul ex chitpoq vet tzaan kajvaʼl inqʼa aanxel, inqʼa txʼebʼoʼmyich kuxh tiʼ topoon u oora, atz tiʼ topoon u qʼij, atz tiʼ topoon u ichʼ, atz tiʼ topoon u yaʼbʼ tiʼ iyatzʼax el vitoxtanul inqʼa xaol, inqʼa palsan yol, te kaqaayil inqʼa palsan yol. 
REV.9.16	Tul aʼ vet inqʼa aanxel txhaqon laj kʼalal miyoon (200,000,000) tatxhul inqʼa chej uvaʼ atich jaʼ vinaq s-tiʼ bʼanolaq txhʼaʼo. Tul tira vabʼi u tatxhul.
REV.9.17	Pet echetz vil s-eche taʼn quBʼaal Tiuxh, tan vila kam bʼanich taʼn inqʼa chej tuchʼ inqʼa vinaq inqʼa atich jaʼ s-tiʼ. Atichetz kolbʼalaq tziʼ taanima uvaʼ oxvaʼlenich ikaʼyeʼ. Atich kaq, eche xamal tilixeʼ. Atz atich tiʼ xay uvaʼ ukʼnaʼq ikaʼyeʼ, eche u sivan safiiro tilixeʼ, atz eche sibʼ tilixeʼ. Atz atich qʼan ikaʼyeʼ uvaʼ qʼolomaany kuxhtuʼ. Pet inqʼa chej, tan echich inqʼa iviʼ, eche iviʼ bʼalam. Tul aʼ nikich teluʼl titziʼ inqʼa chej u xamal tuchʼ sibʼ, atz tuchʼ xamal uvaʼ qʼolomaanxhtuʼ. 
REV.9.18	Aʼetz vet u xamal tuchʼ sibʼ, atz tuchʼ u xamal uvaʼ qʼolomaanxhtuʼ, uvaʼ nikich teluʼl titziʼ inqʼa chej, yatzʼon vitoxtanul inqʼa palsan yolla xaol vatz txʼavaʼ, te kaqaayil. 
REV.9.19	Tul aʼetz atich viyakʼil inqʼa chej titziʼ tuchʼ tijej. Tan ataqich iviʼ inqʼa ijej. Tan echich vijej inqʼa chej, eche kan. Tul nikich motx itxhiʼ inqʼa xaol.
REV.9.20	Kʼuxhetz motx koʼp u kʼaxkʼo tiibʼa inqʼa xaol, inqʼa yeʼ motx kami. Poro tira jitoq motx titzʼa tibʼ tiʼ yeʼ ibʼanax inqʼa yeʼbʼaʼn. Tul jitoq motx itanbʼa inatxhkʼuulal inqʼa demoonio. Atz jitoq itanbʼa inatxhkʼuulal inqʼa itiuxh uvaʼ junt motx ibʼita, inqʼa ibʼitichla tiuxh uvaʼ ooroxhtuʼ, atz inqʼa plaataxhtuʼ, atz inqʼa vroonsexhtuʼ, atz inqʼa sivanxhtuʼ, atz inqʼa tzeʼ. Tan jitoq nik tilon inqʼa ibʼitichla tiuxh; atz jitoq nik tabʼineʼ; atz jitoq nik ixaoneʼ.
REV.9.21	Tul yeʼ motx titzʼa tibʼ inqʼa xaol tiʼ u yatzʼo ibʼ. Atz yeʼat itanbʼa inqʼa qʼiaʼm. Atz yeʼat itanbʼa u yansa ibʼ. Atz yeʼat itanbʼa u elaqʼ.
REV.10.1	Yaʼne vil tel bʼen invaʼt u aanxel tu amlikaʼ, uvaʼ sibʼichxh iyakʼil. Tul sutimich tiʼ taʼn val u suʼtzʼ. Tul atich jaʼ val u txakmanchʼel tiibʼa iviʼ. Tul echich vivatz, eche vilitzʼkabʼin u qʼij. Tul echich inqʼa ikux, s-taqan, s-toq, eche invaʼq xamal uvaʼ sebʼt toybʼeʼ, atz eche kaʼvoʼq piraal uvaʼ nik toybʼeʼ. 
REV.10.2	Tul iqʼomich val u tal uʼ tiqʼabʼ. Tul salpumich vet u uʼ.
REV.10.2	Yaʼne taqʼ kuʼ u aanxel u toq, visebʼal, viʼ u maar. Pet vimax, tan aʼ taqʼvat kuʼ tiibʼa u txʼavaʼ. 
REV.10.3	Tul jankʼalxh tiʼ iqul u aanxel sichʼini. Tul eche toqʼ invaʼq bʼalam ibʼana. Yaʼetz vet isichʼin u aanxel, tul xeʼt vet juqvaʼt u qul yolon uvaʼ echichxhte toqʼ raaya. 
REV.10.4	Yaʼetz vet iyolon inqʼa qul, tul kol intzʼibʼa vet inqʼa iyol. Yaʼne ajtxh vabʼi iyolon val u qul t-amlikaʼ. Tul ech tal s-ve s-eche: —Yeʼ laʼ atzʼibʼa inqʼa yol uvaʼ qat tal juqvaʼl inqʼa qul uvaʼ qat aabʼi. Pet atoq kuxh vet sakʼuul, —xeʼt u qul s-ve.
REV.10.5	Yaʼne vil taqʼt jaʼ u aanxel viqʼabʼ, visebʼal, t-amlikaʼ, u aanxel uvaʼ taqʼ kuʼ paqʼil toq viʼ u maar, atz paqʼit toq taqʼ kuʼ tiibʼa u txʼavaʼ. 
REV.10.6	Tul ibʼan vet u aanxel vaʼl iyol vatz quBʼaal Tiuxh, u quBʼaal Tiuxh uvaʼ itzʼlel s-txheel, atz tinjattant inqʼa yaʼbʼ uvaʼ bʼenaʼl kuxh ibʼen toq tuleʼ, u quBʼaal Tiuxh, u viinqixsan tetz txʼavaʼ amlikaʼ tuchʼ inqʼa kam uvaʼ at s-vatz, u viinqixsan tetz u txʼavaʼ tuchʼ inqʼa kam uvaʼ at s-tuul, u viinqixsan tetz inqʼa maar tuchʼ inqʼa kam uvaʼ at s-tuul. 
REV.10.7	Maʼtetz itanatxh vet inqʼa qʼij, tul tzitzi laʼ xeʼtik elaʼpoq vet val u yol uvaʼ muqel kuxh taʼn quBʼaal Tiuxh. Aʼe, uvaʼ yaʼn laʼ ikʼutxh vet quBʼaal Tiuxh kam bʼanel taʼn. Tan aʼ inqʼae, ibʼaxabʼsa quBʼaal Tiuxh talax te inqʼa qʼexsan tetz viyol. Aʼetz inqʼae, laʼ utxh vete t-invaʼl qʼij uvaʼ yaʼn tuleʼ uvaʼs laʼ toqʼsat vet vijuqv aanxel vitrompeeta.
REV.10.8	Yaʼne vabʼi iyolon u qul inpaqte t-amlikaʼ, antxh uvaʼ yolon s-ve s-bʼaxa. Tul ech tal s-ve s-eche: —Quxh kʼul u tal uʼ uvaʼ ile salpumal tiqʼabʼ u aanxel uvaʼ at opoon paqʼil toq viʼ u maar, atz paqʼit toq at tiibʼa u txʼavaʼ, —xeʼt s-ve.
REV.10.9	Yaʼne bʼen vet in kʼatz u aanxel. Tul val s-te uvaʼ laʼ taqʼ u tal uʼ s-ve. Tul ech tal s-ve s-eche: —¡Il u uʼ ila! Etxhbʼu. Tul oqxh ichiʼl toq tok tatziʼ, eche taʼl kabʼ. Pet toq kʼaybʼoq avuul taʼn, —xeʼt u aanxel s-ve.
REV.10.10	Yaʼne inkʼul vet el u uʼ tiqʼabʼ u aanxel. Tul vetxhbʼu veteʼ. Tul oqxh ichiʼl tok tintziʼ, eche taʼl kabʼ. Pet koʼpetz vet t-vuul, tul oqxh vet ikʼayal ex ibʼane.
REV.10.11	Tul ech vaʼt u yol alax s-ve s-eche: —Tetxhal tel kuxh laʼ aal inuqul viyolbʼal quBʼaal Tiuxh kam uvaʼ nik tal quBʼaal Tiuxh see. Laʼ aal te kamxh xaolil, atz te jankʼal inqʼa mam tenam, atz te jankʼal inqʼa xaol, kʼuxh kamxh yolbʼalil nik iyolbʼe, atz te jankʼal inqʼa mam iqʼesal, —xeʼt eʼl in.
REV.11.1	Yaʼne aqʼax val u aj s-ve uvaʼ, eche invaʼq pajbʼal. Tul ech tal val u qul s-ve s-eche: —Nal axh. Tul paj u tostiuxh tetz quBʼaal Tiuxh. Atz paj u natxhkʼuulabʼal uvaʼ at vatz u tostiuxh. Tul atxha jatvaʼl inqʼa xaol, inqʼa nik natxhkʼuulan Tiuxh tuulbʼal u tostiuxh uvaʼa.
REV.11.2	Pet viqʼanalil u tostiuxh, tan til tzij. Yeʼ laʼ apaja. Tan aqʼel vet ka te inqʼa jit tij imam Israeel, inqʼa yeʼ ootzaqin tetz quBʼaal Tiuxh. Tan tira toq iyansa ka u loqʼola Jerusaleen tuulbʼal kaʼvaʼl toxkʼal (42) ichʼ 
REV.11.3	Tul laʼ vaqʼ tiqleʼm kaʼvaʼl inqʼa ootzaqin vetz. Tul laʼ tal inuqul vinyol. Tul tuulbʼal invaʼl mil yaʼbʼ tuchʼ oxlaval toʼkʼal (1,260) qʼij laʼ tal vinyolbʼal. Tul atoʼk qitxhkin saarka oksaʼm tetz txumuʼm taʼn laʼ ibʼana.
REV.11.4	Aʼetz nik elkaʼp kaʼvaʼl inqʼa ootzaqin vetz, kaʼviʼl inqʼa oliivo. Atz antxh nik elkaʼpun kaʼvaʼl inqʼa tatibʼ txiqubʼal uvaʼ at vatz quBʼaal Tiuxh, u aj etz u vatz txʼavaʼ.
REV.11.5	Oqetz jaʼl invaʼq laʼ saʼon ibʼanax yeʼbʼaʼn te kaʼvaʼl inqʼa ootzaqin vetz, tul yatzʼel laʼ tel taʼn. Tan laʼ eluʼl xamal titziʼ, tul yek laʼ isotzsa el inqʼa laʼ bʼanon yeʼbʼaʼn s-te. Echetz xamal laʼ yatzʼon el jaʼl uvaʼ laʼ xeʼt kʼatz inqʼa ootzaqin vetz. Tul kamchil tetz jaʼl uvaʼ laʼ kuxh xeʼt kʼatz inqʼa ootzaqin vetz. 
REV.11.6	Tul at tiqleʼm laʼ motx ibʼana. Tan aʼ laʼ motx alon oq laʼ utxh ikuʼ jabʼal, atzoq yeʼ laʼ utxh ikuʼ jabʼal tuulbʼal inqʼa qʼij uvaʼs laʼ talt viyolbʼal quBʼaal Tiuxh. Atz at tiqleʼm paqte laʼ motx ibʼana, tul laʼ taqʼ bʼen u aʼ s-kaq. Atz atat tiqleʼm paqte laʼ ibʼana, tul laʼ iyansa u vatz txʼavaʼ tuchʼ yaabʼil, atz tuchʼ kam tel kuxhtuʼ. Atz aʼ laʼ motx saʼon jatpaqul u kʼaxkʼo laʼ isaʼ taqʼaxeʼ.
REV.11.7	Laʼ naletz oleʼv inqʼa ootzaqin vetz tiʼ talax inqʼa inyol, yaʼne laʼ jaʼul val u yaabʼla txoo tuul val u mam jul uvaʼ yeʼl iyaʼebʼal at bʼen. Tul laʼ xeʼt tiʼ itxhʼaʼoil inqʼa ootzaqin vetz. Tul laʼ el iqʼij taʼn u txoo tetxhal iyatzʼtaʼ.
REV.11.8	Tul aʼ laʼ kajk vitxhiʼoʼl kaʼvaʼl inqʼa ootzaqin vetz tinikʼa u tenam Jerusaleen uvaʼ tira elnaʼq t-bʼey sinvatz. Aʼetz vet ibʼij vaʼn Sodooma tuchʼ Ejiipto. Tul aʼ u tename uvaʼ aqʼaxik jaʼ quBʼaal JesuKriisto vatz kurus. 
REV.11.9	Tul laʼ ilix vitxhiʼoʼl inqʼa ootzaqin vetz tuulbʼal oxvaʼl qʼij tuchʼ nikʼa. Tan yeʼ laʼ kuyux imuquxeʼ. Tul laʼ ilix taʼn jankʼal kam kuxh xaolil; atz laʼ ilix taʼn inqʼa kʼuxh kamxh ixaʼnil; atz laʼ ilix taʼn jankʼal inqʼa xaol, kʼuxh kamxh iyolbʼal; atz laʼ ilix taʼn jankʼal mam tenam s-kaqaayil. 
REV.11.10	Tul mam chiibʼichil, atz mam txuqʼtxunchil laʼ ibʼan jankʼal inqʼa xaol vatz u txʼavaʼ tiʼ vikam kaʼvaʼl inqʼa ootzaqin vetz. Tul laʼ motx ibʼan vet inimla qʼij. Atz laʼ motx taqʼ tibʼ ioya s-vatzaqil. Aʼetz s-tiʼil laʼ motx chiibʼik vet inqʼa xaol, tiʼ uvaʼ laʼ yaʼ vet vikʼaxbʼisal taʼn inqʼa ootzaqin vetz.
REV.11.11	Yaʼne laʼ pal vet paʼl oxvaʼl qʼij tuchʼ nikʼa tatin vitxhiʼoʼl inqʼa ootzaqin vetz, tul laʼ taqʼ vet quBʼaal Tiuxh ixev inpaqte. Tul laʼ itzʼeʼv vet taʼn quBʼaal Tiuxh. Atz laʼ txakeʼv veteʼ. Tul mam xoʼval laʼ ibʼan vet jankʼal inqʼa laʼ motx ilon.
REV.11.12	Yaʼne laʼ motx tabʼi vet kaʼvaʼl inqʼa ootzaqin vetz val u qul uvaʼ oqxh isichʼin laʼ tel bʼen tu amlikaʼ. Tul ech laʼ tal s-te s-eche: «Ejaʼvaq ul tzitza,» chaq eʼli. Tul laʼetz palaq vet jaʼ t-amlikaʼ tuul val u suʼtzʼ. Tul ech ivatz inqʼa xaol, inqʼa nikich itxhiʼan s-tiʼ, laʼ jaʼaq vet ul t-amlikaʼ. 
REV.11.13	Tuulbʼaletz uvaʼs laʼ ijaʼaq vet ul inqʼa ootzaqin vetz t-amlikaʼ, tul laʼ pal val u mam kabʼnaano. Tul tira laʼ motx jinp tanul otzotz te laval tanul tuulbʼal u mam tenam. Tul juqvaʼlen mil (7,000) xaol laʼ motx kam taʼn u kabʼnaano. Jankʼateletz vet inqʼa xaol inqʼa yeʼ laʼ motx kami, tul laʼ motx xoʼvaq veteʼ. Atz laʼ motx toksa iqʼij u quBʼaal Tiuxh uvaʼ tu amlikaʼ, —xeʼt u qul s-ve.
REV.11.14	Aʼetz vikaʼv txumlebʼale uvaʼ laʼ koʼp tiibʼa inqʼa xaol vatz u txʼavaʼ. Pet il vet vitoxv txumlebʼal yaʼn tuleʼ uvaʼ toq koʼpoq tiibʼa inqʼa xaol vatz u txʼavaʼ.
REV.11.15	Yaʼne toqʼsa vet vijuqv aanxel vitrompeeta. Tul vabʼi vet ivululkabʼin jolol inqʼa qul uvaʼ, aʼ ixhaakalile. Tul ech nikich motx tal s-eche:
REV.11.15	—Jankʼalxh inqʼa iqʼesal inqʼa nimla txhaq tenam, inqʼa nikich bʼanon iqʼesalil vatz txʼavaʼ, tan qat oky vet jaqʼ viqʼesalil quBʼaal Tiuxh, atz tiqʼabʼ u Kriisto, vitxajoʼm. Tul aʼ vet u Kriisto laʼ bʼanon iqʼesalil s-tiibʼa s-txheel, atz tinjattant inqʼa yaʼbʼ uvaʼ bʼenaʼl kuxh ibʼen toq tuleʼ, —chichich inqʼa qul.
REV.11.16	Yaʼne aʼetz vet vinaq kajvaʼl inqʼa iqʼon iviʼ, inqʼa kʼuqlelich tu kʼuqeʼvbʼal vatz quBʼaal Tiuxh, motx natxhkʼuulan vet Tiuxh, tetxhal ijoqbʼa kuʼ tibʼ vatz txʼavaʼ vatz quBʼaal Tiuxh. 
REV.11.17	Tul ech motx tal s-eche:
REV.11.17	—Toq qaqʼ taʼntiuxh see, quBʼaal Tiuxh, axh quBʼaal Tiuxh uvaʼ yeʼxhkam invaʼq tzaʼl ibʼanax savatz, axh quBʼaal Tiuxh uvaʼ at axh s-txheel; atz axh, uvaʼ atichxh axh. Tan txheel vet toq akʼutxh u mam aviqleʼm tiibʼa inqʼa xaol, inqʼa palsan yol. Tul toq abʼan vet iqʼesalil tiibʼa inqʼa xaol s-kaqaayil. 
REV.11.18	Tul laʼ ul iviʼ inqʼa mam tenam see tiʼ vabʼant iqʼesalil s-tiibʼa. Tan opoony vet viqʼiil aaqʼt kuʼ inqʼa yol tinuqul tiʼ inqʼa mam tenam. Tul opoonyat vet viqʼiil inpaqte tiʼ aaqʼt kuʼ inqʼa yol tinuqul tiʼ inqʼa xaol, inqʼa kamnaʼqle. Tul opoonyetz vet aaqʼt u kʼaxkʼo s-tiibʼa.
REV.11.18	Atz opoonyat vet viqʼiil asotzsat el inqʼa xaol uvaʼ nik yansan u vatz txʼavaʼ. Atz opoonyat vet viqʼiil aaqʼt itxʼaqaʼm inqʼa avaqʼonvil, inqʼa qʼexsan tetz vayol, atz te inqʼa loqʼola niman eetz, atz te jankʼal inqʼa kʼuxh yeʼl tiqleʼm, atz kʼuxh at tiqleʼm, —chichich inqʼa iqʼon iviʼ.
REV.11.19	Yaʼne jaqp vet u tatibʼal quBʼaal Tiuxh uvaʼ tu amlikaʼ. Tul naʼlich vet okaʼp val u kaaxha uvaʼ atich kuʼ vibʼekʼbʼal quBʼaal Tiuxh s-tuul. Tul litzʼkabʼinyichxh vet kotzʼinebʼ. Atz ibʼan vet raaya uvaʼ oqxhich ixhaakalile. Tul vululkabʼinyichxh veteʼ. Tul ibʼan vet kabʼnaano. Atz kuʼ vet mam saqbʼatz.
REV.12.1	Yaʼne ajtxh vil itxhej val u mam etxhlal tu amlikaʼ uvaʼ at nik elkaʼpun. Tul tira kaebʼal aanima tilixeʼ. Tan vil val u ixoq uvaʼ sutimich ok val uvaʼ s-tiʼ, uvaʼ eche qʼij. Tul atich u ichʼ jaqʼ toq u ixoq. Tul atich jaʼ val u koroona tiviʼ uvaʼ atich ok kabʼlaval txʼumil s-tiʼ. 
REV.12.2	Oybʼaltichetz vet u ixoq. Aʼetz itzʼeq vet tichʼilal u ixoq. Tul mam sichʼiʼm nikich ibʼan taʼn txhoʼm tiʼ talal vineʼ.
REV.12.3	Yaʼne ajtxh vil itxhej invaʼt u mam etxhlal tu amlikaʼ uvaʼ at nik elkaʼpun. Tan vil val u mamaʼ yaabʼla txoo, uvaʼ echich, eche oʼan, kaqich tiʼ. Tul juqvaʼlenich iviʼ. Atz lavalenich itukʼ. Tul jununil iviʼ atich jaʼ juunil ikoroona, tiʼ uvaʼ at tiqleʼm. 
REV.12.4	Aʼetz vijej u mamaʼ yaabʼla txoo pal iqʼon vitoxtanul inqʼa txʼumil vatz amlikaʼ, te kaqaayil txʼumil. Tul lumil koʼp inqʼa txʼumil vatz txʼavaʼ taʼn vijej u mamaʼ yaabʼla txoo. Tul txakeʼv vet u mamaʼ yaabʼla txoo vatz u ixoq uvaʼ toqnaʼqich tala vet vineʼ. Tan aʼ nikich itxʼebʼ vet u mamaʼ yaabʼla txoo uvaʼ, taʼn laʼich alal u neʼ, tul yek laʼich itxhiʼa.
REV.12.5	Yaʼne tala vet u ixoq vineʼ. Tul xaakich u neʼ. Aʼetz u xaak laʼich bʼanon iqʼesalil tiibʼa jankʼal inqʼa mam tenam s-kaqaayil vatz txʼavaʼ tuchʼ kʼaʼnal, eche vaʼq mam iqʼesal uvaʼ atoʼk vaʼq txhʼitxhʼ bʼaara tiqʼabʼ. Yaʼne vil tiqʼol jaʼul u neʼ, vineʼ u ixoq, vatz quBʼaal Tiuxh tu amlikaʼ tal uvaʼ kʼuqlel quBʼaal Tiuxh t-vikʼuqeʼvbʼal tetz iqleʼm.
REV.12.6	Yaʼne itzʼeq vet tibʼ u ixoq. Tul yekich vet tu tzaqa txʼavaʼ. Tan tzitzi bʼanich vet tutxh tatibʼal u ixoq taʼn quBʼaal Tiuxh, tiʼ uvaʼ laʼich kʼuulal u ixoq taʼn inqʼa aanxel tuulbʼal vaʼl mil tuchʼ kaʼvaʼl sieen, atz tuchʼ oxkʼalt (1,260) qʼij.
REV.12.7	Yaʼnetze vil vet tutxh val u mam txhʼaʼo tu amlikaʼ. Imolichetz tibʼ u aanxel Meʼk tuchʼ inqʼa iaanxel tiʼ itxhʼaʼoil u mamaʼ yaabʼla txoo, uvaʼ eche oʼan. Tul nikich ikʼulelan u mamaʼ yaabʼla txoo tuchʼ inqʼa yaabʼla iaanxel tiʼ u txhʼaʼo te u aanxel Meʼk. 
REV.12.8	Poro yeʼl u mamaʼ yaabʼla txoo tuchʼ inqʼa iaanxel oleʼv tiʼ u txhʼaʼo. Tul tira yeʼlaqich vet tokebʼal tiʼ tatin tu amlikaʼ taʼn quBʼaal Tiuxh. 
REV.12.9	Pet tukimich tel bʼen u mamaʼ yaabʼla txoo, uvaʼ eche oʼan, tuchʼ inqʼa iaanxel tu amlikaʼ. Tul kʼonimich vet ikoʼp vatz u txʼavaʼ. Aʼetze u mamaʼ kan uvaʼ naʼy tzaan tatineʼ, uvaʼ ‹diaavlo,› chich eʼli, atz ‹Satanaas,› chich eʼl inpaqte. Atz aʼe, uvaʼ nik eesan inqʼa xaol t-bʼey s-kaqaayil.
REV.12.10	Yaʼne vabʼi val u qul tu amlikaʼ uvaʼ, aʼ ixhaakalile. Tul ech tal s-eche:
REV.12.10	—Opoonyetz vet viqʼiil vichitp inqʼa niman tetz quBʼaal Tiuxh tiqʼabʼ u xotxhonal. Tan at iyakʼil quBʼaal Tiuxh tiʼ toksal viqʼesalil, tiʼ uvaʼ, aʼ vet u Kriisto, viChʼexoʼm, laʼ bʼekʼon tiibʼa inqʼa kam s-kaqaayil. Tan qat tukiliy vet el u xotxhonal uvaʼ qʼiil aqʼbʼal nik ixotxhon te quBʼaal Tiuxh tiʼ inqʼa qumol s-niman tetz Jesuus.{*}
REV.12.11	Pet qatetz oleʼvy vet inqʼa qumol s-niman tetz Jesuus tiʼ tel iqʼij u xotxhonal. Qatetz motx oleʼvi, tan tiʼ uvaʼ, yeʼ qat yaʼ tiʼ ikʼuqbʼataq ikʼuul, tiʼ uvaʼ, aʼ u tel vikaqal JesuKriisto txhoon vipaʼv, JesuKriisto, uvaʼ ech tilix, eche chelem karneʼl. Atz qat oleʼv tuchʼ u talt tibʼ s-niman tetz Jesuus. Kʼuxh laʼich motx taqʼ tibʼ kamoq, tan tira yeʼ nikich motx titzʼa vet qʼij isaq vatz txʼavaʼ. 
REV.12.12	Echetz chiibʼoq ex aanxel, jankʼal ex, uvaʼ at ex tu amlikaʼ, tiʼ tel iqʼij u mamaʼ yaabʼla txoo, uvaʼ eche oʼan. Pet koq ex, inqʼa xaol, inqʼa palsan yol, ex inqʼa at ex vatz txʼavaʼ, tan txumlebʼalxh evatz. Tan il vet u mamaʼ yaabʼla txoo koʼyaʼp sexoʼl tuchʼ u mam ikʼaʼnal, u mamaʼ yaabʼla txoo uvaʼ ‹diaavlo› chich eʼli. Tan tootzaqle uvaʼ bʼiil kuxh toq ibʼan taʼn quBʼaal Tiuxh tiʼ tulbʼel inqʼa xaol, —xeʼt isichʼin u qul.
REV.12.13	Bʼenetz vet te u mamaʼ yaabʼla txoo, uvaʼ eche oʼan, uvaʼ kʼonimich vet ikoʼp vatz u txʼavaʼ, tul xeʼt vet tiʼ tojqeʼlal u ixoq uvaʼ maʼtich talat u neʼ xaak. 
REV.12.14	Yaʼne aqʼax vet kaʼvaʼl ixichʼ u ixoq uvaʼ ixichʼ mamaʼ xichʼ. Tul xichʼan vet bʼen u ixoq vatz u mamaʼ yaabʼla txoo, uvaʼ, eche kan, atz antxhte uvaʼ, eche oʼan. Tul sibʼ yekich vet u ixoq tu tzaqa txʼavaʼ vatz u mamaʼ yaabʼla txoo tal uvaʼ laʼich kʼuulalik u ixoq tuulbʼal oxvaʼl yaʼbʼ tuchʼ nikʼa.
REV.12.15	Yaʼne eluʼl val u aʼ titziʼ u mamaʼ yaabʼla txoo, uvaʼ eche kan. Tul toksa bʼen tiʼ u ixoq. Tul bʼen vet u aʼ s-xaomla aʼ. Aʼetz vet u aʼ laʼich pal juxun bʼen u ixoq uvaʼ titzʼa u mamaʼ yaabʼla txoo. 
REV.12.16	Yeʼletz u ixoq juxul taʼn u aʼ, tan aʼ u txʼavaʼ lotxhon veteʼ. Tan jaqp vet val u jul tu txʼavaʼ. Tul yekich vet kuʼ u aʼ tuul u jul, u aʼ uvaʼ eluʼl titziʼ u mamaʼ yaabʼla txoo, uvaʼ, eche oʼan. 
REV.12.17	Yaʼne lakp vet ikʼaʼnal u mamaʼ yaabʼla txoo, uvaʼ eche oʼan, tiʼ uvaʼ yeʼ oleʼv tiʼ u ixoq. Tul aʼ ibʼan vet tiʼ, uvaʼ, aʼ laʼich ibʼanvat vet txhʼaʼo tuchʼ jolt inqʼa tij imam u ixoq, inqʼa nikich niman inqʼa ibʼekʼbʼal quBʼaal Tiuxh, atz inqʼa nikich niman Jesuus.
REV.12.18	Tul txakeʼvetz kuxh vet u mamaʼ yaabʼla txoo titziʼ u maar.
REV.13.1	Yaʼne vil ijaʼul vaʼt u mamaʼ yaabʼla txoo tuul u maar, iqʼesal txooil maar. Tul juqvaʼlenich iviʼ. Atz lavalenich itukʼ. Tul jununil itukʼ atich jaʼ juunil ikoroona. Tul ech bʼij atich ok tiʼ junun inqʼa iviʼ s-eche: ‹
REV.13.2	Aʼetz viqʼesal txooil maar uvaʼ echich, eche xuʼmiʼ bʼalam vila. Tul echich inqʼa toq, eche toq ooso. Tul echich vitziʼ, eche itziʼ bʼalam. Tul sibʼ tiqleʼm u qʼesal yaabʼla txooil maar aqʼax vet taʼn vaʼt u mamaʼ yaabʼla txoo, uvaʼ echiche oʼan. Tul aqʼax vaʼl vikʼuqeʼvbʼal s-te tiʼ ibʼant iqʼesalil tiibʼa inqʼa xaol uvaʼ nikich motx niman. 
REV.13.3	Tul vila uvaʼ akʼonaʼqlich vaʼl viviʼ u qʼesal yaabʼla txooil maar. Tul tira kam vaʼl viviʼ. Pet itzʼeʼv inpaqte. Tan nal kuxh tiqʼo tibʼ viviʼ u txoo inpaqte. Tul tira kaj taanima jankʼal inqʼa xaol vatz txʼavaʼ tiʼ tiqʼot tibʼ viviʼ u qʼesal txooil maar. Tul motx ok vet bʼen inqʼa xaol tiʼ inimal u qʼesal yaabʼla txooil maar.
REV.13.4	Yaʼne inatxhkʼuula vet inqʼa xaol u mamaʼ yaabʼla txoo, uvaʼ echiche oʼan. Aʼetz uvaʼe, aqʼon vet tiqleʼm vaʼt u qʼesal yaabʼla txooil maar. Tul inatxhkʼuulaat vet inqʼa xaol u mamaʼ yaabʼla txooil maar inpaqte. Tul ech motx tal vet s-eche: —Yeʼxhabʼil invaʼq ech, eche u qʼesal yaabʼla txooil maar. Tul yeʼxhabʼil invaʼq laʼ pal itxhʼaʼoin s-viʼ, —chichichaq veteʼ.
REV.13.5	Tul aqʼaxat vet tiqleʼm u qʼesal yaabʼla txooil maar tiʼ iyoloneʼ taʼn u mamaʼ iqʼesal yaabʼla txoo, uvaʼ eche oʼan. Tul mam vet yol nikich tal tiʼ toksat iqʼij s-junal. Atz mam vet yol nikich tal tiʼ teesal iqʼij quBʼaal Tiuxh. Tul aqʼaxat tiqleʼm paqte tiʼ ibʼant iqʼesalil tiibʼa inqʼa xaol tuulbʼal kuxh kaʼvaʼl toxkʼal (42) ichʼ. 
REV.13.6	Yaʼne xeʼt vet u qʼesal txooil maar tiʼ iyolon tiʼ teesal iqʼij quBʼaal Tiuxh. Tul xeʼt vet tiʼ teesal iqʼij vibʼij quBʼaal Tiuxh. Atz xeʼt vet tiʼ teesal iqʼij u tatibʼal quBʼaal Tiuxh. Atz xeʼt vet tiʼ teesal iqʼij inqʼa at tu amlikaʼ. 
REV.13.7	Tul kuyux vet ibʼant u qʼesal txooil maar txhʼaʼo tuchʼ inqʼa niman tetz Jesuus, tetxhal toleʼv s-tiʼ. Tul aqʼax vet tiqleʼm tiibʼa jankʼal inqʼa vaʼl kuxh ixaʼnil, atz tiibʼa jankʼal inqʼa kamxh xaolil, atz tiibʼa jankʼal xaol, kʼuxh kamxh yolbʼalil nik iyolbʼe, atz tiibʼa jankʼal inqʼa mam tenam. 
REV.13.8	Tul natxhkʼuulal vet u qʼesal txooil maar taʼn jankʼal inqʼa xaol, inqʼa vatz txʼavaʼ, inqʼa yeʼl ibʼij tzʼibʼamal tuul u uʼ tetz qʼij saq kʼatz quBʼaal Tiuxh, [u uʼ, u tetz JesuKriisto, uvaʼ ech tilix, eche chelem karneʼl, uvaʼ yatzʼel tela, atz uvaʼ atichxhtuʼ. Aʼetz u uʼe tal uvaʼ tzʼibʼamal vibʼij inqʼa niman tetz Jesuus, inqʼa tzʼibʼamalxh vet ibʼij uvaʼs iviinqixsat quBʼaal Tiuxh u vatz txʼavaʼ].
REV.13.9	Jaʼletz ex, uvaʼ nik saʼon tootzaqileʼ kam talax vinyol, tul bʼanvaq yaʼl tiʼ ibʼen sete.
REV.13.10	Tul aʼetzxh laʼ ibʼanvat inqʼa niman vetz yaʼl tiʼ ikʼuqbʼat ikʼuul s-viʼ, atz tiʼ ikotxʼt ivatz tiʼ ipal t-inqʼa itzaʼlal. Tan at inqʼa laʼ ikuy quBʼaal Tiuxh itxeypeʼ, tul laʼ txeyp vet bʼen. Atz at inqʼa laʼ ikuy iyatzʼaxeʼ, tul laʼ yatzʼax vet el.
REV.13.11	Yaʼne vil ijaʼul vaʼt u mamaʼ yaabʼla txoo tuul u txʼavaʼ, iqʼesal txooil txʼavaʼ. Tul kaʼvaʼl itukʼ atiche, eche itukʼ karneʼl. Pet echatichxh iyolon tiʼ teesal inqʼa xaol t-bʼey, eche u mamaʼ yaabʼla txoo, uvaʼ echiche oʼan. 
REV.13.12	Tul mamala kuxh kam nikich ibʼan u qʼesal txooil txʼavaʼ tuchʼ u tiqleʼm uvaʼ aqʼaxi. Tul antxh nikich ibʼan, eche uvaʼ nikich ibʼan u qʼesal txooil maar tuchʼ u tiqleʼm tiibʼa inqʼa xaol. Tul jankʼal inqʼa xaol jeqlel vatz txʼavaʼ, natxhkʼuulan vet u qʼesal txooil maar, uvaʼ akʼon vaʼl viviʼ uvaʼ tetxhichxh ikam taʼn, tul nal kuxh iputzqʼeʼ. 
REV.13.13	Tul kamaq kuxh mam kaebʼal aanima nikich ikʼutxh u mamaʼ iqʼesal yaabʼla txooil txʼavaʼ vatz jankʼal inqʼa xaol. Tul ech ivatz inqʼa xaol nikich ibʼaneʼ uvaʼ nik itzaj xamal t-amlikaʼ taʼn, tul yek vatz txʼavaʼ. 
REV.13.14	Echetz nikich ibʼane tiʼ teesal jankʼal inqʼa xaol t-bʼey, inqʼa jeqlel vatz txʼavaʼ, tuchʼ inqʼa kaebʼal aanima nikich motx ibʼaneʼ. Tul ech ivatz u qʼesal txooil maar nikich ibʼaneʼ. Tul ibʼekʼ vet jankʼal inqʼa xaol tiʼ ibʼitix vaʼl ivatzibʼal u qʼesal txooil maar uvaʼ tzokʼox s-espaada, tul itzʼeʼv paqte.
REV.13.15	Tul kuyux vet itxhej ixev vivatzibʼal u qʼesal txooil maar. Tul laʼich yolon veteʼ. Tul laʼich ibʼekʼ vet iyatzʼax el jaʼl uvaʼ yeʼlich laʼ natxhkʼuulan. 
REV.13.16	Aʼetz ibʼan vet u qʼesal txooil maar uvaʼ jankʼal vet inqʼa xaol toksa tetxhlal tiqʼabʼ, visebʼal, atzoq tipala. Kʼuxh nitxaʼ, kʼuxh qʼesla aanima, tan ok tetxhlal. Atz kʼuxh txʼiol iqʼij, atz kʼuxh meebʼaʼ, tan ok tetxhlal. Atz kʼuxh inqʼa loqʼel tok tiʼ aqʼon, atz kʼuxh jit loqʼel tok tiʼ aqʼon, tan ok tetxhlal. Tan tira vaʼlxh motx tok tetxhlal. 
REV.13.17	Tul yeʼxhabʼil invaʼq nikich tutxh vet iloqʼoneʼ, atz ikʼayineʼ oq yeʼl tetxhlal. Pet taʼnxh vet inqʼa xaol nikich tutxh iloqʼoneʼ, atz ikʼayineʼ, inqʼa ok tetxhlal vibʼij u qʼesal yaabʼla txooil maar s-tiʼ, atz maq u tatxhul vibʼij. 
REV.13.18	Poro aʼ isaʼ uvaʼ atxh qootzaqibʼal s-bʼaʼn, atz laʼ bʼen s-qe kam talax u tatxhul vibʼij. Tul laʼ qutxhabʼa qel s-tuul kam nik elkaʼp u tatxhul u qʼesal txooil maar. Tan ant kuxh inqʼa atxh uvaʼ nik ibʼanbʼe inqʼa xaol, aʼe inqʼa atxh uvaʼa: 666.{*}
REV.14.1	Xamteletz veteʼ, tul vila uvaʼ txaklich JesuKriisto, uvaʼ ech tilix, eche chelem karneʼl, viʼ u vitz u Sioon tu tenam Jerusaleen. Tul oʼkʼalal tuchʼ kajvaʼl toxkʼal mil (144,000) xaol txhʼuyich tiʼ JesuKriisto. Tul tzʼibʼamich ok vibʼij JesuKriisto tuchʼ vibʼij quBʼaal Tiuxh tiʼ junun, atz tipala inpaqte.{*}
REV.14.2	Atz vabʼiat invaʼt u qul tu amlikaʼ uvaʼ echichxh ivulun, eche inqʼa mam aʼ, atz eche invaʼq mamaʼ raaya. Tul echich u qul, eche iqʼoox mamala aarpa taʼn qʼool tetz. 
REV.14.3	Tul nikich ibʼitzle inqʼa mamala xaol val u akʼla bʼitz vatz quBʼaal Tiuxh uvaʼ kʼuqlich t-vikʼuqeʼvbʼal tetz tiqleʼm, atz vatz kajvaʼl inqʼa itzʼlich viinqixsaʼm, atz vatz inqʼa iqʼon iviʼ. Poro yeʼxhabʼil invaʼq laʼ txhabʼan ibʼitzlel u bʼitz. Pet taʼn kuxh vaʼl oʼkʼalal tuchʼ kajvaʼl toxkʼal mil (144,000) inqʼa xaol, inqʼa maʼtich iloqʼox vet el xoʼl inqʼa xaol vatz u txʼavaʼ, tul nikich toleʼv tiʼ itxhabʼal u bʼitz. 
REV.14.4	Aʼetz inqʼae, yeʼ qat iyansa tibʼ tuchʼ inqʼa yeʼbʼaʼn vatz quBʼaal Tiuxh. Atz echaq tatin vatz quBʼaal Tiuxh, eche txul ixvaak uvaʼ yeʼx iyansat tibʼ tuchʼ vinaq. Atz aʼetz inqʼae, yeʼ nikich ikaj tiʼ itxhʼuyeʼv tiʼ JesuKriisto, uvaʼ ech tilix, eche chelem karneʼl. Aʼetz inqʼae, ibʼaxabʼsa vet quBʼaal Tiuxh ichʼexex el xoʼl jankʼal inqʼa xaol, inqʼa antxh niman tetz Jesuus vatz u txʼavaʼ, tiʼ toksal iqʼij quBʼaal Tiuxh, atz tiʼ toksal iqʼij JesuKriisto. Tan echaq vet eche inqʼa bʼaxa ivatz inqʼa txhiko uvaʼ nik toksal vatz quBʼaal Tiuxh.
REV.14.5	Tul yeʼl invaʼq tzʼeqo tzij txhej s-tiʼ vatz quBʼaal Tiuxh. Tan aʼ yeʼl tzʼil t-taanxelal vatz quBʼaal Tiuxh.
REV.14.6	Yaʼne vilat ixichʼan invaʼt u aanxel nikʼa amlikaʼ, vaʼl uvaʼ ibʼaxa te oxvaʼl inqʼa itxhaq quBʼaal Tiuxh. Tul nikich ipaxsa paʼl inqʼa bʼaʼnla txhaq yol tiʼ JesuKriisto uvaʼ kʼaqel u qʼij saq taʼn uvaʼ yeʼl iyaʼebʼal imotxebʼal. Tul nikich pal ipaxsa tiibʼa jankʼal inqʼa xaol, inqʼa jeqlel vatz u txʼavaʼ. Tul nikich pal ipaxsa tiibʼa inqʼa kʼuxh kamxh ixaʼnil, atz tiibʼa inqʼa kam kuxh yolbʼalil nik iyolbʼe, atz tiibʼa inqʼa kam kuxh xaolil. 
REV.14.7	Tul jankʼalxh tiʼ iqul u aanxel, tul ech tal s-eche: —Xoʼvoqvaq ex tiʼ ibʼanax u yeʼbʼaʼn vatz quBʼaal Tiuxh. Tul oksavaq iqʼij tiʼ etitzʼat etibʼ tiʼ u yeʼbʼaʼn. Tan opoony vet viqʼiil taqʼt kuʼ inqʼa yol tinuqul tiibʼa inqʼa palsan yol vatz txʼavaʼ. Echetz natxhkʼuulavaq Tiuxh, u viinqixsan tetz u vatz txʼavaʼ, atz u viinqixsan tetz u amlikaʼ, atz u viinqixsan tetz u maar, atz u viinqixsan tetz titzʼebʼal inqʼa aʼ s-kaqaayil, —chichiche.
REV.14.8	Yaʼne xamtich vil ipal paʼl vikaʼv aanxel nikʼa amlikaʼ. Tul ech tal s-eche: —¡Sotzyetz vet el u mam tenam Vaviloonia! ¡Sotzyetz vet el, tiʼ uvaʼ tan, aʼxh qat ibʼoqo jankʼal inqʼa mam tenam tiʼ teesat tibʼ t-bʼey vatz quBʼaal Tiuxh! Tan ech qat ibʼan, eche vaʼq ixoq uvaʼ nik ibʼokʼtzii vaʼq vinaq tiʼ tukʼat qʼuʼich taʼl uuva s-tuchʼ tetz qʼabʼaʼm uvaʼ sibʼ iyakʼil, tul xamtel qat iyansa vet u ixoq u vinaq, —chichich u aanxel.{*}
REV.14.9	Yaʼne xamtich vil ipal paʼl vitoxv aanxel nikʼa amlikaʼ. Tul jankʼalxh tiʼ iqul u aanxel, tul ech tal s-eche: —¡Jaʼl uvaʼ laʼ natxhkʼuulan u qʼesal txooil maar, aʼetz u kʼaxkʼo laʼ ul s-tiibʼa taʼn quBʼaal Tiuxh! Atz ¡jaʼl uvaʼ laʼ natxhkʼuulan vivatzibʼal, aʼetz u kʼaxkʼo laʼ ul s-tiibʼa taʼn quBʼaal Tiuxh! Atz ¡jaʼl uvaʼ laʼ kʼulun ok u tetxhlal u qʼesal itxooil maar tipala, atzoq tiqʼabʼ, aʼetz u kʼaxkʼo laʼ ul s-tiibʼa taʼn quBʼaal Tiuxh! 
REV.14.10	Tan junt kuxh laʼ itxhok tul u kʼaxkʼo s-tiibʼa, eche laʼ ibʼan vaʼq xaol uvaʼ junt laʼ itxhok tukʼal vaʼq tzʼakabʼal tiʼ iyatzʼteʼl tibʼ. Tan mij vet bʼitoʼq laʼ itxum quBʼaal Tiuxh ivatz tiʼ taqʼt tzaan u kʼaxkʼo s-tiibʼa, eche nik ibʼan vaʼq xaol uvaʼ mij bʼeeq nik iyuj u qʼuʼich taʼl uuva uvaʼ nik tukʼa tiʼ iqʼabʼaneʼ. Tul bʼeeno laʼ tulbʼel taʼn quBʼaal Tiuxh tu xamal uvaʼ qʼolomaanxhtuʼ. Tul ech ivatz inqʼa loqʼola txhaq aanxel, atz ech ivatz JesuKriisto, uvaʼ ech tilix, eche chelem karneʼl, laʼ motx kʼaxbʼisal inqʼa xaol, inqʼa laʼ natxhkʼuulan u qʼesal txooil maar.
REV.14.11	Tul laʼ kʼaxbʼisal inqʼa xaol tu xamal tinjattant inqʼa yaʼbʼ uvaʼ bʼenaʼl kuxh ibʼen toq tuleʼ. Tul bʼenamen kuxh laʼ tel isibʼel inqʼa xaol. Tul yeʼl tilanbʼal inqʼa xaol tu xamal laʼ ibʼana, jitoq s-qʼiil, atz jitoq s-aqʼbʼal. Echetz laʼ ulbʼel inqʼa xaole uvaʼ laʼ natxhkʼuulan u qʼesal txooil maar, atz uvaʼ laʼ natxhkʼuulan vivatzibʼal, atz uvaʼ laʼ kuyun tok tetxhlal vibʼij s-tiʼ, —xeʼt u aanxel.
REV.14.12	Pet aʼetz ibʼanvat inqʼa niman tetz quBʼaal Tiuxh yaʼl tiʼ yeʼ itanbʼat inimal inqʼa ibʼekʼoʼm quBʼaal Tiuxh, atz tiʼ ibʼant yaʼl tiʼ ikʼuqeʼv ikʼuul tiʼ JesuKriisto.
REV.14.13	Yaʼne vabʼi invaʼt u qul uvaʼ ech tal tu amlikaʼ s-eche: —Tzʼibʼa u yol uvaʼa: At vibʼaʼnil quBʼaal Tiuxh tiibʼa inqʼa niman tetz Jesuus, inqʼa laʼ yatzʼax el tiʼ vinimaleʼ, —xeʼt u qul s-ve.
REV.14.13	Tul ech tal viTiuxhil Tiuxh s-eche: —Echxhte. Tan toq ilanoq vet vatz inqʼa tzaʼlla taqʼon quBʼaal Tiuxh. Tul tiʼ vet ibʼant inqʼa bʼaʼnla bʼanoʼm, tul laʼ ikʼulvat vet itxʼaqaʼm te quBʼaal Tiuxh, —xeʼt viTiuxhil Tiuxh.
REV.14.14	Yaʼne vil val u suʼtzʼ uvaʼ oqxh isaqale. Tul kʼuqlich val uvaʼ viʼ u suʼtzʼ uvaʼ echichxh ikaʼy, eche alam aanima, uvaʼ ul bʼanon ivatzil quBʼaal Tiuxh. Tul atich jaʼ val u koroona tiviʼ uvaʼ ooroxhtuʼ. Atz atich ok val u txhʼitxhʼ tiqʼabʼ, qolbʼal triigo, uvaʼ aʼxiyichxh tej.
REV.14.15	Yaʼne vil teluʼl invaʼt u aanxel tuul u tostiuxh uvaʼ tu amlikaʼ. Tul jankʼalxh iyakʼil u aanxel sichʼin te uvaʼ kʼuqlich viʼ u suʼtzʼ. Tul ech tal s-te s-eche: —Xeʼten vet tiʼ imolox jankʼal inqʼa xaol vatz u txʼavaʼ tiʼ taqʼax kuʼ yol tinuqul s-tiʼ. Ech abʼan, eche nik iqolox vet tzaan triigo uvaʼ nik iqʼanbʼ veteʼ. Tan opoony vet viqʼiil u molbʼal tetz inqʼa xaol, —xeʼt u aanxel.
REV.14.16	Yaʼne xeʼt vet uvaʼ kʼuqlich viʼ u suʼtzʼ tiʼ imolox jankʼal inqʼa xaol vatz txʼavaʼ, eche iqolox triigo tuchʼ txhʼitxhʼ t-viqʼiilil. Echetz toleʼv vete tiʼ imolox el jankʼal inqʼa xaol uvaʼ atich vatz u txʼavaʼ.
REV.14.17	Yaʼne vil teluʼl invaʼt u aanxel tuul u tostiuxh uvaʼ tu amlikaʼ. Tul atichat ok val u txhʼitxhʼ tiqʼabʼ, uvaʼ aʼxiyichxh tej, tzokʼbʼalich triigo.
REV.14.18	Yaʼne vil tel tzaan invaʼt u aanxel kʼatz u natxhkʼuulabʼal uvaʼ tu amlikaʼ. Tul atich tiqleʼm tiibʼa u xamal uvaʼ nikich toybʼ viʼ u natxhkʼuulabʼal. Tul jankʼalxh iyakʼil u aanxel sichʼin te invaʼt u aanxel uvaʼ atich ok u txhʼitxhʼ tiqʼabʼ, uvaʼ aʼxiyichxh tej. Tul ech tal s-te s-eche: —Xeʼten vet tiʼ imolox jankʼal inqʼa xaol vatz txʼavaʼ, inqʼa palsan yol, inqʼa toq kʼulun vet u kʼaxkʼo. Ech abʼan, eche itzokʼox tzaan txhaq txhʼuʼnul uuva tuchʼ txhʼitxhʼ uvaʼ aʼxiyxh tej, tan qʼanbʼiy veteʼ, —xeʼte.
REV.14.19	Yaʼne imol vet u aanxel jankʼal inqʼa xaol vatz txʼavaʼ, inqʼa palsan yol. Echetzxh ibʼan, eche nik itzokʼox tzaan txhaq txhʼuʼnul uuva tuchʼ txhʼitxhʼ t-viqʼiilil. Ech ibʼan u aanxel, eche nik ex taqʼax ka uuva tal uvaʼ nik patxhʼaxik el taʼlil. 
REV.14.20	Tul motx kʼaxbʼisal vet taʼn quBʼaal Tiuxh tu atibʼal uvaʼ niim ateʼl. Echetz ulbʼel, eche ipatxhʼax inqʼa uuva tu atibʼal uvaʼ nik patxhʼaxika tiʼeʼl u tenam.
REV.14.20	Aloq bʼaxa laʼ ibʼan quBʼaal JesuKriisto txhʼaʼo. Tul mam ikaqal inqʼa palsan yol laʼ xaoni, ech vete vaʼq mam aʼ laʼ ibʼan u kaq. Tul sibʼ vet laʼ tʼaneʼvik jaʼ u kaq, tetxhal ijaʼp ichʼij jaqʼ ixhekeema chej. Tul oʼlaval kʼalal (300) kiloometro laʼ xaon u kaq.
REV.15.1	Yaʼne ajtxh vil itxhej vaʼt u mam yol tu amlikaʼ uvaʼ at nik elkaʼpun. Tul kaebʼal aanima tilixeʼ. Tan vil juqvaʼl inqʼa aanxel uvaʼ atich juqvaʼt inqʼa kʼaxkʼo tiqʼabʼ, uvaʼ itzoqpebʼal veteʼ. Tan tuchʼ juqvaʼl inqʼa kʼaxkʼo inqʼae laʼ taqʼ quBʼaal Tiuxh, laʼ tzoqpik taqʼax kuʼ inqʼa yol tinuqul tiʼ inqʼa palsan yol vatz txʼavaʼ.
REV.15.2	Yaʼne vil itxhej vaʼt uvaʼ tu amlikaʼ uvaʼ at nik elkaʼpun. Tan vil val uvaʼ eche maar uvaʼ oqxhich txilkine, atz yujich tibʼ tuchʼ xamal. Tul vil jankʼal inqʼa oleʼv tiʼ tel iqʼij u qʼesal txooil maar. Tul aʼ txaklichaq tiibʼa u txilkin maar, tiʼ uvaʼ tan, yeʼ motx inatxhkʼuula, atz yeʼ motx ikuy tok u etxhlal s-tiʼ, atz, tiʼ uvaʼ yeʼ motx ikuy tok u tatxhul vibʼij u qʼesal txooil maar s-tiʼ. Tul iqʼomichaq iaarpa taʼn uvaʼ aqʼax s-te taʼn quBʼaal Tiuxh. Tul aʼich itxaʼk viaarpa uvaʼ laʼich motx bʼitz tiʼ quBʼaal Tiuxh tiʼ teesal iqʼij vivatzibʼal u qʼesal txooil maar. 
REV.15.3	Tul nikich motx ibʼitzle vaʼl bʼitz tetz chiibʼichil, tetz oleʼvchil, eche uvaʼ ibʼitz Moisees, u taqʼonvil quBʼaal Tiuxh s-naʼya. Atz motx toksa iqʼij JesuKriisto, uvaʼ ech tilix, eche chelem karneʼl. Tul ech nikich motx tal s-eche:
REV.15.3	—QuBʼaal Tiuxh, ¡niimxhte inqʼa abʼanoʼm, atz kaebʼal aanima u tilixeʼ, axh quBʼaal Tiuxh uvaʼ yeʼxhkam invaʼq tzaʼl ibʼanax savatz; axh, uvaʼ jikxh nik abʼen s-tiʼ! Tul aʼxh nik abʼan vinuqul tiʼ jankʼal uvaʼ nik abʼaneʼ. Atz aʼ axh mam iqʼesal tiibʼa jankʼal inqʼa tenam vatz txʼavaʼ.
REV.15.4	Tul jankʼalxh inqʼa xaol laʼ ixoʼva ipaʼvin savatz, quBʼaal Tiuxh. Tul laʼ motx toksa aqʼij. Tan taʼnxh axh, uvaʼ mij taʼn invaʼq apaʼv. Echetz s-tiʼile jankʼalxh inqʼa xaol s-kaqaayil laʼ ul tiʼ anatxhkʼuulaleʼ, atz s-tiʼ uvaʼ paqte nik qileʼ uvaʼ jikxh qat aaqʼt kuʼ inqʼa yol tinuqul tiʼ jankʼal inqʼa xaol, —chichich ibʼitz inqʼa xaol, inqʼa txaklich viʼ u txilkin maar.
REV.15.5	Xamtichetz vet tiʼ inqʼae, tul vil vet ijaqp u tostiuxh tu amlikaʼ, tetxhal ijaqp u Tatibʼal quBʼaal Tiuxh. Tul veqlich vet inqʼa iyol quBʼaal Tiuxh uvaʼ ijeqbʼa ka te vitenam. 
REV.15.6	Yaʼne vil tel tzaan juqvaʼl inqʼa aanxel tuul u tostiuxh, inqʼa iqʼomich juqvaʼl inqʼa mam kʼaxkʼo taʼn. Tul ataqich ok toksaʼm taʼn uvaʼ bʼaʼnla liinoichxhtuʼ uvaʼ yeʼl tzʼil s-tiʼ. Tul litzʼkabʼinyichxhtuʼ. Tul qitzich ok juunil lepkin tziʼ taanima uvaʼ ooroichxhtuʼ, atz echiche kʼalubʼal.
REV.15.7	Yaʼne vil taqʼt vaʼl u itzʼlich viinqixsaʼm juqvaʼl u koopa, uvaʼ ooroichxhtuʼ, te juqvaʼl inqʼa aanxel. Tul atich inqʼa kʼaxbʼichil s-tuul uvaʼ laʼich taqʼ quBʼaal Tiuxh tiibʼa inqʼa palsan yol vatz txʼavaʼ, u quBʼaal Tiuxh uvaʼ itzʼlel s-txheel, atz tinjattant inqʼa yaʼbʼ uvaʼ bʼenaʼl kuxh ibʼen toq tuleʼ. 
REV.15.8	Tul tira mam yol ibʼan tu tostiuxh taʼn u nimla tatin quBʼaal Tiuxh, atz taʼn u tiqleʼm quBʼaal Tiuxh. Tul noj u tostiuxh taʼn isibʼel insieenso, tetxhlal u tatin quBʼaal Tiuxh. Tul yeʼxhabʼil vet invaʼq laʼich utxh ipaloʼk tuul u tostiuxh. Pet tetxhal tzʼeq nalich taqʼt inqʼa aanxel juqvaʼl inqʼa mam kʼaxkʼo, yaʼne laʼich utxh veteʼ.
REV.16.1	Yaʼne vabʼi uvaʼ jankʼalxh tiʼ iqul val uvaʼ eluʼl tuul u tostiuxh. Tul ech tal te juqvaʼl inqʼa aanxel s-eche: —Bʼenoq ex. Tul bʼenoq epeqʼ vet koʼp inqʼa kʼaxkʼo tiibʼa u vatz txʼavaʼ, inqʼa at tuul juqvaʼl inqʼa koopa uvaʼ iqʼomal etaʼn, —xeʼte.
REV.16.2	Bʼenetz vet u bʼaxa aanxel, tul ex ipeqʼ vet koʼp u kʼaxkʼo, uvaʼ at tuul u koopa, tiibʼa u vatz txʼavaʼ. Tul yekich koʼp vet val u txʼiila chin, uvaʼ qʼolomaany kuxhtuʼ, tiibʼa u vatz txʼavaʼ. Atz mamala el vet ul titxhiʼoʼl inqʼa xaol. Tul tira motx poltxʼ vitxhiʼoʼl inqʼa xaol. Tul motx eʼpi, jankʼal inqʼa xaol uvaʼ atich ok tetxhlal u qʼesal txooil maar s-tiʼ, atz inqʼa nikich natxhkʼuulan vivatzibʼal.
REV.16.3	Yaʼne bʼen vet vikaʼv aanxel. Tul ex ipeqʼ vet koʼp u kʼaxkʼo uvaʼ at tuul u koopa tiibʼa u maar. Tul yekich bʼen vet u maar s-kaq, eche ikaqal invaʼq xaol uvaʼ yatzʼel laʼ telaʼ. Tul tira motx kam vet jankʼal inqʼa itzʼlich kam inqʼa atich xeʼ u maar.
REV.16.4	Yaʼne bʼen vet vitoxv aanxel. Tul ex ipeqʼ vet koʼp u kʼaxkʼo uvaʼ at tuul u koopa tiibʼa inqʼa xaomla aʼ, atz tiibʼa inqʼa titzʼebʼal aʼ. Tul yekich bʼen vet inqʼa aʼ s-kaq.
REV.16.5	Yaʼne vabʼi iyolon u aanxel, u iqatzin tetz inqʼa aʼ. Tul ech tal s-eche:
REV.16.5	—QuBʼaal Tiuxh, axh, uvaʼ jikxh nik abʼen s-tiʼ. Atz axh, uvaʼ at axh s-txheel. Atz axh, uvaʼ atxh axh tixeʼal. Atz axh, uvaʼ yeʼl apaʼv. Tul jikxh qat aaqʼt kuʼ inqʼa yol tinuqul tiʼ inqʼa palsan yol. 
REV.16.6	Tan qat akʼaxbʼisal inqʼa xaol, inqʼa motx yatzʼon el inqʼa niman eetz, atz inqʼa motx yatzʼon el inqʼa qʼexsan tetz vayol. Echetz s-tiʼile tul kaq vet uvaʼ toq motx tukʼa aaʼn. Tul ikʼulelaqetzxhtuʼ, —xeʼt u aanxel.
REV.16.7	Yaʼne vabʼi iyolon vaʼt u aanxel tu natxhkʼuulabʼal. Tul ech tal s-eche:
REV.16.7	—Echxhte, quBʼaal Tiuxh. Axh uvaʼ yeʼxhkam vaʼq tzaʼl ibʼanax savatz. Tan jikxh nik aaqʼt kuʼ u yol tinuqul tiʼ aaqʼt inqʼa kʼaxbʼichil. Tul aʼxh nik abʼan vinuqul tiʼ jankʼal uvaʼ nik abʼaneʼ, —xeʼt u aanxel.
REV.16.8	Yaʼne bʼen vet vikajv aanxel. Tul ex ipeqʼ vet koʼp u kʼaxkʼo uvaʼ at tuul u koopa tiibʼa u qʼij. Tul aʼ vet u qʼij iqatzin itzʼeʼsal inqʼa xaol tuchʼ vitzʼaʼl. 
REV.16.9	Jankʼaletz inqʼa xaol motx tzʼeʼsal taʼn vimam tzʼaʼlil u qʼij. Tul tira yoqʼox vet quBʼaal Tiuxh taʼn inqʼa xaol, quBʼaal Tiuxh uvaʼ alon taqʼax koʼp inqʼa kʼaxkʼo s-tiibʼa. Tul jitoq motx titzʼa tibʼ inqʼa xaol t-inqʼa ipaʼv, atz jitoq motx natxhkʼuulal Tiuxh taʼn.
REV.16.10	Yaʼne bʼen vet vitoʼv aanxel. Tul ex ipeqʼ vet koʼp u kʼaxkʼo uvaʼ at tuul u koopa, tiibʼa vixeʼal tal uvaʼ nik ibʼanvat u qʼesal yaabʼla txooil maar iqʼesalil. Tul mam tokto ok tal uvaʼ nikich ibʼanvat u qʼesal yaabʼla txooil maar iqʼesalil. Tul nikich kuxh motx itxhiʼ vet inqʼa xaol taqʼ taʼn mam txhoʼm uvaʼ nikich motx palk veteʼ.
REV.16.11	Tul xeʼtaq vet inqʼa xaol tiʼ teesal iqʼij quBʼaal Tiuxh tu amlikaʼ taʼn inqʼa txhoʼm tiʼ vipoltxʼ vitxhiʼoʼl. Tul jitoq motx titzʼa tibʼ tiʼ inqʼa yeʼbʼaʼn uvaʼ nikich motx ibʼan vatz quBʼaal Tiuxh.
REV.16.12	Yaʼne bʼen vet vivaqaq aanxel. Tul ex ipeqʼ vet koʼp u kʼaxkʼo uvaʼ at tuul u koopa tiibʼa u nimla xaomla aʼ Eeufrates. Tul yekich tzaq vet u aʼ. Echichetz laʼ tutxh vet ipale inqʼa mam iqʼesal tuchʼ inqʼa isol uvaʼ laʼ tzaj tu tzaebʼ qʼij.
REV.16.13	Yaʼne vil teluʼl oxvaʼl demoonio uvaʼ, eche peteq ibʼanaxeʼ. U bʼaxa demoonio, aʼ elkuʼl titziʼ u mamaʼ yaabʼla txoo, uvaʼ echiche oʼan. Pet vikaʼv demoonio, aʼ elkuʼl titziʼ u qʼesal txooil maar. Pet vitoxv demoonio, aʼ elkuʼl titziʼ val u qʼexsan tetz val u uqʼeʼybʼal uvaʼ jit inuqul. 
REV.16.14	Aʼetz vet oxvaʼl inqʼa yaabʼla demoonio motx kʼutxhun vet inqʼa mamala kaebʼal aanima vatz inqʼa xaol. Tul bʼen vet inqʼa yaabʼla demoonio tiʼ ibʼokʼtziil inqʼa mam iqʼesal inqʼa mam tenam. Tul aʼetz vet inqʼae nikich yaʼlun inqʼa mam iqʼesal tiʼ itxhʼaʼoil quBʼaal Tiuxh t-val u qʼij tetz kʼaxbʼichil uvaʼ alel vet taʼn quBʼaal Tiuxh uvaʼs laʼ ibʼana, u quBʼaal Tiuxh uvaʼ yeʼxhkam vaʼq tzaʼl ibʼanax s-vatz. 
REV.16.15+REV.16.16	Yaʼne vil vet imolt oxvaʼl inqʼa yaabʼla demoonio inqʼa mam iqʼesal inqʼa mam tenam. Tul aʼ imolvat t-val u txʼavaʼ uvaʼ Armajedoon ibʼij tu yolbʼal evreeo.
REV.16.15+REV.16.16	Xaʼtetze ech nik tal JesuKriisto s-eche: —Tan u vaqʼbʼebʼal ech laʼ ibʼan, eche taqʼbʼ elqʼom uvaʼ yeʼxhabʼil ootzaqin tetz. Pet inqʼa yeʼl vet paʼv nik ibʼaneʼ, tan at vibʼaʼnil quBʼaal Tiuxh s-tiibʼa inqʼa txʼebʼoʼmy tiʼ u vaqʼbʼebʼal. Tan nik ikol tibʼ vatz u paʼv, eche nik ikolt u xaol u toksaʼm tul yeʼ laʼ tzʼilbʼi. Tul yeʼl paʼv laʼ txhej s-kʼatza uvaʼs laʼ vaqʼbʼeʼ. Tan chʼixvebʼal sinvatz oq laʼ txhej paʼv s-kʼatza, eche vaʼq xaol uvaʼ chʼixvebʼal laʼ tilixeʼ oq yeʼl toksaʼm atoʼk, —xeʼt JesuKriisto.
REV.16.17	Yaʼne bʼen vet vijuqv aanxel. Tul ex ipeqʼ vet koʼp u kʼaxkʼo uvaʼ at tuul u koopa tiibʼa u kaqiqʼ. Tul jankʼalxh iyakʼil val u qul sichʼin eluʼl tu tostiuxh uvaʼ tu amlikaʼ tal uvaʼ kʼuqlel quBʼaal Tiuxh. Tul ech tal s-eche: —¡Tzoqpiy vet inqʼa kʼaxbʼichil! —xeʼte.
REV.16.18	Taʼnetz kuxh ipeqʼ vijuqv aanxel vikoopa, tul ul vet kotzʼinebʼ. Atz ul vet raaya uvaʼ oqxh ixhaakalil ibʼana. Tul vululkabʼyichxh veteʼ. Tul mam tiʼnichil ibʼan vet u txʼavaʼ. Tul utxh mam kabʼnaano uvaʼ yeʼxh inpaqxoʼq ibʼana jatqʼix iviinqixsal inqʼa xaol vatz u txʼavaʼ. 
REV.16.19	Tul tira yansal vet u mam tenam taʼn u kabʼnaano, u mam tenam uvaʼ ‹Vaviloonia,› chich eʼli. Tul oxtanlen elk taʼn u kabʼnaano. Tul echat kuxh ibʼane jolt inqʼa tenam vatz txʼavaʼ. Tan motx jinp vet inqʼa totzotz. Echetz nik tilixe uvaʼ yeʼl vipaʼv jankʼal inqʼa xaol, inqʼa tu mam tenam Vaviloonia, sotz s-kʼuul quBʼaal Tiuxh. Tan tiʼ taqʼt quBʼaal Tiuxh u kʼaxbʼichil tiibʼa inqʼa xaol, inqʼa palsan yol, inqʼa at t-inqʼa mam tenam uvaʼ ‹Vaviloonia,› chich eʼli. Tul ikʼutxh quBʼaal Tiuxh vikʼaʼnal s-te tiʼ inqʼa ipaʼvineʼ, eche taqʼax qʼuʼich taʼl uuva uvaʼ yuel tuchʼ tzʼakabʼal uvaʼ laʼ yatzʼoni, tul laʼ aqʼax te invaʼq xaol uvaʼ kʼaqel vet u kamchil taʼn. 
REV.16.20	Tul tira motx sotz vet inqʼa txʼavaʼ taʼn u kabʼnaano, inqʼa atich okaʼp tuul u maar. Atz tira yeʼl vet inqʼa vitz atiche. 
REV.16.21	Tul kuʼ vet ul saq bʼatz t-amlikaʼ tiibʼa inqʼa xaol uvaʼs ipeqʼt koʼp vijuqv aanxel vikoopa. Tul palnaʼqich talal junun inqʼa saq bʼatz s-mutxʼul (80) liivra. Tul motx teesa vet inqʼa xaol iqʼij quBʼaal Tiuxh tiʼ u mam saq bʼatz uvaʼ taqʼ quBʼaal Tiuxh s-tiibʼa. Tan mam yeʼbʼaʼn ulbʼel inqʼa xaol taʼn u nimla vatz kʼaxkʼo uvaʼ koʼp s-tiibʼa.
REV.17.1	Yaʼne ul vaʼl u aanxel, antxh vaʼl uvaʼ xoʼl juqvaʼl inqʼa aanxel inqʼa atich ok juunil koopa tiqʼabʼ. Tul ech tal u aanxel s-ve s-eche: —Avul tzitza. Tul toq inkʼutxh vikʼaxbʼisal inqʼa xaol see, inqʼa palsan yol, inqʼa at tu mam tenam uvaʼ Vaviloonia chich eʼli, u tenam uvaʼ mam xaomla aʼ nik ipal s-tuul. Tan echaq tatin t-inqʼa ipaʼv, eche tatin vaʼq lampaqʼla ixoq.
REV.17.2	Tan aʼ u mam tename uvaʼ nik bʼokʼtziin jolt inqʼa mam iqʼesal tiʼ ibʼanax inqʼa paʼv, jankʼal inqʼa mam iqʼesal vatz txʼavaʼ. Tul ech motx iyansat tibʼ inqʼa iqʼesal, eche nik iyansat tibʼ inqʼa vinaq kʼatz vaʼq lampaqʼla ixoq. Jitetz kuxh taʼn inqʼa iqʼesal motx iyansa tibʼ, pet ant vet jankʼal inqʼa xaol motx paʼvin veteʼ. Tan motx til vet ok tetz kʼatz u mam tenam uvaʼe. Tan nikich motx taqʼ tibʼ bʼekʼloq taʼn u paʼv, eche nik taqʼt tibʼ inqʼa vinaq bʼekʼloq tiʼ tukʼat qʼuʼich taʼl uuva tetz qʼabʼaʼm taʼn vaʼq lampaqʼla ixoq, tetxhal topoon tiʼ teesat tibʼ t-bʼey s-tuchʼ, —xeʼt u aanxel s-ve.
REV.17.3	Yaʼne ajtxh innatxh eenich vet in tu tzaqa txʼavaʼ taʼn viTiuxhil Tiuxh. Tul vil val u ixoq uvaʼ atich jaʼ tiʼ vaʼt u yaabʼla txoo uvaʼ kaqich tiʼ. Tul mamala tzʼibʼ atich ok tiʼ u txoo uvaʼ iqʼij quBʼaal Tiuxh nikich teesa. Tul juqvaʼlich iviʼ u yaabʼla txoo, atz lavalenich itukʼ. 
REV.17.4	Tul antxh kaqich u toksaʼm u ixoq tuchʼ qʼeq moraado. Tul bʼeeno viqelich u ixoq tuchʼ ooro, atz tuchʼ inqʼa bʼaʼnla txhaq sivan tetz viqbʼal uvaʼ sibʼ ijaʼmil. Tul atich ok val u koopa uvaʼ ooroxhtuʼ tiqʼabʼ u ixoq. Tul nojnaʼqichxh u koopa taʼn u qʼuʼich taʼl uuva tetz qʼabʼaʼm. Aʼetz nik elkaʼp u qʼuʼich taʼl uuva tetz qʼabʼaʼm jankʼal inqʼa txoqebʼal kʼuulla paʼv, atz jankʼal inqʼa yaabʼla txumbʼal bʼanel taʼn u ixoq tiʼ iyansat tibʼ tuchʼ inqʼa vinaq. 
REV.17.5	Tul tzʼibʼamich ok val u yol tipala uvaʼ at nik elkaʼpun. Tul ech nikich tal s-eche:
REV.17.6	Tul vila uvaʼ chiibʼiyichxh u ixoq tiʼ viyatzʼax el inqʼa niman tetz Jesuus, atz tiʼ viyatzʼax el inqʼa nik paxsan el inqʼa yol tiʼ Jesuus. Echetz vet nikich ichiibʼ u ixoq, eche nik ichiibʼ vaʼq qabʼareel. Tul oqxhich ichiibʼ tiʼ ixaon vikaqal inqʼa motx taqʼ tibʼ yatzʼaxoq el. Viletz kuxh vet u ixoq uvaʼe, tul tira sotz inkʼuul taʼn.
REV.17.7	Yaʼne ech tal u aanxel s-ve s-eche: —Yeʼ kuxh sotz akʼuul te u ixoq. Tan toq val inuqul u yol see tiʼ u ixoq, atz tiʼ u yaabʼla txoo uvaʼ iqamal u ixoq taʼn, u txoo uvaʼ juqvaʼlen iviʼ, atz lavalen itukʼ. 
REV.17.8	U txoo uvaʼ qat eela, tan atiche, poro yeʼl vet s-txheel. Pet aloq aʼ laʼ jaʼk vet ul u txoo tuul val u mam jul uvaʼ yeʼl iyaʼebʼal at bʼen, uvaʼs laʼ titzʼeʼv vet inpaqte. Tul tira laʼ sotz ikʼuul inqʼa xaol vatz u txʼavaʼ tiʼ tilt itxhej u txoo inpaqte, u txoo uvaʼ atiche, atz yeʼlich vet tinjolol qʼij. Pet aloq tetxhal laʼ isotzsa el quBʼaal Tiuxh u txoo uvaʼe. Tul laʼ motx ok vet bʼen jankʼal inqʼa xaol tiʼ u txoo, inqʼa laʼ sotz ikʼuul. Aʼetz laʼ sotz ikʼuul inqʼa yeʼl ibʼij tzʼibʼamal tuul u uʼ tetz qʼij saq kʼatz quBʼaal Tiuxh, inqʼa jit yekich itxaj quBʼaal Tiuxh uvaʼs iviinqixsat u vatz txʼavaʼ.
REV.17.9	Jankʼal inqʼa yol, inqʼa qat inkʼutxh see, tan tuchʼ u tootzaqibʼal inqʼa xaol, tul laʼ bʼenk s-te kam nik elkaʼpun. Aʼetz nik elkaʼpun juqvaʼl viviʼ u yaabʼla txoo, juqvaʼl vitz. Aʼetz nik elkaʼpun u ixoq uvaʼ kʼuqlel tiibʼa inqʼa vitz, u mam tenam uvaʼ at tiibʼa inqʼa vitz; aʼe u mam tenam Vaviloonia. 
REV.17.10	Atz aʼat nik elkaʼpun juqvaʼl viviʼ u txoo, aʼe juqvaʼt mam iqʼesal inqʼa tenam. Tul oʼvaʼx inqʼa mam iqʼesal paleʼl te juqvaʼl. Vaʼtetz nik bʼanon iqʼesalil s-txheel. Pet yaʼnetz vijuqv mam iqʼesal tuleʼ. Aʼe, uvaʼ toqat bʼanon iqʼesalil. Laʼetz ul veteʼ, tul yeʼxh jankʼat qʼij laʼ ibʼan vatz u txʼavaʼ. 
REV.17.11	Yaʼne laʼ ul vet vivajxaq iqʼesal. Tul echat kuxh inqʼa kantxhaqla txumbʼal laʼ ibʼan, eche vitxumbʼal juqvaʼt inqʼa mam iqʼesal inqʼa tenam, inqʼa maʼt tel vet el siqʼesal. Pet quBʼaal Tiuxh laʼ sotzsan el. Aʼetz nik elkaʼpe u yaabʼla kaqiʼ txoo uvaʼ atiche, atz yeʼl veteʼ.
REV.17.12	Pet laval inqʼa tukʼ, inqʼa qat eela, tan aʼetz nik elkaʼpun tiʼ laval mam iqʼesal uvaʼ yeʼx xeʼtoq tiʼ ibʼanax iqʼesalil xoʼl inqʼa tenam. Tul toq ikʼul tiqleʼm te u yaabʼla kaqiʼ txoo. Tul jit sibʼ qʼij laʼ ikʼulvat. Atz jit nima tel koq qʼij laʼ bʼen ibʼanvat. Pet nal kuxh toq motx ikʼul tiqleʼm taʼn u yaabʼla kaqiʼ txoo tiʼ ibʼanax iqʼesalil.
REV.17.13	Tul vaʼl kuxh titzʼabʼal laval inqʼa mam iqʼesal laʼ ibʼana. Tul laʼ motx taqʼ viqʼesalil, atz inqʼa tiqleʼm, te u yaabʼla kaqiʼ txoo. 
REV.17.14	Tul laʼ motx ibʼan vet txhʼaʼo tuchʼ JesuKriisto uvaʼ ech tilix, eche chelem karneʼl. Aʼetz JesuKriisto uvaʼ ech tilix, eche chelem karneʼl, laʼ oleʼv tiʼ teesalaq iqʼij. Tan aʼe, uvaʼ palnaʼq tiqleʼm tiibʼa inqʼa bʼaala. Atz aʼe u mam iqʼesal tiibʼa inqʼa mam iqʼesal. Jankʼaletzxh inqʼa xaol, inqʼa laʼ txhʼuyeʼv tiʼ JesuKriisto uvaʼ ech tilix, eche chelem karneʼl, tan aʼetz inqʼa xaole, inqʼa saʼel veteʼ; atz inqʼa chʼexel veteʼ; atz inqʼa kʼuqlebʼxh kʼuul tatin s-kʼatza, —xeʼt u aanxel s-ve.
REV.17.15	Yaʼne ech vaʼt u yol tal u aanxel s-ve s-eche: —Pet inqʼa xaomla aʼ uvaʼ kʼuqlel u lampaqʼla ixoq s-viʼ qat eela, tan aʼ nik elkaʼpun tiʼ inqʼa kam kuxh xaolil, atz tiʼ inqʼa mam xaol, atz tiʼ inqʼa mam tenam, atz tiʼ inqʼa xaol, inqʼa kam kuxh yolbʼalil nik iyolbʼe. 
REV.17.16	Pet laval inqʼa itukʼ u yaabʼla kaqiʼ txoo uvaʼ qat eela, inqʼa aʼ nik elkaʼpun laval inqʼa iqʼesal. Tan antxhte inqʼa laʼ txhiʼan tiʼ u lampaqʼla ixoq uvaʼe. Aʼ nik elkaʼpun uvaʼ laʼ motx itxhiʼ tibʼ inqʼa iqʼesal tiʼ inqʼa xaol, inqʼa jeqlel tu tenam uvaʼe. Tul tira laʼ aqʼax vet ka u ixoq s-junal taʼn inqʼa iqʼesal. Tul tira yeʼl vet toksaʼm u ixoq laʼ ibʼan taʼn. Tul aʼl laʼ itxhiʼix vet vitxhiʼoʼl u ixoq taʼn. Tul laʼ tzʼeʼsal el s-xamal. Aʼetz nik elkaʼpun uvaʼ bʼeeno laʼ tulbʼel u tenam taʼn inqʼa iqʼesal, atz tetxhal laʼ motx tzʼeʼsal taʼn. 
REV.17.17	Tan antxh quBʼaal Tiuxh laʼ oksan t-taanima inqʼa mam iqʼesal tiʼ ibʼanax kam uvaʼ nik isaʼ quBʼaal Tiuxh ibʼanaxeʼ. Tan laʼ motx ibʼan vet laval inqʼa mam iqʼesal eela iyol tiʼ teesal el inqʼa xaol, uvaʼ, aʼe u ixoq. Tul laʼ motx taqʼ inqʼa tiqleʼm te u yaabʼla kaqiʼ txoo, tetxhal itzoqp elaʼpun kam uvaʼ alel taʼn quBʼaal Tiuxh. 
REV.17.18	Aʼetz nik elkaʼpe u ixoq uvaʼ qat eela, aʼe u mamaʼ tenam Vaviloonia, uvaʼ nik bʼanon iqʼesalil tiibʼa inqʼa mam iqʼesal vatz u txʼavaʼ, —xeʼte.
REV.18.1	Maʼtichetz vilt vet inqʼae, yaʼne vil ikuʼl invaʼt u aanxel t-amlikaʼ uvaʼ sibʼichxh tiqleʼm. Tul yekich txiqul vet u vatz txʼavaʼ s-kaqaayil taʼn vilitzʼkabʼineʼ. 
REV.18.2	Tul jankʼalxh tiʼ iqul sichʼini. Tul ech tal s-eche:
REV.18.2	—¡Toqetz eloq vet iqʼij u mam tenam Vaviloonia! ¡Toq eloq vet iqʼij! Tul toq bʼenoq vet s-tatibʼal demoonio. Atz toq bʼenoq vet s-kolbʼal tibʼ jankʼal inqʼa yaabʼla demoonio. Atz toq bʼenoq vet s-tatibʼal jankʼal inqʼa yaabʼla txhaq xichʼomla txoo, inqʼa txoqebʼal kʼuul tilixeʼ.
REV.18.3	Tan jankʼalxh inqʼa mam tenam vatz txʼavaʼ, tan aʼ qat motx bʼenk vet ikʼuul tiʼ inqʼa txʼijbʼal qʼij, atz tiʼ uvaʼ jitxh Tiuxh, eche uvaʼ nik ibʼan inqʼa mam tenam uvaʼ Vaviloonia chich eʼli. Tul kʼuxh inqʼa mam iqʼesal inqʼa tenam, tan echat kuxh uvaʼe qat motx ibʼane. Tul kʼuxh inqʼa yakol kʼaʼy, tan qat motx bʼeny vet s-txʼiol iqʼij taʼn jankʼal inqʼa kam qat motx ijiqʼbʼa inqʼa xaol, atz taʼn inqʼa qat motx tatxhva inqʼa xaol tiʼ ibʼen s-bʼaʼn inqʼa tatineʼ. Tan jankʼalxh u tenam tuchʼ inqʼa mam iqʼesal, atz tuchʼ inqʼa yakol kʼaʼy, tan qat motx teesa tibʼ t-bʼey vatz quBʼaal Tiuxh, eche nik ibʼan vaʼq vinaq uvaʼ nik ibʼokʼtziil taʼn vaʼq lampaqʼla ixoq tiʼ tukʼal aʼ uvaʼ laʼ qʼabʼan taʼn, tul tetxhal iyansat vet tibʼ u vinaq tuchʼ u ixoq, —xeʼt u aanxel s-ve.
REV.18.4	Yaʼne vabʼi iyolon tzaan invaʼt u qul t-amlikaʼ. Tul ech tal s-eche:
REV.18.4	—Ex intenam, eloq el ex t-inqʼa mam tenam uvaʼ Vaviloonia, chich eʼli. Tul yeʼl ex laʼ bʼoqol ex tiʼ ibʼanax inqʼa paʼv. Echetz yeʼ laʼ epale tuul inqʼa kʼaxkʼo uvaʼ toq motx palka.
REV.18.5	Tan pay vet iviʼ ipaʼvin inqʼa mam tenam vatz quBʼaal Tiuxh. Tul tetxhal toq taqʼ vet kuʼ quBʼaal Tiuxh yol tinuqul tiʼ inqʼa tenam inqʼae. Echetz nik qilte uvaʼ yeʼl vipaʼv u mam tenam Vaviloonia nik isotz s-kʼuul quBʼaal Tiuxh, —xeʼt u qul te vitenam quBʼaal Tiuxh.
REV.18.6	Yaʼne ech tal vet u qul te inqʼa aanxel s-eche: —Aqʼvaq ichʼexel tiʼ inqʼa mam tenam Vaviloonia, eche uvaʼ ulbʼel jolt inqʼa xaol taʼn. Tul aʼl kaʼpaqul palnaʼq vet laʼ etulbʼet, tiʼ uvaʼ ulbʼel jolt inqʼa xaol taʼn, eche vaʼq xaol uvaʼ laʼ bʼoqon imol tiʼ qʼabʼaʼm, tul kaʼpaquletz vet laʼ qʼabʼansal uvaʼ laʼ bʼoqon vimol tiʼ qʼabʼaʼm. Tul antxh u koopa tetz pajbʼal laʼ bʼanbʼel s-tiʼ.
REV.18.7	Tan tiʼ uvaʼ qatxh motx ipalsal ikʼuul tiʼ taqʼt bʼen tibʼ s-nim, atz, tiʼ uvaʼ qatxh motx ipalsal ikʼuul tiʼ ibʼant u tatxhaʼv vitxhiʼoʼl, echetz s-tiʼil bʼeeno ekʼaxbʼisataʼ. Tul bʼeeno etulbʼetaʼ. Tan ech nik tal u mam tenam t-taanima s-eche: «Iqʼesal tenam vatineʼ, eche ikʼuqeʼv invaʼq ixoq t-vikʼuqeʼvbʼal uvaʼ mam iqʼesal t-invaʼq mam tenam. Tul jit in invaʼq txakay ixoq uvaʼ nik isaʼon kam tetz s-te. Atz yeʼl paqul laʼ oqʼ in, eche nik toqʼ vaʼq txakay ixoq,» chich inqʼa mam tenam.
REV.18.8	Tul tiʼ kuxh uvaʼ nik motx taqʼ bʼen tibʼ s-nim, tul yeʼ kuxh taqla laʼ opoon invaʼl qʼij, tul laʼ ul inqʼa mam kʼaxkʼo s-tiibʼa. Tan laʼ ul mam vaʼy s-tiibʼa. Atz laʼ ul mam oqʼel tiibʼa inqʼa xaol, inqʼa at t-inqʼa mam tenam inqʼae. Tul laʼ ul kamchil s-tiibʼa. Atz laʼ tzʼeʼsal el taʼn mam xamal. Aʼetz u kʼaxbʼichile uvaʼ laʼ taqʼ quBʼaal Tiuxh tiibʼa inqʼa palsan yolla mam tenam. Tan sibʼ iyakʼil quBʼaal Tiuxh tiʼ taqʼax inqʼa kʼaxkʼo tiibʼa inqʼa mam tenam inqʼae, tiʼ taqʼax ichʼexel tiʼ vipaʼvineʼ.
REV.18.9	Tan jankʼal inqʼa mam iqʼesal vatz u txʼavaʼ qat motx ipalsal ikʼuul tiʼ ibʼanax jankʼal uvaʼ qat motx tatxhva ibʼanaxeʼ. Tan tira josqʼilxh vet s-vatz tuchʼ inqʼa nik motx ibʼaneʼ, eche nik ibʼan vaʼq vinaq uvaʼ josqʼil vet uvaʼ nik ibʼan s-vatz tuchʼ vaʼq lampaqʼla ixoq. Tul il vet vikʼaxkʼoil toq motx tileʼ, atz toq motx oqʼoq veteʼ. Tul toq motx kʼayunoq uvaʼs toq tilt tel isibʼel vitenam uvaʼs sebʼt vet itzʼeʼaʼ. 
REV.18.10	Tul niim kuxh laʼ motx txakeʼvk vet tzaan inqʼa mam iqʼesal tiʼ tilix vikʼaxbʼisal u mam tenam. Atz niimetz vet laʼ motx saqink tzaan, tan aʼ laʼ motx ixoʼva vet itzʼeʼsalaq el tuulbʼal u mam tenam. Tul ech laʼ motx tal vet s-eche:
REV.18.10	«¡Txumlebʼal, txumlebʼal u mam tenam Vaviloonia, u mam tenam uvaʼ mam yol tatineʼ nik inatxheʼ. Tul yeʼ kuxh taqla qat ul val u mam kʼaxkʼo s-tiibʼa!» chaq vet inqʼa iqʼesal.
REV.18.11	Tul echat kuxh toq motx toqʼ inqʼa yakol kʼaʼye; tan toq motx kʼayunoq tiʼ tilt visotzeʼl inqʼa tenam inqʼae. Tul yeʼxhabʼil vet invaʼq laʼ loqʼon tel inqʼa ikʼaʼy. 
REV.18.12	Yeʼxhabʼiletz vet laʼ loqʼon inqʼa kʼaʼy inqʼae: Inqʼa ooroxhtuʼ; atz inqʼa plaataxhtuʼ; atz inqʼa bʼaʼnla txhaq sivan tetz viqbʼal uvaʼ sibʼ ijaʼmil; atz inqʼa bʼaʼnla txhaq bʼuʼq uvaʼ liinoxhtuʼ; atz inqʼa bʼaʼnla txhaq bʼuʼq uvaʼ sedaliina moraado ikaʼyeʼ tuchʼ inqʼa kaqko ikaʼyeʼ; atz tuchʼ jatvatzul inqʼa aqʼin tzeʼ uvaʼ oqxh itxʼumale; atz kamaq tel kuxh inqʼa kam uvaʼ bʼitel tuchʼ bʼaq; atz kamaq tel kuxh inqʼa kam bʼitel tuchʼ aqʼin tzeʼ uvaʼ jaʼnaq ijaʼmil; atz tuchʼ inqʼa kam uvaʼ nik ibʼitix tuchʼ koovre; atz inqʼa nik ibʼitix tuchʼ txhʼitxhʼ; atz inqʼa nik ibʼitix tuchʼ bʼaʼnla sivan tetz viqbʼal otzotz uvaʼ sibʼxh ijaʼmil; 
REV.18.13	atz inqʼa bʼaʼnla txʼumbʼisabʼal, atz inqʼa kaneela, atz inqʼa insieenso, atz taʼlil u tzeʼ miira, atz tuchʼ nimavatzt txʼumbʼisabʼal, atz inqʼa qʼuʼich taʼl uuva, atz inqʼa aseeite, atz inqʼa bʼaʼnla ariina, atz inqʼa triigo, atz inqʼa karneʼl, atz tuchʼ inqʼa iqtzʼomla txoo, vaʼk, chej, atz tuchʼ inqʼa kareʼt, inqʼa aʼl nik ijuxul taʼn chej, atz tuchʼ jankʼal inqʼa xaol, inqʼa nikich motx ikʼayi tiʼ tok tiʼ aqʼon. 
REV.18.14	Tul ech laʼ motx tal vet inqʼa yakol kʼaʼy s-eche: «Jankʼalxh inqʼa kam uvaʼ nikich motx tatxhva inqʼa xaol, tan sotzy vet el s-vatz. Atz jankʼalxh inqʼa kam uvaʼ josqʼilichxh s-vatz, atz inqʼa mam yol tilixeʼ, tan yeʼl vet inpaqt laʼ tila, atz yeʼxh tal vet laʼ ileqvat,» chaq inqʼa yakol kʼaʼy.
REV.18.15	Tul laʼ motx txumun inqʼa yakol kʼaʼy. Atz laʼ motx oqʼ veteʼ. Tan tetxhal motx bʼen s-txʼiol iqʼij taʼn inqʼa mam tenam. Ayaʼletz inqʼae laʼ kuxh motx txakeʼv vet tzaan s-naatxh tiʼ tilix vikʼaxbʼ inqʼa mam tenam, tan aʼ laʼ motx ixoʼva vet itzʼeʼsaleʼ. 
REV.18.16	Tul ech laʼ motx tal vet s-eche:
REV.18.16	«¡Txumlebʼal, txumlebʼal u mam tenam Vaviloonia! Tan yeʼl vet bʼaʼnla txhaq kam laʼ opoon s-xoʼl, eche inqʼa bʼaʼnla txhaq oksaʼm uvaʼ bʼaʼnla txhaq liino uvaʼ moraado ikaʼyeʼ, atz tuchʼ inqʼa kaqko ikaʼyeʼ. Atz yeʼ laʼ motx iviq vet tibʼ tuchʼ kam uvaʼ ooroxhtuʼ, atz tuchʼ kam uvaʼ bʼaʼnla txhaq sivan. 
REV.18.17	Tan jit nimal koq qʼij qat sotzkeʼl jankʼal inqʼa imam txʼijbʼal qʼij inqʼa tenam taʼn quBʼaal Tiuxh,» chaq inqʼa yakol.
REV.18.17	Tul echat kuxh laʼ itxumun jankʼal inqʼa xaol, inqʼa kam kuxh aqʼonil nik ibʼan viʼ u maar; atz jankʼale inqʼa qʼiʼol vaarko viʼ maar, atz jankʼale inqʼa atoʼk tuul inqʼa vaarko, atz jankʼale inqʼa sol, inqʼa nik ibʼen t-inqʼa vaarko. Tan niimat kuxh laʼ motx saqink vet tzaan uvaʼs laʼ motx tilt itzʼeʼsal el inqʼa tenam inqʼae.
REV.18.18	Tul laʼ motx til vet tel isibʼel vitzʼeʼ inqʼa mam tenam. Tul laʼ motx sichʼini. Tul ech laʼ motx tal s-eche: «¡Aʼxh mam yol itzʼeʼ vet el inqʼa tenam inqʼae. ¡Txumlebʼalxhtuʼ! Tan ¡yeʼl invaʼq tenam ech txʼijbʼal iqʼij eche txʼijbʼal iqʼij inqʼa mam tenam inqʼa qat tzʼeʼy veteʼ!» chaqaq veteʼ. 
REV.18.19	Tul laʼ motx txumun inqʼa xaol, inqʼa nik taqʼonv viʼ u maar. Atz laʼ motx oqʼ veteʼ. Tul laʼ motx taqʼ vet jaʼ poqoq tiviʼ tetxhlal vitxumuneʼ. Tul ech laʼ motx tal vet isichʼin s-eche:
REV.18.19	«¡Aʼxh mam yol itzʼeʼ u tenam uvaʼe! Tan ibʼaʼnil u txʼijbʼal iqʼij u tename uvaʼe, tul il oʼ qat bʼeny vet oʼ s-txʼiol iqʼij taʼn. Tul nal kuxh qat isotzeʼl u mam tenam s-kaqaayil!» chaqaq veteʼ, —xeʼt u aanxel.
REV.18.20	Yaʼne vabʼi vaʼt u qul tu amlikaʼ. Tul ech tal s-eche: —Chiibʼoqvaq vet ex tiʼ visotzeʼl u tenam uvaʼe, jankʼal ex, uvaʼ een ex tu amlikaʼ, atz jankʼal ex inqʼa niman tetz Jesuus, atz ex inqʼa apoostol, atz ex inqʼa qʼexsan tetz viyol quBʼaal Tiuxh. Tan qat taqʼl vet quBʼaal Tiuxh u kʼaxkʼo tiibʼa inqʼa mam tenam, inqʼa motx kʼaxbʼisan ex. Tan qat taqʼl quBʼaal Tiuxh jabʼistee u kʼaxkʼo uvaʼ ikʼulel vet laʼ tatxhi, —xeʼt u qul.
REV.18.21	Yaʼne vil vaʼt u aanxel uvaʼ sibʼichxh iyakʼil. Tul tiqʼo tzaan val u sivan uvaʼ sibʼich ichʼijeʼ echich ibʼanax, eche invaʼq mamaʼ cheʼbʼal. Tul ilumi koʼp xeʼ u maar. Tul ech tal u aanxel te u mam tenam s-eche:
REV.18.21	—Kametzxh uvaʼ qat isotz kuʼ u sivan jaqʼ u maar, tul echatetzxh laʼ ulbʼel isotzsal ele u mam tenam Vaviloonia. Tul yeʼl inpaqt laʼ ilix ivatz u mam tenam uvaʼe.
REV.18.22	Atz yeʼl inpaqt laʼ abʼil tutxh bʼitz taʼn xaol. Atz mij vet invaʼq kam laʼ oqʼsali, kʼuxh aarpa, atz jitoq invaʼq aj, atz jitoq invaʼq trompeeta. Atz jitoq laʼ atin vet bʼitolaq tetz kam tuul u mam tenam uvaʼe. Atz jitoq laʼ abʼil vet itiʼn invaʼq cheʼbʼal s-tuul.
REV.18.23	Atz jitoq laʼ ilix vet itxiqun tzaan invaʼq txiqubʼal tuul u mam tenam uvaʼe. Atz jitoq laʼ abʼil vet invaʼq chelem xaak tiʼ iyolbʼet chiʼla txhaq yol te invaʼq u chelem ixvaak. Atz jitoq laʼ abʼil vet invaʼq chelem ixvaak tiʼ iyolbʼet chiʼla txhaq yol te invaʼq u chelem xaak. Tan qat ibʼokʼtziil vet ex inqʼa mam yakol tiʼ isotzsal ekʼuul. Echetz qat tok vet etaanimae tiʼ inqʼa txʼijbʼal qʼij tetz inqʼa mam yakol. Tan jankʼal ex inqʼa tenam qat bʼeny ekʼuul tiʼ tatxhval inqʼa txʼijbʼal iqʼij tetz vatz txʼavaʼ. Echetz qat motx teesale inqʼa tenam t-bʼey taʼn inqʼa mam yakol, eche uvaʼ nik ibʼan invaʼq aj qʼij tiʼ isotzsal ikʼuul inqʼa xaol.
REV.18.24	Tul toqetz sotzoq el u tenam uvaʼe, tiʼ uvaʼ qat iyatzʼ inqʼa qʼexsan tetz viyol quBʼaal Tiuxh. Atz toq sotzoq, tiʼ uvaʼ iyatzʼeʼl inqʼa niman tetz quBʼaal Tiuxh. Tiʼetz vet jankʼal vikaqal inqʼa niman tetz quBʼaal Tiuxh uvaʼ qat ixaonsa, tul toq ulk vet u kʼaxbʼichil s-tiibʼa, —xeʼt u aanxel.
REV.19.1	Maʼtichetz vabʼit vet inqʼa yol inqʼae, tul jankʼalxh tiʼ iqul val u mam tenam nikich isichʼin tu amlikaʼ. Tul vabʼi uvaʼ ech nikich motx tal s-eche:
REV.19.1	—¡Qoksavaq iqʼij quBʼaal Tiuxh!, tan aʼ u quBʼaal Tiuxhe qat eesan el oʼ t-inqʼa mam txumlebʼal. Echetz qoksavaq iqʼij quBʼaal Tiuxh. Tul qaqʼvaq bʼen s-nim, tan yeʼxhkam vaʼq tzaʼl ibʼanax s-vatz. 
REV.19.2	Tul qoksavaq iqʼij quBʼaal Tiuxh, tan jikxh u quBʼaal Tiuxh. Atz aʼxh nik ibʼan vinuqul tiʼ taqʼax u kʼaxkʼo tiibʼa inqʼa ikʼulelxh laʼ aqʼax s-tiibʼa. Qatetz taqʼ quBʼaal Tiuxh u kʼaxkʼo tiibʼa u palsan yolla tenam Vaviloonia, tiʼ uvaʼ qat ibʼoqo jolt inqʼa tenam tuchʼ vikantxhaqla txumbʼal, eche nik ibʼokʼtziit vaʼq lampaqʼla ixoq vaʼq vinaq tiʼ teesat tibʼ t-bʼey s-tuchʼ. Qatatetz taqʼ quBʼaal Tiuxh ichʼexel s-tiibʼa, tiʼ uvaʼ qat motx xaon ikaqal inqʼa taqʼonvil quBʼaal Tiuxh taʼn, —xeʼt u mam tenam.
REV.19.3	Yaʼne vabʼi viqul u mam tenam paqte. Tul ech tal s-eche:
REV.19.3	—¡Qoksavaq iqʼij quBʼaal Tiuxh! —chichich u mam tenam.
REV.19.3	Tan inuqulxhte uvaʼ nik ibʼan quBʼaal Tiuxh. Tan qat taqʼ kʼaxbʼichil tiibʼa inqʼa palsan yol, tinjattant inqʼa yaʼbʼ uvaʼ bʼenaʼl kuxh ibʼen toq tuleʼ. Aʼetz nik elkaʼpe visibʼel u kʼaxbʼichil uvaʼ nik taqʼ u quBʼaal Tiuxh s-tiibʼa.
REV.19.4	Tul motx qajeʼv vet vinaq kajvaʼl inqʼa iqʼon iviʼ tetxhal ikoʼpaq ivatz t-txʼavaʼ. Atz inatxhkʼuula vet Tiuxh uvaʼ kʼuqlel t-vikʼuqeʼvbʼal tetz iqleʼm. Tul echat kuxh ibʼan kajvaʼt inqʼa itzʼlich viinqixsaʼme. Tul echaq nikich motx tal s-eche:
REV.19.4	—Antxhte uvaʼ nik etaleʼ. Qoksavaq iqʼij quBʼaal Tiuxh, —chichichaqe.
REV.19.5	Yaʼne vabʼi iyolon tzaan vaʼt u qul tal uvaʼ kʼuqlich quBʼaal Tiuxh. Tul ech tal s-eche:
REV.19.5	—¡Natxhkʼuulavaq u quBʼaal Tiuxh, jankʼal ex, ex inqʼa taqʼonvil quBʼaal Tiuxh, atz ex inqʼa nik exoʼv tiʼ ibʼanax u paʼv s-vatz, atz kʼuxh ex, inqʼa at etiqleʼm, atz kuxh ex, inqʼa yeʼl etiqleʼm! —xeʼt u qul.
REV.19.6	Yaʼne vabʼi inqʼa qul uvaʼ, eche ivulun mam tenam, atz eche ivulun invaʼq mam aʼ, atz eche toqʼ raaya. Tul ech nikich tal s-eche:
REV.19.6	—¡Qoksavaq iqʼij u quBʼaal Tiuxh! Tan aʼ u quBʼaal Tiuxh nik bʼanon iqʼesalil xoʼl inqʼa tenam s-kaqaayil, u quBʼaal Tiuxh uvaʼ yeʼxhkam invaʼq tzaʼl ibʼanax s-vatz.
REV.19.7	Tul ¡chiibʼoqvaq oʼ s-qukaqaayil! Atz ¡txuqʼtxunoq oʼ s-qukaqaayil! Atz ¡qoksavaq iqʼij u quBʼaal Tiuxh! Tan opoony vet viqʼiil uvaʼ toq atinoq vet JesuKriisto, uvaʼ ech tilix, eche chelem karneʼl, s-bʼenamen tuchʼ inqʼa niman tetz, inqʼa yeʼ qat motx kuyun ipaʼvin vatz quBʼaal Tiuxh, eche laʼ itzʼalon vaʼq chelem xaak tuchʼ vaʼq chelem ixvaak uvaʼ bʼeeno vet bʼanel tutxheʼ. 
REV.19.8	Tan quBʼaal Tiuxh qat aqʼon te inqʼa niman tetz vibʼen s-bʼaʼn s-vatz, atz vijetxhteʼl tibʼ kʼatz paʼv. Tul kuyel vet vipaʼv qat ibʼana. Echetz qat taqʼax vet val u bʼaʼnla oksaʼme s-te uvaʼ bʼaʼnla liinoxhtuʼ, atz litzʼkabʼinyxhtuʼ, atz uvaʼ yeʼl tzʼil s-tiʼ, eche laʼ iviqix vaʼq ixvaak tuchʼ bʼaʼnla txhaq oksaʼm. Tiʼetz uvaʼ qat taqʼ bʼen quBʼaal Tiuxh inqʼa niman tetz s-bʼaʼn s-vatz, inqʼa jetxhel vet el tibʼ kʼatz paʼv, tul aʼetz nik ibʼan vet inqʼa bʼaʼnla bʼanoʼm, —xeʼt u qul.
REV.19.8	Tan aʼ nik elkaʼpun u bʼaʼnla liino tiʼ inqʼa bʼaʼnla ibʼanoʼm inqʼa niman tetz Jesuus.
REV.19.9	Yaʼne ech tal u aanxel s-ve s-eche: —Tzʼibʼa u yol uvaʼa: At vibʼaʼnil quBʼaal Tiuxh tiibʼa inqʼa xaol uvaʼ bʼekʼel vet tiʼ tatin s-bʼenamen tuchʼ JesuKriisto uvaʼ ech tilix, eche chelem karneʼl. Tan ech toq ibʼan, eche ibʼanax vaʼq txʼix s-kuʼebʼal qʼij tiʼ itzʼalon vaʼq chelem xaak tuchʼ vaʼq chelem ixvaak, —xeʼt u aanxel.
REV.19.9	Yaʼne vabʼi iyolon u aanxel paqte. Tul ech tal s-ve s-eche: —Aʼetz viyol quBʼaal Tiuxhe uvaʼ inuqulxhtuʼ, —xeʼt u aanxel s-ve. 
REV.19.10	Yaʼne qael inkuʼ vatz u aanxel, tetxhal ikoʼp invatz t-txʼavaʼ tiʼ inatxhkʼuulaleʼ.
REV.19.10	Tul ech tal s-ve s-eche: —Yeʼl in laʼ anatxhkʼuula in, tan ant kuxh in vaʼl taqʼonvil quBʼaal Tiuxh, eche axh. Atz ant kuxh in vaʼl niman tetz Jesuus, eche inqʼa yeʼ nik motx tanbʼan inimal inqʼa yol uvaʼ tal ka JesuKriisto. Pet aʼ quBʼaal Tiuxh anatxhkʼuula. Tan echat kuxh nik taqʼonv viTiuxhil Tiuxh t-taanima inqʼa niman tetz Jesuus, eche uvaʼ nikich taqʼonv viTiuxhil Tiuxh t-taanima inqʼa qʼexsan tetz viyol quBʼaal Tiuxh. Tan aʼ nik motx taleʼ uvaʼ, aʼ u Kriistoe u Jesuus, —xeʼt u aanxel.
REV.19.11	Yaʼne vila uvaʼ jaqlich vet u amlikaʼ. Tul vil vaʼl u saqiʼ chej. Tul aʼich ibʼij uvaʼ atich jaʼ tiʼ u chej, ‹Jikxhtuʼ,› atz ‹Vinuqul.› Aʼichetze JesuKriisto. Tan jikxh nik taqʼt kuʼ inqʼa yol tinuqul tiʼ inqʼa xaol. Tul tiʼ vinuqul nik ibʼanvat txhʼaʼo. 
REV.19.12	Tul echichxh inqʼa bʼaqʼ ivatz, eche taqʼ xamal. Tul mamala koroona atich jaʼ tiviʼ. Tul tzʼibʼamich val vibʼij uvaʼ yeʼxhabʼil invaʼq ootzaqin tetz. Pet taʼnichxh ootzaqin tetz vibʼij s-junal.
REV.19.13	Tul atich ok val u oksaʼm, s-tiʼ uvaʼ tzʼajich kuʼ xeʼ kaq. Tul aʼich ibʼij 
REV.19.14	Tul mamala tenam tu amlikaʼ txhʼuyich s-tiʼ. Tul bʼaʼnla txhaqxh oksaʼm atichaq ok taʼn. Tan bʼaʼnla liinoxhtuʼ uvaʼ oqxh isaqale, atz yeʼl tzʼil s-tiʼ. Tul ataqich jaʼ tiʼ saqaqiʼ chej. 
REV.19.15	Tul nikich teluʼl val u espaada uvaʼ aʼxiyichxh tej titziʼ, u Alol tetz inuqul u tatin quBʼaal Tiuxh. Tul aʼich itxaʼk ikʼaxbʼisal inqʼa mam tenam s-kaqaayil, inqʼa palsan yol. Tul aʼ laʼ bʼanon iqʼesalil tiibʼa inqʼa mam tenam tuchʼ iyakʼilal iyoloneʼ, eche tok txhʼitxhʼ tiqʼabʼ vaʼq iqʼesal tiʼ toksal joloq xaol s-jik. Tul aʼ laʼ bʼanon ivatzil quBʼaal Tiuxh, uvaʼ yeʼxhabʼil invaʼq laʼ oleʼv s-tiʼ. Tul aʼ laʼ oleʼv tiʼ tel iqʼij inqʼa nik itxhiʼan s-tiʼ, eche nik ipatxhʼax el taʼlil uuva tu tatibʼal. Echetz laʼ taqʼt quBʼaal Tiuxh vikʼaʼnale tiʼ vipaʼvin inqʼa xaol, inqʼa palsan yol.
REV.19.16	Tul atich val u yol tzʼibʼamich ok tiʼ u toksaʼm, atz vatz ikux inpaqte. Tul ech nikich tal s-eche:
REV.19.17	Yaʼne vil vaʼt u aanxel uvaʼ aʼ txaklich nuqul u qʼij. Tul jankʼalxh tiʼ iqul sichʼini. Tul isikʼle inqʼa txoo uvaʼ nik ixichʼan vatz u amlikaʼ. Tul ech tal s-eche: —Etulvaq. Tul molvaq tzaan etibʼ tiʼ itxhiʼix inqʼa mamala etxhibʼ uvaʼ toq taqʼ quBʼaal Tiuxh sete. 
REV.19.18	Uloq etxhiʼ vitxhiʼoʼl inqʼa kamaq kuxh xaolil, inqʼa palsan yol: Itxhiʼoʼl inqʼa mam iqʼesal, itxhiʼoʼl inqʼa iqʼesal sol, itxhiʼoʼl inqʼa sol, inqʼa sibʼxh iyakʼil, itxhiʼoʼl inqʼa chej, itxhiʼoʼl inqʼa ataq jaʼ tiʼ chej tiʼ ibʼanax txhʼaʼo, itxhiʼoʼl inqʼa xaol, inqʼa jit loqʼel tok tiʼ aqʼon, itxhiʼoʼl inqʼa xaol, inqʼa loqʼel tok tiʼ aqʼon, itxhiʼoʼl inqʼa yeʼl tiqleʼm, itxhiʼoʼl inqʼa ataq tiqleʼm, —xeʼt u aanxel te inqʼa txoo.
REV.19.19	Yaʼne vil u qʼesal txooil maar molich tibʼ tuchʼ inqʼa mam iqʼesal vatz u txʼavaʼ, atz tuchʼ inqʼa isol. Tul molelichaq vet tibʼ tiʼ itxhʼaʼoil u JesuKriisto, uvaʼ atich jaʼ tiʼ u saqiʼ chej, atz tiʼ itxhʼaʼoil inqʼa mam tenam uvaʼ txhʼuyichaq tiʼ JesuKriisto. 
REV.19.20	Yaʼne txeyp vet u qʼesal txooil maar. Tul txeyp vaʼt u qʼesal txooil txʼavaʼ, uvaʼ nikich tzʼeqon tzij tiʼ iqʼexsal inqʼa yol. Tan aʼ u qʼesal txooil txʼavaʼe uvaʼ kam kuxh nikich ibʼan vatz vaʼt u qʼesal txooil maar tiʼ ikʼutxhux inqʼa kaebʼal aanima vatz inqʼa xaol tiʼ teesalaq t-bʼey. Aʼetz inqʼa xaole uvaʼ motx ikuy vet tok tetxhlal u qʼesal txooil maar s-tiʼ. Tul motx inatxhkʼuula vet vivatzibʼal u qʼesal txooil maar. Aʼetz kaʼvaʼl inqʼa txooe uvaʼ lumimal ipal kuʼ tuul val u xamal uvaʼ, eche naʼbʼ, tul qʼolomaanyichxh toybʼeʼ. 
REV.19.21	Pet jolt inqʼa imol u qʼesal txooil maar, inqʼa txhʼuyich s-tiʼ, tan yatzʼelaq motx tel taʼn inqʼa yol uvaʼ nikich teluʼl titziʼ JesuKriisto. Tan eelaich viyolon JesuKriisto tuchʼ viyatzʼon u espaada, JesuKriisto uvaʼ atich jaʼ tiʼ u saqiʼ chej.
REV.19.21	Antetzxhtuʼ. Tan jankʼalxh vet inqʼa xichʼomla txoo motx pal iviʼ inoj vet el tiʼ itxhiʼix vitxhiʼoʼl inqʼa imol u qʼesal txooil maar.
REV.20.1	Yaʼne vil ikuʼl vaʼl u aanxel t-amlikaʼ. Tul iqʼomich vilaaveil vitziʼ u jul taʼn, u jul uvaʼ yeʼl iyaʼebʼal at bʼen. Tul iqʼomich val u mamaʼ kadeena tiqʼabʼ u aanxel. 
REV.20.2	Yaʼne iqitz vet u aanxel u mamaʼ yaabʼla txoo, uvaʼ echiche oʼan. Aʼe uvaʼ diaavlo ibʼij, atz Satanaas paqte. Tul vaʼl mil (1,000) yaʼbʼ qitzich kuxh u yaabʼla txoo uvaʼe. Aʼe, uvaʼ taqʼ bʼen tibʼ s-kan uvaʼs ixeʼt tzaan u qʼij saq.
REV.20.3	Yaʼne ilumi koʼp u aanxel u yaabʼla txoo tuul u jul uvaʼ yeʼl iyaʼebʼal at bʼen. Tul ijup vet ka u aanxel vitziʼ u jul. Tul toksa vet ka tetxhlal vitziʼ u jul. Echetz yeʼ teesat vet Satanaase inqʼa xaol t-bʼey. Tul vaʼl mil yaʼbʼ qitzix Satanaas. Tul xamteletz vet txhaqp Satanaas paqte tuulbʼal jolol qʼij.
REV.20.4	Tul vil jolol inqʼa kʼuqeʼvbʼal tetz iqleʼm. Tul vil ikʼuqeʼv jolol inqʼa xaol tu kʼuqeʼvbʼal, inqʼa atich tiqleʼm tiʼ taqʼax kuʼ yol tinuqul. Aʼetz inqʼae, motx kami. Tan tzokʼoxaq el iviʼ tiʼ ikʼutxhuxeʼ uvaʼs niman tetz Jesuus, atz tiʼ talax inuqul viyolbʼal quBʼaal Tiuxh. Aʼetz inqʼae, yeʼ motx natxhkʼuulan u qʼesal txooil maar. Atz yeʼ motx inatxhkʼuula vivatzibʼal. Atz aʼetz inqʼae, yeʼ motx kuyun tok tetxhlal u qʼesal txooil maar tipala, atz tiʼ iqʼabʼ. Pet itzʼeʼvaqetz vet inpaqte. Tul motx ibʼanaq vet iqʼesalil kʼatz u Kriisto tuulbʼal invaʼl mil (1,000) yaʼbʼ.
REV.20.5	Aʼetz u bʼaxa itzʼeʼvchile te inqʼa niman tetz Jesuus. Pet jolt inqʼa kamnaʼq, inqʼa yeʼ niman Jesuus, tan tzʼeq nalichetz vet invaʼl mil yaʼbʼ, yaʼne itzʼeʼvaq veteʼ. 
REV.20.6	At vibʼaʼnil quBʼaal Tiuxh tiibʼa inqʼa niman tetz Jesuus, tan at qʼij isaq kʼatz quBʼaal Tiuxh. Tul yek laʼ motx itzʼeʼv tu bʼaxa itzʼeʼvchil. Echetz yeʼl vet tokebʼal u kamchil tiʼ ikʼaxbʼisaleʼ. Pet aʼetz vet inqʼae laʼ oksan iyol vatz quBʼaal Tiuxh, atz vatz u Kriisto. Echetz laʼ motx ibʼant iqʼesalile kʼatz u Kriisto tuulbʼal vaʼl mil yaʼbʼ.
REV.20.7	Laʼetz tzʼeq vet vaʼl mil yaʼbʼ, tul laʼ txhaqp vet jaʼul Satanaas tu jul tal uvaʼ qitzele. 
REV.20.8	Tul laʼ xeʼt vet Satanaas tiʼ teesal inqʼa mam tenam t-bʼey tuulbʼal jankʼal vikaj xojbʼalil u vatz txʼavaʼ. Aʼetze u Goog tuchʼ u Magoog, inqʼa mam tenam uvaʼ tzʼibʼamal ka yol s-tiʼ.
REV.20.9	Yaʼne vil vet itintotxh itzaj inqʼa mamala imol Satanaas. Tul tira txʼakich ivatz u txʼavaʼ taʼn. Tul motx isuti vet tiʼ u tatibʼal inqʼa niman tetz Jesuus, u mam tenam Jerusaleen, uvaʼ at taanima quBʼaal Tiuxh s-tiʼ.
REV.20.9	Yaʼnetze taqʼ koʼp quBʼaal Tiuxh, uvaʼ tu amlikaʼ, val u mam xamal. Tul nal kuxh isotzeʼl inqʼa imol Satanaas vatz txʼavaʼ taʼn u mam xamal. 
REV.20.10	Pet Satanaas, uvaʼ nikich eesan inqʼa xaol t-bʼey, tan lumimal vet ipal kuʼ tuul u xamal uvaʼ, eche naʼbʼ tilixeʼ, uvaʼ qʼolomaanxh toybʼeʼ. Antxhte u xamal uvaʼ atich vet koʼp u qʼesal txooil maar s-tuul tuchʼ vaʼt u qʼesal txooil txʼavaʼ, uvaʼ nikich tzʼeqon tzij tiʼ iqʼexsal inqʼa yol. Tul tzitzi toq motx kʼaxbʼisalik s-qʼiil s-aqʼbʼal uvaʼ yeʼl iyaʼebʼal imotxebʼal toq ibʼaneʼ.
REV.20.11	Yaʼne vil val u nimla vatz kʼuqeʼvbʼal tetz iqleʼm uvaʼ oqxhich isaqale, tetz mam iqʼesal. Tul vil u quBʼaal Tiuxh kʼuqlich s-tuul. Tul vila uvaʼ aqʼbʼil kuxh eleʼl u txʼavaʼ tuchʼ u amlikaʼ s-vatz. Tul tira yeʼxhtal atink veteʼ. 
REV.20.12	Yaʼne vil inqʼa yeʼ niman Jesuus, inqʼa kamnaʼqich veteʼ, kʼuxh at tiqleʼm, atz kʼuxh yeʼl tiqleʼm; txaklichaq vet ok vatz quBʼaal Tiuxh uvaʼ kʼuqlich tu kʼuqeʼvbʼal tetz iqleʼm. Tul motx jaqp vet inqʼa uʼ, inqʼa tzʼibʼamich kam vibʼanoʼm inqʼa xaol s-tuul, inqʼa maʼtich ikameʼ. Atz jaqpat vaʼt u uʼ tal uvaʼ tzʼibʼamal vet ibʼij inqʼa xaol s-tuul uvaʼ at qʼij isaq kʼatz quBʼaal Tiuxh, inqʼa motx itzʼeʼv vet inpaqte, inqʼa maʼtich ikam vet tzitza vatz u txʼavaʼ. Tul taqʼ vet kuʼ quBʼaal Tiuxh yol tinuqul tiʼ kam vibʼanoʼm tzʼibʼamiche.
REV.20.13	Tul motx vil titzʼeʼv inqʼa kamnaʼq, inqʼa yeʼ niman quBʼaal Tiuxh, inqʼa talaq kuxh motx atin ka, kʼuxh tuul u maar atiche, atz kʼuxh talaq kuxh atibʼal uvaʼ yeʼ naʼl atiche, atz kʼuxh tu tatibʼal kamnaʼq. Ayaʼletz inqʼae motx taqʼ vet kuʼ quBʼaal Tiuxh yol tinuqul s-tiʼ, tiʼ kam inqʼa ibʼanoʼm. 
REV.20.14+REV.20.15	Echetz tilix vete jaʼl uvaʼ yeʼl ibʼij atich tuul u uʼ tetz qʼij saq vatz quBʼaal Tiuxh, tul lumimal ipal vet kuʼ tuul u xamal uvaʼ, eche naʼbʼ tilixeʼ. Aʼetz vet vikaʼv kamchile vatz quBʼaal Tiuxh.
REV.20.14+REV.20.15	Yaʼne el vet iqʼij u kamchil tuchʼ u tatibʼal kamnaʼq. Tan lumil vet bʼen tuul u xamal uvaʼ, eche naʼbʼ tilixeʼ.
REV.21.1	Yaʼne vil vet vaʼt u akʼ amlikaʼ tuchʼ vaʼt u akʼ txʼavaʼ. Tan maʼtich isotz vet el u amlikaʼ uvaʼ iviinqixsa quBʼaal Tiuxh s-bʼaxa, tuchʼ u txʼavaʼ, atz tuchʼ u maar.
REV.21.2	Yaʼne vil ikuʼl u akʼla tenam Jerusaleen tu amlikaʼ, uvaʼ quBʼaal Tiuxh txhaqon tzaan, u chʼexichla tenam. Tul tira josqʼilichxhtuʼ. Tan echichxh vet iviqix u akʼla tenam Jerusaleen, eche iviqix vaʼq ixvaak uvaʼ toqnaʼq tzʼalonoq vet tuchʼ itzumel.
REV.21.3	Yaʼne vabʼi val u qul uvaʼ, aʼich ixhaakalil tel tzaan kʼatz u kʼuqeʼvbʼal tetz iqleʼm. Tul ech tal s-eche: —Il vet u tatibʼal quBʼaal Tiuxh koyaʼp xoʼl inqʼa xaol. Tul toq atinoq vet quBʼaal Tiuxh s-xoʼl. Tul itenam vet quBʼaal Tiuxh inqʼa xaol toq ibʼaneʼ. Tul taʼnxh vet quBʼaal Tiuxh, iTiuxh inqʼa xaol toq ibʼaneʼ.
REV.21.4	Tul tira yeʼl vet bʼeeq oqʼel tuchʼ txumuʼm toq ibʼan inqʼa xaol taʼn quBʼaal Tiuxh. Tul tira yeʼl vet taʼl ivatz laʼ motx eli. Tul yeʼl vet kamchil laʼ ibʼan s-xoʼl. Atz yeʼl vet txumuʼm. Atz yeʼxhkam vet vaʼq kʼaxbʼichil laʼ sichʼinsan. Atz yeʼl vet txhoʼm laʼ bʼanon. Tan qat pay vet ka jankʼal inqʼa itzaʼlal uvaʼ nikich motx palk tuulbʼal u qʼij isaq vatz txʼavaʼ, —xeʼt u qul uvaʼ vabʼi.
REV.21.5	Yaʼne ech tal vet quBʼaal Tiuxh uvaʼ kʼuqlich t-vikʼuqeʼvbʼal tetz tiqleʼm s-eche: —In toq aqʼon bʼen inqʼa kam s-akʼ, —xeʼte.
REV.21.5	Tul ech tal s-ve s-eche: —Tzʼibʼa inqʼa yol inqʼaa, tan kʼuqlebʼxh kʼuul uvaʼ toq utxhoq. Tul tinuqulxh toq elkaʼpun, —xeʼt s-ve. 
REV.21.6	Tul ech tal inpaqt s-ve s-eche: —Qat inbʼaʼnixsal vet s-kaqaayil. Tan aʼ ine, vixeʼtebʼal jankʼal inqʼa kam. Tul aʼ ine, vitzoqpebʼal, eche u tzʼibʼ aalfa tuchʼ u tzʼibʼ omeega. Echetz jaʼl uvaʼ nik saʼon qʼij isaq yeʼl iyaʼebʼal imotxebʼal, tul uloq sinkʼatza, eche vaʼq xaol uvaʼ nik ikam tzaqa tziʼil. Tul in, laʼ aqʼon qʼij isaq uvaʼ jit txhoel laʼ ibʼana. Tan aʼ ine, vixeʼal u qʼij saq uvaʼ yeʼl iyaʼebʼal imotxebʼal, eche vaʼq titzʼebʼal aʼ uvaʼ nik aqʼon qʼij saq. 
REV.21.7	Echetz jaʼl uvaʼ laʼ oleʼv tiʼ tel iqʼij inqʼa yeʼbʼaʼn, aʼetz uvaʼe, laʼ etzan inqʼa bʼaʼnil s-kaqaayil. Tul aʼ vet in iTiuxh laʼ ibʼana. Atz inkʼaol inmeʼal vet laʼ ibʼana. 
REV.21.8	Pet inqʼa yeʼ nik tul sinkʼatza, tan een laʼ bʼen atink tuul u xamal uvaʼ, eche naʼbʼ tilixeʼ, uvaʼ qʼolomaanxh toybʼeʼ. Aʼe inqʼa nik ixoʼv tiʼ talt tibʼ s-niman tetz Jesuus; atz inqʼa yeʼ nik niman Jesuus; atz inqʼa nik bʼanon inqʼa kam uvaʼ txoqebʼal kʼuulla txumbʼal; atz inqʼa yatzʼol aanima; atz inqʼa nik motx iyansa tibʼ; atz inqʼa nik iqʼianeʼ; atz inqʼa nik natxhkʼuulan inqʼa bʼitichla tiuxh; atz jankʼalxh inqʼa tzʼeqolaq tzij. Aʼetz inqʼae, een bʼen atink tuul u xamal, uvaʼ eche naʼbʼ tilixeʼ, uvaʼ qʼolomaanxh toybʼeʼ. Aʼetz vet u kaʼv kamchile, —xeʼt quBʼaal Tiuxh uvaʼ kʼuqlich tu kʼuqeʼvbʼal tetz tiqleʼm.
REV.21.9	Yaʼne vil tul vaʼl u aanxel sinvatz. Antxh vaʼl uvaʼ xoʼl juqvaʼl inqʼa aanxel, inqʼa atich ok juunil koopa tiqʼabʼ uvaʼ nojnaʼqich kuʼ inqʼa kʼaxkʼo s-tuul uvaʼ itzoqpebʼalich veteʼ. Tul ech tal u aanxel s-ve s-eche: —¡Avuleʼ! Tul toq inkʼutxh inqʼa niman tetz Jesuus see, inqʼa toq atinoq s-bʼenamen tuchʼ JesuKriisto, uvaʼ ech tilix, eche chelem karneʼl. Tan ech toq tatin, eche vaʼq chelem ixvaak uvaʼ laʼ tzʼalon tuchʼ vaʼq chelem xaak, —xeʼt s-ve.
REV.21.10	Yaʼne ajtxh innatxh eenich vet in viʼ val u mamaʼ vitz taʼn viTiuxhil Tiuxh, val u vitz uvaʼ sibʼ atich jaʼ. Tul ikʼutxh vet u aanxel u loqʼola mam tenam Jerusaleen s-ve inpaqte uvaʼ aʼlich ikuul vet tu amlikaʼ, uvaʼ quBʼaal Tiuxh txhaqon tzaan. 
REV.21.11	Tul litzʼkabʼinyichxh u mam tenam taʼn u tatin quBʼaal Tiuxh. Tul echichxh vilitzʼkabʼin u mam tenam, eche bʼaʼnla vatz sivan uvaʼ tira sibʼ ijaʼmil. Atz echichxh tilix, eche u sivan uvaʼ jaaspe. Atz echichxh tilix, eche txilkin saq, eche invaʼq kristaal. 
REV.21.12	Tul sutimalich tiʼ u mam tenam taʼn val u mamaʼ tzʼach uvaʼ sibʼxh atich jaʼ. Tul kabʼlavalenich ijubʼalil u tzʼach. Tul junun jubʼal xeemich taʼn juunil aanxel. Tul tzʼibʼamich ok ibʼij txhaq junun tanul inqʼa tij imam inqʼa ikʼaol Israeel tiʼ junun jubʼal. 
REV.21.13	Oxvaʼletz u jubʼal uvaʼ aʼl nikich isaqin bʼen tu tzaebʼ qʼij. Oxvaʼtetz u jubʼal aʼl nikich isaqin bʼen tu bʼenabʼ qʼij. Atz oxvaʼt u jubʼal aʼl nikich isaqin tuvaʼ aʼl ijaʼeʼ. Atz oxvaʼt u jubʼal aʼl nikich isaqin tuvaʼ aʼl ikuʼeʼ.
REV.21.14	Tul kabʼlavalenich sivan u tzaebʼ ixeʼ u tzʼach uvaʼ atich ok tiʼ u mam tenam. Tul tzʼibʼamich ok ibʼij txhaq juunil inqʼa apoostol tiʼ junun u sivan u tzaebʼ ixeʼ u tzʼach. Aʼe vibʼij junun inqʼa iapoostol JesuKriisto, uvaʼ ech tilix, eche chelem karneʼl.
REV.21.15	Atichetz ok val u aj tetz pajbʼal tiqʼabʼ u aanxel, uvaʼ sebʼtich iyolon s-ve. Tul eelaich ibʼanax u pajbʼal tuchʼ invaʼq aj. Tul ooroichxh u pajbʼal. Tan aʼ laʼich ipaj jankʼal ichʼij u mam tenam. Atz laʼich ipaj vijubʼalil. Atz laʼich ipaj u tzʼach uvaʼ sutimich ok tiʼ u mam tenam. 
REV.21.16	Tul kajxojbʼalich ibʼanax u mam tenam. Tan eelaich kuxh u toq tuchʼ vivatz. Tan ipaj vet u aanxel u tenam tuchʼ u aj tetz pajbʼal. Tul kaʼvaʼl mil tuchʼ lajkʼalal (2,200) kiloometro ivatz ibʼana. Tul echatich kuxh u toq ibʼane. Tul echat kuxh uvaʼe atich jaʼ. 
REV.21.17	Yaʼne ipaj vet u aanxel u tzʼach. Tul oʼvaʼl imutxʼ (65) meetro ipimal u tzʼach. Tul echatxh ipajt u aanxel u tzʼach, eche nik ipaon invaʼq xaol.
REV.21.18	Tul aʼ txakunsamalich tiʼ u tzʼach u bʼaʼnla sivan, u jaaspe, [uvaʼ txhaʼx ikaʼyeʼ]. Pet u mam tenam, tan ooroxh txakunsamich s-tiʼ. Tul echichxh itxilun, eche kristaal uvaʼ veqlelxh kam s-tuul. 
REV.21.19	Tul bʼeeno xuʼmamich vixeʼtebʼal u tzʼach. Tul kabʼlavatzul bʼaʼnla sivan txakunsamich s-tiʼ. U bʼaxa sivan, u tzaebʼ ixeʼ u tzʼach, tan aʼich u bʼaʼnla sivan u jaaspe, [uvaʼ txilkin saq ikaʼyeʼ]. Tul vikaʼv s-txala, tan aʼich u bʼaʼnla sivan safiiro, [uvaʼ tiʼ xay ikaʼyeʼ]. Atz vitoxvaʼ s-txala, tan aʼich u bʼaʼnla sivan aagata, [uvaʼ txhaʼx ikaʼyeʼ]. Pet vikajv tzaebʼ ixeʼ, tikaʼpaqʼite, tan aʼich u bʼaʼnla sivan esmeraalda, [uvaʼ antichxh txhaʼx ikaʼyeʼ]. 
REV.21.20	Atz vitoʼv s-txala, tan aʼich u bʼaʼnla sivan oonise, [uvaʼ saqso qʼeqmuk]. Atz vivaqaq s-txala, tan aʼich u bʼaʼnla sivan kornaliina, [uvaʼ kaqich ikaʼyeʼ]. Pet vijuqv tzaebʼ ixeʼ, titox paqʼite, tan aʼich u bʼaʼnla sivan krisoolito, [uvaʼ qʼanich ikaʼyeʼ]. Atz vivajxaq s-txala, tan aʼich u bʼaʼnla sivan veriilo, [uvaʼ txhaʼxich ikaʼyeʼ]. Atz vibʼelu s-txala, tan aʼich u bʼaʼnla sivan topaasio, [uvaʼ qʼanich ikaʼyeʼ]. Pet vilaav tzaebʼ ixeʼ, tikajv paqʼite, tan aʼich u bʼaʼnla sivan krisopraaso, [uvaʼ antichxh txhaʼx ikaʼyeʼ]. Atz vijunlaav s-txala, tan aʼich u bʼaʼnla sivan jasiinto, [uvaʼ tiʼ xayich ikaʼyeʼ]. Atz vikabʼlaav s-txala, tan aʼich u bʼaʼnla sivan amatiista, [uvaʼ moraado ikaʼyeʼ].
REV.21.21	Pet kabʼlaval inqʼa jubʼal, tan aʼ inqʼa bʼaʼnla txhaq saqso sivan, u peerla, txakunsamalich s-tiʼ. Tul mamala perla txakunsamich s-tiʼ. Echetz junun jubʼal peerlaichxhtuʼ. Pet u bʼey uvaʼ tu mam tenam, tan ooroxhtuʼ. Tul echichxh, eche vaʼq kristaal uvaʼ veqlelxh kam s-tuul.
REV.21.22	Tul yeʼl invaʼq tostiuxh vil tu mam tenam, tan aʼ vet u quBʼaal Tiuxh atin s-xoʼl uvaʼ yeʼxhkam vaʼq tzaʼl s-vatz, tuchʼ JesuKriisto, uvaʼ ech tilix, eche chelem karneʼl. 
REV.21.23	Tul yeʼl vet qʼij, atz yeʼl vet ichʼ nikich isaʼon s-te tiʼ itxiquleʼ, tan aʼ vet vilitzʼkabʼin u tatin quBʼaal Tiuxh tuchʼ JesuKriisto, uvaʼ ech tilix, eche chelem karneʼl, nikich txiqun u mam tenam.
REV.21.24	Laʼetz atinaq vet jaqʼ vilitzʼkabʼin u tatin quBʼaal Tiuxh, jankʼal inqʼa mam tenam, inqʼa qat motx ikol tibʼ kʼatz quBʼaal Tiuxh. Atz laʼat motx tiqʼo tzaan jankʼal inqʼa iqʼesal oksabʼ qʼij tuchʼ jankʼal txʼijbʼal qʼij tu mam tenam tiʼ toksal iqʼij quBʼaal Tiuxh, atz tiʼ toksal iqʼij JesuKriisto. 
REV.21.25	Tul yeʼl inpaqul laʼ juptxʼ inqʼa ijubʼalil u mam tenam jun kuʼebʼal qʼij, tan jitoq laʼ qʼeqx veteʼ. Pet qʼiil kuxh vet laʼ ibʼana. 
REV.21.26	Atz jankʼalxh inqʼa txijbʼal iqʼij inqʼa tenam tuchʼ inqʼa nik toksal iqʼij s-tiʼ, tan aʼ uvaʼe, laʼ tiqʼo inqʼa xaol. Tul laʼ toksa vatz quBʼaal Tiuxh.
REV.21.27	Pet yeʼl invaʼq xaol uvaʼ bʼanol tetz paʼv laʼ paloʼk tu mam tenam. Atz yeʼl invaʼq bʼanol tetz txoqebʼal kʼuul laʼ paloʼk tu mam tenam. Atz yeʼl invaʼq tzʼeqol tzij laʼ paloʼk tu mam tenam. Pet taʼn kuxh laʼ motx paloʼk tu mam tenam kʼatz quBʼaal Tiuxh inqʼa xaol, inqʼa at qʼij isaq kʼatz quBʼaal Tiuxh, inqʼa tzʼibʼamal ibʼij tu uʼ tal uvaʼ tzʼibʼamal vibʼij inqʼa niman tetz JesuKriisto, uvaʼ ech tilix, eche chelem karneʼl.
REV.22.1	Yaʼne ikʼutxh u aanxel val u txilkin xaomla aʼ s-ve uvaʼ tira yeʼl invaʼq tzʼil atich s-xeʼ, val u xaomla aʼ, uvaʼ laʼ aqʼon qʼij isaq inqʼa xaol kʼatz quBʼaal Tiuxh. Tul oqxhich txilkin tilix u xaomla aʼe, eche tilix invaʼq kristaal. Tul aʼ nikich elk tzaan u xaomla aʼ tal uvaʼ kʼuqlich quBʼaal Tiuxh, atz tal uvaʼ kʼuqlich JesuKriisto, uvaʼ ech tilix, eche chelem karneʼl.
REV.22.2	Tul ech nikich ipal u xaomla aʼ tu bʼey uvaʼ tinikʼa u mam tenam. Atz atich u tzeʼ tetz qʼij saq t-txhaq jalil itziʼ u aʼ. Tul kabʼlaval paqul nikich taqʼ u tzeʼ ivatz. Tan jun ichʼ nikich ivatzineʼ. Tul aʼ vixaq u tzeʼ nikich itxakun te inqʼa mam tenam tiʼ tatin tibʼaʼnil. 
REV.22.3	Tul yeʼl vet inpaqt laʼ tal quBʼaal Tiuxh yaabʼla yol tiʼ invaʼtoʼq kam. Tan aʼ vet quBʼaal Tiuxh tuchʼ JesuKriisto, uvaʼ ech tilix, eche chelem karneʼl, laʼ motx atin t-vikʼuqeʼvbʼal tetz tiqleʼm xoʼl u mam tenam tiʼ ibʼant viqʼesalil. Tul laʼ natxhkʼuulal vet taʼn jankʼal inqʼa taqʼonvil, vinaq s-ixoq. 
REV.22.4	Tul tira laʼ motx til vet ivatz u quBʼaal Tiuxh. Tul tzʼibʼamal vet ok ibʼij u quBʼaal Tiuxh tipala inqʼa niman tetz laʼ ibʼana. 
REV.22.5	Tul yeʼ vet laʼ qʼeqxi. Atz yeʼxhkam vet invaʼq txiqubʼal laʼ saʼon te inqʼa taqʼonvil quBʼaal Tiuxh, atz jitoq vet laʼ saʼon itxiqun u qʼij s-te. Tan aʼ vet quBʼaal Tiuxh laʼ txiqun. Tul laʼ motx ibʼan inqʼa taqʼonvil quBʼaal Tiuxh iqʼesalil s-kʼatza tinjattant inqʼa yaʼbʼ uvaʼ bʼenaʼl kuxh ibʼen toq tuleʼ.
REV.22.6	Yaʼne ech tal u aanxel s-ve s-eche: —Inqʼa yol inqʼaa, tan kʼuqlebʼxh kʼuul uvaʼ toq utxhoq. Tul tinuqulxh toq elkaʼpun. Tan qat itxhaq quBʼaal Tiuxh viaanxel tiʼ ikʼutxhux te inqʼa taqʼonvil kame inqʼa toq motx utxhoq veteʼ. Tul aʼ u quBʼaal Tiuxh uvaʼ aqʼon ootzaqiloq inqʼa iyol te inqʼa qʼexsan tetz viyol s-naʼya. Tul antetz kuxh u quBʼaal Tiuxhe uvaʼ nik aqʼon ootzaqiloq s-txheel tiʼ kam inqʼa yaʼn toq motx utxhoq. 
REV.22.7	Yaʼne ech nik tal JesuKriisto s-eche:
REV.22.7	«¡Bʼiit kuxh vaqʼbʼeʼ! At vibʼaʼnil quBʼaal Tiuxh tiibʼa inqʼa xaol uvaʼ laʼ niman inqʼa yol uvaʼ tzʼibʼamal ka tu uʼ uvaʼa tiʼ kam inqʼa toq motx utxhoq,» chich JesuKriisto, —xeʼt u aanxel.
REV.22.8	In Xhun. In, uvaʼ qat abʼin inqʼa yol. Atz in, uvaʼ qat ilon inqʼa yol inqʼaa. Yaʼetz vet viltaʼ, atz yaʼetz vet vabʼitaʼ, tul qael inkuʼ vatz u aanxel tetxhal ikoʼp invatz t-txʼavaʼ tiʼ inatxhkʼuulaleʼ, u aanxel uvaʼ kʼutxhun inqʼa yol s-ve.
REV.22.9	Yaʼne ech tal u aanxel s-ve s-eche: —Yeʼl in laʼ anatxhkʼuula in, tan ant kuxh in vaʼl taqʼonvil quBʼaal Tiuxh, eche axh. Atz ant kuxh in vaʼl niman tetz quBʼaal Tiuxh, eche inqʼa qʼexsanich tetz viyol quBʼaal Tiuxh s-naʼya. Atz ant kuxh in vaʼl niman tetz quBʼaal Tiuxh, eche inqʼa niman tetz inqʼa yol uvaʼ tzʼibʼamal ka tu uʼ uvaʼa. Echetz s-tiʼile yeʼ laʼ anatxhkʼuula in, pet aʼ u quBʼaal Tiuxh anatxhkʼuula, —xeʼt u aanxel s-ve.
REV.22.10	Tul ech tal u aanxel inpaqt s-ve s-eche: —Yeʼ laʼ akol u yol uvaʼ nik atzʼibʼa. Pet aʼl laʼ aal teʼl kame inqʼa toq motx utxhoq. Tan bʼiit kuxhtuʼ, tul toq elaʼpoq vet inqʼa yol inqʼaa. 
REV.22.11	Pet jaʼl uvaʼ, aʼ nik ibʼan uvaʼ jit jik, tul toq tileʼ, tan quBʼaal Tiuxh laʼ aqʼon ichʼexel s-tiʼ. Atz jaʼl uvaʼ, aʼ nik ibʼan u yeʼbʼaʼn, tul toq tileʼ, tan quBʼaal Tiuxh laʼ aqʼon ichʼexel s-tiʼ.
REV.22.11	Pet jaʼl uvaʼ, aʼxh nik ibʼan u jik, tul aʼl tel ibʼantaʼ. Atz jaʼl uvaʼ jetxhel vet ok tibʼ kʼatz quBʼaal Tiuxh, tul aʼl tel ijetxhtoʼk tibʼ.
REV.22.12	Yaʼne ech tal quBʼaal Jesuus s-eche:
REV.22.12	«¡Bʼiit kuxh vaqʼbʼeʼ! Tul bʼen vaqʼ vitxʼaqaʼm junun inqʼa xaol, tiʼ kam vibʼanoʼm qat motx ibʼan vatz u txʼavaʼ. 
REV.22.13	Tan aʼ ine, vixeʼtebʼal jankʼal inqʼa kam. Tul aʼ ine, vitzoqpebʼal, eche u tzʼibʼ aalfa tuchʼ u tzʼibʼ omeega. Atz aʼ ine, u viinqixsan tetz inqʼa kam. Tul aʼ ine, uvaʼ laʼ tanbʼan paqte. 
REV.22.14	At vibʼaʼnil quBʼaal Tiuxh tiibʼa inqʼa xaol uvaʼ nik itxʼaj taanima vatz quBʼaal Tiuxh, eche nik itxʼajteʼl tzʼil tiʼ u toksaʼm. Tan aʼetz inqʼae, at tokebʼal tiʼ tetxhbʼul vivatz u tzeʼ, u aqʼol tetz qʼij saq. Atz at tokebʼal paqte tiʼ ipaloʼk t-vijubʼalil u loqʼola mam tenam Jerusaleen.
REV.22.15	Pet inqʼa xaol, inqʼa bʼanol tetz yeʼbʼaʼn, inqʼa eche txʼiʼ, tan yeʼl tokebʼal tiʼ ibʼenoʼk tu mam tenam. Kʼuxh inqʼa qʼianal; atz kʼuxh inqʼa nik iyansa tibʼ; atz kʼuxh inqʼa yatzʼol aanima; atz kʼuxh inqʼa nik natxhkʼuulan bʼitichla tiuxh; atz kʼuxh inqʼa een kuxh taanima tiʼ u tzʼeqo tzij, tul nik motx itzʼeq tzij; tan yeʼlaq tokebʼal tiʼ ibʼenoʼk tu mam tenam.
REV.22.16	Inetze u JesuKriisto uvaʼ qat txhaqon koʼp vinaanxel vatz txʼavaʼ tiʼ taqʼax ootzaqiloq inqʼa yol te inqʼa niman vetz. Tul aʼ ine, vixaʼnil Daviid; atz aʼ ine, u Tij Imam Daviid uvaʼ alel ka u vulebʼal taʼn inqʼa qʼexsanich tetz viyol quBʼaal Tiuxh. Atz aʼ ine, u txiqubʼal, eche vilitzʼkabʼin tel u nimla txʼumil s-qʼalaʼm,» chich JesuKriisto, —xeʼt Jesuus.
REV.22.17	Tul ech nik tal viTiuxhil Tiuxh tuchʼ inqʼa niman tetz Jesuus s-eche: —¡Avul veteʼ! —chiche, eche nik tal vaʼq chelem ixvaak te u chelem xaak.
REV.22.17	Jaʼletz uvaʼ nik abʼin, tul: —Avul veteʼ, —chaqatetza.
REV.22.17	Echetz jaʼl uvaʼ nik saʼon qʼij isaq uvaʼ yeʼl iyaʼebʼal imotxebʼal, tul okoq bʼen tiʼ quBʼaal Tiuxh, eche vaʼq xaol uvaʼ nik ikam tzaqa tziʼil. Tan aʼ quBʼaal Tiuxh laʼ aqʼon qʼij isaq uvaʼ jit txhoel laʼ ibʼana. Tan aʼ Tiuxhe vixeʼal u qʼij saq, eche vaʼq titzʼebʼal aʼ.
REV.22.18	Tul ech tal u JesuKriisto s-eche: —Toqetz vaqʼ tootzaqi, jatvaʼlxh inqʼa nik abʼin inqʼa yol uvaʼ tzʼibʼamal tu uʼ uvaʼa, tan oq jaʼl invaʼq uvaʼ laʼ aqʼon jaʼ iviʼ inqʼa yol uvaʼa, tul aʼl tel laʼ itzʼeqsat quBʼaal Tiuxh u kʼaxkʼo s-tiibʼa, inqʼa kʼaxkʼo uvaʼ tzʼibʼamal tuul u uʼ uvaʼa. 
REV.22.19	Atz jaʼlatetz uvaʼ laʼ eesan ka invaʼtoʼq yol tiʼ kam inqʼa toq utxhoq uvaʼ nik tal tu uʼ uvaʼa, tul echatetz laʼ teesal el vibʼije tuul u uʼ tal uvaʼ tzʼibʼamal ibʼij inqʼa xaol, inqʼa at qʼij isaq kʼatz quBʼaal Tiuxh. Atz jitoq at tokebʼal tiʼ ipaloʼk tu chʼexichla mam tenam. Atz jitoq at tokebʼal tiʼ inqʼa bʼaʼnil uvaʼ tzʼibʼamal tuul u uʼ uvaʼa, —chiche.
REV.22.20	Aʼetz u JesuKriistoe uvaʼ nik aqʼon ootzaqiloq inqʼa yol uvaʼ qat intzʼibʼa. Tan ech nik tal s-eche: —¡Nuqlaxh yol uvaʼ bʼiit kuxh vaqʼbʼeʼ! —chiche.
REV.22.20	Tul echxh laʼ ibʼane. —¡Avuleʼ, quBʼaal Jesuus! —chich in s-te.
REV.22.21	Tul aʼ vibʼaʼnil quBʼaal Jesuus laʼ atin sexoʼl sekaqaayil.
REV.22.21	Tul echxh laʼ ibʼane.
REV.22.21	Aʼ nik tiqʼo tzaan Xhun viyol Isaiias 11.1-5. Tan aʼ nik tal Isaiias vitxumbʼal u Mesiias laʼ ibʼana uvaʼs laʼ tul vatz txʼavaʼ. Aʼ nik tal Xhun tu Apokaliipsis 1.4 tuchʼ 3.1 tuchʼ u 5.6.
REV.22.21	Aʼe, inqʼa ‹siete espíritus,› nik tal tu kastiiya. Aʼ talaxe uvaʼ juqvaʼlen txumbʼal at kʼatz quBʼaal Jesuus. Tul: —yeʼl vaʼtoʼq txumbʼal laʼ iyaʼta quBʼaal Jesuus, —chich telaʼp u yol juqvaʼl. Tul u juqvaʼl txumbʼal, aʼ xeʼtik alaxoq tzaan uvaʼs itzʼibʼat Isaiias inqʼa iyol tu Isaiias 11.1-5 tiʼ u Mesiias, uvaʼ yaʼn laʼ uli. Tul tira sibʼ viyakʼil quBʼaal Tiuxh at kʼatz quBʼaal Jesuus, tiʼ ilotxhox inqʼa niman tetz tu Saardis. Tan aʼ juqvaʼl inqʼa itxumbʼal quBʼaal Tiuxhe nik itxakunsa quBʼaal Jesuus tiʼ ilotxhox inqʼa niman tetz vatz txʼavaʼ.
REV.22.21	Tan nik tal viyolbʼal quBʼaal Tiuxh tiʼ juqvaʼl bʼaʼnla txumbʼal at s-kʼatza, eche uvaʼ nik tal tu Isaiias 11.2.
REV.22.21	Aʼe, uvaʼ tira tootzaq quBʼaal Tiuxh kam inqʼa laʼ elaʼp tibʼaʼnil.
REV.22.21	Aʼe u
REV.22.21	Aʼe, uvaʼ tira at tootzaqibʼal s-tiʼ s-kaqaayil.
REV.22.21	Aʼe u
REV.22.21	Aʼe, uvaʼ tira aqʼol txumbʼal s-tiʼ s-kaqaayil.
REV.22.21	Aʼe u
REV.22.21	Aʼe, uvaʼ tira kaqaayil nik toleʼv s-tiʼ. Tul yeʼxhkam vaʼq tzaʼl ibʼanax s-vatz.
REV.22.21	Aʼe u
REV.22.21	Aʼe, uvaʼ tira tzanlel s-vatz kam inqʼa bʼanoʼm nik tutxheʼ.
REV.22.21	Aʼe u
REV.22.21	Aʼe, uvaʼ tira laʼ jetxhon ok inqʼa xaol kʼatz quBʼaal Tiuxh, atz tuchʼ uvaʼ laʼ jetxhon el inqʼa xaol kʼatz paʼv.
REV.22.21	Aʼe u
REV.22.21	Aʼe uvaʼ tira kaqaayil nik ibʼen s-te, atz kam nik titzʼa inqʼa xaol ibʼanaxeʼ.
REV.22.21	Aʼe u
REV.22.21	Pet jit aʼ nik tal uvaʼ juqvaʼlen koq viTiuxhil Tiuxh. Tul aʼ nik tal uvaʼ yeʼl ixeʼtebʼal u quBʼaal Tiuxh, atz yeʼl iyaʼebʼal, eche uvaʼ nik tal tu Eeksodo 3.14.
REV.22.21	Tul nikat tal viyolbʼal quBʼaal Tiuxh tiʼ juqvaʼl bʼaqʼ ivatz quBʼaal Tiuxh, eche uvaʼ nik tal tu Sakariias 4.10. Tan yeʼl vaʼtoʼq kam yeʼ nik tileʼ. Tan tira nik til quBʼaal Tiuxh kʼuxh talxhtuʼ. Tul tootzaqle kam inqʼa nik tutxheʼ. Atz nik til jankʼal inqʼa nik tutxh vatz u txʼavaʼ.
