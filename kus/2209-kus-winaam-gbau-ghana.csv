MAT.1.1	Neꞌeŋa a Yesu one a David yaaŋ, ka a Abraham yaaŋ la yaanam yela. 
MAT.1.2	Abraham duꞌa Isaak. Ka Isaak duꞌa Jakob. Ka Jakob duꞌa Juda, ne o bieya ne o pitib. 
MAT.1.3	Ka Juda duꞌa Perez ne Zera, ka ba ma yuꞌur a Tama. Ka Perez duꞌa Heziron. Ka Heziron duꞌa Ram. 
MAT.1.4	Ka Ram duꞌa Aminadab. Ka Aminadab duꞌa Nason. Ka Nason duꞌa Salmon. 
MAT.1.5	Ka Salmon duꞌa Boaz, ka Rahab aa o ma. Ka Boaz duꞌa Obed ka Ruf aa o ma. Ka Obed duꞌa Jese. 
MAT.1.6	Ka Jese duꞌa naꞌab David.
MAT.1.6	Ka David duꞌa Solomon. O ma da ane Uria poꞌa. 
MAT.1.7	Ka Solomon duꞌa Rehoboam. Ka Rehoboam duꞌa Abija. Ka Abija duꞌa Asa. 
MAT.1.8	Ka Asa duꞌa Jehosafat. Ka Jehosafat duꞌa Joram. Ka Joram duꞌa Uzia. 
MAT.1.9	Ka Uzia duꞌa Jotam. Ka Jotam duꞌa Ahaz. Ka Ahaz duꞌa Hezekia. 
MAT.1.10	Ka Hezekia duꞌa Manase. Ka Manase duꞌa Amos. Ka Amos duꞌa Josia. 
MAT.1.11	Ka Josia duꞌa Jekonia ne bisieba. Saŋkan la ka ba gbanꞌe Israel dim n more ba keŋ Babilon la.
MAT.1.12	Ka ban keŋ Babilon la, li nyaꞌaŋ, ka Jekonia duꞌa Sealtiel. Ka Sealtiel duꞌa Zerubabel. 
MAT.1.13	Ka Zerubabel duꞌa Abiud. Ka Abiud duꞌa Eliakim. Ka Eliakim duꞌa Azor. 
MAT.1.14	Ka Azor duꞌa Zadok. Ka Zadok duꞌa Akim. Ka Akim duꞌa Eliud. 
MAT.1.15	Ka Eliud duꞌa Eleazar. Ka Eleazar duꞌa Matan. Ka Matan duꞌa Jakob. 
MAT.1.16	Ka Jakob duꞌa Josef, Meeri sid, one da a Yesu on ka ba buon Kiristo la ma.
MAT.1.17	Neꞌeŋa paꞌal ye Abraham n ti paae David ane yaanam konꞌob konꞌob piinanaasi. Ka David n ti paae saŋkan ka ba more Israel dim keŋ Babilon la ane yaanam konꞌob konꞌob piinanaasi. Ka saŋkan ka ba more ba keŋ Babilon la n ti paae Kiristo la da ane yaanam konꞌob konꞌob piinanaasi.
MAT.1.18	Yesu Kiristo duꞌam daa ane nwa. O ma Meeri daa ane Josef poꞌaꞌeliŋ. Ka Josef daa nan pu baŋ o la, ba nye ka o mor ne poog lin a Winaꞌam Siig Suŋ la din. 
MAT.1.19	Ka o sid Josef ane dau kane a sida sob, ka pu bood ye o diis Meeri nyan nidibinee, ka gbanꞌe o potenꞌerin ye o suꞌa bas Meeri.
MAT.1.20	Ka on daa tenꞌesid yelbama o suunrin la, ka Zugsob malek kenn o saꞌan na zaansuŋin. Ka malek la yel o ye, “Josef, David yaaŋa, da ke ka dabiem kpenꞌ uf ne fun na diꞌe Meeri ka o niŋ fu poꞌa, bozugo biig kan poog ka o mor la, ane Winaꞌam Siig Suŋ la din. 
MAT.1.21	Ka o na duꞌa biribiŋ. Ka fu na pud o yuꞌur ye Yesu, bozugo o na faaenn o nidib ba tuumbeꞌedin.”
MAT.1.22	Yelbama wusa daa niŋ ne ye Zugsob la da ke ka o nodiꞌesidib la yel siꞌel la niŋ ameŋa ye, 
MAT.1.23	“Gosima, poꞌasadir kane ziꞌ dau la, na tuk poog n duꞌa biribiŋ, ka ba na pud o yuꞌur Emanuel, lin gbin ane ye, Winaꞌam be ne ti.”
MAT.1.24	Ka Josef nie gbeemin n niŋ wuu Zugsob malek la yel o siꞌem la, ka piꞌe o poꞌa kul. 
MAT.1.25	Amaa o daa pu baŋ oo, hale ka o ti duꞌa biribiŋ la. Ka o pud biig la yuꞌur Yesu.
MAT.2.1	Ba daa duꞌa Yesu Betilehem n be Juuda soꞌolim, naꞌab Herod saŋa la. Ka dap bane a baŋidib yi ya nyaꞌaŋ n kenn Jerusalem na 
MAT.2.2	n buꞌosid ye, “On ka ba duꞌa ye o niŋ Jew dim naꞌab la be yaani? Bozugo ti nye ne o nwadibil ya nyaꞌaŋ, lin zug ka ti kena ye ti puꞌus o.”
MAT.2.3	Naꞌab Herod n daa wum la, li pak on ne Jerusalem dim wusa. 
MAT.2.4	Ka o buol Winaꞌam maalmaan kpeenmnam ne gbauŋmiꞌidib n buꞌosi ba wusa ye, “Yaani ka ba na ti duꞌa Kiristo la?” 
MAT.2.5	Ka ba yel o ye, “Betilehem n be Juuda soꞌolim, bozugo Winaꞌam nodiꞌesidib la da sobne ala ye,
MAT.2.6	‘Yanam Betilehem dima,
MAT.2.6	Betilehem kane be Juuda soꞌolim la,
MAT.2.6	ye ya naꞌam kaꞌ bumbil Juuda naꞌanam sisooginee,
MAT.2.6	ye bozugo ya ni ka naꞌab na yi na
MAT.2.6	n gur on Winaꞌam nidib Israel dim.’ ”
MAT.2.7	Ka Herod suꞌa buol baŋidib la n buꞌosi ba saŋkan ka nwadibil la daa nie, 
MAT.2.8	ka yeli ba ye, “Kem Betilehem n ia suꞌuŋa, ka ya yaꞌa nye biig la, yanam leb na ka m baŋ, ka mam me na keŋ n puꞌus o.”
MAT.2.9	Ka ban wum naꞌab la yel la, ka ba keŋ. Ka nwadibil kan ka ba daa nye ya nyaꞌaŋ la, gaad ba tuon hale n paae ziꞌen biig la n be zinꞌisiꞌa la.
MAT.2.10	Ban daa nye nwadibil la, ka ba sunya maꞌae. Ka ba maal sumalisim bedego. 
MAT.2.11	Ka ban kpenꞌ yin la n nye biig la ne o ma Meeri, ba igin teŋin n puꞌus o, ka yidig ba bunsuma la n tis o piini line a salima ne frankinsense ne mir.
MAT.2.12	Ka Winaꞌam saꞌali ba zaansuŋ poogin ye ba da lem leb naꞌab Herod saꞌane. Alazug ka ba luak n leb kul ba meŋ teŋin.
MAT.2.13	Ka ban yi la, ka Zugsob malek nie o meŋ n paꞌal Josef zaansuŋin n yel o ye, “Duom n zaŋ biig la ne o ma n zo n keŋ Egipiti teŋin n zinꞌi anina n ti paae saŋkan ka m na yel uf siꞌel, bozugo naꞌab Herod na ti ied biig la ye o ku.”
MAT.2.14	Ka Josef due yuꞌuŋ n zaŋ biig la ne o ma n keŋ Egipiti teŋin 
MAT.2.15	n zinꞌin anina hale ka Herod ti kpi. Lin na ke ka Zugsob la da yel ne o nodiꞌes noor siꞌem la niŋ ameŋa ye, “M buol m biribiŋi yi Egipiti teŋin la na.”
MAT.2.16	Herod n daa baŋ ye baŋidib nwa zam o la, o sunf daa pelig hale. Ka o tum ye ba ku biribis bane be Betilehem ne teens bane kpiꞌe anina la, bane a yuma ayi bee bane pu paae ala wusa, wenne on buꞌos baŋidib n baŋ saŋa la.
MAT.2.17	Ka Winaꞌam nodiꞌes Jeremia da yel siꞌem la niŋ ameŋa ye,
MAT.2.18	“Ba wum soꞌ kukor Rama teŋin,
MAT.2.18	ka o kaasid ka fabin.
MAT.2.18	Li ane Rakel, n kaasid o biis la yela,
MAT.2.18	ka pu siakid belisigo
MAT.2.18	bozugo o biis kpi ne.”
MAT.2.19	Ka naꞌab Herod kuꞌum nyaꞌaŋ la, ka Zugsob malek daa nie o meŋ n paꞌal Josef zaansuŋin, Egipiti teŋin, n yel o ye, 
MAT.2.20	“Duom n zaŋ biig la ne o ma n leb Israel teŋin, bozugo bane da ied biig la ye ba ku o la, kpiya.”
MAT.2.21	Ka o due n zaŋ biig la ne o ma n kul Israel teŋin. 
MAT.2.22	Ka Josef n daa wum ye Arkelaus n di o baꞌ Herod naꞌam Juuda ni la, o daa zotne dabiem ye o keŋ anina. Ka Josef zaansim nye ka li saꞌal o. Ka o yi anina n keŋ Galilee soꞌolim 
MAT.2.23	ka keŋ zinꞌin Nazaret teŋin, wen wuu Winaꞌam nodiꞌesidib la da yel siꞌem la niŋ ameŋa, ye, “Ba na buol o ye o ane Nazaret teŋ nid.”
MAT.3.1	Saŋkan la ka Joon one suud nidib Winaꞌam kuꞌom la keŋ Juuda moogin n moon 
MAT.3.2	n yet ye, “Tiakimi ya sunya ka bas ya tuumbeꞌed; ka Winaꞌam naꞌam la liꞌelne.” 
MAT.3.3	Winaꞌam nodiꞌes on ka ba buon Azaya la da sob yel Joon yela la, ye,
MAT.3.3	“Soꞌ be moogin, n moon ne kukotitaꞌar ye,
MAT.3.3	‘Maalimi suer suꞌuŋa ka tiꞌebi gur Zugsob la.
MAT.3.3	Maalimi suer la suꞌuŋa o zug.’ ”
MAT.3.4	Joon da yene fukan ka ba maal ne yugum konbid, ka nok gbauŋ senbidiŋ n loo o sia. Ka o diib da ane naꞌazomnam ne siint. 
MAT.3.5	Ka nidib da yi Jerusalem ne Juuda soꞌolim wusa ne teens bane kpiꞌe Joodan moꞌar wusa n kenn o saꞌan na, 
MAT.3.6	ka peligi ba poos n tuꞌasi ba tuumbeꞌed. Ka o suu ba Winaꞌam kuꞌom moꞌarin la.
MAT.3.7	Ka on nye ka Farisee dim ne Sadusii dim bedego kenna ye o suu ba Winaꞌam kuꞌom la, o yeli ba ye, “Yanam bane wenne wiigi nwa, anoꞌone yeli ya ye ya zom Winaꞌam supeen yela line kenna la? 
MAT.3.8	Ala zug tumme tuum bane paꞌan ye ya tiakeya, 
MAT.3.9	ka da tenꞌesid ye, Abraham ane ya yaaba. Ka m yeti ya ye, Winaꞌam tunꞌe zaŋ kuga nwa n maal yaas tis Abraham. 
MAT.3.10	Nannanna lieŋ be tiis gbinin. Ka tikan wusa pu wel welsumaa, ba na nwaesi lob bugumin.
MAT.3.11	“Man suudi ya Winaꞌam kuꞌom, ka li paꞌal ya tiaker yela. Ka one doli mam nyaꞌaŋ la mor paŋ gati m. Ka m pu nar ye m zal o taꞌada. On na suu ya ne Winaꞌam Siig Suŋ ne bugum. 
MAT.3.12	O zanl wanzauk o nuꞌugin ka na yeleg ki line be zieŋin la, ka na vaae ki bielim la n su buorin, ka nyuꞌe udug la ne bugum line pu kpiisida.”
MAT.3.13	Ka Yesu yi Galilee n kenn Joodan moꞌarin na ye Joon suu o Winaꞌam kuꞌom. 
MAT.3.14	Ka Joon zanꞌas, ka yel ye, “Li suꞌum ka fun na suu man, fu lee kene man saꞌan naa?”
MAT.3.15	Ka Yesu lebisi yel o ye, “Kel ka ti siak niŋ ala nannanna, bozugo li suꞌum ye ti tum Winaꞌam bood siꞌem la wusa.” Ka o siak ala.
MAT.3.16	Ka one suu o naae la, Yesu du kuꞌom gbeug na, ka nye ka arazana yoꞌog. Ka o nye Winaꞌam Siig Suŋ sigid na wenne dawan ne n zoon o zugin. 
MAT.3.17	Ka kukor yi arazana ni na n yel ye, “Oŋa ane man binoŋir, one ke ka m sunf malis bedego.”
MAT.4.1	Ka Winaꞌam Siig Suŋ la daa zaŋ Yesu n keŋ moogin, ka Sutaana ti mak o. 
MAT.4.2	Ka o lo noor dabisa piisnaasi yuꞌuŋ ne nintaŋ wusa. Ka o koꞌom daa zabid. 
MAT.4.3	Ka Sutaana kenn o saꞌan na, ka yel o ye, “Fu yaꞌa ane Winaꞌam Biig, fun yelim kuga nwa ye ba kilim diib.”
MAT.4.4	Ka Yesu lebis ye, “Li sobne Winaꞌam gbauŋin ye, ‘Ninsaal ku tunꞌe voe ne diib yel maꞌane, asee pianꞌad kan wusa yit Winaꞌam noorin la paas.’ ”
MAT.4.5	Ka Sutaana mor Yesu n kpenꞌ teŋsuŋ (line a Jerusalem) la n du Winaꞌam puꞌusum yin la zug, 
MAT.4.6	ka yel o ye, “Fu yaꞌa ane Winaꞌam Biig, fun basim fu meŋ n lu teŋin, bozugo li sobne ye,
MAT.4.6	‘Winaꞌam na tis o maleknam noor ye ba mor uf ne ba nuꞌus
MAT.4.6	hale ka fu ku tuꞌug fu nobir ne kugire.’ ”
MAT.4.7	Ka Yesu yel o ye, “Li me sobne ye, ‘Mit ka fu mak fu Zugsob fu Winaꞌam.’ ”
MAT.4.8	Ka Sutaana mor Yesu yaꞌas n du zuetitaꞌar zug paꞌal o dunia soꞌolim wusa ne li paŋ, 
MAT.4.9	ka yel o ye, “Fu yaꞌa siak n igin zunꞌe man, m na tis uf nwa wusa.”
MAT.4.10	Ka Yesu yel Sutaana ye, “Kem sa, li sobne ye, ‘Winaꞌam gullim ka fu na siak n zunꞌe o, ka tum n tis o.’ ”
MAT.4.11	Ka Sutaana bas Yesu ka keŋ. Ka maleknam kena n suŋ o.
MAT.4.12	Ka saŋkan ka Yesu wum ye ba gbanꞌe Joon la, o keŋ Galilee soꞌolim, 
MAT.4.13	ka yi Nazaret n keŋ Kapeenum teŋin line kpiꞌe Galilee beuŋ noorin, Zebulun ne Naftali yaas teŋin. 
MAT.4.14	Ka lin ka Winaꞌam nodiꞌes Azaya n da yel siꞌel la lieb ameŋa ye,
MAT.4.15	“Zebulun ne Naftali nidib,
MAT.4.15	nimbane be Joodan moꞌar nyaꞌaŋ n be ateuk baba la,
MAT.4.15	zinꞌig la me ane Galilee teŋ kane ka bane kaꞌ Jew dim buudi be anina la.
MAT.4.16	Nimbane be anina la,
MAT.4.16	bane be likin la, na nye neesim bedego.
MAT.4.16	Neesim na be n tis bane be teŋ line a lik wenne kuꞌum teŋ la ni.”
MAT.4.17	Saŋkan la ka Yesu daa moon ye, “Tiakim ka basi ya tuumbeꞌed, bozugo Winaꞌam naꞌam la liꞌelne.”
MAT.4.18	Ka Yesu n daa ken Galilee beuŋ noorin la, o nye Simon one buon Piita la, ne o baꞌabiig Andrew, ka ba lobid ba sau beuŋ noorin la; ka li ane ba tuuma la. 
MAT.4.19	Ka Yesu yeli ba ye, “Kemi na dol man ka m na paꞌali ya suer kan ka ya na ke ka nidib dol man, wuu ziŋgbanꞌadib niŋid siꞌem gbanꞌad zimi la.” 
MAT.4.20	Ka ba kpelim basi ba zimi laꞌad la, ka dol o.
MAT.4.21	Ka one gaad tuon la o nye nidib ayi yaꞌas bane a Zebedee biis la. Ba yuda buon Jemes ne Joon. Ka ban ne ba baꞌ Zebedee be aaruŋ la ni n maane ba zimi laꞌad, ka Yesu buoli ba. 
MAT.4.22	Ka ba kpelim bas aaruŋ ne ba baꞌ, ka dol o.
MAT.4.23	Yesu daa giligid Galilee soꞌolim wusa n kpenꞌed laꞌasug doodin n moon Winaꞌam soꞌolim labaar ka tiꞌebid nidib ba banꞌas buudi wusa. 
MAT.4.24	Ka o labaar giligid Siriya teens wusa, ka ba zaŋ bane wusa benꞌed wiim buudi buudi n kenn o saꞌan na, bane namisid ne wiim mekama wusa ne niŋgbina zabir, ne bane ka kikiris doli ba ne kpisiŋkpiꞌir dim ne ponda, ka o ke ka ba wusa nye laafe. 
MAT.4.25	Ka nidib bedego yi Galilee teŋin ne Dekapolis teŋin ne Jerusalem ne Juuda teŋin ne Joodan moꞌar gbeug n dol o.
MAT.5.1	Ka on nye nidib bedego, ka ba kena la, o du zuer zug n zinꞌi. Ka o nyaꞌandolib laꞌas o saꞌan na. 
MAT.5.2	Ka o pinꞌil n paꞌani ba.
MAT.5.3	Ka Yesu paꞌan ye,
MAT.5.3	“Winaꞌam yelsum be ne bane siedi ba meŋ la,
MAT.5.3	bozugo Winaꞌam soꞌolim ane ba din.
MAT.5.4	Winaꞌam yelsum be ne bane mor susaꞌaŋ la,
MAT.5.4	bozugo Winaꞌam na belisi ba.
MAT.5.5	Winaꞌam yelsum be ne bane mor sumbugusum la,
MAT.5.5	bozugo ba na soꞌe dunia.
MAT.5.6	Winaꞌam yelsum be ne bane ka Winaꞌam tuumsuma koꞌom ne kuꞌonuud more ba la,
MAT.5.6	bozugo ba na tig.
MAT.5.7	Winaꞌam yelsum be ne bane zot taab nimbaanlig la,
MAT.5.7	bozugo Winaꞌam na zo ba nimbaanlig.
MAT.5.8	Winaꞌam yelsum be ne popielim dim la,
MAT.5.8	bozugo ba na ti nye Winaꞌam.
MAT.5.9	Winaꞌam yelsum be ne zabpansidib la,
MAT.5.9	bozugo Winaꞌam na buoli ba ye o biis.
MAT.5.10	Winaꞌam yelsum be ne bane ka ba namisidi ba, ba popielim tuuma zug la,
MAT.5.10	bozugo Winaꞌam soꞌolim ane ba din.
MAT.5.11	“Winaꞌam yelsum be ne yanam ban ka ba tuꞌudi ya, ka namisidi ya, ka pianꞌad ziri pianꞌabeꞌed n ziꞌini ya, yanam dol man la zug. 
MAT.5.12	Keli ka ya sunya malis, ka ya mor tiꞌir, bozugo ya nyood ane bedego arazana ni. Ala men ka ba da namis Winaꞌam nodiꞌesidib bane deŋi ya tuon la.”
MAT.5.13	Ka Yesu lem yel ye, “Ya ane yaarum dunia nwa ni. Ka yaarum mimilim yaꞌa yi, li na lem nye mimilim yaani? Ka li yuꞌun lieb ne zaalim. Ka li suꞌum ye ba lobig bas, ka nidib na nood ne noba.
MAT.5.14	“Ya ane dunia nwa neesim. Ka ya me wenne teŋ kane ka ba me zuer zug la, ka li ku tunꞌe n suꞌaa. 
MAT.5.15	Bee nid kaeꞌ na nyuꞌe fitla, ka pibil ne peogo, amaa o na zuol li siꞌel zugin, ka li nie nyain n tis nidib ban wusa n be yin la. 
MAT.5.16	Dinzugo keli ka ya neesim nie nyain nidib tuon, ka ba nye ya tuumsuma, ka pianꞌa ya Baꞌ one be arazana ni la yuꞌur.
MAT.5.17	“Da tenꞌes ye m kena ye m saꞌam Winaꞌam wada laa, bee o nodiꞌesidib pianꞌad laa. M pu kena ye m saꞌami lii, amaa m kena ye m paꞌali li gbin ameŋa. 
MAT.5.18	Yelmeŋir ka m yeti ya ye, Winaꞌam wada bumbil baa yinni ku saꞌam, asee agol ne dunia ti saꞌam, ka yelug la wusa lieb ameŋa. 
MAT.5.19	Dinzugo one saꞌam Winaꞌam wada bumbil yinni, ka paꞌal o taab ala, ba na ti buon o nimbil arazana soꞌolim ni. Amaa one n siak Winaꞌam noor, ka paꞌal o taab ala, ba na ti buon o nintitaꞌar arazana soꞌolim ni. 
MAT.5.20	Yelmeŋir ka m yeti ya ye, ya tuumsuma yaꞌa pu venl n gaad gbauŋmiꞌidib ne Fariseenama, ya ku tunꞌe nye suer n kpenꞌ arazana soꞌolim nii.
MAT.5.21	“Ya pun wum ka ba da yel kudum dim ye, ‘Da ku nidaa, ka on mekama ku nid, mor yel antuꞌa zinꞌigin.’ 
MAT.5.22	Amaa man yeti ya ne ye, on mekama wusa, ka o sunf pelig ne o baꞌabiig, mor yel antuꞌa zinꞌigin. Ka one me yel o baꞌabiig ye, ‘Yalim nwa,’ o mor yel kpeenmnam saꞌan. Ka one me yel o baꞌabiig ye, ‘Fu kaꞌa voonre,’ on daana na nye namisug bugum teŋ.
MAT.5.23	“Dinzugo, fu yaꞌa mor fu piini ye fu tis Winaꞌam n kenn Winaꞌam puꞌusum yin, maan zinꞌig ye fu maal maan, ka anina ka fu tienn ye fu mor yel ne fu baꞌabiig, 
MAT.5.24	fun basimi fu maan zinꞌikan ni, ka keŋ n deŋi maal fu yel la ne fu baꞌabiig la, ka nyaan leb n maal maan la tis Winaꞌam.
MAT.5.25	“Deŋim maal fu yel ne fu zabadintaa toꞌoto yanam nam be sueren la. Li yaꞌa kaꞌa ala, fu zabadintaa la na taꞌas uf koto ni. Ka antuꞌa tuꞌad la na tuꞌa fu tuꞌam. Ka ba mor uf kpenꞌes sarega ni. 
MAT.5.26	Yelmeŋir ka m yeti ya ne ye, fu ku nye suer n yi sarega ni laa, asee fu yo fu sam la wusa.
MAT.5.27	“Ya wum ka ba da yel ye, ‘Mit ka ya saꞌam poꞌa bee dau.’ 
MAT.5.28	Amaa man yeti ya ne ye, soꞌ yaꞌa gos poꞌa, ka o yaꞌamleog kpenꞌ o, o saꞌam poꞌa la ne o potenꞌerin. 
MAT.5.29	Fu datiuŋ nif yaꞌa ke ka fu tum taal, fun kpidigim li n lob bas, bozugo li suꞌum ye fu nif yinni na ti saꞌam, n sonꞌe ye ba zaŋ fu niŋgbina wusa n lob bugum teŋ. 
MAT.5.30	Ka fu datiuŋ nuꞌug yaꞌa ke ka fu tum taal, fun fiꞌigim li n lob bas, bozugo li suꞌum ye fu lua yinni na ti saꞌam, n sonꞌe ye ba zaŋ fu niŋgbina wusa n lob bugum teŋ.”
MAT.5.31	“Ba pun da yel ye, ‘One lebis o poꞌa, tisim o kaseta gbauŋ line paꞌan ye o lebis poꞌa la.’ Amaa man yeti ya ne ye, on mekama lebis o poꞌa, ka li kaꞌ ye poꞌagoondir yela, one ke ka poꞌa la lieb poꞌagoondir. 
MAT.5.32	Ka one me di poꞌa kan ka o sid lebis la, me na ane poꞌasaꞌuŋ.
MAT.5.33	“Ya lem wum yaꞌas ka ba da yel kudum dim ye, ‘Da panꞌalim ziri panꞌaluŋo, amaa kel ka ya panꞌaluŋ a ameŋa ne Zugsob la.’ 
MAT.5.34	Dinzug ka man yeti ya ye, da po baa biꞌela mene. Ka da po arazana, bozugo li ane Winaꞌam naꞌam gbauŋ, 
MAT.5.35	bee po dunia ni, bozugo li ane o noba ziꞌelug zinꞌig bee po Jerusalem, bozugo li ane naꞌatitaꞌar la teŋ, 
MAT.5.36	bee po fu zugo, bozugo, fu ku tunꞌe n ke ka fu zuobug yinni lebig pielig bee sabiliga. 
MAT.5.37	Kel ka ya pianꞌad na ane eenn, eenn, bee ayei, ayei, bozugo li yaꞌa gaad ala, li ane tuumbeꞌed sob la din.
MAT.5.38	“Ya pun wum ka ba da yel ye, ‘Nif yood nif sam, ka nyin yood nyin sam.’ 
MAT.5.39	Amaa man yeti ya ne ye, da yiꞌe tuumbeꞌed sam ne. Amaa soꞌ yaꞌa nweꞌ fu datiuŋ yier, fun fendigim fu dagobug yier la me tis o. 
MAT.5.40	Soꞌ yaꞌa gbanꞌe uf koto ni n diꞌe fu banaa, fun kel ka o diꞌe fun dansika la men. 
MAT.5.41	Ka soꞌ yaꞌa mugus uf ye fu dol o mail yinni, fun dol o mail ayi. 
MAT.5.42	Soꞌ yaꞌa sos uf siꞌel, fun tisim o, ka da moŋ one bood peꞌeŋire fu saꞌane.
MAT.5.43	“Ya pun wum ka ba da yel ye, ‘Noŋimi fu buudi ka kisigi fu biꞌem.’ 
MAT.5.44	Amaa man yeti ya ne ye, ya noŋimi ya biꞌemnam, ka sos Winaꞌam n tis bane namisidi ya. 
MAT.5.45	Ka ya na lieb ya Baꞌ one be arazana ni la biis, bozugo one ket ka o nintaŋ nied n tisid ninsuma ne nimbeꞌednam, ka ket ka saa niid tisid bane a yelmeŋir dim ne bane kaꞌa yelmeŋire. 
MAT.5.46	Bozugo fu yaꞌa noŋ ne bane noŋ uf la, li nyood a bo? Hale baa lampodiꞌesidib me niŋid ala. 
MAT.5.47	Ka fu yaꞌa puꞌusidne bane a fu baꞌabiis gullim ne, fu maan bo ka li gaad fu taaba? Buudi ban pu dol Winaꞌam wusa niŋid ala men. 
MAT.5.48	Dinzugo ya bei suꞌuŋa wenne ya Baꞌ one be arazana ni la n a suꞌuŋa siꞌem la.
MAT.6.1	“Mit ka ya maal ya tuumsuma nidib tuon ye ba gosi. Ya yaꞌa maal ala, ya ku diꞌe nyood ya Baꞌ one be arazana ni la saꞌanee.”
MAT.6.2	“Dinzugo fu yaꞌa suŋ noŋdaan, da ke ka ba nweꞌ luŋ fu tuone, wenne zam dim maan siꞌem laꞌasug doogin ne sueya ni, ye nidib pianꞌa ba. Ameŋa ka m yeti ya ye, ban diꞌene ba yood ne ala. 
MAT.6.3	Amaa fun yaꞌa suŋ noŋdaan, fun da ke ka fu dagobug baŋ fu datiuŋ niŋid siꞌela. 
MAT.6.4	Dinzugo suꞌam ne suŋ noŋdim, ka fu Baꞌ one nye ka fu suꞌad n suŋid siꞌem la, na tis uf li yood.
MAT.6.5	“Ka fu yaꞌa puꞌusid Winaꞌam, fun da niŋ wenne zam dim laa, bozugo ban bood ye ba ziꞌe laꞌasug doogin ne suekita ni n puꞌusid, ye nidib nye ba. Ameŋa ka m yeti ya ye, ba diꞌene ba yood ala. 
MAT.6.6	Amaa fu yaꞌa ye fu puꞌus Winaꞌam, fun kpenꞌem fu doogin ka yo zaꞌanoor, ka puꞌus fu Baꞌ Winaꞌam one suꞌa la. Ka fu Baꞌ one nye fu yela bane suꞌa la na tis uf li yood.
MAT.6.7	“Fu yaꞌa puꞌusidne, da pianꞌa pianꞌazaalis wenne bane ziꞌ Winaꞌam n niŋid siꞌem la, bozugo ba tenꞌes ye ba pianꞌad bedego zug ka Winaꞌam na diꞌe ba puꞌusum. 
MAT.6.8	Da maan wenne bane, bozugo ya Baꞌ Winaꞌam pun miꞌ yanam bood siꞌel, hale ka ya nam pu sos oo. 
MAT.6.9	Dinzugo sosimi ne anwa,
MAT.6.9	‘Ti Baꞌ one be arazana ni,
MAT.6.9	ka fu yuꞌur a suꞌuŋa,
MAT.6.10	ka fu naꞌam na kena,
MAT.6.10	ka ke ka fu boodim n maal dunia zug,
MAT.6.10	wenne lin maan arazana ni siꞌem la,
MAT.6.11	ka tisi ti zina diib
MAT.6.11	wenne fun n tisid ti daar wusa siꞌem la,
MAT.6.12	ka di suguru ne ti poꞌogir zug,
MAT.6.12	wenne tinam dit suguru ne ti taab bane poꞌogidi ti siꞌem la.
MAT.6.13	Ka da ke ka ti kpenꞌ makir poogine.
MAT.6.13	Amaa yiisimi ti yelbeꞌed poogin.’
MAT.6.14	Ya yaꞌa di nidib suguru ba tuumbeꞌed zug, ya Baꞌ one be arazana ni la, na di ya suguru men. 
MAT.6.15	Amaa ya yaꞌa pu di suguru ne nidib ba tuumbeꞌed zugo, ya Baꞌ me ku di suguru ne ya tuumbeꞌed la zugo.
MAT.6.16	“Ka ya yaꞌa lo noor, yanam da niŋ wenne zam dim la lood nindaas siꞌem laa, bozugo ba loodne ba nindaas ye nidib baŋ ye ba lood noor. Li ane ameŋa ka m yeti ya ye, ba diꞌene ba yood la. 
MAT.6.17	Amaa ya yaꞌa lo noor, yanam suenmi ya zut ne kpaam, ka piesi ya nindaas. 
MAT.6.18	Ka nidib ku baŋ ye ya lo noore. Ka ya Baꞌ one suꞌa la, na baŋi li. Dinzugo ya Baꞌ one nyet bun line suꞌa la na tisi ya li yood.
MAT.6.19	“Da suꞌa ya arazaꞌas dunia nwa nii, ka zinꞌikan ka muak muꞌad ka teŋinzenꞌem me saꞌami li, ka naꞌayiis kpenꞌed n zuud. 
MAT.6.20	Amaa digilimi ya arazaꞌas arazana ni. Anina ka muak ne teŋinzenꞌem ku saꞌami baa, ka naꞌayiis me ku kpenꞌ n zuu. 
MAT.6.21	Bozugo ya arazaꞌase be siꞌel la, ya potenda me bene anina.
MAT.6.22	“Fu nif wenne niŋgbiŋ fitla. Ka fu nif yaꞌa a suꞌuŋa, fu niŋgbina wusa ane nyain. 
MAT.6.23	Ka fu nini yaꞌa a beꞌed, fu niŋgbina wusa ane lik. Neesim kane nie fu ni la yaꞌa lebig lik, li ane lik ameŋa.
MAT.6.24	“Soꞌ kaeꞌ na siaki dol zugsobnam ayii, bozugo o na kisi yinni, ka noŋ yinni, bee o na naꞌas yinni, ka poꞌog yinni. Ya ku tunꞌe dol Winaꞌam, ka lem bood dunia laꞌade.
MAT.6.25	“Dinzugo man yeti ya ye, ya da yaꞌamsid ne ya nyovuya nwa yela yanam na di siꞌel, bee nu siꞌel, bee ya niŋgbina na yeꞌ siꞌela. Nyovur pu gat diibo? Ka ya niŋgbina pu gat fuude? 
MAT.6.26	Gosimi, niis bane ianꞌad agol la. Ba pu buta, ka me pu buni n laꞌased n suꞌad buya nii. Amaa ne lin wusa, ya Baꞌ one be arazana ni la, diisidi ba. Yanam pu gat niise? 
MAT.6.27	Anoꞌone be ya sisoogine na tunꞌe n paas o waꞌalim biꞌela one yaꞌamsid la zugo?
MAT.6.28	“Ka bozug ka ya yaꞌamsid ne ya fuud yela? Tenꞌesimi mopuum venla bane be moogin la n nobugid siꞌem la. Ba pu tumne bee nwiid gumne. 
MAT.6.29	Amaa m yeti ya ye, baa naꞌab Solomon ne o naꞌam la wusa, o da pu mor fuud ka li venl wenne nwa. 
MAT.6.30	Ka Winaꞌam yaꞌa maal mood line be moogin ka li venl, ka li ku yuuge ka bugum dii li, o ku yeeli ya fuud gaad moode? Yanam bane ka ya yadda niŋir pu zuꞌe nwa. 
MAT.6.31	Dinzugo da yaꞌamsidi n yet ye, ‘Ti na di bo?’ bee ‘Ti na nu bo?’ bee ‘Ti na yeꞌ bo?’ 
MAT.6.32	Bane ziꞌ Winaꞌam la bood nwa wusa. Ka ya Baꞌ one be arazana ni la, miꞌ ye ya bood nwa wusa. 
MAT.6.33	Amaa deŋimi n bo Winaꞌam soꞌolim ne o yelsum la yiiga, ka bun line n kpelim wusa o na paasi ya. 
MAT.6.34	Dinzugo da tenꞌesidi bedego beug yelaa, bozugo beug na tenꞌes li meŋ yela. Keli ka dabisir wusa more li yel ka li siak.
MAT.7.1	“Da tuꞌad nidib antuꞌa, ka Winaꞌam me ku tuꞌa ya antuꞌaa. 
MAT.7.2	Bozugo antuꞌa kan ka ya tuꞌas n tis nidib la, ala men ka Winaꞌam na tuꞌa ya antuꞌa. Ka ne makir kan ka ya mak n tis nidib la, ala men ka ya me na ti diꞌe.
MAT.7.3	“Bo ka fu nyet sauk n be fu baꞌabiig nifin, ka lee pu nyet datitaꞌar kane be fu meŋ nifine? 
MAT.7.4	Fu na niŋ wala n yel fu baꞌabiig ye, o ke ka fu yiis sauk o nifin, ka daug be fun nifine? 
MAT.7.5	Zam soba, deŋim yiis daug kane be fu meŋ nifin la yiiga, ka yuꞌun na tunꞌe nye nyain, ka yiis sauk kane be fu baꞌabiig nifin la.
MAT.7.6	“Mit ka fu zaŋ Winaꞌam bunsuma n tis baas, ka me da zaŋ kuga line venl ka ba buon ye peel la n lob kukurnam tuone. Ka ba na no ne noba, ka fendig n dol uf ye ba dum.
MAT.7.7	“Sosimi, ka ya na diꞌe. Iemi, ka ya na nye. Kabirimi, ka ba na siak ka yoꞌog n tisi ya. 
MAT.7.8	Bozugo on mekama n sosid la na diꞌe. Ka on mekama ied la na nye. Ka one kabirid la, ba na yoꞌog n tis o.
MAT.7.9	“Anoꞌone be ya saꞌan, ka o biig na sos o maꞌasir, ka o tis o kugire? 
MAT.7.10	Bee o yaꞌa sos ziŋ, ka o tis o waafo? 
MAT.7.11	Ka yanam bane a tuumbeꞌed dim la, yaꞌa miꞌ ye ya tis ya biis bunsuma, ya Baꞌ one be arazana ni la ku tisi ya bunsuma gaad alaa?
MAT.7.12	“Dinzugo yanam n bood ye nidib niŋ siꞌem n tisi ya la, yanam me niŋimi ala n tisi ba. Bozugo nwa ane Winaꞌam wada ne o nodiꞌesidib da sob siꞌem la.
MAT.7.13	“Kpenꞌemi zaꞌanoor siank, bozugo zaꞌanoor yaliŋ ne sueyaliŋ la ken ne saꞌuŋ zinꞌigin. Ka nidib bedego dol n kpenꞌed anina. 
MAT.7.14	Amaa zaꞌanoor siank la ne suebaanlig kenne nyovur zinꞌigin. Ka bane nyeti li la ane biꞌela nwa.
MAT.7.15	“Miti ziri nodiꞌesidib bane kene ya saꞌan na la. Ba sunya ni, ba ane ziri dim wuu kunduna naan lusi ba meŋ ne peꞌes gbana n kpenꞌ peꞌesin. 
MAT.7.16	Ba wela ni ka ya na baŋi ba. Naꞌaziir ku tunꞌe wel doonde. Gunꞌa ku tunꞌe wel kekamaa. 
MAT.7.17	Tisuŋ wusa welne welsuma. Ka tibeꞌed me welne welbeꞌednam. 
MAT.7.18	Tisuŋ ku tunꞌe wel welbeꞌednama. Ka tibeꞌed me ku tunꞌe wel welsumaa. 
MAT.7.19	Tikan wusa n pu wel welsumaa, ba na nwae n bas bugum poogin. 
MAT.7.20	Dinzugo ba wela la ni ka ya na baŋi ba.
MAT.7.21	“Kaꞌa nidib wusa bane buol man ye, ‘M Zugsoba, m Zugsoba’ la na kpenꞌ arazana soꞌolim nii. Amaa li ane bane tum m Baꞌ one be arazana ni boodim la. 
MAT.7.22	Ka daakan la nidib bedego na ti buꞌos man ye, ‘Zugsoba, Zugsoba, ti da pu zaŋ fu yuꞌur pianꞌa Winaꞌam pianꞌad n tis nidibaa? Ka zaŋ fu yuꞌur kad kikiris, ka tum tuumtitada ne fu yuꞌuree?’ 
MAT.7.23	Ka man na peligim poog yeli ba ye, ‘M ziꞌ ya kpan kpane. Gaadimi ka ke m, yanam tuumbeꞌed dim nwa.’
MAT.7.24	“Ban wusa n wum m pianꞌad nwa, ka diꞌedi li, bane wenne yaꞌam sob kane mee o yir kugir zugin. 
MAT.7.25	Ka saa ni. Ka kuꞌom zot. Ka pebisim daꞌae n nweꞌ yir la. Ka li pu luu, bozugo li eenbir bene kugir zugin. 
MAT.7.26	Ka bane me wum m pianꞌad nwa, ka pu diꞌe lii, ba wenne dau kane kaꞌ yaꞌam, ka me o yir titanbiꞌisug zug. 
MAT.7.27	Ka saa ni. Ka kuꞌom zot. Ka pebisim daꞌae n nweꞌ yir la. Ka li wusa lu saꞌam.”
MAT.7.28	Ka Yesu n pianꞌ pianꞌad nwa naae la, ka o paꞌalug la lidig nidib bedego, 
MAT.7.29	bozugo o paꞌali ba ne wenne one mor paŋ, ka kaꞌa wuu gbauŋmiꞌidib la paꞌan siꞌem laa.
MAT.8.1	Ka Yesu sig zuer zug na ka nidib bedego duꞌe dol o. 
MAT.8.2	Ka kukom keenn o saꞌan na igin ka yel ye, “Zugsoba, fu yaꞌa bood, fu na tunꞌe ke ka m nye laafe.”
MAT.8.3	Ka Yesu tienn o nuꞌug n siꞌis o ka yel o ye, “M bood ala, nyem laafe.” Ka yim o nye laafe ka o kukom banꞌas la bas o. 
MAT.8.4	Ka Yesu lem yel o ye, “Mit ka fu yel soꞌ. Amaa kem Winaꞌam maalmaan saꞌan ka ke ka o gos uf, ka maal maan tis Winaꞌam wuu Moses da sob ye ba niŋ siꞌem la. Ka li na paꞌal nidib ye fu nye laafe nannanna.”
MAT.8.5	Ka Yesu daa kpenꞌ Kapeenum ka Room dim sogia kpeenm kenn o saꞌan na n sos o 
MAT.8.6	ye, “M Zugsoba, m tumtum be yin n benꞌ n ponꞌolim, ka namisid hale.”
MAT.8.7	Ka Yesu yel o ye, “M na kena n tiꞌeb o.”
MAT.8.8	Ka sogia kpeenm la lebis yel o ye, “M pu suꞌum ye fu kenn man yin ne. Kudim yelim ne fu noor pianꞌauk maꞌaa, ka m tumtum la na nye laafe. 
MAT.8.9	Mam meŋ mor sogia kpeenm one soꞌe man, ka man me mor sogianam ban ka m soꞌe. Ka m yaꞌa yel soꞌ ye, ‘Kem’ o kenne. Ka m yaꞌa lem yel soꞌ ye, ‘Kem na’ o ken ne na. Ka m yaꞌa yel m tumtum ye, ‘Niŋim ne’ o niŋidne ala.”
MAT.8.10	Ka Yesu n wum la, ka li lidig o. Ka o yel nidib bane dol o la ye, “M pu nye soꞌ ka o niŋ m yadda wenne dau kaŋa nwaa, hale baa Jew dim soꞌolim nii. 
MAT.8.11	M yeti ya ye, nidib bedego na ti yi yatuon ne yanyaꞌaŋ na n zinꞌin Winaꞌam soꞌolim ni, ne ti yaanam Abraham ne Isaak ne Jakob n dit. 
MAT.8.12	Ka bane nar ye ba naan diin Winaꞌam soꞌolim faar la, ba na kadi ba kpenꞌes likin. Anina ka nidib na ti kaasid ka gaꞌad nyina.”
MAT.8.13	Ka Yesu yel sogia kpeenm la ye, “Kem kul. Ka li na niŋ wenne fun niŋ man yadda siꞌem la.” Ka saŋkan la ka o tumtum la nye laafe.
MAT.8.14	Ka Yesu keŋ Piita yin, ka nye Piita diem poꞌa ka o benꞌed ka digi ka o niŋ tul. 
MAT.8.15	Ka Yesu siꞌis poꞌa la nuꞌug ka o niŋtuulum la bas o. Ka o maal Yesu saauŋ.
MAT.8.16	Ka zaam maꞌae ka ba mor nidib bane mor kikiris la bedego n kenn Yesu saꞌan na. Ka o noor pianꞌad maꞌaa ka o kad kikiris la yiis ka tiꞌeb banꞌadnam wusa. 
MAT.8.17	Ka lin ka Azaya da sob o yela la niŋ sida ye, “O diꞌe ti niŋgbina toog ka yiisi ti banꞌas wusa.”
MAT.8.18	Ka Yesu n nye ka nidib bedego gilig o la, o yel o nyaꞌandolib la ye ba dol o keŋ beuŋ gbeug la sa. 
MAT.8.19	Ka gbauŋmiꞌid keenn o saꞌan na yel o ye, “Paꞌana m na dol uf, fun na keŋ zinꞌisiꞌa wusa.”
MAT.8.20	Ka Yesu lebis o ye, “Teŋinbumis more ba vont, ka niis more ba teed, amaa Ninsaal Biig la pu mor zinꞌig ka o na kuki o zugo.”
MAT.8.21	Ka dau yinni one a Yesu nyaꞌandol yel ye, “Zugsoba, kel ka m keŋ yiiga mumi m saam.”
MAT.8.22	Ka Yesu lebis o ye, “Dol mam ka ke ka bane pu mor Winaꞌam nyovur paal la mum kuꞌum.”
MAT.8.23	Ka Yesu kpenꞌ aaruŋin la ka o nyaꞌandolib dol o. 
MAT.8.24	Ka sisiꞌem titaꞌar gbirigi kenn beuŋin la na. Ka kuꞌopila ligil aaruŋ la. Ka Yesu gbisid. 
MAT.8.25	Ka o nyaꞌandolib keŋ nie o ka ye, “Zugsoba, ti kpiide. Faanmi ti!”
MAT.8.26	Ka Yesu lebis ye, “Yanam bane ka ya yadda niŋir pu zuꞌe la, bo ka ya zot dabiem?” Ka Yesu tans sisiꞌem ne kuꞌopila la ka li lebi maꞌae yirr.
MAT.8.27	Ka li lidigi ba wusa. Ka ba buꞌos taaba ye, “Niŋkaŋa nwa a anoꞌone, hale ka sisiꞌem ne kuꞌopila siakidi o noore?”
MAT.8.28	Ka ba paae beuŋ gbeug line a Gadarene teŋin la, ka dapa ayi bane ka kikiris doli ba yi yaadin na n tuꞌos o. Nidib zoti ba ka soꞌ pu dol anina gata.
MAT.8.29	Ka ba tans ye, “Winaꞌam Biiga, bo be tinam ne fun sisoogine? Fu kena ye fu namisi ti ka li saŋa nam pu paae?”
MAT.8.30	Ka kukurnam bedego kpiꞌe anina dit. 
MAT.8.31	Ka kikiris sos o noor ye, “Fu yaꞌa kadi ti fun ke ka ti keŋ kpenꞌ kukurnamin la.”
MAT.8.32	Ka o yeli ba ye, “Kemi.” Ka ba yi dapin la ka kpenꞌ kukurnamin la. Ka kukurnam la wusa zo kukuna ni n sig beuŋin la ka kuꞌom dii ba. 
MAT.8.33	Ka bane guri kukurnam la zo keŋ teŋ poogin yel line maal dap ayi la, ban ka kikiris daa doli ba la. 
MAT.8.34	Ka teŋ la nidib wusa yi keŋ Yesu saꞌan, ka ban nye o la, ba sos o ye o yimi ba teŋin.
MAT.9.1	Ka Yesu leŋ kpenꞌ aaruŋin la ka loꞌoŋ beuŋ la n lebi o meŋ teŋin na. 
MAT.9.2	Ka ba zaŋ dau ka o a ponꞌor na ka o dig o debirin. Ka Yesu n nye ka ba niŋ o yadda la, o yel ponꞌor la ye, “M dakoonree, kpeꞌeŋimi fu sunf, m yiisi fu tuumbeꞌed la bas.”
MAT.9.3	Ka gbauŋmiꞌidib tenꞌesidi ba sunya ni ye, “Dau kaŋa tuꞌudne Winaꞌam.”
MAT.9.4	Ka Yesu baŋ ban tenꞌesid siꞌem la, ka yel ye, “Bo ka ya tenꞌesid potenꞌebeꞌednam ya sunya ni? 
MAT.9.5	Bo a naꞌana ne man naan yelin dau la ye, ‘M yiisi fu tuumbeꞌed la bas’ bee man naan yelin dau la ye ‘Duom keŋe’?” 
MAT.9.6	Ka yel ye, “M na ke ka ya baŋ ye Ninsaal Biig mor paŋ dunia ni ye o na tunꞌe yiis tuumbeꞌed n bas.” Ka yuꞌun yel ponꞌor la ye, “Duom, zaŋimi fu debir n kul.” 
MAT.9.7	Ka o due kul. 
MAT.9.8	Ka nidib bedego la nye line naam la ka dabiem kpenꞌ ba. Ka ba zunꞌod Winaꞌam one tis paŋ kaŋa ninsaal la.
MAT.9.9	Ka Yesu yi zinꞌikan ka nye dau kan ka ba buon Mateo ka o zinꞌi lampo doogin diꞌesid lampo, ka o yel o ye, “Duom doli m.” Ka Mateo due dol o.
MAT.9.10	Ka Yesu n be yin n dit la, ka lampodiꞌesidib ne ‘tuumbeꞌed dim’ kena laꞌase dit ne on ne o nyaꞌandolib la. 
MAT.9.11	Ka Farisee dim sieba nyee li la, ka buꞌos o nyaꞌandolib la ye, “Bo ka ya paꞌan la dit ne lampodiꞌesidib ne ‘tuumbeꞌed dima’?”
MAT.9.12	Ka Yesu wumi li ka yeli ba ye, “Bane mor laafe la pu bood duꞌata, asee bane benꞌed la na bood duꞌata. 
MAT.9.13	Kem zamisi li gbin, lin da sob Winaꞌam gbauŋin siꞌem la ye, ‘M boodne nimbaanlzoor n gaad maan.’ ” Ka Yesu lem yel ye, “M pu kena ye m buol popielim dima, asee tuumbeꞌed dim la.”
MAT.9.14	Ka Joon one suud nidib kuꞌom la nyaꞌandolib kenn Yesu saꞌan na n buꞌos o ye, “Bo ka tinam ne Farisee dim lood noor saŋa mekama, ka fu nyaꞌandolib la pu looda?”
MAT.9.15	Ka Yesu buꞌosi ba ye, “Poꞌapaal zuanam na maal susaꞌaŋ poꞌadaan nan be ba saꞌan laa? Amaa dabisir na kena ka ba na yiis poꞌadaan la ba saꞌan. Saŋkan la ka ba yuꞌun na lo noor.
MAT.9.16	“Soꞌ kaeꞌ na zaŋ pien paal lig fukudugo. O yaꞌa niŋ ala pien paal la na ke ka fukudug la aans ka li na tuenn bedego.
MAT.9.17	Soꞌ men pu lied danpaal waa kudug nii. O yaꞌa niŋ ala danpaal la na ke ka waa la tans ka daam la ne waa la wusa saꞌam. Asee ba zaŋ dapaaligi n kpaꞌae su waa paalisin, ka li wusa na kpelim a suꞌuŋa.”
MAT.9.18	Ka Yesu n da pianꞌadi ba la, ka kpeenm yinni keenn o saꞌan na igin o tuon ka yel ye, “M poꞌayuꞌa kpi ka m bood ye fu kena zaŋi fu nuꞌugo siꞌis o, ka o tilig.” 
MAT.9.19	Ka Yesu ne o nyaꞌandolib due dol o.
MAT.9.20	Ka poꞌa soꞌ daa be anina n benꞌed ka ziim yuod o yuma piinayiŋa. Ka o kaae Yesu nyaꞌaŋ na n siꞌis o fuug noor, 
MAT.9.21	ka tenꞌesid ye, “M yaꞌa kulum siꞌis o fuug, m na nye laafe.”
MAT.9.22	Ka Yesu fendigi gilig n nye o, ka yel o ye, “M poꞌayua, kpeꞌeŋimi fu suunr.” Fu yadda niŋir ke ka fu nye laafe. Ka toꞌoto yim ka o nye laafe.
MAT.9.23	Ka Yesu n keŋ kpenꞌ kpeenm la yin, ka nye googinam ne nidib la wusa ka ba maan tukpeedug. 
MAT.9.24	Ka o yel ye, “Ya wusa yiimi. Bipuŋ la pu kpii, o gbisidne.” Ka ba wusa laꞌad o. 
MAT.9.25	Ka on ke ka nidib la yi la, o kpenꞌ bipuŋ la doogin n gbanꞌ o nuꞌug, ka o due. 
MAT.9.26	Ka labakaŋa nwa yadig teŋgbauŋ la wusa ni.
MAT.9.27	Ka Yesu yi zinꞌig kan la n ken, ka zunzoos ayi n dol o n tansid ye, “David yaaŋa, zomi ti nimbaanlig.”
MAT.9.28	Ka o kpenꞌ yin, ka zunzoos la keenn o saꞌan na, ka o buꞌosi ba ye, “Ya siak ye m na nyaŋe tum neꞌe?”
MAT.9.28	Ka ba lebis ye, “Eenn, Zugsoba.”
MAT.9.29	Ka o siꞌisi ba nini ka yel ye, “Kel ka li niŋ wuu ya yadda a siꞌem la.” 
MAT.9.30	Ka ba nini la lak ka ba nyet. Ka o saꞌali ba ye, “Da yel soꞌ neꞌeŋaa.” 
MAT.9.31	Amaa ba mool o labaar la teŋ kan wusa.
MAT.9.32	Ka ban da yit la, ninsieba da mor dau kan ka kikirig dol o ka o a gik ka o kenn Yesu saꞌan na. 
MAT.9.33	Ka Yesu kad kikirig la yiis, ka dau gik la pinꞌil pianꞌad. Ka li lidig soꞌ kam zanꞌa, ka ba yel ye, “Ti nam pu nye neꞌeŋa nwa buudi Israel teŋinee.”
MAT.9.34	Amaa Farisee dim la yel ye, “Li ane kikiris kpeenm la tis o paŋ ka o kati ba yiisid.”
MAT.9.35	Ka o keŋ teŋpoodin ne teŋkpemisin wusa, ka paꞌan laꞌasug doodin ka moon Winaꞌam soꞌolim labasuŋ la, ka tiꞌebid nidib ba wiim buudi buudi wusa. 
MAT.9.36	Ka o nye nidib bedego, ka zo ba nimbaanlig. Ka ba wenne peꞌes bane kaꞌ konbkemma, ka ba namisid hale ka kaꞌ soꞌ ka o na suŋi baa. 
MAT.9.37	Ka o yel o nyaꞌandolib la ye, “Poog la zood zuꞌeya, amaa tumtumnib la pood. 
MAT.9.38	Dinzugo sosim poog la sob ka o tum tumtumnib poogin la.”
MAT.10.1	Ka Yesu buol o nyaꞌandolib piinayiŋa la laꞌas taaba ka tisi ba paŋ ye ba kad kikiris, ka maꞌae banꞌas ne wiim buudi wusa. 
MAT.10.2	O Tumtumnib piinayiŋa la yuda nwa. Yiiga sob ane Simon, on ka ba buon ye Piita la, ne o pitu Andrew, ne Zebedee biis Jemes, ne Joon, 
MAT.10.3	ne Filip ne Bartolomew, ne Tomas, ne Mateo, on a lampodiꞌes la, ne Jemes, Alfeus biig, ne Tadus, 
MAT.10.4	ne Simon, o ane nidib bane bood ye Jew dim zabi ba teŋgbauŋ yolisim zug la yinni, ne Judas Iskariot, one na zam Yesu la.
MAT.10.5	Piinayi kaŋa nwa ka Yesu da tumi ba ka yeli ba ye, “Da keŋ buudi kan kaꞌa Jew dim la saꞌanee, ka da kpenꞌ Samaria dim teŋinee. 
MAT.10.6	Amaa kemi Israel dim saꞌan bane wenne peꞌebane bodig la. 
MAT.10.7	Ya yaꞌa ken, yanam moolim ye, ‘Winaꞌam soꞌolim la liꞌel ne.’ 
MAT.10.8	Ka maꞌae banꞌadnam, ka vuꞌug bane kpi, ka maal kukoma ka ba nye laafe, ka kad kikiris. Ya diꞌedne ka pu yooda, dinzugo tisimi ka da diꞌe yoode. 
MAT.10.9	Da zaŋ salima ligidi bee anzurifa ligidi bee koba ya buorisnee. 
MAT.10.10	Da zanl kolug sueren bee banaas ayi bee taꞌada bee duore. Li nar ka one tum tuuma la me di.
MAT.10.11	“Ya yaꞌa kpenꞌ teŋsiꞌa yanam iem ninsuŋ yire sig ka kpelim anina n ti paae ya yiib saŋa. 
MAT.10.12	Ya yaꞌa kpenꞌ yin la, yanam puꞌusimi ba. 
MAT.10.13	Ka ba yaꞌa diꞌe ya, yanam ke ka ya sumalisim sigi ba ni. Amaa ba yaꞌa zanꞌasi ya, yanam ke ka ya sumalisim kpelimi ya saꞌan. 
MAT.10.14	Ka yikan bee teŋkane pu diꞌe yaa bee kelisidi ya pianꞌade yanam kpaꞌasimi ya noba titan ka yi. 
MAT.10.15	Asida sida ka m yeti ya ye saria kadib daar la, teŋkan dim na nye toog n gaad Sodom ne Gomorra nidib.”
MAT.10.16	Ka Yesu lem yel ye, “M tumi ya wenne peꞌesi na be kunduna soogin. Ala zugo more yaꞌam wuu wiigi ne, ka a suꞌuŋa wenne naꞌadawana ne.
MAT.10.17	“Guꞌusimini ya meŋ ne nidib. Ba na ti gbanꞌe ya more keŋ koto ni, ka buꞌu ya ba laꞌasug doodin. 
MAT.10.18	Mam zug ba na gbanꞌe ya keŋ kpeenmnam ne naꞌanam tuon. Ka ya na tuꞌasi mam labasuŋ la tisi ba, ne buudi kane kaꞌ Jew dim la. 
MAT.10.19	Ka ba yaꞌa more ya na, da ke ka li paki ya, yaname na yel siꞌela bee yaname na pianꞌ siꞌela. Bozugo Winaꞌam Siig Suŋ na tisi ya yanam na pianꞌ siꞌel saŋkan. 
MAT.10.20	Pianꞌabane ka ya ye ya pianꞌa la, kaꞌa ya dinne. Li ane ya Baꞌ Winaꞌam Siig Suŋ one be ya ni la pianꞌad.
MAT.10.21	“Baꞌabiig na gbiꞌi o baꞌabiig n ke ka ba kuu o. Ka saamnam me na niŋ ala ne ba biis. Ka biis me na gbiꞌi ba duꞌadib n ke ka ba kuu ba. 
MAT.10.22	Ka nidib bedego na kisigi ya, man yuꞌur la zug. Ka one modig ka doli m n ti paae siꞌel mekama wusa naar saŋa, o na nye faangir. 
MAT.10.23	Ba yaꞌa namisi ya teŋ siꞌa, yanam zo toom teŋ. Mam yeti ya ne ye, ya ku nyaŋe naae ya tuuma la Israel teensin ka Ninsaal Biig la nyaan kenaa.
MAT.10.24	“Nyaꞌandol pu gati o tuon soba. Ka samkpanꞌas me pu gati o zugsoba. 
MAT.10.25	Li suꞌum ka nyaꞌandol wen wuu o tuon sob ne, ka samkpanꞌas wenne o zugsob ne. Ka ba yaꞌa tuꞌ yidaan ye o a Beelzebul, ba na tuꞌ yidim la ka li gaadi ala.
MAT.10.26	“Da zoti nidib dabiem. Siꞌel kaeꞌ ka ba ligili li ka li ku lake. Ka line suaꞌ wusa na nie paalo. 
MAT.10.27	Man yeti ya siꞌel likin nwa, asee ka ya nie li nintaŋin. Ka mane nyaꞌam siꞌel ya toba ni nwa, moolimi li dood zug ka soꞌ wusa wum. 
MAT.10.28	Da zoti dabiem ne bane kuud niŋgbina, ka ku nyaŋe ke ka siig la kpi laa. Amaa zomi Winaꞌam one na nyaŋe saꞌam niŋgbina ne siig wusa bugum teŋin. 
MAT.10.29	Ba pu kuosid niimbibisa ayi kobire? Amaa baa yinni ku lu teŋin n kpii, asee ka ya Baꞌ Winaꞌam siaki li. 
MAT.10.30	Hale zuobid line be ya zutin la, Winaꞌam miꞌi li kal. 
MAT.10.31	Dinzugo, da zoti dabiem. Ya mor nyood gaad niimbibis bedego.
MAT.10.32	“On mekama siak mam nidibin ye o doli man, m me na siak o m Baꞌ Winaꞌam tuon arazana ni. 
MAT.10.33	Ka on mekama kiꞌis mam nidibin ye o ku doli ma, m me na kiꞌis o m Baꞌ Winaꞌam tuon arazana ni.”
MAT.10.34	“Da tenꞌes ye mam kena ye m mor sumalisim dunia ni naa. Kaꞌ alaa. Li ane zabir ka man more kena. 
MAT.10.35	M ken la zug ane ye, ‘biribis zab ne ba saamnam, ka bipumis zab ne ba manam, ka bipoꞌab me zab ne ba sidib manam. 
MAT.10.36	Ka nid biꞌemnam na aa o meŋ yidim.’
MAT.10.37	“Ka on mekama noŋ o saam bee o ma gati m, o pu nar ne o na doli ma. Ka one mekama noŋ o biribiŋ bee o bipuŋ gati m, o pu nar ne o na doli ma. 
MAT.10.38	Li ane ala men tis on mekama pu nok o dapuudir zee n doli ma. 
MAT.10.39	Ka on mekama guri o nyovur, na koꞌoŋi li. Amaa one basi o nyovur mam dolim zug, na nyee li.
MAT.10.40	“On mekama diꞌe ya, o diꞌene man. Ka on mekama diꞌe man, o diꞌene one tum man na la. 
MAT.10.41	Ka on mekama diꞌe Winaꞌam nodiꞌes on a Winaꞌam nodiꞌes la zug, o na diꞌe nyood wenne Winaꞌam nodiꞌes la ne. Ka on mekama diꞌe popielim sob, on a popielim sob la zug, o na diꞌe nyood wenne popielim sob la ne. 
MAT.10.42	Ka on mekama kulum nok kuꞌom maꞌasig n tisi m nyaꞌandolbibis nwa yinni, on aa m nyaꞌandol la zug, m yeti ya asida ye, o na diꞌe o nyood.”
MAT.11.1	Ka Yesu n paꞌali o nyaꞌandolib piinayiŋa la naae la, ka o yi zinꞌikan keŋ teens bane kpiꞌe la n moon Winaꞌam labaar ka paꞌan nidib la.
MAT.11.2	Ka Joon n da be sarega ni la ka wum Kiristo tuuma labaar, ka tum o nyaꞌandolib Yesu saꞌan, 
MAT.11.3	ye ba buꞌos ye, “Fune a one na kenna la bee ti gur soꞌ nyaꞌaŋa?”
MAT.11.4	Ka Yesu lebis ye, “Kem yeli Joon yanam wum ka nye siꞌel. 
MAT.11.5	Zunzoos nyet ka ponda ken ka kukoma nye laafe, ka tobkpidanam wum ka bane kpi vuꞌug, ka ba moon labasuŋ n tisid noŋdim. 
MAT.11.6	Yelsum be ne one pu biꞌesid ne mam.”
MAT.11.7	Ka ban n keŋ la ka Yesu pianꞌadi paꞌan nidib la Joon yela ye, “Bo bun ka ya daa keŋ moogin ye ya gose? Ya daa keŋ ye ya gos mood ban ka sisiꞌem miꞌimi ba la bee? 
MAT.11.8	Ka bo yela ka ya keŋe? Ya keŋ ye ya nye dau kane ye fusuma la bee? Tenꞌesimi, bane ye fusuma la be naꞌanam yaan. 
MAT.11.9	Ka bo yela ka ya keŋe? Ya keŋ ye ya gos Winaꞌam nodiꞌes la bee? M yeti ya ye, eenn, asida. On ka ya keŋ gos la gaad Winaꞌam nodiꞌes siꞌa. 
MAT.11.10	Dau kaŋa a one yela ka li da sob la ye,
MAT.11.10	‘Gosimi m tumi m tumtum fu tuon na,
MAT.11.10	ka o na maali fu suer nyain.’ ”
MAT.11.11	Ka Yesu yel ye, “Soꞌ kaeꞌ ka ba duꞌa o ka o gaad Joon ne. Amaa one a kpaanr Winaꞌam soꞌolim ni la gaad Joon.” 
MAT.11.12	Joon labaar moolug saŋa la n ti paae nannanna nwa la, nidib daa mugusidi ba meŋ ye ba paam Winaꞌam soꞌolim la kpenꞌ. Ka zigid ye ba keŋ tuone kpenꞌ. 
MAT.11.13	Winaꞌam nodiꞌesidib wusa ne wada kan ka Moses da tis la sobne soꞌolim la yela hale ka Joon nan kaeꞌ. 
MAT.11.14	Ya yaꞌa bood ye ya baŋi li gbin, Joon ane Elija one na kenna la. 
MAT.11.15	One mor toba, n bood ye o wum, on baŋin li gbin suꞌuŋa.
MAT.11.16	“Bo ka m na zaŋi n mak ka li wen wuu zumaaŋ kaŋa nidiba? Ba wenne biise zinꞌi daꞌani buoni ba taaba ye, 
MAT.11.17	‘Ti piebid wiis ka ya pu waꞌada, ka kaasid kuur ka ya pu fabin na.’ 
MAT.11.18	Ka Joon kena lood noor ka pu nuud daam ka ba yel ye, ‘Kikirise dol o.’ 
MAT.11.19	Ka Ninsaal Biig la kena dit ka nuud ka ba yel ye, ‘O ane diis ne danuud, ka o zuanam ane lampodiꞌesidib ne ninyood.’ Yaꞌam sob tuuma paꞌan ye o mor yaꞌam.”
MAT.11.20	Ka o zerigi teens bane ka o tum tuumnyalima bedego ka ba pu tiake ba tuumbeꞌed la. Ka yel ye, 
MAT.11.21	“Korazin dima, yel toꞌog be ya zug. Besaida dima, yel toꞌog be za zug men. Bozugo tuumnyalima line tumi ya saꞌan nwa yaꞌa da tumin ne Taya ne Sidon teensin ba naan tiakin ka yee boto fuud ka bug tampeligim line paꞌal ye ba tiakeya. 
MAT.11.22	Ala zug ka m yeti ya ye, Winaꞌam saria kadib daar la, li na toe tisi ya n gaad Taya ne Sidon dim. 
MAT.11.23	Ne yanam Kapeenum dima, ya bood ye ya duꞌosi ya meŋ arazana nii? Ya na sig kuꞌum zinꞌigin. Tuumnyalima line ka m tum ya saꞌan nwa yaꞌa da tumin Sodom teŋin li naan kpelim been zinkaŋa nwa. 
MAT.11.24	Ka m yeti ya ye Winaꞌam saria kadib daar la, li na toe n tisi ya n gaad Sodom dim.”
MAT.11.25	Saŋkan la Yesu yel Winaꞌam ye, “M Baꞌ one a arazana ne dunia Zugsoba, m puꞌus uf ne fun suaꞌad yela nwa ka yaꞌam dim ne baŋidib ku baŋi li gbin la, amaa fu ke ka biis baŋi li. 
MAT.11.26	Eenn m Baꞌ, li ane fu meŋ yaꞌamboodim.” 
MAT.11.27	Ka Yesu yel nidib la ye, “M Baꞌ pun tisi m siꞌel wusa. Soꞌ ziꞌ Biig laa, asee Baꞌ la. Ka soꞌ me ziꞌ Baꞌ laa, asee Biig la ne ban ka Biig la bood ye o nie paꞌali ba o Baꞌ la.
MAT.11.28	“Kemi mam saꞌan na, yanam ban wusa ze zetebisa genn la, ka mam na tisi ya vuꞌusum. 
MAT.11.29	Zaŋimi m yokisin daug la n paꞌal ya niŋgoya zug ka zamis mam saꞌan. Ala ka ya na nye vuꞌusum, bozugo m ane sumbugusum daana. 
MAT.11.30	M yokisin daug la fakne ka m ziid la pu tebisa.”
MAT.12.1	Saŋkan la ka Yesu daa buŋ ki poodin Jew dim vuꞌusum daar, ka o nyaꞌandolib koꞌom zabid ka ba gis ki la nweem onbid. 
MAT.12.2	Ka Farisee dimi n nye la ka ba yel Yesu ye, “Gosima, fu nyaꞌandolib la saꞌamidne wada la suer, ban niŋid siꞌem vuꞌusum daar la.”
MAT.12.3	Ka Yesu lebis ye, “Ya pu karem lin ka David da niŋ saŋkan ka on ne bane dol o koꞌom daa zabid laa? 
MAT.12.4	O daa kpenꞌ Winaꞌam puꞌusum yin n di bodobodo kan ka ba maal maan tis Winaꞌam la, line pu nar ye ba di, asee bane a Winaꞌam maalmaanib la gullim. 
MAT.12.5	Bee ya pu karem Moses wada gbauŋin la ye Winaꞌam maalmaan saꞌam vuꞌusum daar wada la, ba maalmaan tuuma ni, ka taal kaeꞌ? 
MAT.12.6	Man yeti ya ne ye soꞌ be kpela n gat Winaꞌam puꞌusum yir la, 
MAT.12.7	Ya yaꞌa baŋin sob kaŋa nwa gbin, ye Winaꞌam bood nimbaanlzoor n gaad maana la, ya naan ku yelin ye taal be, bane pu mor taale la zugo. 
MAT.12.8	Bozugo Ninsaal Biig la, one a vuꞌusum daar la Zugsob.”
MAT.12.9	Ka Yesu keŋ kpenꞌe ba laꞌas doogin. 
MAT.12.10	Ka dau soꞌ be anina ka o nuꞌug kpi. Ka dap be anina n bood ye ba yel ye Yesu tum taal, ka buꞌos o ye, “Li dol wada suer ye soꞌ tiꞌebim nidib vuꞌusum daare?”
MAT.12.11	Ka Yesu lebis ye, “Ya soꞌ yaꞌa more o peꞌog ka li lu bumbokin Winaꞌam vuꞌusum daar, o ku yiisi o? 
MAT.12.12	Amaa ninsaal mor nyood bedego gaad peog. Dinzugo li dol wada suer ka soꞌ tum line a suꞌum vuꞌusum daar.”
MAT.12.13	Ka Yesu yel dau la ye, “Tienmi fu nuꞌug la.” Ka o tienn. Ka o nuꞌug la niŋ suꞌuŋa wuu nuꞌug kaŋa la men. 
MAT.12.14	Ka Farisee dim la yi yiŋ ye ba gbanꞌe noor yinni ka ku Yesu.
MAT.12.15	Ka Yesu baŋi li ka toom zinꞌig. Ka nidib bedego dol o. Ka o tiꞌebi ba wusa. 
MAT.12.16	Ka o yeli ba ye ba da ke ka soꞌ baŋi li yela. 
MAT.12.17	Neꞌeŋa niŋ ala ye Winaꞌam nodiꞌes Azaya da pianꞌ siꞌel la niŋ sida ye, Winaꞌam yel ye,
MAT.12.18	“Gosim, man tumtum, one ka m gaŋ o ka noŋ o.
MAT.12.18	O yela maꞌedi m suunr bedego.
MAT.12.18	Ka m na ke ka m Siig Suŋ be o ni,
MAT.12.18	ka o na mool mam yelsida n tis buudi wusa.
MAT.12.19	O ku mor noŋgban kpiꞌeuŋ bee tansida.
MAT.12.19	Ka soꞌ ku wum o kukotitaꞌar paalo nii.
MAT.12.20	Dibir line koꞌog ka pu naae,
MAT.12.20	o ku koꞌogi li naae.
MAT.12.20	Ka lauŋ kane pu dit suꞌuŋa,
MAT.12.20	o ku kpiisi lii.
MAT.12.20	O na niŋ ala n ti paae saŋkan ka yelsida na nyaŋ siꞌel wusa.
MAT.12.21	Ka buudi wusa na mor tiꞌir o yuꞌurin.”
MAT.12.22	Ka nidib mor nid yinni, one a zunzoŋ, ka lem a gik, ka kikiris dol o la, n kenn Yesu saꞌan na. Ka o tis o laafe hale ka one a gik la pianꞌad ka nyet. 
MAT.12.23	Ka li lidig nidib bedego la wusa, ka ba buꞌos ye, “Dau nwa kaꞌane naꞌab David yaaŋaa?”
MAT.12.24	Ka Farisee dim wum ala, ka yel ye, “Beelzebul one a kikiris naꞌab la n tis dau kaŋa paŋ ka o kad kikiris.”
MAT.12.25	Ka Yesu baŋ ban tenꞌesid siꞌel la, ka yeli ba ye, “Soꞌolimkan wusa ka weligir be li ni la na saꞌam. Ka teŋkan wusa bee yikan wusa ka weligir be, li ku ziꞌene. 
MAT.12.26	Sutaana yaꞌa kad Sutaana, o weligidne o meŋ. Dinzugo o soꞌolim na niŋ wala ziꞌene? 
MAT.12.27	Man yaꞌa kad kikiris ne Beelzebul paŋa, anoꞌon paŋ ka yanam biis na kad kikirise? Alazug ban na a ya antuꞌa tuꞌad. 
MAT.12.28	Amaa li yaꞌa ane Winaꞌam Siig Suŋ paŋ ka mam kad kikiris la, Winaꞌam soꞌolim kenn ya saꞌan na.
MAT.12.29	“Soꞌ na niŋ wala kpenꞌ paŋ sob yin n vaae o laꞌad, yaꞌa kaꞌ ye o deŋi lo paŋ sob la, ka naan yuꞌun vaae laꞌad la?
MAT.12.30	“One pu be man saꞌanee, o zanꞌasidne man. Ka one pu laꞌased ne manee, o widigidne. 
MAT.12.31	Alazugo m yeti ya ne ye, pianꞌabeꞌed wusa ne tuumbeꞌedkan wusa ka nidib niŋ la, ba na nye suguru. Amaa one pianꞌad Winaꞌam Siig Suŋ la beꞌed wusa, o ku nye suguru. 
MAT.12.32	Nidkan wusa pianꞌad Ninsaal Biig la pianꞌabeꞌed, on na tunꞌe nye suguru. Amaa nid kane pianꞌad Winaꞌam Siig Suŋ la beꞌed, o ku nye suguru dunia nwa saŋa, bee saŋa kane kenna laa.
MAT.12.33	“Asee ka tiig a suꞌum ka li wela me a suꞌum. Tiig yaꞌa a tibeꞌed li wela me ane welbeꞌednam. Tiig wela bigisid lin a tisiꞌa. 
MAT.12.34	Ya ane wiigi biise! Ya na niŋ wala tenꞌesid beꞌed ka pianꞌad sida? Line be ya suunrin la, lin ka ya pianꞌad. 
MAT.12.35	Ninsuŋ yiisidne bunsuma ban ka o suaꞌ o suunrin na. 
MAT.12.36	M yeti ya ye, hale pianꞌa yaalis wusa ka ya pianꞌ la, ba na buꞌosi ya yaꞌas saria kadib daar. 
MAT.12.37	Ya meŋi pianꞌad siꞌel nannanna la na yiisi ya. Ka ya meŋi pianꞌad siꞌel nannanna la me na kpenꞌesi ya yelin.”
MAT.12.38	Ka gbauŋmiꞌidib ne Farisee dim yel Yesu ye, “Paꞌana, ti bood ye fu tum tuumnyalima ka ti gos.”
MAT.12.39	Ka o lebisi ba ye, “Yanam bane a tuumbeꞌed dim ne bane pu niŋe m yadda bood ye ya nye tuumnyalima. Ya ku nye tuumnyalima asee Winaꞌam nodiꞌes Jona tuumnyalima la. 
MAT.12.40	Wenne Jona da be ziŋ titaꞌar poogin daba atanꞌ, yuꞌuŋ ne nintaŋ la, ala men ka Ninsaal Biig la na be yaugin daba atanꞌ yuꞌuŋ ne nintaŋ. 
MAT.12.41	Nineve dim na ti duꞌe ziꞌen saria kadib daar, ka li a kaset beꞌed zumaaŋ kaŋa dim zug. Bozugo ba daa wum ka Jona moon Winaꞌam labaar la ka ba tiake ba sunya. Amaa soꞌ be kpela gat Jona. 
MAT.12.42	Ka poꞌanaꞌab one da yi teŋ lalle la me na duꞌe ziꞌen saria kadib daar, ka li a kaset beꞌed zumaaŋ kaŋa dim zug. Bozugo o daa yine teŋ kane lal na ye o wum naꞌab Solomon yaꞌam pianꞌad. Amaa soꞌ be kpela gat naꞌab Solomon.”
MAT.12.43	Ka Yesu ye, “Kikirig yaꞌa yi nid saꞌan o ken ne pipirigin, n ied zinꞌig ye o be. Ka o yaꞌa pu nye lii, 
MAT.12.44	o na yele o meŋ ye, ‘M na leb ne yikan ka m daa yi ka bas la ni.’ Ka o yaꞌa leb ka nye ka siꞌel siꞌel kaeꞌ, ka li piis nyain ziꞌe, 
MAT.12.45	o na yi lem mor kikiris ayopoi bane tuumbeꞌed gat o na. Ka ba wusa kpenꞌe be anina. Ka nid la fara yuꞌun na gaad yiiga la. Li na niŋe ala n tis zumaaŋ kaŋa nwa dim.”
MAT.12.46	Yesu n da nam kpelim pianꞌad ne nidib la, ka o ma ne o pitib paae na, ka be kukpeŋi n bood ye ba pianꞌ ne o. 
MAT.12.47	Ka nid yinni yel o ye, “Gosima, fu ma ne fu pitib be kukpeŋ bood ye ba nyee uf.”
MAT.12.48	Ka Yesu lebis o ye, “Anoꞌone a m ma? Ka anoꞌonami a m pitiba?” 
MAT.12.49	Ka o tiesi o nuꞌugo paꞌani o nyaꞌandolib la ka yel ye, “Gosima, bama nwa a m ma ne m pitib. 
MAT.12.50	One tum m Baꞌ one be arazana ni la boodim, one a m pitu ne m taunn ne m ma.”
MAT.13.1	Ka daakan yaꞌas ka Yesu yi yin la keŋe zinꞌin beuŋ gbeug. 
MAT.13.2	Ka nidib bedego laꞌas o saꞌan na, ka o kpenꞌ aaruŋin, ka nidib be beuŋ gbeug. 
MAT.13.3	Ka o yeli ba yela bedego ne siilis n yet ye, “Dau da be n keŋ ye o waal o bunbuuda. 
MAT.13.4	Ka on waan la, bunbuud sieba lu suer zug. Ka niis kena n di. 
MAT.13.5	Ka sieba lu zinꞌikan ka tan pu zuꞌe ka a tampiins zut. Ka tani pu zuꞌe la zug ka li bul toꞌoto. 
MAT.13.6	Ka nintaŋi tulug la, ka ba zianki nwiilim, lin kaꞌa nyaꞌa la zug. 
MAT.13.7	Ka sieba lu gonꞌos soogin, ka gonꞌos la nobugi sianki ba. 
MAT.13.8	Amaa sieba lu koꞌolum zinꞌig, ka wel bielim. Sieba wel kobuga. Ka sieba wel piisyuobu. Ka sieba me wel piistanꞌ. 
MAT.13.9	One mor toba on wum.”
MAT.13.10	Ka o nyaꞌandolib kena buꞌos o ye, “Bo ka fu pianꞌad ne siilis tisidi ba?”
MAT.13.11	Ka o lebisi ba ye, “Yanam diꞌe Winaꞌam soꞌolim yelsuaꞌada. Amaa ban pu diꞌee. 
MAT.13.12	One mor na diꞌe paꞌas ka li a bedego. Ka one pu mor la, hale ba na diꞌe on mor siꞌel la. 
MAT.13.13	Dinzug ka m pianꞌadi tisidi ba ne siilis, bozugo ba gosidne ka pu nyeti lii, ka me wum ka pu baŋidi li gbin ne. 
MAT.13.14	Sobkan ka Azaya da sob la niŋ sida ba ni ye,
MAT.13.14	‘Ya na wum ka ku baŋi li gbin ne,
MAT.13.14	ka na gosid ka ku nyeti lii.
MAT.13.15	Ba sunya digilimne,
MAT.13.15	ka ba liꞌ ba toba ka pu wum na,
MAT.13.15	ka umi ba nini ka pu nyeta.
MAT.13.15	Li yaꞌa kaꞌ alaa,
MAT.13.15	ba na nye ne ba nini,
MAT.13.15	ka wum ne ba toba,
MAT.13.15	ka baŋi li gbin ne ba sunya,
MAT.13.15	ka tiake lebe m saꞌan na ka m tiꞌebi ba.’ ”
MAT.13.16	Ka Yesu ye, “Amaa yelsum be ya ni, yaname mor nini ka li nyet, ka mor toba ka li wum la. 
MAT.13.17	Yelsida ka m yeti ya ye, Winaꞌam nodiꞌesidib ne popielim dim bedego bood hale ye ba nye yaname nye siꞌel la, ka pu nyee lii, ka bood ye ba wum yaname nye siꞌel la, ka pu wum.”
MAT.13.18	“Dinzug, kelisimi one waal bunbuuda la siiliŋ la gbin. 
MAT.13.19	Soꞌ yaꞌa wum Winaꞌam labaar la ka pu baŋi li gbin ne, o wenne bunbuuda bane lu sueren la. Ka Sutaana one a tuumbeꞌed daana la kena n yiis line kpenꞌ o suunrin la. 
MAT.13.20	Ka bane lu tampiins zug la wenne one wum labaar la ka diꞌe li aniŋa niŋa ne sumalisim. 
MAT.13.21	Ka line kaꞌa nyaꞌa la zug, li pu yuuge ka kpi. O yaꞌa di fara bee namis Winaꞌam labaar yela o nyorigidne n bas. 
MAT.13.22	Ka bane lu gonꞌos soogin nwa ane bane wum labaar la, ka dunia potenꞌer daami ba, ka arazaꞌas boob yela siank labaar la ka li pu wele. 
MAT.13.23	Ka bane lu koꞌolum zinꞌig la ane one wum labaar la ka baŋi li gbin. Ka sid welne wela wuu kobuga bee piisyuobu bee piistanꞌ.”
MAT.13.24	Ka Yesu lem siilim ba siiliŋ yinni yaꞌas ye, “Winaꞌam soꞌolim wenne dau kane budi o ki poogin. 
MAT.13.25	Ka yuꞌuŋ sob ka nidib be gbeemin ka dataa me zaŋ natis keŋ n budi gendig kiin la. 
MAT.13.26	Ka ki la yi na nobugi siak pidigir. Ka natis la me nobug ka ba nye ka li kaꞌ kii.
MAT.13.27	“Ka tumtumnib la kenn yidaan la saꞌan na n buꞌos o ye, ‘Zugsoba, fu daa pu bud kisuma poogin laa? Ka bo ka natis gendig bedego?’
MAT.13.28	“Ka o yel ye, ‘Li ane dataa la niŋe li.’
MAT.13.28	“Ka tumtumnib la buꞌosi ye, ‘Fu bood ye ti keŋ vonn natis la bee?’
MAT.13.29	“Ka o yeli ba ye, ‘Ayei, ya yaꞌa niŋ ala ya na laꞌam vonn ne ki. 
MAT.13.30	Kel ka li wusa biꞌig n ti paae bunib saŋa, ka m yel m bunib la, ka ba vonn natis la yiiga n bobigi ba n nyuꞌe bugum. Ka lee bun ki la n su buorin.’ ”
MAT.13.31	Ka Yesu yeli ba siiliŋ yinni yaꞌas ye, “Winaꞌam soꞌolim la wenne zensiꞌa, line yuꞌur buon ye mustard bielim, ka dau soꞌ budi o poogin. 
MAT.13.32	Bielim la pood gat bielim wusa amaa li yaꞌa bud li nobugid n gat tituud bane be wusa, ka lieb wenne tiig ne ka niis kena maali ba teed li wila ni.”
MAT.13.33	Ka o yeli ba siiliŋ yinni yaꞌas ye, “Winaꞌam soꞌolim la wenne dabin ne, ka poꞌa noki li gendig bodobodo ni, ka li ke ka li nob.”
MAT.13.34	Neꞌeŋa wusa ka Yesu pianꞌad nidib la ne siilis, hale o pu yeli ba pianꞌasiꞌa ka li yaꞌa kaꞌane siiliŋa. 
MAT.13.35	Neꞌeŋa ane ye li niŋ sida Winaꞌam nodiꞌes la da sob siꞌel la ye, “M na siilim ne siilis, ka na paꞌal yelsuaꞌada bane suaꞌad dunia pinꞌilug saŋa la n ti paae nannanna nwa la.”
MAT.13.36	Ka Yesu bas nidib la ka kpenꞌ yin. Ka o nyaꞌandolib kena yel o ye “Paꞌalimi ti poog la natis la gbin ne a siꞌem.”
MAT.13.37	Ka o yeli ba ye, “One waal bunbuud soma la ane Ninsaal Biig la. 
MAT.13.38	Ka poog la a dunia, ka bunbuud soma la gbin ane Winaꞌam soꞌolim nidib. Ka natis la a Sutaana nidib. 
MAT.13.39	Ka dataa one but natisi gendig la, a Sutaana. Ka bunib saŋa la a dunia naar. Ka bunib la a Winaꞌam maleknam.
MAT.13.40	“Ka ban laꞌas natis la los bugumin siꞌem la, ala men ka li na niŋ dunia naar la. 
MAT.13.41	Ninsaal Biig la na tumi o maleknam ka ba laꞌas bane panꞌasid nidib, ne tuumbeꞌed dim wusa bane be Winaꞌam soꞌolimin la 
MAT.13.42	ka yiisi ba lob bugum zinꞌigin. Ka ba na kum ka gaꞌadi ba nyina. 
MAT.13.43	Ka nidib bane a ninsuma na nie ba Baꞌ Winaꞌam soꞌolimin wenne winig nied siꞌem la. Dinzugo one mor toba, on wum.”
MAT.13.44	Ka Yesu ye, “Winaꞌam soꞌolim la wenne arazaꞌas bane suaꞌ teŋin. Ka dau soꞌ nye li ka lem lebisi ligili li yaꞌas. Ka o sunf maꞌae hale ka o kuli kuos on mor siꞌel wusa lebi n daꞌ poog la.”
MAT.13.45	Ka lem ye, “Winaꞌam soꞌolim wenne kukpinkpine one ied kugvenla ban ka ba buon peel la, ka li ligidi zuꞌe hale. 
MAT.13.46	Ka on nye peel yinni ka li ligidi zuꞌe bedego la, o keŋ kuos on mor siꞌel wusa lebi daꞌa li.”
MAT.13.47	Ka Yesu ye “Winaꞌam soꞌolim la lem wenne lauŋ kane ka ba lob moꞌarin ka li gbanꞌe zimi buudi wusa. 
MAT.13.48	Ka li peꞌel lauŋ la. Ka ba teegi li duꞌos guur ka gaans bunsuma la n su ba gona ni, ka lob bunbeꞌednam la bas. 
MAT.13.49	Li me na a ala dunia naar saŋa. Winaꞌam maleknam na kena n gaans nimbeꞌednam la ninsuma soogin, 
MAT.13.50	ka lobi ba bas bugum zinꞌigin, ka ba na kum ka gaꞌad nyina.”
MAT.13.51	Ka Yesu buꞌosi ba ye, “Ya baŋ neꞌenam gbin ne?”
MAT.13.51	Ka ba lebis o ye, “Eenn.”
MAT.13.52	Ka o yeli ba ye, “One a gbauŋmiꞌid Winaꞌam gbauŋ kudigin la ka yuꞌun zamis bam Winaꞌam gbauŋ paalig la Winaꞌam soꞌolim la yela, wenne yidaan one yiisidi o bunsuma bane a bunkuda ne bunpaala ne.”
MAT.13.53	Ka Yesu n siilim siilis la naae la ka o 
MAT.13.54	kuli o teŋin ka paꞌali ba, ba laꞌasug doodin. Ka li lidigi ba, ka ba yel ye, “Ka oŋa nye yaꞌam kaŋa ne tuumnyalima nwa yaani? 
MAT.13.55	O kaꞌane dakpiꞌed biiga? Ka li kaꞌane o ma ka ba buon Meeri laa? Ka li kaꞌane o pitib a Jemes ne Josef ne Simon ne Judas laa? 
MAT.13.56	Ka kaꞌane o tanpi nwa ziꞌe ne ti laa? Ka yaani ka dau kaŋa nye neꞌenama?” 
MAT.13.57	Ka ba zanꞌas o.
MAT.13.57	Amaa Yesu yeli ba ye, “Ba naꞌasid nodiꞌes zinꞌig wusa, asee o meŋ teŋin ne o yidimin ka ba ku naꞌas oo.”
MAT.13.58	Ban pu niŋ o yadda la zug, ka o pu tum tuumnyalima bedego anina.
MAT.14.1	Saŋkaŋa nwa ka naꞌab Herod da wum Yesu labaar, 
MAT.14.2	ka yeli o samanzinꞌidib ye, “Oŋa ane Joon one daa suud nidib kuꞌom la, vuꞌug kumin. Dinzug ka o mor paŋ n tum tuum kaŋa.”
MAT.14.3+MAT.14.4	O yel neꞌeŋa bozugo Joon daa yel Herod ye, “Li pu nar ye fu di fu baꞌabiig poꞌa Herodiase.” Ka Herodias yela ka o gbanꞌe Joon n loo more keŋ kpar sarega ni, 
MAT.14.5	ka bood ye o kuu o ka giꞌig nidib la bozugo ba tenꞌes ye o ane Winaꞌam nodiꞌes.
MAT.14.6	Ka Herod duꞌam tienr daar diꞌema paae ka Herodias poꞌayua waꞌ nidib tuon ka Herod sunf maꞌae hale, 
MAT.14.7	ka o po yel bipuŋ la ye, “Fun n bood siꞌel wusa m na tis uf.” 
MAT.14.8	Ka o ma paꞌal o suer ka o yel naꞌab Herod ye, “Tisim man Joon zug laa nwa ni nannanna.” 
MAT.14.9	Ka naꞌab la sunf saꞌam, ka amaa on po saam tuon la zug ka o tis noor ye ba tisim bipuŋ la on bood siꞌel. 
MAT.14.10	Ka tum soꞌ sarega ni ka o fiꞌig Joon zug. 
MAT.14.11	Ka ba niŋ zug la laan na tis bipuŋ la, ka o zaŋi li tis o ma. 
MAT.14.12	Ka o nyaꞌandolib kena zaŋ o niŋgbina la mum ka keŋ yel Yesu.
MAT.14.13	Ka Yesu wum labaar la ka kpenꞌ aaruŋin yi teŋkan la, n toom zinꞌi kane ka nidib kaeꞌ. Ka nidib bedego n baŋ li la ka ba yi teensin la benn o ne noba. 
MAT.14.14	Ka on yi aaruŋin la na o nye nidib bedego ka ba nimbaanlig mor o ka o tiꞌeb bane benꞌed la.
MAT.14.15	Ka zaami maꞌae la ka o nyaꞌandolib la kena ka yel o ye, “Kpela ane moogin, ka saŋa la me toogid, dinzugo basim nidib la ka ba keŋ teensin n daꞌ diibi di.”
MAT.14.16	Ka Yesu yeli ba ye, “Keli ka ba kpelim ka tisini ba diib ka ba di.”
MAT.14.17	Ka ba lebis o ye, “Ti more bodobodo gbila anu ne zimi ayi maꞌaa.”
MAT.14.18	Ka Yesu yeli ba ye, “More li na tisi m.” 
MAT.14.19	Ka o yel nidib la ye ba zinꞌinim mood la zug. Ka o nok bodobodo gbila anu la ne zimi ayi la gosi agol n puꞌus Winaꞌam bareka ka gbenꞌes bodobodo la n tis o nyaꞌandolib la, ka ba tis nidib la. 
MAT.14.20	Ka soꞌ mekama dii tig. Ka nyaꞌandolib la vaae line kpelim la, ka li peꞌel peed piinayiŋa. 
MAT.14.21	Ka bane di diib la kal da a wuu dap tusanu hale ka poꞌab ne biis kal pu paꞌase.
MAT.14.22	Ka Yesu ke ka o nyaꞌandolib kpenꞌ aaruŋin la gaad tuoni loꞌoŋ beuŋ la gbeug sa, ka on kpelim ye o keꞌes nidib la, ka ba kul. 
MAT.14.23	Ka on keꞌesi ba naae la, ka du zuer zug ye o sos Winaꞌam. Ka zaam ti maꞌae ka o konꞌo konꞌ be anina. 
MAT.14.24	Aaruŋ la daa bene beuŋ la teŋsuk, ka kuꞌopila nweꞌedi li, ka sisiꞌem tuꞌusidi li.
MAT.14.25	Ka bekenkeung asubaa ka Yesu kenne kuꞌom zug n waꞌae o nyaꞌandolib saꞌan. 
MAT.14.26	Ka ban nye ka o ken kuꞌom zug la dabiem kpenꞌe ba hale. Ka ba yet ne dabiem ye, “Lina ane silinsiug.”
MAT.14.27	Ka Yesu kpen kpemisi ba ye, “Kpeꞌeŋimi ya sunya ka li ane man. Da zoti dabiem.”
MAT.14.28	Ka Piita yel ye, “Zugsoba, li yaꞌa sid ane fun, tisimi m noor ka m tuꞌus uf kuꞌomin la.”
MAT.14.29	Ka o yel ye, “Kem na.” Ka Piita yi aaruŋin la ken kuꞌom la zug tuꞌusid Yesu. 
MAT.14.30	Ka on nye sisiꞌem la daꞌad la, ka dabiem kpenꞌ o, ka o pinꞌili sim ka tansid ye, “Zugsoba faanmi m bas.”
MAT.14.31	Ka Yesu tieli gbanꞌ o nuꞌug toꞌoto ka yel o ye, “Dau kane yadda niŋir pu zuꞌe la, bo ka fu biꞌesida?”
MAT.14.32	Ka ba kpenꞌ aaruŋin la ka sisiꞌem la guꞌe. 
MAT.14.33	Ka o nyaꞌandolib la naꞌas o n yet ye, “Asida oŋa a Winaꞌam Biig la.”
MAT.14.34	Ka ba loꞌoŋ beuŋ la n kenn Gennesaret teŋin na. 
MAT.14.35	Ka nidib la nye Yesu ka baŋ o la, ka tum buol teŋbane kpiꞌe anina nidib, bane benꞌed wusa, ka ba more ba kenn o saꞌan na, 
MAT.14.36	ka sos o ye o kudim kel ka banꞌadnam la siꞌisi o fuug noor. Ka nidib bane wusa daa siꞌisi li la, nye laafe.
MAT.15.1	Ka Farisee dim sieba ne gbauŋmiꞌidib la yi Jerusalem n kena buꞌos Yesu ye, 
MAT.15.2	“Bo ke ka fu nyaꞌandolib la zanꞌas ti yaanam malima la? Ba pu piesidi ba nuꞌus suꞌuŋa ka nan dita.”
MAT.15.3	Ka o lebisi buꞌosi ba ye, “Bo ke ka ya zanꞌas Winaꞌam noyelug la ka doli ya meŋ malima? 
MAT.15.4	Winaꞌam noyelug la ye, ‘Naꞌasimi fu baꞌ ne fu ma.’ Ka lem yel ye, ‘Nid yaꞌa poꞌogi o baꞌ bee o ma, o suꞌum ye ba kuu o.’ 
MAT.15.5	Amaa yanam lee paꞌan ye, soꞌ yaꞌa mor siꞌel ka na suŋ o baꞌ bee o ma, ka yele ba ye bun la ane Winaꞌam din, li pu mugus ye o noki li n tis o baꞌ laa. 
MAT.15.6	Lina ke ka ya zanꞌas Winaꞌam noyelug ka doli ya meŋ malima. 
MAT.15.7	Yanam zam dima, Azaya da mor sida on da diꞌe Winaꞌam noyelug tisi ya ka li yel ye,
MAT.15.8	‘Nimbama nwa naꞌasid mam Winaꞌam ne ba pianꞌad,
MAT.15.8	amaa ba sunya lalli mam hale.
MAT.15.9	Ka ba naꞌasi la ane zaalim tis mam,
MAT.15.9	bozugo ba paꞌan ne ninsaalib noyelug
MAT.15.9	wenne li ane mam Winaꞌam paꞌalug ne.’ ”
MAT.15.10	Ka Yesu buol nidib ka yeli ba ye, “Kelisimi ka baŋi li gbin. 
MAT.15.11	Kaꞌa line kpenꞌed ninsaal noorin la ket ka o a dianꞌade, amaa line yit ninsaal noorin la ket ka o a dianꞌad daan.”
MAT.15.12	Ka o nyaꞌandolib la buꞌos o ye, “Fu miꞌ ye Farisee dim la sunya peligne ne fun yel siꞌem laa?”
MAT.15.13	Ka Yesu lebis ye, “Bunbutir mekama wusa ka m Baꞌ one be arazana ni la pu bud la, ba na voonn li bas. 
MAT.15.14	Keli ba sa. Ba wenne zunzoŋ naani veꞌed zunzoŋ ne. Ka zunzoŋ yaꞌa ti veꞌed zunzoŋ asee ka ba wusa lu bumbokin.”
MAT.15.15	Ka Piita yel o ye, “Paꞌalimi ti siiliŋ kaŋa gbin a siꞌem.”
MAT.15.16	Ka o buꞌosi ba ye, “Yanam pu tunꞌe baŋida? 
MAT.15.17	Ya pu baŋ ye line ka soꞌ dit la sigidne poorin ka lem yit o niŋgbina nii? 
MAT.15.18	Amaa line yit ninsaal noorin la yit ne o suunrin ka neꞌeŋa ket ka o a dianꞌad daan. 
MAT.15.19	Ka potenꞌer beꞌed yitne suunrin na. Line ket ka o a ninkuud, ka saꞌamid poꞌab, ka tum dianꞌad tuuma, ka faand nidib, ka maꞌad damaꞌam, ne yuꞌur saꞌaŋ. 
MAT.15.20	Neꞌeŋa a dianꞌad nidibin ka kaꞌane a dit ka pu pied nuꞌusi a dianꞌade.”
MAT.15.21	Ka Yesu toomi anina n keŋ teens bane kpiꞌe Taya ne Sidon la. 
MAT.15.22	Ka Keinan dim poꞌa yi teŋ ban na n kenn o saꞌan na sos o ye, “David yaaŋa, zomi m nimbaanlig, ka m poꞌayuꞌa ka kikirig dol o ka li namisid o hale.”
MAT.15.23	Ka Yesu sin. Ka o nyaꞌandolib la sos o ye, “Kadim poꞌa la ka o keŋ sa; ka o maan tukpeedug.”
MAT.15.24	Ka o yeli ba ye, “Winaꞌam tum man ne Israel dim saꞌan gullim, bane wenne konbid bane bodig la.”
MAT.15.25	Ka poꞌa la kena igin o tuon ka yel ye, “Zugsoba suŋimi m.”
MAT.15.26	Ka o lebis ye, “Li pu nar ye soꞌ zaŋ biis diibi lobi tis baase.”
MAT.15.27	Ka poꞌa la lebis ye, “Zugsoba, li a sida. Ka baa daan yaꞌa dit ka dizora lut teŋin, baas la na piꞌisi li.”
MAT.15.28	Ka o lebis ye, “Poꞌaa, fu mor yadda niŋir bedego. Ka fun bood siꞌel la, li na a ala n tis uf.” Ka anina yim ka o poꞌayuꞌa la nye laafe.
MAT.15.29	Ka Yesu yi anina denꞌed Galilee beuŋ la noorin, ka keŋ du zuer zug zinꞌin anina. 
MAT.15.30	Ka nidib bedego kenn o saꞌan na, n mor wabis, ne zunzoos, ne ponda, ne gigis, ne wiim sieba bedego kena digili ba o tuon. Ka o tiꞌebi ba. 
MAT.15.31	Ka li lidig nidib la, ban nye ka gigis pianꞌad, ka ponda tiake a suꞌuŋa, ka wabis ken, ka zunzoos nyet, ka ba naꞌasid Winaꞌam on ka Israel dim puꞌusid la.
MAT.15.32	Ka Yesu buol o nyaꞌandolib la, ka yele ba ye, “M zot nidib nwa nimbaanlig bozugo li paae daba atanꞌ ka ba be m saꞌan ka me pu mor diib na dii. Ka m pu bood ye m basi ba ka ba kul ne koꞌom. Li yaꞌa kaꞌ ala ba na ti vip sueren.”
MAT.15.33	Ka o nyaꞌandolib la buꞌos o ye, “Ka ti ye ti nye diib yaani moogin nwa diis nidib bedego bama nwa?”
MAT.15.34	Ka Yesu buꞌosi ba ye, “Ya mor bodobodo gbila ala?”
MAT.15.34	Ka ba lebis ye, “Ayopoi ne zimbibis biꞌela.”
MAT.15.35	Ka Yesu yel nidib la ye ba zinꞌinim teŋin. 
MAT.15.36	Ka o zaŋ bodobodo gbila ayopoi la ne zimi la, ka puꞌus Winaꞌam, ka gbenꞌes diib la n tis o nyaꞌandolib la. Ka ba zaŋi pudug tis nidib la. 
MAT.15.37	Ka ba wusa dii tig. Ka ba vaae dikane kpelim la laꞌas ka li peꞌel peed ayopoi. 
MAT.15.38	Ka bane di diib la kal a tusa anaasi, hale ka poꞌab ne biis kal pu paꞌase. 
MAT.15.39	Ka o bas nidib la, ka kpenꞌ aaruŋin keŋ Magadan teŋin.
MAT.16.1	Ka Farisee dim ne Sadusii dim sieba kenn Yesu saꞌan na n bood ye ba bend o, ka yet o ye o maal bunnyalima line sid yi arazana ni.
MAT.16.2	Ka Yesu lebis ye, “Winig yaꞌa kpenꞌed ya yet ye zinꞌig la a nyain bozugo saŋgbana la a zenꞌug la zug. 
MAT.16.3	Ka bekeeung ka ya yet ye saa na ni, bozugo saŋgbana la a zenꞌug ka sobug la zug. Ya tunꞌe paꞌal saŋgbana la a siꞌem, amaa ya ku nyaŋe baŋ zabina line paꞌan saŋa la a siꞌem. 
MAT.16.4	Zumaaŋ kaŋa nidib bane a nimbeꞌednam ne dianꞌad tuuma dim ka pu dol Winaꞌam suer la, bood tuumnyalima amaa ba ku nyee asee Jona tuumnyalima zabin la.” Ka o basi ba ka toom.
MAT.16.5	Ka nyaꞌandolib la loꞌoŋ beuŋ gbeug la sa, ka tam bodobodo morem. 
MAT.16.6	Ka Yesu yeli ba ye, “Guꞌusimi ya meŋ ne Farisee dim ne Sadusii dim dabin la yela.”
MAT.16.7	Ka nyaꞌandolib la pianꞌad ne taaba ye, “Tiname pu mor bodobodo na la zug ka o yel ala.”
MAT.16.8	Ka Yesu baŋi li ka buꞌosi ba ye, “Yanam bane yadda niŋir pood nwa, bo ka ya pianꞌad yaname pu mor bodobodo la yela? Ya nam pu baŋ li gbin nee? 
MAT.16.9	Ya pu tenr bodobodo gbila anu la ka dap tusa anu daa di laa? Ka ya daa vaae dikane daa kpelim la n peꞌel peeda ala? 
MAT.16.10	Bee bodobodo gbila ayopoi la ne dap tusa anaasi la? Peeda ala ka ya daa vaae dikane daa kpelim la? 
MAT.16.11	Ka bo ka ya pu baŋ ye m pu pianꞌadi ya bodobodo yela? Guꞌusimi yanam ne Farisee ne Sadusii dim dabin la yela.” 
MAT.16.12	Ka ba naam baŋ ye o pu yeli bane ye ba guꞌusimi ba meŋ ne dabin kane gendig bodobodo ni laa, amaa Farisee dim ne Sadusii dim paꞌala la.
MAT.16.13	Ka Yesu paae Sizerea Filipi teŋin ka buꞌos o nyaꞌandolib la ye, “Nidib yet ye man one a Ninsaal Biig la a anoꞌone?”
MAT.16.14	Ka ba lebis n yel ye, “Sieba ye, fu ane Joon, one da suud nidib kuꞌom la. Ka sieba ye Elija. Ka sieba ye, Jeremia, bee one a Winaꞌam nodiꞌes soꞌ.”
MAT.16.15	Ka o lebis n buꞌosi ba ye, “Ka yanam on yet ye man a anoꞌone?”
MAT.16.16	Ka Simon Piita lebis n yel o ye, “Fu ane Kiristo, Winaꞌam one voe la Biig.”
MAT.16.17	Ka Yesu lebis n yel o ye, “Simon, Joon biig, yelsum be fu zug, bozugo li kaꞌ ninsaal paꞌal fu nwaa, amaa li ane m Baꞌ one be arazana ni la. 
MAT.16.18	M yet uf ye, fu ane Piita. Ka tampiing kaŋa ka m na ziꞌel m yadda dim laꞌasug. Ka kuꞌum ku mor paŋ ne baa. 
MAT.16.19	M na tis uf arazana soꞌolim saafibiis. Bun lin wusa ka fu na lo dunia nwa zug la, lin me na lo arazana ni. Ka bun lin wusa ka fu na idig dunia nwa zug la, lin me na idig arazana ni.” 
MAT.16.20	Ka Yesu saꞌal o nyaꞌandolib la ye, ba da yel soꞌ ye, one a Kiristo laa.
MAT.16.21	Saŋkan la ka Yesu pinꞌil n paꞌan o nyaꞌandolib la ye, “Li a tilas ye m keŋ Jerusalem n paam namisug bedego teŋin kpeenmnam ne Winaꞌam maalmaan kpeenmnam ne gbauŋmiꞌidib saꞌan. Ka ba na ku m. Ka daba atanꞌ daar ka m na vuꞌug kumin.”
MAT.16.22	Ka Piita buol o n yi kpeŋ n pinꞌil n saꞌan o ye, “Winaꞌam na yiis uf yelkaŋa ni, ka li da niŋ uf alaa.”
MAT.16.23	Ka Yesu fendig n yel Piita ye, “Lem m nyaꞌaŋ, Sutaana nwa. Fu giŋid man ne. Fu tenꞌesug ane ninsaal potenꞌer ka kaꞌ Winaꞌam din ne.”
MAT.16.24	Ka Yesu yel o nyaꞌandolib la ye, “Nid yaꞌa bood ye o dol man, asee ka o zanꞌas o meŋ boodim ka zaŋ o kuꞌum dapuudir n dol man. 
MAT.16.25	On wusa bood ye o suaꞌ o nyovur la, o nyovur la na bodig. Amaa on wusa n bas o nyovur man zug la, o na nye o nyovur. 
MAT.16.26	Nid yaꞌa nye dunia nwa laꞌad wusa, ka o meŋ nyovur la bodig, o nyood a bo? Bozugo siꞌel kaeꞌ dunia ni ka nid na zaŋ n tiak o nyovure. 
MAT.16.27	Ninsaal Biig la na ti kena ne o Baꞌ naꞌam line nyeen pil pil ne o maleknam, ka saŋkan la o na tis soꞌ kam wusa yood line zemisi ba tuuma. 
MAT.16.28	Yelmeŋir ka m yeli ya ye, ninsieba ziꞌe kpela ka ku kpii, ka na nye Ninsaal Biig la n kenna ne o naꞌam.”
MAT.17.1	Ka daba ayuobu nyaꞌaŋ la, ka Yesu zaŋ Piita ne Jemes ne Jemes baꞌabiig Joon n du zuetitaꞌar zug. Ka ban gullim be anina. 
MAT.17.2	Ka o tiak ba tuon. Ka o nindaa niene nyain wuu nintaŋ ne. Ka o fuud pelig hale. 
MAT.17.3	Ka ba nye Moses ne Elija, ka ba kena n sonsid ne Yesu.
MAT.17.4	Ka Piita yel Yesu ye, “M Zugsoba, li a suꞌum ye ti be kpela. Fu yaꞌa siak, m na tiꞌ suga atanꞌ n tis fun yinni, Moses yinni, Elija me yinni.”
MAT.17.5	Ka on nam kpelim pianꞌad la, ka saŋgbauŋ line nie nyain kena n ligili ba. Ka kukor yi saŋgbauŋ la ni n yel ye, “Oŋa ane m binoŋir, one paae m yaꞌam bedego. Kelisimi ne o pianꞌad.”
MAT.17.6	Ka o nyaꞌandolib la n wum la, ka ba vabin teŋin ne dabietitaꞌar. 
MAT.17.7	Ka Yesu liꞌel n siꞌisi ba n yel ye, “Duomi, ka da zot dabiem.” 
MAT.17.8	Ka ba godig ba zut n gos, ka pu lem nye nidaa, asee Yesu gullim.
MAT.17.9	Ka ban sigid zuer zug la na, Yesu saꞌali ba ye, “Mit ka ya yel nid bun kan ka ya nye la, hale ka Ninsaal Biig la ti vuꞌug ka bas kuꞌum.”
MAT.17.10	Ka o nyaꞌandolib la buꞌos o ye, “Wala ka gbauŋmiꞌidib yel ye, Elija na deŋi kena?”
MAT.17.11	Ka o lebis yeli ba ye, “Li ane ameŋa ye Elija na deŋ kena, ka lebis siꞌel wusa li zinꞌigin. 
MAT.17.12	Amaa man yeti ya ne ye, Elija pun kena sa, ka ba pu baŋ on a soꞌ, ka niŋ o ban bood siꞌem la. Ala men ka Ninsaal Biig la na nye namisugi ba nuꞌusin.” 
MAT.17.13	Ka o nyaꞌandolib la yuꞌuŋ baŋ ye o yeti ba ne Joon one suud nidib kuꞌom la yela.
MAT.17.14	Ka ban paae nidib bedego la saꞌan la ka dau soꞌ kena igin Yesu tuon, 
MAT.17.15	ka yel ye, “M Zugsoba, zomi m biig nimbaanlig ka o lutne kpisiŋkpiꞌir ka li namisid o hale. Ka li yaꞌa yiti due o, o lutne bugumin bee kuꞌomin. 
MAT.17.16	Dinzug ka m mor o na amaa fu nyaꞌandolib la pu nyaŋe tiꞌeb oo.”
MAT.17.17	Ka Yesu lebisi ba ye, “Zumaaŋ kaŋa nidib bane kaeꞌ yadda ka me kaꞌa yelmeŋir dim la. Saŋa wala ka ya bood ye m be ne ya? Saŋa wala ka ya bood ye m gbenn ne ya?” Ka o yel dau la ye, “Mor biig la na.” 
MAT.17.18	Ka Yesu kad kikirig la biig la ni, ka anina yim ka biig la nye laafe.
MAT.17.19	Ka nyaꞌandolib la keŋ Yesu saꞌan baanlim na buꞌos o ye, “Bo niŋ ka ti pu nyaŋe kad kikirig la yiise?”
MAT.17.20	Ka o lebisi ba ye, “Ya yadda pu zuꞌe la zug. Li a sida ka m yeti ya ye ya yaꞌa niŋ Winaꞌam yadda hale ka li kudim pood biꞌela nwa wenne soꞌod biili ne, ya na tunꞌe yel zuer kaŋa ye, ‘Toom keŋ zinꞌisiꞌa sa,’ ka li na niŋ ala. Ka siꞌel kaeꞌ ka ya ku nyaŋe maali. 
MAT.17.21	Asee Winaꞌam sosug ne noloor ka ya na tunꞌe kad neꞌenam buudi.”
MAT.17.22	Ka nyaꞌandolib la laꞌas taaba n kenn Galilee na, ka Yesu yeli ba ye, “Ba na ti gbanꞌe Ninsaal Biig la n niŋ o nidib nuꞌusin 
MAT.17.23	ka ba ku o, ka daba atanꞌ daar o na ti vuꞌug ka bas kuꞌum.” Ka ba sunya saꞌam bedego.
MAT.17.24	Ka Yesu ne o nyaꞌandolib la paae Kapeenum teŋin, ka Winaꞌam puꞌusum yir lampodiꞌesidib buꞌos Piita ye, “Ya paꞌan la yood puꞌusum yir lampo bee?”
MAT.17.25	Ka o lebis ye, “O yood walla.” Ka Piita n kul yin la Yesu deŋin pianꞌ o ye, “Simon, fu tenꞌesid ye bo? Anoꞌon saꞌan ka dunia nwa naꞌanam diꞌesid ba lampo? Teŋin dimin bee bane a saam la ni?”
MAT.17.26	Ka Piita ye, “Saam la ni.” Ka Yesu yel o ye, “Ala teŋin dim la baꞌa kaeꞌ. 
MAT.17.27	Tiname pu bood ye ti ziemi ba la zug, kem los guꞌa beuŋin la ka fun gbanꞌe ziŋ siꞌa yiiga la, fun yaꞌami o noor ka fu na nye anzurifa laꞌaf line ka fu na yo man ne fu yela.”
MAT.18.1	Saŋkan la, nyaꞌandolib la da kenn Yesu saꞌan na, yet ye, “Anoꞌone a kpeenm Winaꞌam soꞌolimin la?”
MAT.18.2	Ka Yesu buol biigi ziꞌeli ba soogin na, 
MAT.18.3	ka yeli ba ye, “Asida ka m yeti ya ye, ya yaꞌa pu tiake ya sunya a wuu biis ne, ya ku kpenꞌ Winaꞌam soꞌolimin naa. 
MAT.18.4	Ka one wusa siedi o meŋ wenne biig ne, o na a kpeenm Winaꞌam soꞌolimin la.
MAT.18.5	“Ka one diꞌe bibil ka o wenne oŋa, man yuꞌur zug, o diꞌe man.”
MAT.18.6	“One ke ka bibibis bama yinni bane niŋi m yadda la tum tuumbeꞌed, li aan suꞌum o saꞌan ka ba deŋim nokin neertitaꞌar n lo kolo o niŋgoonr ka losin o moꞌar zuluŋin ka kuꞌom dii o.”
MAT.18.7	Ka ye, “Dunia dima, ya na namis, yaname panꞌas nidib ka ba tum tuumbeꞌed la zug. Asee ka panꞌasug be, amaa namisug na be n tis one ket ka panꞌasug be la.
MAT.18.8	“Fu nuꞌug bee fu nobir yaꞌa ket ka fu tum tuumbeꞌed, fun fiꞌigime li bas. Li a suꞌum ne fun na nye nyovur ka nuꞌug bee nobir koꞌog, n gaad fun na mor nuꞌus ne noba wusa ka kpenꞌ bugum kane pu kpiisida. 
MAT.18.9	Fu nif yaꞌa ket ka fu tum tuumbeꞌed, fun likimi li bas. Li a suꞌum ne fun na nye nyovur ka nif kaeꞌ n gaad fun na mor nini ayi ka ba lob uf bas bugum teŋ.”
MAT.18.10	Ka Yesu yel ye, “Baŋimi ka da poꞌogi bibama yinnii. M yeti ya ye ba maleknam bane be arazana ni la be m Baꞌ tuon saŋa mekama. 
MAT.18.11	(Ninsaal Biig la ken na la, ane ye o faaene bane bodig la.)”
MAT.18.12	“Ya tenꞌesid bo? Ka soꞌ naan more peꞌes kobuga ka yinni bodige, o ku bas piiswai ne awai la zuer zugin ka ba onbid, ka o keŋ ia yinni laa? 
MAT.18.13	Ka o yaꞌa nye li, o sunf na maꞌae ne yinni la gaad piiswai ne awai bane pu bodig laa. 
MAT.18.14	Li ane ala n tis m Baꞌ one be arazana ni la. O pu bood ye biis la yinni bodige.
MAT.18.15	“Fu baꞌabiig one a yadda niŋid yaꞌa tum uf taal, kem yel o taali a siꞌem, fu ne on maꞌaa. Ka o yaꞌa siaki fu noor o kpelim ane fu baꞌabiig. 
MAT.18.16	Amaa o yaꞌa zanꞌas fu noor, fun dol nid yinni bee ayi paꞌasi fu zug n keŋe o saꞌan. Ka nidib ayi bee atanꞌ na di kaset yel la maalug zug. 
MAT.18.17	Ka o yaꞌa pu siaki ba, fun yelimi li Winaꞌam nidib laꞌasugin. Ka o yaꞌa pu siak Winaꞌam nidib la sooginee, yanam basimin o wenne one pu dol Winaꞌam bee lampodiꞌes.
MAT.18.18	“Li ane asida ka m yeti ya ye, lin ka ya lo dunia nwa ni la Winaꞌam me na lo. Ka lin ka ya idig la Winaꞌam me na idig.
MAT.18.19	“M yeti ya yaꞌas ye nidib ayi yaꞌa naal noor ka sos m Baꞌ Winaꞌam siꞌel, o na maali li tisi ba. 
MAT.18.20	Ka nidib ayi bee atanꞌ yaꞌa laꞌas man yuꞌur zug, m na be ne ba.”
MAT.18.21	Ka Piita kena n buꞌos Yesu ye, “M Zugsoba, m baꞌabiig na tum tuumbeꞌed n poꞌogi m, noor ala ka m na tis o suguru? Noor ayopoi bee?”
MAT.18.22	Ka Yesu yel o ye, “M pu yel ye noor ayopoi maꞌanee. Amaa m ye hale noor piisyopoi bu yopoi.
MAT.18.23	“Dinzugo arazana soꞌolim wenne naꞌab soꞌ one bood ye o gelig o sama ne o tumtumnib. 
MAT.18.24	Ka one pinꞌil geligir la, ba mor nid yinni na, one di o sam ligidi yon tusa piiga. 
MAT.18.25	Ka on ku nyaŋ n yo laa, o zugsob tis noor ye ba kuosim o ne o poꞌa ne o biis ne o laꞌad wusa n yo o sam la.
MAT.18.26	“Ka o vabin o zugsob tuon n sos o ye, o dim o suguru, ka o na yo sam la wusa. 
MAT.18.27	Ka o zugsob la zo o nimbaanlig, ka bas sam la, ka ke ka o keŋ.”
MAT.18.28	“Amaa tumtumkan n yi la, o tuꞌus o tumtum tiraan kane di o sam anzurifa ligidi kobug (li pu paae yolug yinnii,) ka gbanꞌ o n siank o kukor, ka yel o ye, ‘Yoom m sam la n tisi m.’
MAT.18.29	“Ka o tumtum tiraan la vanbin o tuon n sos o ye, ‘Dim suguru, ka m na yo fu sam la.’
MAT.18.30	“Ka o zanꞌas, ka zaŋ o kpenꞌes sarega ni ye, asee o yo o sam la. 
MAT.18.31	Ka o tumtum taaba la nye ala la, ka ba sunya saꞌam hale. Ka ba keŋi ba zugsob saꞌan n tuꞌas o line niŋ la wusa.
MAT.18.32	“Ka o zugsob buol o n yel ye, ‘Tumtumbeꞌed daana nwa, sam kan wusa ka fu di la, m kee li bas, fun sosim la zug. 
MAT.18.33	Li me pu suꞌum ye fun zo fu tiraan nimbaanlig, wuu man zo fun nimbaanlig siꞌem laa?’ 
MAT.18.34	Ka o zugsob la suunr pelig hale. Ka o ke ka ba zaŋ o n kpenꞌes sarega ni ye ba namis o ka yel ye, asee o yo sam la wusa.
MAT.18.35	“Ala men ka m Baꞌ one be arazana ni la na niŋ ne ya, ya yaꞌa pu tisi ya baꞌabiis suguru ne ya sunya wusa.”
MAT.19.1	Ka Yesu n pianꞌ naae la, o yi Galilee n kpenꞌ Juuda zinꞌisiꞌa line be Joodan moꞌar nyaꞌaŋ. 
MAT.19.2	Ka nidib bedego dol o ka o maꞌae banꞌadnam la wusa banꞌas anina.
MAT.19.3	Ka Farisee dim kenn o saꞌan na ye ba kpansi o pianꞌadi gos, ka buꞌos ye, “Ti wada puugine, suer be ye dau lebisi o poꞌa, yelsiꞌa yelaa?”
MAT.19.4	Ka Yesu lebis ye, “Ya pu karem Winaꞌam gbauŋ laa? Pinꞌilugin la Winaꞌam maal dau ne poꞌa, 
MAT.19.5	ka yel ye neꞌeŋa yela ka dau basi o baꞌ ne o ma, ka on ne o poꞌa babayi la taꞌal taaba a yinni. 
MAT.19.6	Ka ba leŋ kaꞌ babayi yaꞌase. Amaa ba yuꞌun liebne yinni. Ban ka Winaꞌam taꞌal taaba la, soꞌ da weligi baa.”
MAT.19.7	Ka Farisee dim la buꞌos o ye, “Ka wala ka Moses da sobi tis noor ye dau tunꞌe tis o poꞌa lebisug gbauŋ ka kad o?”
MAT.19.8	Ka Yesu lebis ye, “Ya sukpiꞌeuŋ la zug, ka Moses da tis noor ye ya tunꞌe lebisi ya poꞌab. Amaa pinꞌilugin sa la li da kaꞌ alaa. 
MAT.19.9	Ka m yeti ya ye, soꞌ yaꞌa lebis o poꞌa ka li kaꞌ dianꞌad tuuma yela, o yaꞌa toom di poꞌa yaꞌas, on sob tum ne poꞌa saꞌuŋ.”
MAT.19.10	Ka o nyaꞌandolib la yel o ye, “Dau ne o poꞌa yela yaꞌa ane ala, li pu suꞌum ka dap di poꞌaba.”
MAT.19.11	Ka o yeli ba ye, “Li kaꞌ nidib wusa na nyaŋe diꞌe pianꞌ kaŋaa, asee bane ka Winaꞌam tisi ba la. 
MAT.19.12	Ba duꞌa dap sieba ka ba daulim kaeꞌ. Ka nidib me fua dap sieba. Ka Winaꞌam yela sieba pu dit poꞌaba wenne ba fua ba meŋ ne. Ka one na nyaŋe diꞌe yelkaŋa, on diꞌem.”
MAT.19.13	Ka ba mor biis kenn Yesu saꞌan na ye o nok nuꞌug n paꞌal ba zutin ka puꞌus Winaꞌam tisi ba. Ka o nyaꞌandolib la kad nidib la.
MAT.19.14	Ka Yesu yel ye, “Kel ka biis la kena ka da kadi baa. Winaꞌam soꞌolim ane bamanam taaba din.” 
MAT.19.15	Ka noke o nuꞌug paꞌali ba zutin ka keŋ.
MAT.19.16	Daar yinni ka dau kenn Yesu saꞌan na, ka buꞌos o ye, “Paꞌana, m na tum tuumsuŋ bo ka nye nyovur dine kaꞌ naare?”
MAT.19.17	Ka o lebis o ye, “Bo ka fu buꞌosidi m one a suꞌum yela? Yinni maꞌaa be, one a suꞌum. Fu yaꞌa bood ye fu nye nyovur, fun tumi o noyelug la yet siꞌem la.”
MAT.19.18	Ka o buꞌos ye, “Nooryelug bane saꞌane?”
MAT.19.18	Ka Yesu lebis yel o ye, “Da ku nida, da saꞌam poꞌa, da zuu, da dit ziri kaseta, 
MAT.19.19	naꞌasimi fu baꞌ ne fu ma ka noŋi fu tiraan wuu fu meŋ.”
MAT.19.20	Ka dasaŋ la yel o ye, “Neꞌenam wusa man niŋiya, ka bo lem kpelim?”
MAT.19.21	Ka Yesu lebis o ye, “Fu yaꞌa bood ye fu zemis fun kem kuos fun mor siꞌel wusa tis noŋ dim. Ala ka fu na nye kpanꞌam arazana ni. Ka kena dol man.”
MAT.19.22	Ka on wum neꞌeŋa la ka o keŋ ne susaꞌaŋ, bozugo o da ane kpanꞌa.
MAT.19.23	Ka Yesu yel o nyaꞌandolib la ye, “Asida ka m yeti ya ye, li na toe tis arazak daan ne on na kpenꞌ Winaꞌam soꞌolim la ni. 
MAT.19.24	M yeti ya yaꞌas ye, li na a naꞌana ye yugum kpenꞌ kparipiim voonrin n gat arazak daan na kpenꞌ Winaꞌam soꞌolim la ni.”
MAT.19.25	Ka o nyaꞌandolib la n wum neꞌe la ka li paki ba hale. Ka ba yet ye, “Anoꞌon yuꞌun na nye faangire.”
MAT.19.26	Ka Yesu gosi ba ka yel ye, “Yel kane toe tis ninsaal la, li pu toe tis Winaꞌam.”
MAT.19.27	Ka Piita lebis o ye, “Ti bas siꞌel wusa ka dol uf. Ka ti na nye bo?”
MAT.19.28	Ka Yesu yeli ba ye, “Asida ka m yeti ya ye, dunia paal la ni, ka Ninsaal Biig yaꞌa zinꞌini o naꞌam gbauŋ venliŋ la zug la, yanam bane doli m la me na zinꞌin naꞌam gbana piinayiiŋa la zug, ka kad Israel buudi piinayiiŋa la saria. 
MAT.19.29	Ka bane wusa basi ba ya, bee ba bieya, bee ba pitib, bee ba tanp, bee ba baꞌanam, bee ba manam, bee ba biis, bee ba pood, mam yuꞌur zug, ba na diꞌe ban bas siꞌel la, noor kobuga, ka lem nye nyovur line kaꞌ naare. 
MAT.19.30	Ka bedego bane a tuon dim la na leb nyaꞌaŋ, ka bane be nyaꞌaŋ la na be tuon.”
MAT.20.1	Ka Yesu yel ye, “Winaꞌam soꞌolim wenne yidaan, one yi bekeeung n keŋ nok tumtumnib ye ba tum o poogin. 
MAT.20.2	Ka ba siak ye o yo ba anzurifa laꞌaf daar yinni poogin. Ka o tumi ba o poogin la.
MAT.20.3	“Ka nintaŋ ziankir saŋa, ka o yi ka nye ninsieba ka ba ziꞌe daꞌan, ka pu tumma. 
MAT.20.4	Ka o yeli ba ye, ‘Yanam me kemi m poogin la tum. Ka m na yo ya line nar.’ Ka ba due keŋ poogin la. 
MAT.20.5	Ka nintaŋ tisoos ne nintaŋ gbeligir ka o yi lem niŋ ala yaꞌas. 
MAT.20.6	Ka zaam noor ka o lem nye ninsieba ka ba ziꞌe. Ka o buꞌosi ba ye, ‘Bozugo ka ya ziꞌe beugin sa, ka pu tum siꞌela?’
MAT.20.7	“Ka ba lebis ye, ‘Soꞌ pu noki ti tuuma la zug.’ Ka o yeli ba ye, ‘Yanam me kemi m poogin la tum.’
MAT.20.8	“Ka winlir saŋa paae ka poogdaan yel o tumtumnib kpeenm ye, ‘Buolim tumtumnib la na, ka yo ba. Pinꞌilim yo bane yuolim kena la n ti paae bane deŋ na la.’
MAT.20.9	“Ka bane keŋ zaam noor la wusa diꞌe anzurifa laꞌaf yinni yinni. 
MAT.20.10	Ka bane deŋi kena la mor potenda ye ba na diꞌe gaad bane yuolim kena la. Ka ba wusa diꞌe anzurifa laꞌaf yinni yinni wenne bane yuolim kena diꞌe siꞌem la. 
MAT.20.11	Ka ban diꞌe la, ka nyon ne yidaan la, 
MAT.20.12	ka yet ye, ‘Bane yuolim la tum ne saŋa biꞌela nwa. Amaa fu ke ka ba diꞌe azinzema ne tinam bane tum hale beugin sa n namis ne nintaŋ tuulug.’
MAT.20.13	“Ka o lebisi yel ba nid yinni ye, ‘M zua, m pu tum uf taale. Fu paꞌa pu siak ye fu na diꞌe anzurifa laꞌaf yinnii? 
MAT.20.14	Nokimi fu yood n keŋ. Li ane man boodim ye o yo bane yuolim la azinzema ne fun. 
MAT.20.15	Li pu nar ye m zaŋi m laꞌad niŋ lin ka m booda? Bee m tuumsoma la ka fu nen naa?
MAT.20.16	“ ‘Dinzugo tuon dim na lieb nyaꞌaŋ dim, ka nyaꞌaŋ dim lieb tuon dim.’ ”
MAT.20.17	Ka Yesu daa waꞌae Jerusalem la, o da buoli o nyaꞌandolib la gullim ka yeli ba ye, 
MAT.20.18	“Gosimi ya, ti waꞌane Jerusalem, ka ba na gbanꞌe Ninsaal Biig la n tis Winaꞌam maalmaan kpeenmnam ne gbauŋmiꞌidib, ka ba na kad o saria ka koos o yela ye o suꞌum ne kuꞌum. 
MAT.20.19	Ka nok o tis bane kaꞌ Jew dim ka ba na laꞌad o, ka fieb o, ka kpaꞌ o dapuudir zug n kuu o. Ka daba atanꞌ daar, ka o na lem vuꞌug ka bas kuꞌum.”
MAT.20.20	Ka Zebedee poꞌa dol o biis n kenn Yesu tuon na igin ka sos o ye o maal siꞌel tis o. 
MAT.20.21	Ka Yesu buꞌos o ye, “Fu bood ye m maal bo tis uf fo?”
MAT.20.21	Ka poꞌa la lebis ye, “M bood ye fu siak ka fu yaꞌa ti di fu naꞌam la, fun ke ka m biribis ayi nwa, ka ayinni zinꞌini fu datiuŋ ka ayinni la me zinꞌini fu dagobug.” 
MAT.20.22	Amaa Yesu lebisi ba ye, “Ya ziꞌ yaname sosid siꞌel yelaa. Ya na nyaŋe nu m nwam kane aa m namisug ka m ye m nu laa?”
MAT.20.22	Ka ba ye, “Ti na nyaŋ.”
MAT.20.23	Ka o lebis ye, “Ya sid na nu li. Amaa man lee pu mor suere na ke ka soꞌ zinꞌini m datiuŋ bee m dagobuga, asee ban ka m Baꞌ tiꞌebi guri ba la.”
MAT.20.24	Ka nyaꞌandolib bane kpelim piiga la n wum neꞌeŋa la, ka ba sunya pelig ne babayi la. 
MAT.20.25	Ka Yesu buoli ba n yel ye, “Ya miꞌ ye bane a naꞌanam dunia nwa ni mugusidi ba nidib hale. 
MAT.20.26	Amaa ne yanama, ya ku niŋ alaa. Ka one bood ye o a kpeenm ya saꞌan, li nar ka o liebi ya tumtum. 
MAT.20.27	Ka one me bood ye o a tuon sob, on na liebi ya yamug wenne Ninsaal Biig la. 
MAT.20.28	O pu kena ye nidib tum tis oo, amaa o kena ye o tum tisi ba ka yiisi o nyovur ka ke ka nidib bedego nye yolisim.”
MAT.20.29	Ka ban daa yit Jeriko la, ka nidib bedego dol Yesu. 
MAT.20.30	Ka zunzoos ayi zinꞌi suer kukpeŋ ka wum ka Yesu gaad la, ka ba tansid ye, “David Yaaŋa, zomi ti nimbaanlig.”
MAT.20.31	Ka nidib la kadi ba ye ba kel vuud. Ka ba maligim tans gaad ala ye, “Zugsoba, one a David Yaaŋa, zomi ti nimbaanlig.”
MAT.20.32	Ka Yesu ziꞌen ka buoli ba, ka buꞌosi ba ye, “Ya bood ye m tum bo tisi ya?”
MAT.20.33	Ka ba lebis ye, “Zugsoba, ti bood ye ti nini lak ka ti nyet.”
MAT.20.34	Ka Yesu zo ba nimbaanlig ka siꞌisi ba nini, ka ba nini lak ka ba nyet, ka ba kpelim dol o.
MAT.21.1	Ka ban liꞌel Jerusalem la ba paae Befage, Olive zuerin la. Ka Yesu tumi o nyaꞌandoliba ayi, 
MAT.21.2	ka yeli ba ye, “Kemi teŋkpeŋ kane be ya tuon la ka ya na nye, ka ba lo buŋe ziꞌel ne o biig. Idigim o more ba na. 
MAT.21.3	Ka soꞌ yaꞌa yeli ya siꞌel, yanam on yelim ye Zugsob la bood o, ka o na tisi ya. Ka ya mor o na.”
MAT.21.4	Neꞌeŋa niŋe ye li paꞌal Winaꞌam nodiꞌes la n da pianꞌ siꞌel la ye li aa ameŋa ye,
MAT.21.5	“Zion dima ya naꞌab kenna.
MAT.21.5	O sie o meŋi banꞌ buŋ.
MAT.21.5	O banꞌad bunkonbbil kane ka ba more tum tuuma.”
MAT.21.6	Ka nyaꞌandolib la keŋ tum on yeli ba siꞌem la. 
MAT.21.7	Ka ba mor buŋ ne o biig la na, ka ba noki ba fuud n paꞌal buŋ la zug ka o banꞌ. 
MAT.21.8	Ka nidib bedego yadigi ba fuud sueren, ka sieba me nwaꞌe tiis vaandi yadig. 
MAT.21.9	Ka nidib bane be o tuon ne bane be o nyaꞌaŋ la wusa yet ne kukotitaꞌar ye, “Hosaana, naꞌab David Yaaŋa. Yelsum be ne one ken na ne Zugsob la yuꞌur zug. Bane be agol na yel ye, Hosaana.”
MAT.21.10	Ka ban n kpenꞌed Jerusalem la, ka li lidig teŋ la dim wusa, ka ba buꞌosid ye, “Anoꞌone nwa?”
MAT.21.11	Ka nidib la lebis ye, “One a Winaꞌam nodiꞌes Yesu la, one yi Nazaret, Galilee soꞌolimin la.”
MAT.21.12	Ka Yesu kpenꞌ Winaꞌam puꞌusum yin, ka nye bane kuosid ne bane daꞌad laꞌad. Ka o kadi ba yiis, ka lidigi bane tiad ligidi la teebulnam lub, laꞌam ne bane kuosid dawana la kogus men. 
MAT.21.13	Ka o yeli ba ye, “Li sob Winaꞌam gbauŋin ye, ‘Ba na buoni m yir la ye Winaꞌam puꞌusum yir.’ Ka yanam lebigi li ka li a naꞌayiis suak zinꞌig.”
MAT.21.14	Ka zunzoos ne wabis kenn o saꞌan na ka o tiꞌebi ba. 
MAT.21.15	Ka Winaꞌam maalmaan kpeenmnam ne gbauŋmiꞌidib nye tuumnyalimban ka o tum la, ka biis maan vuud puꞌusum yin la, n yet ye, “Hosaana, yelsum be ne naꞌab David Yaaŋ la.” Neꞌ ke ne ka ba sunya pelig.
MAT.21.16	Ka ba yel Yesu ye, “Fu wum ban yet siꞌem laa?”
MAT.21.16	Ka Yesu lebis ye, “Eenn, m wumiya. Amaa ya pu karem lin yet ye,
MAT.21.16	‘Fu diꞌe pianꞌar dine yit biis ne bilies noya ni laa.’ ”
MAT.21.17	Ka Yesu yi ani keŋ Betani teŋin gbeenn anina.
MAT.21.18	Ka beug nie ka o lebid Jerusalem ka o koꞌom zabid, 
MAT.21.19	ka o nye kekaŋ ka li ziꞌe suer la kukpeŋ. Ka o keŋi ani ka pu nye kekamaa ka li ane vaand gullim. Ka o yel tiig la ye, “Fu ku lem wel yaꞌase.” Ka anina yim ka tiig la kudug.
MAT.21.20	Ka o nyaꞌandolib la nye li la ka li lidig ba, ka ba ye, “Li niŋ wala ka tiig nwa kpelim kudug toꞌoto?”
MAT.21.21	Ka Yesu lebis ye, “Asida ka m yeti ya ye, ya yaꞌa niŋ Winaꞌam yadda ka pu biꞌesida, kaꞌa ye ya tum wen wuu man tum tikaŋa siꞌem la maꞌanee. Amaa ya na tunꞌe yel zuekaŋa ye li vikim keŋ lu moꞌarin la sa, ka li na niŋ ala. 
MAT.21.22	Ka ya yaꞌa niŋ yadda ka sos siꞌel Winaꞌam saꞌan, ya na diꞌe.”
MAT.21.23	Ka on kpenꞌ puꞌusum yin n paꞌan la, ka maalmaan kpeenmnam ne kpeenmnam sieba kena buꞌos o ye, “Fu nye suer yaani tum tuum bama? Ka anoꞌon tis uf noore?”
MAT.21.24	Ka Yesu lebisi ba ye, “Mam me na buꞌosi ya siꞌel. Ya yaꞌa lebisi ma, m na yele ya one tis man noor la. 
MAT.21.25	Ka buꞌosi ba ye, ‘Joon kuꞌom suub la da yine Winaꞌam saꞌan na bee ninsaalib saꞌan ne?’ ”
MAT.21.25	Ka nidib la gbanꞌad noor yinni ne taaba ka yet ye, “Ti yaꞌa yel ye, ‘Winaꞌam din,’ o na yele ti ye, ‘ka bo ka ti pu siaki?’ 
MAT.21.26	Ka ti yaꞌa ye, ‘dunia din,’ ti giꞌid nidib la, bozugo ba siak ye Joon daa ane Winaꞌam nodiꞌes.”
MAT.21.27	Ka ba lebis Yesu ye, “Ti ziꞌ.”
MAT.21.27	Ka o me yeli ba ye, “Alaa mam me ku yele ya mam nye noor la soꞌ saꞌan ne.”
MAT.21.28	“Ya tenꞌes ka siiliŋ kaŋa gbin a bo? Dau soꞌ daa be more o biis ayi ka keŋ yinni saꞌan yel o ye, ‘M biiga, kem tum lombonꞌogin la zina.’
MAT.21.29	“Ka biig la lebis o ye, ‘M ku keŋe.’ Ka li niŋ biꞌela ka o tiak o yaꞌam ka keŋ.
MAT.21.30	“Ka o keŋ oŋa la saꞌan ye o me kem tum. Ka o yel o ye, ‘M zugsoba m na keŋ.’ Amaa o pu keŋe.
MAT.21.31	“Ka babayi nwa, anoꞌone tumi o baꞌ boodim la?”
MAT.21.31	Ka ba lebis ye, “Yiiga sob la.”
MAT.21.31	Ka Yesu yeli ba ye, “Asida ka m yeti ya ye, lampodiꞌesidib ne poꞌagoonda na deŋi ya tuon kpenꞌ Winaꞌam soꞌolim la ni. 
MAT.21.32	Bozugo Joon daa kena ye o paꞌali ya popielim suer. Ka yanam pu niŋ o yadda, amaa lampodiꞌesidib ne poꞌagoonda daa niŋ o yadda. Hale baa yanam nye bama nwa la, ya pu siaki tiake ya sunyaa.
MAT.21.33	“Kelisimi siiliŋ yinni yaꞌas. Yidaan da be ka maali o tiis poog, ka me zaŋguoma n giligi li, ka me poguꞌud doog, ka tu bumbok kane ka ba na nwiaꞌasid wela la kuꞌom, ka bas n tis poguꞌudib ka nwie. 
MAT.21.34	Ka li ponꞌob saŋa liꞌel la, o tumi o tumtumnib ye ba diꞌe wela line na aa o din na.
MAT.21.35	“Ka bane diꞌe poog la tum la gbanꞌe o tumtumnib la yinni buꞌ o, ka ku yinni ka lob oŋa la ne kuga. 
MAT.21.36	Ka o lem tum sieba ka ba zuꞌe gaad yiiga dim la. Ka ba lem niŋe ba ala yaꞌas. 
MAT.21.37	Ka o yuꞌun tumi o meŋ biig ka tenꞌesid ye, ‘Lin a m meŋ biig la. Ba na naꞌas o.’
MAT.21.38	“Ka kpaadib la nye o la ka yel ye, ‘Eheenn, oŋa soꞌe faar la. Keli ka ti kuu o ka ti na soꞌe faar la.’ 
MAT.21.39	Ka ba veꞌ o yiis poogin la ka kuu o.”
MAT.21.40	Ka Yesu ye, “Poog la daan yaꞌa kul na, ya baŋ ye o na niŋ poguꞌudib la wala?”
MAT.21.41	Ka ba lebis ye, “O na namis nimbeꞌednam la hale kuu ba, ka tiake ninsieba ka ba diꞌe poog la tum, bane na tis o wela line aa o din, ponꞌob saŋa yaꞌa ti paae.”
MAT.21.42	Ka Yesu buꞌosi ba ye, “Ya pu karem Winaꞌam gbauŋ line yet ye,
MAT.21.42	‘Kugkan ka tan meedib da zanꞌas la,
MAT.21.42	lieb lodigin kugsuŋ.
MAT.21.42	Nwa ane Zugsob la niŋir
MAT.21.42	ka ti nyee li ka li a tuumnyalima.’ ”
MAT.21.43	Ka Yesu yeli ba ye, “M yeti ya ye, Winaꞌam soꞌolim la, m na diꞌe li ya saꞌan ka noke tis buudi bane na wel welsuma.” 
MAT.21.44	Ka on mekama lu kugkaŋa zug o na pusig n yaam. Ka kugir la yaꞌa lu soꞌ zug li na medig o.
MAT.21.45	Ka maalmaan kpeenmnam ne Farisee dimi wum siilis la, ka ba baŋ ye o pianꞌadi ban yela. 
MAT.21.46	Ka ba boodin ye ba gbanꞌ o ka giꞌig nidib la, bozugo ba siak ye o ane Winaꞌam nodiꞌes.
MAT.22.1	Ka Yesu lem pianꞌa ba ne siilis, ka yel ye, 
MAT.22.2	“Winaꞌam soꞌolim la wenne naꞌatitaꞌar one maali o biig poꞌadiir diꞌema. Ka o tumi o tumtumnib ye ba buol nidib ban ka o daa deŋi tienn ba la. 
MAT.22.3	Ka ba pu bood ye ba kenaa.
MAT.22.4	“Ka o lem tum tumtumnib sieba yaꞌas n ye, ‘Yelim ban ka m daa deŋi tienn la ye m tiꞌeb diibi ziꞌel, hale ka ku naꞌaraad ne konbbeda, ka siꞌel mekama wusa tiꞌebeya.’
MAT.22.5	“Ka ba zanꞌas ka keŋe ba ken. Ka yinni keŋe o poogin, ka yinni keŋe o kuosim zinꞌigin. 
MAT.22.6	Ka bane kpelim la gbanꞌe o tumtumnib la tuꞌu ba yaal ka kuu ba. 
MAT.22.7	Ka naꞌab la sunf pelig, ka o tum o zabzabidib, ka ba ku ninkuudib la ka nyuꞌe ba ya.
MAT.22.8	“Ka o buol o tumtumnib la ka ye, ‘Siꞌel mekama tiꞌebeya, ka man daa tienn sieba la kaꞌ ninsuma, 
MAT.22.9	dinzugo kemi suekita ni, ka ya yaꞌa nye nidib siꞌem, yanam buolimi ba diꞌema la ni na.’ 
MAT.22.10	Ka tumtumnib la niŋ ala ka ba keŋ suekita ni ka buol ban nye sieba wusa, ninsuma ne nimbeꞌednam. Ka nidib peꞌel diꞌema zinꞌigin la.
MAT.22.11	“Ka naꞌab la keŋ ye o gos nidib la, ka nye ka dau soꞌ pu ye diꞌema fuugo. 
MAT.22.12	Ka o yel o ye, ‘M zua, li niŋ wala ka fu kenn diꞌema la na, ka pu yee li fuugo?’ Ka o pu nyaŋe lebis siꞌela.
MAT.22.13	“Ka naꞌab la yel o tumtumnib ye ba loom o nuꞌus ne o noba yiis o lob likin sa. Ka anina ka nidib na ti kum ka gaꞌadi ba nyina.”
MAT.22.14	Ka Yesu lem yel ye, “Nidib bedego ka ba buon amaa biꞌela ka ba gaans.”
MAT.22.15	Ka Farisee dim keŋ gbanꞌad noor ban na niŋ siꞌem bend o, pianꞌad la poogin. 
MAT.22.16	Ka ba tum ba nyaꞌandolib o saꞌan na ne naꞌab Herod nidib, ka ba yet ye, “Paꞌana, ti miꞌ ye fu ane yelmeŋir sob, ka paꞌan Winaꞌam suer suꞌuŋa, ka pu giꞌigid nidiba, ka me pu gaansid kpiꞌemnam ne tadimnama. 
MAT.22.17	Yelimi ti fun tenꞌesid siꞌel. Li dol suer ye ti zaŋ lampo n tis naꞌab Kaisa bee li pu dol suere?”
MAT.22.18	Ka Yesu baŋi ba potenꞌebeꞌed la, ka yeli ba ye, “Zam dima, bo ka ya makid mane? 
MAT.22.19	Bigisim man lampo laꞌaf yinni.” Ka ba mor laꞌaf na. 
MAT.22.20	Ka o buꞌosi ba ye, “Anoꞌon foto ne anoꞌon yuꞌure n sobi tabili li ni?”
MAT.22.21	Ka ba yel ye, “Li ane Kaisa din.”
MAT.22.21	Ka o yeli ba ye, “Tisimi naꞌab Kaisa o din ka me tis Winaꞌam line a o din.”
MAT.22.22	Ka ban wum neꞌe la, ka li lidigi ba, ka ba bas o ka keŋ.
MAT.22.23	Ka daar kan la ka Sadusii dim bane yiti yet ye kuꞌum ku vuꞌug la, kenn o saꞌan na ye ba buꞌos o siꞌel, 
MAT.22.24	ka buꞌos o ye, “Paꞌana, Moses da sob ye, dau soꞌ yaꞌa kpi ka kaꞌ biiga, asee ka o bier bee o pitu di pokoonr la, n duꞌa biise tis one kpi la.
MAT.22.25	“Kelisima. Dau daa be ti saꞌan ne o pitib ayuobu, ka di poꞌa ka kpi ka pu mor biiga. 
MAT.22.26	Ka one tiaꞌal la di pokoonr la ka me kpi. Ka atanꞌ sob la me niŋi ala n ti kaligi ba wusa. 
MAT.22.27	Ka poꞌa la yuꞌun kpi. 
MAT.22.28	Ka ba yaꞌa vuꞌug kumin ne, anoꞌone na soꞌe poꞌa la, ban wusa di o la zugo?”
MAT.22.29	Ka Yesu lebisi ba ye, “Ya yidig ne, yaname ziꞌ Winaꞌam gbauŋ la gbin ne Winaꞌam paŋ la zug. 
MAT.22.30	Kuꞌum vuꞌugir daar la ba pu dit poꞌaba ka poꞌab me pu kun dapa. Ba wenne maleknam bane be arazana ni la. 
MAT.22.31	Ka li yaꞌa ane kuꞌum vuꞌugir la, ya pu karem lin ka Winaꞌam yele ya ye, 
MAT.22.32	‘Man ane Abraham Winaꞌam ne Isaak Winaꞌam ne Jakob Winaꞌam la.’ Zugsob a Winaꞌam one pu kpiida, amaa o voe dinzug Winaꞌam saꞌan ka nidib wusa na voe.”
MAT.22.33	Ka nidib la wum ka on paꞌal neꞌeŋa la ka li lidigi ba.
MAT.22.34	Ka Farisee dim la wumi ye Yesu nyaŋ Sadusii dim la, ba laꞌas o saꞌan na. 
MAT.22.35	Ka ba yinni, one a wada sob bood ye o zam o, ka buꞌos o ye, 
MAT.22.36	“Paꞌana, wada kane kpiꞌem wada la wusa ni?”
MAT.22.37	Ka o lebis o ye, “ ‘Noŋimi Winaꞌam one a fu Zugsob la ne fu sunf wusa, ne fu siig wusa, ne fu yaꞌam wusa.’ 
MAT.22.38	Neꞌeŋa a wada kpiꞌeuŋ line a yiiga la. 
MAT.22.39	Ka line tiaꞌal la wenne lina ye, ‘Noŋimi fu tiraan wuu fu meŋ ne.’ 
MAT.22.40	Ka Moses wada la ne Winaꞌam nodiꞌesidib sob siꞌel wusa la be ne bama nyaꞌaŋ.”
MAT.22.41	Ka Farisee dim laꞌas taaba ziꞌe la, Yesu buꞌosi ba 
MAT.22.42	ye, “Ya tenꞌesid bo Kiristo yela? Anoꞌon yaaŋ a o?”
MAT.22.42	Ka ba lebis ye, “David yaaŋ.”
MAT.22.43	Ka o yeli ba ye, “Li niŋ wala ka David buon o ye, Zugsob, on pianꞌad lin ka Winaꞌam Siig Suŋ tis o la, ye
MAT.22.44	‘Zugsob Winaꞌam yeli m Zugsob ye,
MAT.22.44	“Zinꞌinimi m datiuŋ,
MAT.22.44	hale ka m ti maal fu biꞌemnam
MAT.22.44	ka ba be fu noba teŋir.” ’ ”
MAT.22.44	Ka Yesu buꞌosi ba ye, 
MAT.22.45	“David yaꞌa buon o ye, Zugsoba, li niŋ wala ka o a David yaaŋa?” 
MAT.22.46	Ka soꞌ pu lem nyaŋe lebis o siꞌela. Ka dabis kan la gaad, soꞌ pu lem nyaŋe buꞌos o siꞌel yaꞌasa.
MAT.23.1	Ka Yesu yel o nyaꞌandolib ne nidib la ye, 
MAT.23.2	“Gbauŋmiꞌidib ne Farisee dim diꞌe Moses zinꞌig. 
MAT.23.3	Dinzugo ba yaꞌa paꞌali ya siꞌem, yanam tum ala ka da gosidi ba tuuma, bozugo ba paꞌane ka pu dol ban paꞌan siꞌem laa. 
MAT.23.4	Ba paꞌalug la wenne zetebisa ka ba lo ziil nidib ne, amaa ba meŋ ku siꞌisi li ne ba nuꞌubila ye ba suŋi baa.
MAT.23.5	“Bozugo ba zaŋ Winaꞌam gbauŋ la sobsieba n sobi niŋ daka bibisin n tabil ba gbeedin ne ba nuꞌusin. Ka paꞌasidi ba futusa waꞌalim. 
MAT.23.6	Ba bood kpeenmnam zinꞌisa diꞌema maluŋin ne zinꞌisuma laꞌasug doodin, 
MAT.23.7	ka bood ye nidib puꞌusidi ba daꞌasin ye, ‘Naa, paꞌana.’
MAT.23.8	“Da ke ka ba buoni ya ye ‘Paꞌana.’ Bozugo ya more paꞌan yinni maꞌaa, ka yanam wusa a baꞌabiis ne taaba. 
MAT.23.9	Da buoni soꞌ ye, ‘Ti baꞌ’ dunia nwa nii. Bozugo ya more Baꞌ yinni, one be arazana ni. 
MAT.23.10	Ka da ke ka soꞌ buoni ya ye, ‘Zugsoba.’ Bozugo ya more Zugsob yinni, one a Kiristo la. 
MAT.23.11	One a kpeenm ya saꞌan o suꞌum ye o a ya tumtum. 
MAT.23.12	Ka one bood ye o duꞌos o meŋ, Winaꞌam na sigis o. Ka one bood ye o sigis o meŋ Winaꞌam na duꞌos o.
MAT.23.13	“Farisee dim ne gbauŋmiꞌidib bane a zam dima, ya na paam toog, bozugo ya yoꞌ Winaꞌam soꞌolim la ye nidib ku kpenꞌe. Yanam pu kpenꞌeda, ka me ku bas suer ye nidib kpenꞌe.
MAT.23.14	“Farisee dim ne gbauŋmiꞌidib bane a zam dima. Ya na paam toog, bozugo ya faand pokonya ya ka maꞌad nidib n puꞌusid Winaꞌam ne puꞌus waꞌa.
MAT.23.15	“Gbauŋmiꞌidib ne Farisee dim, bane a zam dima. Ya na paam toog, bozugo ya loꞌoŋidne ateuk ne teŋ bane lal hale. Ka ya yaꞌa paam nid yinni ka o siaki dol ya suer ya na ke ka o keŋ bugum teŋ hale n gat yanam meŋ noor ayiꞌiŋa.
MAT.23.16	“Yanam bane a tuongatib ka a zunzoos la, ya na paam toog, bozugo ya yet ye, soꞌ yaꞌa po panꞌalim ne Winaꞌam puꞌusum yin la, li ane zaalim. Amaa soꞌ yaꞌa po panꞌalim ne salima line be yir la poogin la, li ane tilas ye o na lebis o panꞌaluŋ la. 
MAT.23.17	Zunzoos bane a zon ne, line kpiꞌema? Salima la bee puꞌusum yir line ket ka salima la a Winaꞌam bunsuma la? 
MAT.23.18	Ya lem paꞌan ye soꞌ yaꞌa po panꞌalim ne Winaꞌam maan zinꞌig la li ane zaalim. Amaa soꞌ yaꞌa po ne piini line be maan zinꞌig la, li ane tilas ye o na lebis o panꞌaluŋ la. 
MAT.23.19	Zunzoose, line kpiꞌema? Piini la bee maan zinꞌig line ket ka piini la a Winaꞌam bunsuma la? 
MAT.23.20	Ka one po ne maan maalug bimbim la me po ne laꞌam ne line be anina wusa. 
MAT.23.21	Ka one po ne puꞌusum yir la me po ne laꞌam ne Winaꞌam one be anina la. 
MAT.23.22	Ka one po arazana la me po ne Winaꞌam naꞌam gbauŋ, ne one zinꞌi li zug la.
MAT.23.23	“Gbauŋmiꞌidib ne Farisee dim, bane a zam dima. Bozug ka ya pudugidi ya zenmaꞌasa zinꞌis piiga, ka yiisid yinni tisid Winaꞌam, ka pu niŋid yela bane kpiꞌem wada la poogin line a popielim ne nimbaanlzoor ne yadda niŋir laa. Li a suꞌum ka ya maalin yelbama ka da yiis sieba n base. 
MAT.23.24	Yanam bane a tuongatib ka a zunzoose, ya yiisid pompuꞌos ya bunnuuda ni basid, ka lee von yugum.
MAT.23.25	“Gbauŋmiꞌidib ne Farisee dim bane a zam dima, ya na paam toog. Ya piesidi ya laas ne butiis nyaꞌaŋ la ka ba a nyain, ka ba poogin la peꞌel ne filuŋ ne fufum bunam. 
MAT.23.26	Farisee dim bane wenne zunzoose! Piemi line be ya laas poogin yiiga la ka li nyaꞌaŋ me na a nyain.
MAT.23.27	“Gbauŋmiꞌidib ne Farisee dim bane a zam dima. Ya wenne yaad ka ba pent ne penti piel ne ka li venl hale, ka li poogin peꞌel ne kuꞌum konba ne ponꞌosug. 
MAT.23.28	Ya ane ala men. Ya ket ka nidib tenꞌesid ye ya ane ninsuma ka ya poogin peꞌel ne zam ne tuumbeꞌed.
MAT.23.29	“Gbauŋmiꞌidib ne Farisee dim, bane a zam dima. Ya meed Winaꞌam nodiꞌesidib yaad ka maan Winaꞌam ninsoma la yaad ka li venl hale. 
MAT.23.30	Ka yel ye, yanam yaꞌa da beene ya yaanam saŋa la, ya ku suŋini ba n kuun Winaꞌam nodiꞌesidib laa. 
MAT.23.31	Ya dine ya meŋ kaset ye ya ane bane da ku nodiꞌesidib la yaas, 
MAT.23.32	ka kpelim naae lin ka ya yaanam da pinꞌil la.
MAT.23.33	“Yanam wiigi ne wiigi biise, ya na niŋ wala luak ne saria kadib daan la ka o ku kpenꞌesi ya bugum teŋine? 
MAT.23.34	Dinzugo m tum nodiꞌesidib ne yaꞌamdim ne gbauŋmiꞌidib, ka ya na ku sieba, ka kpaꞌ sieba dapuuda zut, ka bu sieba ne kpaꞌasa ya laꞌasug doodin ka doli ba buga teŋ teŋ n namisidi ba. 
MAT.23.35	Lin ke ka popielim dim wusa bane ka nidib ku dunia ni la ziim na zuoni ya zutin, line pinꞌil Abel kuub n ti paae Barakia biig, Zekaria kuub saŋa la, one ka ya ku Winaꞌam puꞌusum doog ne maan maalug bimbim teŋsuk la. 
MAT.23.36	Sida ka m yeti ya ye, nwa me na paae zumaaŋ kaŋa nidib wusa.
MAT.23.37	“Jerusalem dima, Jerusalem dima, bane kuud Winaꞌam nodiꞌesidib ka lobid ban ka Winaꞌam tumi ba la ne kuga. Noorin babiga ka m bood ye m laꞌase ya wenne nonyaꞌaŋ laꞌasedi o biise o kpukpama ni siꞌem la, ka ya me pu siakida. 
MAT.23.38	Baŋimi Winaꞌam na basi ya ka ya teŋ lieb zaalim. 
MAT.23.39	M yeti ya ye, ya ku len nyee m yaꞌasa, asee ka ya ti yel ye, ‘Winaꞌam yelsum be ne one kenna ne Zugsob la yuꞌur.’ ”
MAT.24.1	Ka Yesu yi Winaꞌam puꞌusum yin la n ken sa. Ka o nyaꞌandolib keŋ o saꞌan ye ba bigis o Winaꞌam puꞌusum yir dood la. 
MAT.24.2	Ka o yeli ba ye, gosim neꞌenam wusa. Li a sida ka m yeti ya ye, hale kugir yinni ku ti kpelim o tiraan zuginee. Ba na lobi ba wusa bas teŋin.
MAT.24.3	Ka on keŋ zinꞌin Olive zuer zugin la, o nyaꞌandolib maꞌaa kenn o saꞌan na, ka yel o ye, “Yelimi ti saŋa kan ka neꞌenam nwa na naam, ne zanbin line na paꞌali ti fu ken saŋa ne dunia naar saŋa.”
MAT.24.4	Ka o lebisi ba ye, “Da ke ka soꞌ maꞌa yaa. 
MAT.24.5	Bozugo nidib bedego na kena n pianꞌad m yuꞌur n yet ye, ‘Mane a Kiristo la,’ ka na panꞌas nidib bedego ka ba yidig. 
MAT.24.6	Ka ya na wum tanp tukpeedug yamma, ka lem wum li labaar lallisa. Da ke ka dabiem more yaa. Neꞌeŋa na niŋ, ka lee kaꞌ dunia naar benne. 
MAT.24.7	Ka buudi na zab ne buudi, ka naꞌab soꞌolim me na zab ne naꞌab soꞌolim, ka koꞌom titaꞌar na lu hale, ka teens na dam zinꞌis bedego. 
MAT.24.8	Ka namisug neꞌeŋa wenne poꞌa naani saꞌa ye o duꞌa ne.
MAT.24.9	“Ba na gbanꞌe ya n tis, ka ba namisi ya, ka buudi wusa na kisigi ya man yuꞌur zug. 
MAT.24.10	Ka nidib bedego na bas yelsida suer la lieb tuumbeꞌed dimi n gbiꞌid taaba, ka kis taaba. 
MAT.24.11	Ka ziri nodiꞌesidib bedego na due panꞌas nidib bedego ka ba yidig. 
MAT.24.12	Ka tuumbeꞌedi peꞌesid la zugoo ka nidib bedego noŋilim na sie. 
MAT.24.13	Ka one na modigi paae li ben la na nye faangir. 
MAT.24.14	Ka Winaꞌam soꞌolim labakaŋa nwa na mooli gilig dunia, ka buudi wusa na wumi li, ka li ben nyaan paae.
MAT.24.15	“Ka ya yaꞌa nye bun kisa line saꞌamid siꞌel mekama, lin ka Winaꞌam nodiꞌes Daniel da sob li yela la, ka li ziꞌe Winaꞌam zinꞌisuŋin la, (kel ka one karem la baŋ neꞌe gbin,) 
MAT.24.16	bane be Juuda teŋin zom keŋ zueya ni. 
MAT.24.17	Ka bane be yiiŋ da lem kpenꞌ doodin ye ba zaŋ siꞌela. 
MAT.24.18	Ka one be poogin da fendigi leb yin ye o zaŋ o fuugo. 
MAT.24.19	Li na toe saŋkan la tis poꞌab bane mor poos ne bane mor bilies. 
MAT.24.20	Sosimi Winaꞌam ka ya zoos saŋa da siaꞌal waad saŋa bee Jew dim vuꞌusum daare. 
MAT.24.21	Ka namistitaꞌar na kena n toe hale n gaad dunia pinꞌilugin la n ti paae saŋkan la, ka namisug ku len bee zem wuu neꞌeŋa yaꞌasa. 
MAT.24.22	Ka Winaꞌam yaꞌa pu deŋim sien dabisa laa, ka ba gima, soꞌ naan ku tiliginee. Amaa nidib ban ka o gaans la zug, o na sie dabisa la.
MAT.24.23	“Ka soꞌ yaꞌa yeli ya ye, ‘Gosimi, Kiristo nwa, bee Kiristo la be kpeꞌe sa,’ da siakiyaa. 
MAT.24.24	Ka ziri Kiristonam ne ziri nodiꞌesidib na due tum tuumnyalima ne tuum kpiꞌema line na paꞌal ye ba mor paŋ, hale n ti boodin ye ba naani panꞌasin ban ka Winaꞌam gaans la (li yaꞌa tunꞌe niŋin.) 
MAT.24.25	Man yeti ya neꞌeŋa ne ye ya guꞌus ka li nan pu paa na.
MAT.24.26	“Ka ba yaꞌa yeli ya ye, ‘Gosimi, o be moogin,’ da keŋi anii. Bee ba yaꞌa ye ‘O suaꞌ doogin,’ yanam da siaki. 
MAT.24.27	Ka Ninsaal Biig la ken la na, na wenne wuu saa naani iank ya nyaꞌaŋ n ti paae ya tuona la. 
MAT.24.28	Bunkpiiluŋ yaꞌa be zinꞌisiꞌa, zuund na laꞌas ani.
MAT.24.29	“Ka namis kaŋa yaꞌa kpelim naae, ‘winig na lieb zibisug, ka nwadig ku nie, ka nwadibibis na naam saazug n lut na. Ye ka siꞌelnam bane mor paŋ agol na dam.’
MAT.24.30	“Ka Ninsaal Biig ken la na, zanbin na nie saazug. Ka dunia buudi wusa na kaasidi nweꞌedi ba meŋ. Ka ba na nye Ninsaal Biig la n kenna n be saŋgbana zug ne paŋ ne o naꞌam ka li nyeen pil pil. 
MAT.24.31	Ka o na tum o maleknam ka naꞌatan piꞌeb hale ka ba laꞌas ninban ka Winaꞌam gaans la, dunia zinꞌis ben wusa.
MAT.24.32	“Keli ka kekaŋ paꞌali ya siꞌel. Kekaŋ yaꞌa ti bus vanpola n ti nobugi sobig la, ya miꞌ ye seeung liꞌeliya. 
MAT.24.33	Ala men ya yaꞌa nye neꞌenam wusa ya na baŋ ye Ninsaal Biig la lebug liꞌelne, hale n paae zaꞌanoorin. 
MAT.24.34	Asida ka m yeti ya ye, zumaaŋ kaŋa nwa nidib ku gaade, asee neꞌenam wusa naam. 
MAT.24.35	Saazug ne dunia na gaad, ka man pianꞌad la lee ku gaade.
MAT.24.36	“Ka li dabisa ne li saŋa la, soꞌ ku baŋi lii, hale baa maleknam bane be arazana ni bee Biig la meŋa, asee Baꞌ one a Winaꞌam la gullim. 
MAT.24.37	Ninsaal Biig la ken na, na wenne Noa saŋa la ne. 
MAT.24.38	Kuꞌom da nan pu di dunia la, saŋkan la nidib daa dit ka nuud, ka dit poꞌab ka tisid ba biis sidib hale n ti paae daakan ka Noa kpenꞌ aaruŋ titaꞌarin la. 
MAT.24.39	Ka ba pu baŋi li yela hale saa ni ka kuꞌom di ba wusa. Li me na ane ala n tis Ninsaal Biig ken la na. 
MAT.24.40	Ka dapa ayi na be poogin ka ba na zaŋ yinni ka bas yinni. 
MAT.24.41	Poꞌaba ayiꞌiŋa na be neerin, ka ba zaŋ yinni ka bas yinni.
MAT.24.42	“Guꞌusimi; ka ya ziꞌ ya Zugsob la na leb daasiꞌer naa. 
MAT.24.43	Baŋimi ye yidaan la yaꞌa baŋ saŋkan ka naꞌayiig na kena ye o zuu, o na tiꞌebi gur, hale ka naꞌayiig la ku nyaŋe kpenꞌ zuu. 
MAT.24.44	Dinzugo yanam me tiꞌebimi; ka Ninsaal Biig la na kena saŋkan ka ya ku baŋi.
MAT.24.45	“Dinzugo anoꞌone lee a tumtum kane a yelsida sob ne yaꞌamdaana, ka o zugsob noke o yir wusa guꞌul o, ka tisi o noor ye o diisim bane be ani la saŋa kane nara. 
MAT.24.46	Tumtum kan na paam yelsum o zugsob yaꞌa leb na nye ka o tum ne wuu one yel o siꞌem la. 
MAT.24.47	Li ane asida ka m yeti ya ye o zugsob la na ke ka o gur on soꞌe siꞌel wusa. 
MAT.24.48	Ka o yaꞌa a tumtum one a bugis, ka tenꞌes o meŋ yela ye, o zugsob ku kul toꞌo naa. 
MAT.24.49	Ka o pinꞌili buꞌud o tumtum taaba la, ka dit ka nuud ne danuudib, 
MAT.24.50	ka o zugsob na leb na daakan ka o ku baŋi, 
MAT.24.51	ka o na namis o, ka ke ka o laꞌas ne zam dim. Anina ka ba na kum ka gaꞌad nyina.
MAT.25.1	“Dinzugo saŋkan la Winaꞌam soꞌolim na a wuu poꞌasada piiga bane zaŋ ba fitlanam n keŋ ye ba tuꞌos poꞌadit la. 
MAT.25.2	Ka anu mor yaꞌam. Ka anu kaꞌa yaꞌam. 
MAT.25.3	Ka bane kaꞌa yaꞌam la, mor ba fitlanam, ka pu mor kpaam. 
MAT.25.4	Amaa bane mor yaꞌam la, mor kpaam ne ba laas. 
MAT.25.5	Ka poꞌadit la yuug la zug ka ba wusa zoonsim gbis.
MAT.25.6	“Ka yuꞌuŋ tisoos, ka kuŋ kaas ye, poꞌadit la kenna, duom n yi n tuꞌos o.
MAT.25.7	“Ka poꞌasada la wusa due n maali ba fitlanam lauŋ. 
MAT.25.8	Ka bane kaꞌa yaꞌam la, yel bane mor yaꞌam la ye, ‘Buꞌomi ya kpaam la n tisi ti; ka ti fitlanam kpigidne.’
MAT.25.9	“Ka bane mor yaꞌam la lebis ye, ‘Ayei, ti yaꞌa niŋ ala, kpaam la ku siak tinam ne yanam wusa. Kemi bane kuosid kpaam saꞌan n daꞌe na.’
MAT.25.10	“Ka ban ken ye ba daꞌ la, ka poꞌadit la paae na, ka bane tiꞌebi naae la, dol o kpenꞌ diꞌema la zinꞌigin. Ka ba yoꞌ zaꞌanoor la.
MAT.25.11	“Ka bane kpelim la, paae na n buon n yet ye, ‘Zugsoba, zugsoba, yoꞌogum n tisi ti.’
MAT.25.12	“Ka o lebis ye, ‘Li ane ameŋa ka m yeti ya ye, m ziꞌ yaa.’ ”
MAT.25.13	Ka Yesu ye, “Dinzugo yanam me guꞌusimi, bozugo ya ziꞌ daakan ka Ninsaal Biig la na kenaa.
MAT.25.14	“Yelkaŋa yaꞌas na wenne dau soꞌ one daa tiꞌebid ye o nwie. Ka buol o tumtumnib n zaŋ o arazaꞌas niŋi ba nuꞌusin, 
MAT.25.15	ka tis yinni ligidi yon anu, ka tis yinni yon ayi, ka tis yinni yolug yinni. O tisne soꞌ wusa on na tunꞌe siꞌem ben, ka nwie. 
MAT.25.16	Ka one diꞌe yon anu la pu yuuge, ka due nok o ligidi la n tolum n nye yon anu nyood. 
MAT.25.17	Ala men ka one diꞌe yon ayi la, nye yon ayi nyood. 
MAT.25.18	Amaa ka one diꞌe yolug yinni la keŋ n tu bok n pinꞌ o zugsob ligidi la.
MAT.25.19	“Ka li yuug hale, ka ba zugsob leb kul na ye o gelig ban tum siꞌem. 
MAT.25.20	Ka one diꞌe yon anu la, kena ne yon anu n paas n yel ye, ‘M zugsoba, fu daa tisi m yon anu. Gosima, m nye yon anu n paas.’
MAT.25.21	“Ka o zugsob yel o ye, ‘Li a suꞌum. Fu ane tumtumsuŋ one tum ne sida. M tis uf bun biꞌela, ka fu tum sida ne li. Dinzugo m na ke ka fu soꞌe bunam bedego. Zinꞌinim n maal sumalisim ne fu zugsob.’
MAT.25.22	“Ka one diꞌe yon ayi me kena n yel ye, ‘M zugsoba, fu daa tisi m yon ayi. Gosima, m nye yon ayi n paas.’
MAT.25.23	“Ka o zugsob yel o ye, ‘Li a suꞌum. Fu ane tumtumsuŋ one tum ne sida. M tis uf bun biꞌela ka fu tum sida ne li. Dinzugo m na ke ka fu soꞌe bunam bedego. Zinꞌinim n maal sumalisim ne fu zugsob.’
MAT.25.24	“Ka one diꞌe yolug yinni la, kena n yel ye, ‘M zugsoba, m miꞌ fu ane sukpiꞌeuŋ daan. Ka fu bunne zinꞌig kan ka fu pu bude, ka kuꞌon zinꞌig kan ka fu pu yadige. 
MAT.25.25	Din ka m zo dabiem, ka keŋ pinꞌ fu ligidi la teŋin. Diꞌemi fu bun.’
MAT.25.26	“Ka o zugsob lebis ye, ‘Tumtumbeꞌed nwa. Fu ane gbanyaꞌa. Fu miꞌ ye m bun zinꞌig kan ka m pu bude, ka kuꞌon zinꞌig kan ka m pu yadige. 
MAT.25.27	Li suꞌum ka fu daa naan zaŋin m ligidi n digil banki ni. Ka m yaꞌa kena la, man naan diꞌen m ligidi la ne nyood. 
MAT.25.28	Diꞌem o ligidi la n tis one mor yon piiga la. 
MAT.25.29	Bozugo ban wusa mor la, ba na nye paas, ka ba morem zuꞌe. Amaa one pu mor la, ba na diꞌe on mor siꞌel wusa la.’ 
MAT.25.30	Ka o zugsob yel ye, ba yiisimi dau beꞌed kaŋa n bas likin. Anina ka ba na ti kaasid ka gaꞌadi ba nyina.
MAT.25.31	“Saŋkan ka man, Ninsaal Biig la, na ti kena ne m naꞌam titaꞌar ne m maleknam wusa la m na zinꞌi m naꞌam gbauŋ venliŋ la zugin. 
MAT.25.32	Ka dunia soꞌolim wusa na laꞌas m tuon, ka m na baki ba ben ben wenne konbkem bakid o peꞌes ne o boos ben ben siꞌem la, 
MAT.25.33	ka ziꞌel peꞌis m datiuŋ ka ziꞌel boos m dagobug.
MAT.25.34	“Ka naꞌab la na yel bane be o datiuŋ la ye, ‘Kemi na yanam bane mor m Baꞌ Winaꞌam yelsum la. Ya na diꞌe soꞌolim kan ka Winaꞌam pun tiꞌeb ye o tisi ya, hale ka dunia nam pu pinꞌil la. 
MAT.25.35	Bozugo m koꞌom daa zabid, ka ya tisi m diib. Kuꞌonuud daa more m, ka ya tisi m kuꞌom ka m nu. M daa ane saan, ka ya diꞌe m. 
MAT.25.36	M daa ane biel, ka ya tisi m fuud, ka daa benꞌed, ka ya kaae m, ka daa be sarega ni, ka ya kenn m saꞌan na.’
MAT.25.37	“Ka bane a tuumsuma dim la na lebis ye, ‘Zugsoba, saŋkan ka ti nye uf, ka fu koꞌom zabid, ka ti tis uf diibo? bee kuꞌonuud mor uf, ka ti tis uf kuꞌom? 
MAT.25.38	Bee saŋkan ka ti nye uf ka fu ane saan, ka ti diꞌe fo? Bee saŋkan ka fu a biel, ka ti tis uf fuude? 
MAT.25.39	Bee saŋkan ka ti nye uf, ka fu benꞌed, bee fu be sarega ni, ka ti kaae uf?’
MAT.25.40	“Ka naꞌab na lebisi ba ye, ‘Li ane ameŋa ka m yeti ya ye, yanam daa niŋ ala n tis m baꞌabiig one kpelim kpaar la, li ane mane la ka ya niŋ tis.’
MAT.25.41	“Ka o na yel bane be o dagobug la ye, ‘Kemi sa, yanam bane ka Winaꞌam po noor n tisi ya la. Kemi kpenꞌ bugum kane pu kpiigida la, bugum line ka Winaꞌam tiꞌeb ye o kpenꞌes Sutaana ne o nyaꞌandolib la. 
MAT.25.42	Bozugo m koꞌom daa zabid, ka ya pu tisi m diibo. Kuꞌonuud daa mor m, ka ya pu tisi m kuꞌom ye m nu. 
MAT.25.43	M daa ane saan, ka ya pu diꞌe ma. M daa ane biel, ka ya pu tisi m fuude. M daa benꞌed bee m daa be sarega ni, ka ya pu kaae ma.’
MAT.25.44	“Ka ba na lebis o ye, ‘Ti Zugsoba, saŋkan ka ti nye uf, ka fu koꞌom zabid, bee kuꞌonuud mor uf, bee fu a saan, bee fu a biel, bee fu benꞌed, bee fu be sarega ni, ka ti pu suŋi fu?’
MAT.25.45	“Ka o na lebisi ba ye, ‘Ameŋa ka m yeti ya ye, yanam daa pu niŋ ala n tis m baꞌabiig one kpelim kpaar la, li ane mane la ka ya pu niŋ tise.’
MAT.25.46	“Ka ba na keŋ kpenꞌ namisug line kaꞌ ben la ni. Amaa tuumsuma dim la na diꞌe nyovur line kaꞌ naare.”
MAT.26.1	Yesu n daa pianꞌ pianꞌad nwa naae la, ka yel o nyaꞌandolib la ye, 
MAT.26.2	“Baŋimi ye li kpelim daba ayi ka kuꞌum malek gaadug maluŋ la tienr dabisir paae. Ba na zaŋ Ninsaal Biig la n tis ka ba kpaꞌ o tabil dapuudir zug.”
MAT.26.3	Ka Winaꞌam maalmaan kpeenmnam ne teŋin kpeenmnam laꞌas taaba n ken Kaifas yin. Kaifas da ane Winaꞌam maalmaan kpeenm. 
MAT.26.4	Ka ba tuꞌas ne taaba n gbanꞌe noor yinni ban na niŋ siꞌem n suaꞌ gbanꞌe Yesu n ku o. 
MAT.26.5	Ka ba yel ye, “Kaꞌa maluŋ la daar laa, bozugo nidib la na ti zabidi o zug.”
MAT.26.6	Ka Yesu daa be Simon one da a kukom la yin n be Betani teŋin. 
MAT.26.7	Ka Yesu da be ani n dit ka poꞌa soꞌ da kenn o saꞌan na n mor alabasta kugir kolibir ne tudaare din ligidi zuꞌe hale bedego n kpaꞌe n waligi Yesu zug.
MAT.26.8	Ka o nyaꞌandolib n nye li la, ba sunya pelig ne. Ka ba buꞌos ye, “Bo ligsaꞌuŋi nwa? 
MAT.26.9	Bozugo ba naani kuosin tudaare nwa ligidi bedego n zaŋi li suŋ noŋ dim.”
MAT.26.10	Amaa Yesu baŋ ba tenꞌesug ka yeli ba ye, “Bo ka ya daam poꞌa la ala? O maal man yelsum. 
MAT.26.11	Noŋ dim bene ya saꞌan daar wusa, amaa man ku be ne yanam saŋa wusa. 
MAT.26.12	On kpaꞌe tudaare niŋe m niŋgbiŋ nwa, paꞌal ye o tiꞌebidi ban na ti mum mam siꞌem. 
MAT.26.13	Yelmeŋir ka m yeti ya ye, labasuŋ la n ken zinꞌisiꞌa wusa dunia zug, ba na yel poꞌa nwa yela, ka li niŋ o tienr.”
MAT.26.14	Ka Yesu nyaꞌandol yinni, on yuꞌur buon Judas Iskariot, daa keŋ maalmaan kpeenmnam saꞌan 
MAT.26.15	n yeli ba ye, “Ya na tisi m bo, ka m zaŋ Yesu niŋ ya nuꞌugine?” Ka ba yo o anzurifa ligidi piistanꞌ. 
MAT.26.16	Ka din saŋa, ka o pinꞌil n bo suer kan ka o na zam Yesu.
MAT.26.17	Maluŋ pinꞌilug daar kan ka ba na di bodobodo lin ka ba pu niŋ dabin la, Yesu nyaꞌandolib kenn o saꞌan na n buꞌos o ye, “Fu bood ye ti maal zinꞌikane ka fu na di maluŋ tienr diib la?”
MAT.26.18	Ka o lebis n yeli ba ye, “Kemi teŋ poogin la soꞌ saꞌan n yel o ye, ‘Ti Paꞌan la yel ye, “M saŋa paaeya. Ka m na maal maluŋ tienr fu yin, man ne m nyaꞌandolib.” ’ ” 
MAT.26.19	Ka o nyaꞌandolib la niŋ wenne Yesu n yeli ba la, n maal maluŋ tienr la diib.
MAT.26.20	Ka zaam maꞌae, ka o zinꞌin ne o nyaꞌandolib pii ne yi la ye ba di. 
MAT.26.21	Ka ban dit la, Yesu yeli ba ye, “Yelmeŋir ka m yeti ya ye, nid yinni ya saꞌan nwa na zam man.”
MAT.26.22	Ka ba sunya saꞌam hale, ka ba pinꞌil n buꞌosid o yinni yinni ye, “Zugsoba, li ane man bee?”
MAT.26.23	Ka Yesu lebisi n yeli ba ye, “On ka o nuꞌug na siaꞌal ne m nuꞌug laan la, one na zam man. 
MAT.26.24	Ninsaal Biig la na kpi wenne din pun da sob m yela siꞌem la. Amaa toog be one zam Ninsaal Biig la zug. Li da pu suꞌum ye o ma duꞌa o.”
MAT.26.25	Ka Judas one na zam Yesu la lebis n yel ye, “Paꞌana, li ane man bee?”
MAT.26.25	Ka Yesu yel o ye, “Fun yel ala.”
MAT.26.26	Ka ban daa dit la, Yesu zaŋ bodobodo n puꞌus Winaꞌam bareka ka gbenꞌes n tis o nyaꞌandolib la, ka yeli ba ye, “Diꞌem nwa n di. Lina a m meŋ niŋgbiŋ.”
MAT.26.27	Ka o zaŋ nwam n puꞌus Winaꞌam bareka ka tisi ba ye, “Ya wusa diꞌem nu. 
MAT.26.28	Bozugo nwa ane man ziim line ane nonaar yela. Ziim line yi ye nidib bedego nye suguru. 
MAT.26.29	M yeti ya ne ye, m ku lem nu daam nwa yaꞌase, asee daar kan ka m na lem nu danpaal ne ya, m Baꞌ soꞌolim ni la.”
MAT.26.30	Ka ban daa yuum Winaꞌam yuuma n naae la, ba yi n ken Olives Zuerin la.
MAT.26.31	Ka Yesu yeli ba ye, “Yanam wusa na kiꞌis ka bas man zina yuꞌuŋa, bozugo li sobne ye,
MAT.26.31	‘M na ku konbkem la ka peꞌes na widig.’
MAT.26.32	Amaa man yaꞌa ti vuꞌug ka bas kuꞌum, m na deŋi ya tuon keŋ Galilee.”
MAT.26.33	Ka Piita lebis ye, “Hale baa bama wusa yaꞌa na zo ka bas fun, man ku bas foo.”
MAT.26.34	Ka Yesu yel Piita ye, “Yelmeŋir ka m yet uf ye, zina yuꞌuŋa nwa, fu na kiꞌis man noor atanꞌ ka noraug naan kaas.”
MAT.26.35	Ka Piita lebis yel ye, “Hale baa li yaꞌa suꞌum ye man kpi ne fun, m ku kiꞌisi fu.” Ka o nyaꞌandolib la wusa me yel ala.
MAT.26.36	Ka ban ne Yesu yi ken zinꞌikan buon Gesemane la, ka o yel o nyaꞌandolib la ye, “Kpelimi kpela, ka man keŋ tuon n sos Winaꞌam.” 
MAT.26.37	Ka Yesu dol Piita ne Zebedee biis ayi. Ka o suunr saꞌam bedego. 
MAT.26.38	Ka o yeli ba ye, “M suunr saꞌameya, hale ka li wenne mam ye m kpine. Kpelimi kpela ka guri m.”
MAT.26.39	Ka o keŋ tuon biꞌela n vanbin teŋin, ka sos Winaꞌam ye, “M Baꞌ, li yaꞌa a suꞌum, ke ka daam nwam nwa line paꞌal m namisug la, gaad ka ke mam. Amaa kaꞌane ye m sunf boodim, amaa lin ka fu bood ye li niŋ la.”
MAT.26.40	Ka o leb o nyaꞌandolib la saꞌan n nye ka ba gbisidne. Ka o buꞌos Piita ye, “Yanam ku tunꞌe nie ne man baa biꞌela? 
MAT.26.41	Niemi, ka sos Winaꞌam ka ya da kpenꞌ makirine. Siig la bood Winaꞌam dolim, amaa ya niŋgbina kaꞌ paŋa.”
MAT.26.42	Ka o lem leb yaꞌas n sos Winaꞌam n yel ye, “M Baꞌ, daam nwam nwa yaꞌa ku gaad ka ke mam asee m nu li, kel ka li niŋne fu yaꞌam boodim.”
MAT.26.43	Ka o lem leb o nyaꞌandolib la saꞌan na yaꞌas, ka nye ka ba kpelim gbisidne, bozugo gbenn um daa more ba hale.
MAT.26.44	Ka o ke ba, ka leb yaꞌas, noor atanꞌ daan n sos Winaꞌam ne pianꞌad yin la gullim. 
MAT.26.45	Ka o lem leb o nyaꞌandolib la saꞌan na, ka buꞌosi ba ye, “Ya kpelim gbisidne ka vuꞌusidaa? Gosimi, saŋa paae na, ka ba pun zam Ninsaal Biig la, ka zaŋ o niŋ tuumbeꞌed dim nuꞌusin. 
MAT.26.46	Duomi ka ti keŋ. Gosim one n zam man la paae na.”
MAT.26.47	Ka on nam kpelim pianꞌad la, ka Judas one a o nyaꞌandolib pii ne yi la nid yinni, kenna ne nidib bedego bane yi maalmaan kpeenmnam ne kpeenmnam saꞌan na, ne suꞌuraad ne balaya. 
MAT.26.48	One zam o la, pun paꞌali ba siꞌel ye, “On ka m muak o noor la, one la. Gbanꞌam o.” 
MAT.26.49	Ka Judas paae Yesu saꞌan na ka kpelim puꞌus o ye, “Naa, Paꞌana,” ka muak o noor.
MAT.26.50	Ka Yesu buꞌos o ye, “M zua, fu kena ye fu niŋ bo?”
MAT.26.50	Ka ba kena gbanꞌe Yesu. 
MAT.26.51	Ka Yesu nid yinni fue o suꞌuraug n kiaꞌ maalmaan tumtum tobir n fiꞌig.
MAT.26.52	Ka Yesu yel o ye, “Lebisim fu suꞌuraug la su li teongun, bozugo bane zabid ne suꞌus la na kpi ne suꞌus.” 
MAT.26.53	Ka Yesu buꞌos o ye, “Fu pu baŋ ye m tunꞌe sos m Baꞌ ka yimmo ka o na tis man maleknam tusa siꞌem naa? 
MAT.26.54	Ka li yaꞌa niŋ ala, Winaꞌam gbauŋ n daa yel siꞌel la, na niŋ wala ka li a ameŋa?”
MAT.26.55	Ka Yesu buꞌos nidib bedego la ye, “Ya kena ne suꞌuraad ne balaya ye ya gbanꞌe m wenne faand bee? Daar wusa ka m be Winaꞌam yin n zamisid nidib, ka ya pu gbanꞌe ma. 
MAT.26.56	Amaa nwa wusa niŋne n paꞌal ye Winaꞌam nodiꞌesidib n daa yel siꞌel n sob Winaꞌam gbauŋin la, ane ameŋa.” Ka o nyaꞌandolib la wusa bas o ka zo.
MAT.26.57	Ka bane gbanꞌ o la, mor o keŋ maalmaan kpeenm Kaifas yin. Anina ka gbauŋmiꞌidib ne kpeenmnam daa pun laꞌas. 
MAT.26.58	Ka Piita be nyaꞌaŋ sa n dol hale n paae maalmaan kpeenm la samanin. Ka o kpenꞌ zakin zinꞌi ne tumtumnib, ye o baŋ li koosug a siꞌem.
MAT.26.59	Ka maalmaan kpeenmnam ne nimbane yiti gbanꞌe noor Jew dim yela la zanꞌasa, bo ziri kaset dim ye ba maꞌ tis Yesu, ka ba ku o. 
MAT.26.60	Ka ba pu nye baa yinni, hale baa ziri kaset dim bedego daa maꞌ ziri tis o.
MAT.26.60	Li nyaꞌaŋ la ka nidib ayi due 
MAT.26.61	n ziꞌe, ka yel ye, “Dau nwa daa yel ye, o na tunꞌe nwaꞌe Winaꞌam puꞌusum yir la, ka lem nok daba atanꞌ n meꞌ li naae.”
MAT.26.62	Ka maalmaan kpeenm la due n ziꞌe, ka buꞌos Yesu ye, “Fu ku lebis siꞌel ne bane yet siꞌem wusa tis uf laa?” 
MAT.26.63	Amaa ka Yesu pu lebis siꞌela.
MAT.26.63	Ka maalmaan kpeenm lem pianꞌad ne Yesu yaꞌas ye, “Poom ne Winaꞌam one voe la, ka yele ti, fu yaꞌa ane Kiristo one a Winaꞌam Biig la.”
MAT.26.64	Ka Yesu lebis n yel o ye, “Fun yel ala.” Amaa m yeti ya ye, “Lin pinꞌil zina zaŋ ken sa, ya na ti nye Ninsaal Biig la ka o zinꞌin Winaꞌam one soꞌe paŋ la datiuŋ ka kenna ne saŋgbana.”
MAT.26.65	Ka maalmaan kpeenm aaenn o meŋ fuud, ka yel ye, “Fu tuꞌud Winaꞌam. Ti pu lem bood ye soꞌ lem di kaset yaꞌase. Ya pu wum on tuꞌud Winaꞌam siꞌem la. 
MAT.26.66	Ya tenꞌesid ye bo?”
MAT.26.66	Ka ba lebis ye, “O suꞌum ne kuꞌum.”
MAT.26.67	Ka ba tubis nintoond n mad o nindaa, ka nweꞌ o ne kpisinkpila. Ka sieba nweꞌ o ne tampianꞌas 
MAT.26.68	n yel o ye, “Fun Kiristo, baŋim one nweꞌ uf la.”
MAT.26.69	Ka Piita daa zinꞌi zakin la, ka bipuŋ keŋ o saꞌan na n yel o ye, “Fu me daa bene ne Yesu, one yi Galilee la.”
MAT.26.70	Ka o kiꞌis ba wusa tuon n yel ye, “M pu baŋ fun yel siꞌel laa.”
MAT.26.71	Ka o yi yaŋirin ka bipuŋ soꞌ lem nye o, ka yel bane be anina la ye, “Oŋa me daa be ne Yesu, one yi Nazaret la.”
MAT.26.72	Ka Piita kiꞌis yaꞌas, ka po ye, “M ziꞌ oo.”
MAT.26.73	Li niŋ biꞌela, ka bane ziꞌe la liꞌel Piita ka ye, “Ameŋa, oŋa ane Yesu nid yinni, bozugo o pianꞌad viig o gbin.”
MAT.26.74	Ka Piita pinꞌili po, ka kaanb kaanbbeꞌed tis o meŋ ye, “Mam ziꞌ dau nwaa.” Ka saŋkan la ka noraug kaas. 
MAT.26.75	Ka Piita yuꞌun tienn Yesu n sa yel siꞌel la ye, “Fu na kiꞌis noor atanꞌ ye, fu ziꞌ ma, ka noraug nyaan kaas.” Ka o yi yiŋ n kum hale bedego.
MAT.27.1	Ka beug nie ka maalmaan kpeenmnam ne kpeenmnam sieba gbanꞌe noor ye ba ku Yesu. 
MAT.27.2	Ka ba loo o more keŋ Pilate one a Gomena la saꞌan.
MAT.27.3	Ka Judas one zam Yesu la n nye ka ba gbanꞌ o lo ye ba ku o la, ka o sunf saꞌam ka o mor anzurifa ligidi piistanꞌ la n lebi tis kpeenmnam la 
MAT.27.4	ka yel ye, “M tum taalne man zam nid kane pu tum beꞌede ka ba na kuu o la.”
MAT.27.4	Ka ba yel ye, “Ti baꞌa kaeꞌ. Li ane fu zugin yela.”
MAT.27.5	Ka Judas lob ligidi la bas ka keŋ yul o meŋi kpi.
MAT.27.6	Ka kpeenmnam la zaŋ ligidi la ka ye, “Li ane ziim ligidi. Li pu nar ka ti zaŋ ligidi la n gendig puꞌusum yin ligidi nii.” 
MAT.27.7	Ka ba gbanꞌe noor yinni ye ba nok ligidi la daꞌ yaꞌab yaꞌab poog ye ba mum saam. 
MAT.27.8	Hale laꞌam ne zina ba kpelim buon zinꞌikan la ye ziim poog. 
MAT.27.9	Ka lin ka Winaꞌam nodiꞌes, Jeremia da sob la sid niŋ sida ye, “Ka ba nok anzurifa ligidi piistanꞌ, ligikan la ka Israel yaas da gbanꞌe noor yinni ye ba yoo la 
MAT.27.10	n daꞌ yaꞌab yaꞌab poog la wenne Zugsob la yeli m siꞌem la.”
MAT.27.11	Ka Yesu ziꞌe Gomena la tuon ka o buꞌos o ye, “Fune a Jew dim naꞌab laa?”
MAT.27.11	Ka o lebis o ye, “Eenn, fune yel ala.”
MAT.27.12	Ka kpeenmnam la yel ye o niŋ siꞌelnam ka li a tuumbeꞌed. Ka o pu lebis siꞌela. 
MAT.27.13	Ka Pilate yel o ye, “Fu pu wum ban yet siꞌem la wusa n ziꞌel uf laa?” 
MAT.27.14	Ka o pu lebis siꞌel siꞌela, ka li lidig Gomena la hale.
MAT.27.15	Li da ane anwa kuꞌum malek gaadug daar tienr diꞌema saŋa la, ka li mor suer ye Gomena la yiis sarega nid yinni bas, on ka nidib bedego na gaŋ la. 
MAT.27.16	Saŋkan la ba daa mor nimbeꞌug one be sarega ni, ka ba buon o Barabbas. 
MAT.27.17	Ka nidib la laꞌas bedego na, ka Pilate buꞌosi ba ye, “Anoꞌon ka ya bood ye m basi, Barabbas bee Yesu, on ka ba buon Kiristo la?” 
MAT.27.18	Pilate baŋ ye li ane nennim yela ka ba gbanꞌ Yesu.
MAT.27.19	Ka Pilate n zinꞌin saria kadib zinꞌigin la, ka o poꞌa tolim tis o labaar ye, “Yiisimi fu nuꞌug ne popielim daana la yela ni; ka man zaansim o yela yuꞌuŋ ka li daam man bedego.”
MAT.27.20	Ka kpeenmnam la nyaŋe ke ka nidib la yel Pilate ye, o basim Barabbas, ka ku Yesu.
MAT.27.21	Ka Gomena la lem buꞌosi ba yaꞌas ye, “Nidib ayi nwa, ya bood ye m basi anoꞌone?”
MAT.27.21	Ka ba lebis ye, “Barabbas.”
MAT.27.22	Ka Pilate buꞌosi ba ye, “Ya ye m niŋ Yesu, on ka ba buon Kiristo la wala?”
MAT.27.22	Ka ba tansid ye, “Kpaꞌam o dapuudir zug kuu o.”
MAT.27.23	Ka o buꞌosi ba ye, “O tuumbeꞌed a bo?”
MAT.27.23	Ka ba lem tansid bedego ye, “Kpaꞌam o dapuudir zug, kpaꞌam o dapuudir zug.”
MAT.27.24	Ka Pilate nye ka o ku nyaŋe niŋ siꞌel la, ka tukpeedug duꞌed bedego la, ka o nok kuꞌom pie o nuꞌusi ba wusa tuon ka yel ye, “Mam baꞌa kaeꞌ dau kaŋa kuub yela nii. Li ane ya yela.”
MAT.27.25	Ka nidib la lebis ye, “O kuub la yela doli tinam ne ti yaas.”
MAT.27.26	Ka o bas Barabbas tisi ba, ka ke ka ba buꞌ Yesu ne kpaꞌasa ka nok o tis ye ba kpaꞌ o dapuudir zug.
MAT.27.27	Ka Gomena la sogianam mor Yesu kpenꞌ Gomena la yin ka ba wusa laꞌase giligi o, 
MAT.27.28	ka pilig o fuug ka yeel o fuzenꞌug, 
MAT.27.29	ka maal gonꞌos zugpibigi n pid o ka nok dansaar niŋi o datiuŋ nuꞌugin, ka laꞌad o yet ye, “Naa, Jew dim naꞌaba.” 
MAT.27.30	Ka tubis nintoond mad o, ka nok dansaar nweꞌ o zug. 
MAT.27.31	Ka bane laꞌ o naae la ka ba zaŋ fuzenꞌug la ka lebis o meŋ fuudi yeel o, ka mor o keŋ ye ba kpaꞌ o tabil dapuudir zug.
MAT.27.32	Ban daa yit la, ka nye dau one yi Sairene teŋin, ka o yuꞌur buon Simon, ka ba mugus o ye o ze dapuudir la. 
MAT.27.33	Ka ba paae zinꞌisiꞌa ka li yuꞌur buon Golgota, li gbin ane zunwana zinꞌig. 
MAT.27.34	Ka ba nok daam gendig ne buntoogi n tis o ye o nu. Ka on lemi li la ka zanꞌas nuub. 
MAT.27.35	Ka ba kpaꞌ o dapuudir zug ka nok o fuud n bugul bugulum n pudugi tis ba meŋ, 
MAT.27.36	ka yuꞌun zinꞌi gosid o. 
MAT.27.37	Ka ba sobi tabili o zug baba yelkan zug ka ba gbanꞌ o la,
MAT.27.38	Ka ba me kpaꞌ naꞌayiis baba ayi n kpiꞌel Yesu, ka yinni be o datiuŋ ka oŋa la be o dagobug. 
MAT.27.39	Ka bane gati anina baba ka nye o la gomisidi ba zut ka tuꞌud o yet ye, 
MAT.27.40	“Fune yet ye fu na nwaꞌe Winaꞌam puꞌusum yir la ka lem meꞌ li daba atanꞌ poogin la, dinzugo faaenmi fu meŋ. Fu yaꞌa sid ane Winaꞌam Biiga, fun naamim dapuudir la zug sig na.”
MAT.27.41	Ala men ka maalmaan kpeenmnam ne gbauŋmiꞌidib ne kpeenmnam sieba laꞌad o n yet ye, 
MAT.27.42	“O suŋid sieba, ka lee ku nyaŋe suŋ o meŋa. One n a Israel dim naꞌab la, din la o sigim dapuudir zug nannanna na, ka ti naan siak o. 
MAT.27.43	O niŋ Winaꞌam yadda ye o a sida sob, ka Winaꞌam yaꞌa noŋ o, on faaenmi o nannanna, bozugo o ye o ane Winaꞌam Biig.” 
MAT.27.44	Ka naꞌayiis bane ka ba kpaꞌa kpiꞌel o la me tuꞌud o ala.
MAT.27.45	Ka nintaŋ buluŋ ka zinꞌig wusa lebug lik n ti paae zaamnoor, karefa atanꞌ. 
MAT.27.46	Saŋkan la ka Yesu tans ne kukotitaꞌar ye, “Eli, Eli, lama sabaktani.” Li gbin ane ye, “M Winaꞌam, m Winaꞌam, bo ka fu basi ma?”
MAT.27.47	Ka bane ziꞌe kpiꞌe anina ka wumi li la sieba yel ye, “Dau la buoni Elija.”
MAT.27.48	Ka yinni zo keŋ zaŋ sooso n los danmiꞌisugin niŋ kikanꞌar zugin n tis o ye o nu. 
MAT.27.49	Ka bama la yet ye, “Ti guꞌusim ka gos ye Elija na kena suŋ o bee.”
MAT.27.50	Ka Yesu tans ne kukotitaꞌar ka nyaan kpi.
MAT.27.51	Ka fuug lin beŋ Winaꞌam puꞌusum doog zinꞌis ayi la aaenn zugini, hale ti paae teŋin, zinꞌis ayi. Ka teŋ dam, ka tampiins nwaꞌ, 
MAT.27.52	ka yaad yoꞌos ka popielim dim bedego bane daa kpi la vuꞌug kumin, 
MAT.27.53	ka yi yaadin la na. Ka Yesu n ti vuꞌug kumin la ka ba kpenꞌ Jerusalem ka nidib bedego nye ba.
MAT.27.54	Ka sogianam ne ba kpeenm bane ziꞌe gur Yesu la nye ka teŋ la dam la, ne line naam la, ka dabiem kpenꞌe ba hale ka ba yel ye, “O sid ane Winaꞌam Biig.”
MAT.27.55	Ka poꞌab bedego bane yi Galilee n daa suŋid Yesu la, doli kena ziꞌe lalle sa n gosid o. 
MAT.27.56	Ba sieba ane Meeri Magdalene ne Meeri one a Jemes ne Josef ma la, ne Zebedee biis la ma.
MAT.27.57	Ka zaam maꞌae ka dau soꞌ paae na ka o yuꞌur buon Josef one yi Aramatea na, o ane kpanꞌa ka lem a Yesu nyaꞌandol, 
MAT.27.58	ka kenn Pilate saꞌan na n sos o ye o tis suer ka o zaŋ Yesu niŋgbiŋ la keŋ mum. Ka Pilate bas noor ye ba tisim o. 
MAT.27.59	Ka Josef zaŋ kuꞌum la vilig ne pien pielig, 
MAT.27.60	ka mum kuꞌum la, on Josef meŋ yapaalig kane ka ba tu tampiing zug la. Ka bilig kugtitaꞌar ligil yaug la noor. 
MAT.27.61	Meeri Magdalene ne Meeri soꞌ da zinꞌi anina kpaꞌa yaug la. Daar kan la ka Jew dim tiebid ba vuꞌusum daar yela.
MAT.27.62	Ka vuꞌusum daar kane pinꞌin daar kan zaam la, ka maalmaan kpeenmnam ne Farisee dim laꞌas Pilate saꞌan na 
MAT.27.63	n yel o ye, “Zugsoba, ti tenr ye damaꞌa la da nan voe la, o da yel ye, ‘M na vuꞌug kumin daba atanꞌ daar.’ 
MAT.27.64	Dinzugo basim noor tisi ti ka ti gur yaug la suꞌuŋa n ti paae daba atanꞌ la, ka li yaꞌa kaꞌa ala o nyaꞌandolib la na zu kuꞌum la keŋ, ka maꞌ nidib ye o vuꞌug kumin, ka damaꞌa kaŋa nwa yuꞌun na gaad yiigin la.”
MAT.27.65	Ka Pilate yeli ba ye, “Ya mor sogianam bane gur, kel ka ba gur yaug la ka soꞌ ku nyaŋe kpenꞌe wuu yaname na bood siꞌem la.” 
MAT.27.66	Ka ba keŋ niŋ ala, n zanbil kugir la ka ke ka sogianam guri li.
MAT.28.1	Ka Jew dim vuꞌusum daar n gaad la, Alasidaar bekeeung, ka Meeri one yi Magdala ne Meeri soꞌ isig keŋ ye ba kaae yaug la.
MAT.28.2	Ka teŋgbauŋ dam hale, bozugo Zugsob malek yi arazana sig na n bilig kugir la, ka ke yaug la noor, ka zinꞌi kugir la zug. 
MAT.28.3	Ka o nindaa nyeen wuu saa iansug ne. Ka o fuug pelig hale nyain. 
MAT.28.4	Ka dabiem kpenꞌ bane gur yaug la. Ka ba kirid wenne kuꞌum la.
MAT.28.5	Ka malek yel poꞌab la ye, “Da zoti dabiem, bozugo m miꞌ ye ya boodne Yesu, on ka ba daa ku la. 
MAT.28.6	O kaꞌ kpelaa. O vuꞌugne wenne on daa yel siꞌem la. Kemi na gos ban daa digil o ziꞌig siꞌa la. 
MAT.28.7	Kem toꞌoto n yel o nyaꞌandolib la ye, o vuꞌugiya ka bas kuꞌum. Ka o na deŋi ya tuon n keŋ Galilee teŋin. Anina ka ya na nye o. Li ane ameŋa ka m yeti ya.” 
MAT.28.8	Ka poꞌab la bas yaug la ne dabiem amaa ba daa mor sumalisim bedego ka keŋ toꞌoto ye ba yel o nyaꞌandolib la.
MAT.28.9	Toꞌoto yim ka Yesu tuꞌosi ba n puꞌusi ba. Ka ba kena igin o tuon n puꞌus o. 
MAT.28.10	Ka Yesu yeli ba ye, “Da zoti dabiem ka keŋ yel m baꞌabiis ye, ba kem Galilee teŋin, ka ba na nye m anina.”
MAT.28.11	Ka ban daa waꞌae la, sogianam sieba bane guri yaug la leb teŋ poogin la yel maalmaan kpeenmnam la line naam wusa. 
MAT.28.12	Ka ba laꞌas ne kpeenmnam sieba n gbanꞌe noor yinni ka tis sogianam ligidi bedego, 
MAT.28.13	ka yeli ba ye, “Yelimi nidib la ye o nyaꞌandolib la kene yuꞌuŋ na ka ya gbisid ka ba zu niŋgbiŋ la. 
MAT.28.14	Ka gomena la yaꞌa wum neꞌeŋa ti na maal suer ka ya yi yela ni.” 
MAT.28.15	Ka sogianam la diꞌe ligidi la ka tum wuu ban yeli ba siꞌem la. Ka labaar kaŋa yadig n gilig Jew dimin ti paae nannanna nwa.
MAT.28.16	Ka nyaꞌandolib piinayinni la keŋ Galilee n du zuekan ka Yesu daa yeli ba ye ba keŋ la. 
MAT.28.17	Ka ban nye o la, ka ba igini o tuon n naꞌas o, amaa sieba biꞌes o. 
MAT.28.18	Ka Yesu liꞌeli ba saꞌan ka yeli ba ye, “M diꞌe paŋ kane be arazana ne dunia ni wusa. 
MAT.28.19	Dinzugo kemi nidib buudi wusa ni, ka ke ka ba liebi nyaꞌandolib. Suumi ba Winaꞌam kuꞌom ne Baꞌ la yuꞌur zug ne Biig la yuꞌur zug ne Siig Suŋ la yuꞌur zug. 
MAT.28.20	Ka paꞌali ba m noyelug kan wusa ka m tisi ya la, ye ba siaki li. Baŋimi ka m na be ne ya saŋa wusa n ti paae dunia naar.”
MRK.1.1	Lina ane Yesu Kiristo one a Winaꞌam Biig la labasuŋ.
MRK.1.2	Li pinꞌil wuu Winaꞌam nodiꞌes Azaya n da sob siꞌem la.
MRK.1.2	“Winaꞌam yel ye,
MRK.1.2	‘Gosima, m na tumi m tumtum ka o deŋi fu tuon n maal suesuŋ fu zug.’
MRK.1.3	Soꞌ be moogin moon ne kukor titaꞌar yet ye,
MRK.1.3	‘Maalimi suer suꞌuŋa gur Zugsob la.
MRK.1.3	Keli ka suer a sapi n tis o.’ ”
MRK.1.4	Joon one daa suud nidib kuꞌom la da be moogin n moon n tisid nidib ye, “Basimi ya tuumbeꞌed ka diꞌe kuꞌom suub, ka Winaꞌam na yiis ya tuumbeꞌed n bas.” 
MRK.1.5	Ka nidib bedego yi Juuda soꞌolim ne Jerusalem teŋin n keŋ Joon saꞌan ka peligi ba poog yel o ba tuumbeꞌed. Ka Joon suu ba kuꞌom Joodan moꞌarin.
MRK.1.6	Joon daa yene fuud line a yugum konbid ka nok gbauŋ n lo o sia, ka o diib a naꞌazomnam ne siind. 
MRK.1.7	Ka o mooni tisid nidib ye, “Ninkane dol mam nyaꞌaŋ la, ane nintitaꞌar n gaad mam. M pu nar ne man na sebini o tuoni yidig o taꞌada nwiise. 
MRK.1.8	Mam suudi ya ne kuꞌom, amaa ninkane kenna la na suu ya ne Winaꞌam Siig Suŋ.”
MRK.1.9	Lin nyaꞌaŋ ka Yesu yi Nazaret line be Galilee soꞌolim la kena. Ka Joon suu o Joodan moꞌarin. 
MRK.1.10	Ka on daa dut kuꞌomin la, ka nye ka arazana zaꞌanoor yoꞌog, ka Winaꞌam Siig Suŋ sigid o zugin na wenne dawan ne, 
MRK.1.11	ka o wum kukor ka li yi arazana ni na n yel ye, “Fu ane mam binoŋir ka m sunf maꞌae fu yela.”
MRK.1.12	Toꞌoto yim ka Winaꞌam Siig Suŋ ke ka Yesu keŋ moogin. 
MRK.1.13	Ka o be ani n paae dabisa piisnaasi. Ka Sutaana kena n mak o. Moogin bunkonbid da be ani. Ka maleknam laꞌam kena n suŋ o.
MRK.1.14	Ban da yo Joon sarega ni la, li nyaꞌaŋ ka Yesu keŋ Galilee 
MRK.1.15	n moon Winaꞌam labasuŋ tisid nidib ka yel ye, “Li saŋa paae na. Winaꞌam soꞌolim kenna. Basimini ya tuumbeꞌed ka siak labasuŋ la.”
MRK.1.16	Ka Yesu n daa dol Galilee beuŋ noorin la, o nye ziŋgbanꞌadib ayi, Simon ne o pitu Andrew, ka ba gbanꞌad zimi; ka li ane ba tuuma. 
MRK.1.17	Ka o yeli ba ye, “Doli ne m ka man na paꞌali ya suer ka ya ke ka nidib dol man wuu ziŋgbanꞌadib n gbanꞌad zimi siꞌem la.” 
MRK.1.18	Ka ba kpelim basi ba zimi laꞌad la, ka dol o.
MRK.1.19	Ka o keŋ biꞌela, ka nye nidib ayi, bane a Zebedee biis Jemes ne Joon. Ka ba be aaruŋin maani ba zimi laꞌad. 
MRK.1.20	Ka o buoli ba, ka ba basi ba saam Zebedee ne o tumtumnib aaruŋin la, ka dol o.
MRK.1.21	Ka ba paae Kapeenum teŋin. Ka Jew dim vuꞌusum daar ka Yesu kpenꞌ Jew dim laꞌasug doogin n paꞌal nidib. 
MRK.1.22	O daa paꞌan nidib la ne kpiꞌeuŋ, ka li kaꞌ wuu gbauŋmiꞌidib paꞌan siꞌem laa. Ka paꞌalug la da lidig nidib la.
MRK.1.23	Ka dau daa be laꞌasug doogin la ka kikirig dol o. 
MRK.1.24	Ka o tans ye, “Yesu one yi Nazaret na, fu baꞌa bo be ti ni? Fu kena ye fu saꞌami tii? M miꞌ fun a soꞌ. Fu ane Winaꞌam one a suꞌum nyain la din.”
MRK.1.25	Ka Yesu tans kikirig la ye, “Kel vuud, ka yi o saꞌan.” 
MRK.1.26	Ka kikirig la ke ka dau la lu kpisiŋkpiꞌir, ka o kaas ne kukotitaꞌar ka nyaan yi dau la saꞌan.
MRK.1.27	Ka li lidig ba wusa, ka ba buꞌosid taaba ye, “Bo a neꞌ? Li ane paꞌalug paal bee? Dau kaŋa mor kpiꞌeuŋ pianꞌadi tisid kikiris ka ba siak o noor.” 
MRK.1.28	Lina kene ka Galilee soꞌolim wusa nidib wum Yesu yela toꞌoto.
MRK.1.29	Ka ban yi Jew dim laꞌasug doogin la n kpenꞌ Simon ne Andrew yin la, ka Jemes ne Joon me laꞌam doli ba. 
MRK.1.30	Ka Simon diem poꞌa mor nweꞌedug ka digi. Ka ba yel Yesu o yela. 
MRK.1.31	Ka o keŋ gbanꞌ o nuꞌug due o ziꞌel. Ka nweꞌedug la bas poꞌa la, ka o maali ba saauŋ.
MRK.1.32	Ka winig ti sobid ka nidib mor banꞌadnam bedego ne bane ka kikiris doli ba n kenn Yesu saꞌan na. 
MRK.1.33	Ka teŋ la nidib bedego laꞌas samanin. 
MRK.1.34	Ka Yesu tiꞌeb nidib bedego bane mor wiim konꞌob konꞌob la, ka kad kikiris bedego yiis. Yesu pu siak ka kikiris la yel siꞌela, bozugo ba pun miꞌ on a soꞌ.
MRK.1.35	Ka Yesu da due ka beog nam pu yuoe niere ka o yi teŋ poogin n keŋ moogin n ti sos Winaꞌam. 
MRK.1.36	Ka Simon ne o zuanam n yi ied o, 
MRK.1.37	ka ban nye o la, ka yel o ye, “Nidib wusa ied uf ne.”
MRK.1.38	Ka Yesu yeli ba ye, “Keli ka ti keŋ teens bane kpiꞌe la ka m me mool labasuŋ la anina, ka linzug ka m kena.” 
MRK.1.39	Ka o keŋ gilig Galilee soꞌolim wusa ka moon labasuŋ la Jew dim laꞌasug doogin ka kat kikiris n yiisid.
MRK.1.40	Ka kukom kenn Yesu saꞌan na n igin sos o ye, “Li yaꞌa a fu boodim fun ke ka m nye laafe ka lieb nyain.”
MRK.1.41	Ka Yesu zo o nimbaanlig ka siꞌis o, ka yel ye, “M bood ala, liebin nyain.” 
MRK.1.42	Ka o wiim la kpelim bas o. Ka o niŋgbiŋ lebi a nyain.
MRK.1.43+MRK.1.44	Ka Yesu saꞌal o ne kpiꞌeuŋ ye, “Mit ka fu yel soꞌ li yela. Amaa kem noki fu meŋ n paꞌal Winaꞌam maalmaan la, ka maal maan n tis Winaꞌam wuu Moses daa ziꞌel siꞌem la fu laafe nyeeb la zug. Ka li na paꞌal nidib wusa ye fu mor laafe nannanna.” Ka Yesu naan bas o ka o keŋ. 
MRK.1.45	Amaa on yi la, o pinꞌil n moon paalo ni. Ka li tiig zinꞌig wusa. Dinzug ka Yesu da pu siaki nie o meŋ teŋ poosine, ka kpelim teŋ kpemisin. Ka nidib yi zinꞌis wusa kenn o saꞌan na.
MRK.2.1	Ka dabisa biꞌela nyaꞌaŋ ka Yesu leb Kapeenum. Ka ba wum o labaar ye o be yin la. 
MRK.2.2	Ka nidib bedego laꞌas na n galis, hale ka paalo kaeꞌ ka nidib na kpenꞌ yaꞌasa, ka zaꞌanoor la muk. Ka o paꞌali ba Winaꞌam labasuŋ la. 
MRK.2.3	Ka nidib anaasi ze dau soꞌ one benꞌ hale ti ponꞌolim n kenn o saꞌan na. 
MRK.2.4	Ka nidib la laꞌase zuꞌe ka ba ku tunꞌe paae Yesu saꞌan na la zug, ka ba du dokan ka Yesu daa be la n maal voonr ka sigis banꞌad la digil o tuon. O daa digne debir zug. 
MRK.2.5	Ka Yesu nye ban niŋ o yadda siꞌem la, ka yel banꞌad la ye, “M dapaala, m yiisi fu tuumbeꞌed la bas.”
MRK.2.6	Ka gbauŋmiꞌidib sieba, bane paꞌan nidib Winaꞌam noor yelug la, ziꞌe ani n tenꞌesidi ba sunya ni ye, 
MRK.2.7	“Bo ka dau kaŋa pianꞌad ala n saꞌamid Winaꞌam yuꞌure? Anoꞌon na tunꞌe n yiis tuumbeꞌed n basi, ka li yaꞌa kaꞌane Winaꞌam gullimne?”
MRK.2.8	Ka Yesu baŋ o potenꞌerin sa ye ba tenꞌesid ala, ka yeli ba ye, “Bo ka ya tenꞌesid ala? 
MRK.2.9	Line a naꞌana ye m yel n tis ponꞌor la? Man na yel ye, ‘Fu tuumbeꞌed yim ka bas uf,’ bee man na yel ye, ‘Duom ka zaŋ fu debire keŋe?’ 
MRK.2.10	Ala ka ya na baŋ ye Ninsaal Biig mor paŋ dunia nwa ni ye o yiis tuumbeꞌed n bas.” Ka o yel ponꞌor la ye, 
MRK.2.11	“Duom n zaŋi fu debir la n kul.” 
MRK.2.12	Ka ponꞌor la kpelim due n zaŋ o debir n gaad ba tuon n yi. Lina nwa lidigi ba wusa, ka ba duꞌos Winaꞌam yuꞌur suꞌuŋa n yet ye, “Ti nan ziꞌ nye nwa.”
MRK.2.13	Ka Yesu lem keŋ Galilee beuŋ noorin yaꞌas. Ka nidib bedego laꞌas o saꞌan na. Ka o paꞌali ba anina. 
MRK.2.14	Ka one gat la, o nye Alfeus biribiŋ Levi, ka o zinꞌi lampo doogin la. Ka Yesu yel o ye, “Duom na doli m.” Ka o due n dol o.
MRK.2.15	Ka Yesu zinꞌi Levi yin n dit, ka lampodiꞌesidib ne tuumbeꞌed dim bedego laꞌam dit ne Yesu ne o nyaꞌandolib, bozugo ba bedego yiti dol o. 
MRK.2.16	Ka gbauŋmiꞌidib ne Farisee dim n nye Yesu ka o dit ne lampodiꞌesidib ne tuumbeꞌed dim la, ka ba buꞌos o nyaꞌandolib la ye, “Bo ka o dit ne lampodiꞌesidib ne tuumbeꞌed dima?”
MRK.2.17	Ka Yesu n wum li la, ka yeli ba ye, “Bane mor laafe la pu bood tiꞌebugo. Amaa bane benꞌed n bood tiꞌebug. M pu kena ye m buol tuumsuma dima, amaa bane a tuumbeꞌed dim la.”
MRK.2.18	Ka Joon nyaꞌandolib ne Farisee dim da lood noor. Ka nidib kena n buꞌos Yesu ye, “Bo ka Joon nyaꞌandolib ne Farisee dim nyaꞌandolib lood noor, ka fun nyaꞌandolib pu lood noore?”
MRK.2.19	Ka Yesu lebis n buꞌosi ba ye, “Poꞌapaal sid zuanam na tunꞌe lo noor, ka poꞌapaal sid la kpelim be ba saꞌanee? Ayei. Poꞌapaal sid la kpelim n be ba saꞌan la, ba ku tunꞌe lood noore. 
MRK.2.20	Saŋa na ti paae, ka nidib na kena n yiis poꞌapaal sid la ba saꞌan, ka din saŋa ka ba yuꞌuŋ na lo noor.
MRK.2.21	“Nid ku zaŋ pien paalig n lig fukudugo. O yaꞌa niŋ ala, pien paalig la na ke ka fukudug la aaenn n gaad kudum la. 
MRK.2.22	Nid ku zaŋ dapaalig n su waa kuduginee. O yaꞌa niŋ ala, dapaalig la na ke ka waa la tans, ka daam ne waa la wusa saꞌam. Amaa li suꞌum ye dapaal n sune waa paaligin.”
MRK.2.23	Ka Jew dim vuꞌusum daar yinni, ka Yesu daa buŋid pood soogin. Ka ban ken la, o nyaꞌandolib pinꞌil n gisid ki. 
MRK.2.24	Ka Farisee dim buꞌos o ye, “Gosima, bo ka ba maan line kis vuꞌusum daare?”
MRK.2.25	Ka Yesu lebis n buꞌosi ba ye, “Yanam pu karem David ne o nidibi daa niŋ siꞌem koꞌom daa more ba ka li paki ba laa? 
MRK.2.26	O da kpenꞌ Winaꞌam doogin saŋkan ka Abiata a Winaꞌam maalmaan kpeenm la, ka onb Winaꞌam doogin bodobodo line pu suꞌum ye nidib onbid yoog yoogo, asee Winaꞌam maalmaanib gullim. Hale ka o tis nimbane be o saꞌan la men.”
MRK.2.27	Ka Yesu yeli ba ye, “Winaꞌam maal vuꞌusum daar ne ninsaalib zug, ka kaꞌ ye o maal ninsaalib ne vuꞌusum daar zugo. 
MRK.2.28	Ala zug, Ninsaal Biig la a Zugsob ka laꞌam soꞌe vuꞌusum daar la.”
MRK.3.1	Ka Yesu leb Jew dim laꞌasug doogin la, ka dau be anina, ka o nuꞌug kpi. 
MRK.3.2	Ka ninsieba n bood yela ye ba ziil Yesu la ka gosid o kii ye o na tiꞌeb banꞌad la vuꞌusum daar bee o ku tiꞌeb o. 
MRK.3.3	Ka Yesu yel dau kane ka o nuꞌug kpi la ye, “Yim tuon na”
MRK.3.4	Ka Yesu buꞌos nidib la ye, “Li a suꞌum ti wada poogin ye ti suŋ nidib ka tum tuumsuma vuꞌusum daar la, bee ti ku nidib ka tum tuumbeꞌede?” Ka ba sin.
MRK.3.5	Ka o gos nidib la gilig ka o sunf due. Ka on nye ka ba a zugkpiꞌeuŋ dim la, ka li ke ka o sunf saꞌam. Ka o yel dau la ye, “Tienmi fu nuꞌug la.” Ka o tienn. Ka li niŋ suꞌuŋa wuu nuꞌug kaŋa la ne. 
MRK.3.6	Ka Farisee dim yi ka gbanꞌe noor yinni ne Herod nidib la, ban na niŋ siꞌem n ku Yesu.
MRK.3.7	Ka Yesu ne o nyaꞌandolib yi keŋ Galilee beuŋin. Ka nidib bedego dol o. Nidib la da wum Yesu n tum tuum sieba ka yi Galilee ne Juuda 
MRK.3.8	ne Jerusalem ne Idumea ne Joodan moꞌar nyaꞌaŋ ne teens bane kpiꞌe Taya ne Sidon n kenn Yesu saꞌan na, 
MRK.3.9	ka ba yuꞌun laꞌase zuꞌe bedego. Ka Yesu yel o nyaꞌandolib la ye ba tiꞌebim aaruŋ n gur o, ka nidib la da ti mik oo. 
MRK.3.10	O daa tiꞌeb banꞌadnam bedego, ka sieba tusid taaba n bood ye ba paae siꞌis o. 
MRK.3.11	Ka nimbane ka kikiris doli ba yaꞌa nye o, ba lutne igini o tuon ka tans ye, “Fu ane Winaꞌam Biig.” 
MRK.3.12	Ka o yel kikiris la ye, ba mit ka ba na ke ka ba baŋ on a soꞌ.
MRK.3.13	Ka Yesu da keŋ zueya baba ka buol nimbane ka o bood, ka ba kena. 
MRK.3.14	Ka o gaŋ nidib piinayi ka buoli ba ye o Tumtumnib, ka o na tumi ba ka ba moon labasuŋ la, 
MRK.3.15	ka ba na mor kpiꞌeuŋ na kat kikiris n yiisid. 
MRK.3.16	Ba yuda da a Simon on ka Yesu pud o yuꞌur ye Piita, 
MRK.3.17	ne Zebedee biis Jemes ne Joon, ka o pudi ba yuꞌur ye Boaneges. Li gbin ane nimbane wenne satansug ne, 
MRK.3.18	ne Andrew ne Filip ne Bartolomew ne Mateo ne Tomas ne Alfeus biig Jemes, ne Tadus, ne Simon one ka ba buon Zeelot ka li gbin a one zabid Jew dim yela la, 
MRK.3.19	ne Judas Iskariot one da zam Yesu la.
MRK.3.20	Ka Yesu kul. Ka nidib la lem laꞌas bedego. Ka Yesu ne o nyaꞌandolib la pu nye yaꞌa na dii. 
MRK.3.21	Ka nidib yel ye, “O geemne,” ka Yesu yidim wum ka keŋ ye ba gbanꞌ o.
MRK.3.22	Ka gbauŋmiꞌidib sieba bane yi Jerusalem teŋ poogin kena yel ye, “Beelzebul dol o.” Ka sieba ye, “Li ane kikiris naꞌab one tis o paŋ kan ka o more kad kikiris n yiisid la.”
MRK.3.23	Ka Yesu buol nidib la laꞌas ka buꞌosi ba ye, “Sutaana na nyaŋe kad Sutaana?” Ka yeli ba ne siilis ye, 
MRK.3.24	“Teŋ yinni yaꞌa pudug taaba ye ba zab, teŋ kan ku yuuge. 
MRK.3.25	Yir yinni dim yaꞌa zabid ne taaba yi kaŋa na nwaꞌ. 
MRK.3.26	Ka Sutaananam yaꞌa mor weligir ne taaba, ba soꞌolim ku yuuge ka saꞌam wusa. 
MRK.3.27	Soꞌ kaeꞌ na nyaŋe kpenꞌ paŋ daan yin n vaae o laꞌade, yaꞌa kaꞌa o deŋi lo paŋ daan la n digil ka nan vaae laꞌad laa. 
MRK.3.28	Asida ka m yeti ya ye, Winaꞌam na nyaŋe tis ninsaal tuumbeꞌed wusa suguru laꞌam ne o tuꞌud wusa. 
MRK.3.29	Amaa soꞌ yaꞌa tuꞌu Winaꞌam Siig Suŋ la, o daana ku paam suguru. O maal tuumbeꞌed kane kaꞌ suguru.”
MRK.3.30	Ban yel ye kikirig dol o la zug ka o yel ala.
MRK.3.31	Ka Yesu ma ne o pitib paae na ka ziꞌen samanin n tum buol o. 
MRK.3.32	Ka nidib bedego zinꞌi gilig o. Ka ba yel o ye, “Fu ma ne fu pitib be samanin ka buon uf.” 
MRK.3.33	Ka Yesu buꞌosi ba ye, “Anoꞌone a m ma, ka anoꞌonam aa m pitiba?”
MRK.3.34	Ka gosi nimbane zinꞌi la gilig, ka yeli ba ye, “Bama aa m ma ne m pitib. 
MRK.3.35	Ninkane tum Winaꞌam boodim, on a m pitu ne m taunn ne m ma.”
MRK.4.1	Yesu lem pinꞌil n paꞌani ba yaꞌas beuŋ noorin. Ka nidib bedego laꞌas o saꞌan na. Ka o kpenꞌ aaruŋin n zinꞌi beuŋ poogin. Ka nidib la zanꞌasa be beuŋ noorin. 
MRK.4.2	Ka o paꞌani ba yela bedego ne siilima. Ka o paꞌalug la poogin o yeli ba ye, 
MRK.4.3	“Kelisimi, kpaad soꞌ daa be n keŋ ye o waal o bunbuuda. 
MRK.4.4	Ka on waan la, bunbuud sieba lu suer zug. Ka niis kena n di. 
MRK.4.5	Ka sieba lu zinꞌikan ka tan pu zuꞌe, ka a tampiins zut. Ka tan pu zuꞌe la zug ka li bul toꞌoto. 
MRK.4.6	Ka nintaŋi tulig la ka li ziank. Ka lin kaꞌ nyaꞌa la zug ka li zendig n kpi. 
MRK.4.7	Ka bunbuud sieba lu gonꞌos soogin. Ka gonꞌos la nobug n sianki ba. Ka ba pu wel biilii. 
MRK.4.8	Ka bunbuud sieba lu teŋsuŋ zug, ka bul n nobug, ka wel biili. Sieba wel piistanꞌ. Sieba wel piisyuobu. Ka sieba wel kobug.”
MRK.4.9	Ka Yesu yel ye, “One mor toba on wum.”
MRK.4.10	Ka Yesu n ti yi kukpeŋ la, bane gilig o la ne o nyaꞌandolib piinayi la buꞌos o siilima la yela. 
MRK.4.11	Ka o yeli ba ye, “Yanam ane bane diꞌe Winaꞌam soꞌolim yelsuaꞌada la. Amaa bane be yiiŋ la wumne yela wusa ne siilima. 
MRK.4.12	Ka lin niŋne ye,
MRK.4.12	‘Ne gosug, ba na nye, ka ku baŋi.
MRK.4.12	Ne wum, ba na wum, ka ku baŋ li gbin ne.
MRK.4.12	Li yaꞌa kaꞌ walaa, ba na lebi m saꞌan na ka m yiisi ba tuumbeꞌed n bas.’ ”
MRK.4.13	Ka Yesu yeli ba ye, “Ya pu baŋ siiliŋ kaŋa gbinne? Ka ya na niŋ wala baŋ siilima la wusa? 
MRK.4.14	Kpaad kane waan bunbuuda la wenne wuu one moon Winaꞌam labaar la. 
MRK.4.15	Ka bane be sueren la, wenne wuu nid bane wum labaar la, ka Sutaana ken toꞌoto na yiis labaar la ba sunya ni bas. 
MRK.4.16	Ala men bane lu tampiing zugin la, wenne wuu bane wum labaar la ka siaki diꞌe li toꞌoto ne sumalisim. 
MRK.4.17	Amaa ban pu mor nyaꞌa la zug, ba modigidne biꞌela, ka namisug ne mugusug yaꞌa paae ba labaar la yela, ba nyorigidne n basid. 
MRK.4.18	Ka sieba bane lu gonꞌos soogin nwa wenne bane wum labaar la, 
MRK.4.19	ka dunia boodim potenꞌer ne arazaꞌas yaꞌamleog ne laꞌad konꞌob konꞌob yela siank pianꞌad la, ka li pu wel biilii. 
MRK.4.20	Amaa bane lu teŋsuŋ zug la, wenne bane wum labaar la, ka siaki li, ka wel biili, sieba wel piistanꞌ, sieba piisyuobu, sieba kobuga.”
MRK.4.21	Ka Yesu buꞌosi ba ye, “Soꞌ yaꞌa nyuꞌe fitla, o na pibil ne peog bee o na ziꞌel gadug teŋire? Ba ku zaŋe sunꞌul siꞌel zugoo? 
MRK.4.22	Bozugo bun kane n suaꞌ wusa na nie. Ka bun kane ka ba pibil, ba na pibig. 
MRK.4.23	Ninkane na wum, on wum.”
MRK.4.24	Ka o yeli ba ye, “Guꞌusimi ne yanam wum siꞌel la, bozugo ne bun line ka fu maki tis nidib la, ala men ka ba na maki lebis uf. Hale ka li gaad ala. 
MRK.4.25	Bozugo one mor la, ba na lem paas o. Ka one pu mor la, hale one mor siꞌel la, ba na diꞌe li.”
MRK.4.26	Ka o yeli ba ye, “Winaꞌam soꞌolim wenne dau kane bud bunbuuda teŋin. 
MRK.4.27	Ka kpenꞌ yuꞌuŋe gbisi yimbeogun due ka bunbuuda la bul ka nobug. Ka o ziꞌ din niŋ siꞌem siꞌem. 
MRK.4.28	Tan la ke ka bunbuuda la duod li meŋ. Li busidne vaand yiiga, ka naan wel, ka biili biꞌig. 
MRK.4.29	Ka ki la yaꞌa biꞌig, kpaad la na zaŋ kusiig n kia li, bozugo bunib paaeya.”
MRK.4.30	Ka Yesu yeli ba ye, “Bo ka m na zaŋi mak ne Winaꞌam soꞌolim, bee siiliŋ bo ka m na siilim? 
MRK.4.31	Li wen wuu zensiꞌa biilif, ka li yuꞌur buon ye mustard. Li poode gat bunbuuda wusa dine be dunia ni. 
MRK.4.32	Amaa ba yaꞌa budi li, li nobugidne gat tiig buudi wusa ka tonꞌ wilbeda. Ka niis na tunꞌe maal ba teed li maꞌasim ni.”
MRK.4.33	Yesu daa zaŋ siilima bedego wenne bama, tuꞌasi tisi ba wuu ban na nyaŋe baŋi li siꞌem la. 
MRK.4.34	O pu paꞌali ba siꞌel siꞌela, asee ne siilima poogin gullim. Amaa o nyaꞌandolib la gullim ka o tuꞌas li gbin n tisi ba.
MRK.4.35	Daar kan la zaam ka Yesu yel o nyaꞌandolib la ye, “Keli ka ti loꞌoŋe beuŋ la gbeug.” 
MRK.4.36	Ka o nyaꞌandolib la bas nidib la ka keŋ kpenꞌ aaruŋ kane ka Yesu pun be la, ka ba keŋ. Aarum sieba me da dol. 
MRK.4.37	Ka sisiꞌetitaꞌar daꞌad bedego na, ka kuꞌom la yeeŋid n kpenꞌed aaruŋin la. Ka li peꞌen ne kuꞌom. 
MRK.4.38	Ka Yesu dig aaruŋ la nyaꞌaŋ n kuk zugkogor n gbisid. Ka o nyaꞌandolib la nie o ka buꞌos o ye, “Paꞌana, fu pu nye tinam bood ye ti kpi laa?”
MRK.4.39	Ka o nie ka tans sisiꞌem la ka yel kuꞌopila la ye, “Guꞌem, ka a baanlim.” Ka sisiꞌem la ne kuꞌopila kpelim guꞌe baanlim.
MRK.4.40	Ka o buꞌosi ba ye, “Bo ka ya zot dabiem? Bo ka ya pu niŋi m yadda?”
MRK.4.41	Ka dabiem daa kpenꞌe ba hale. Ka ba buꞌos taaba ye, “Dau kaŋa a wala wala, hale ka sisiꞌem ne kuꞌom laꞌam siakidi o noore?”
MRK.5.1	Ka Yesu ne o nyaꞌandolib kena paae Gerasene teŋin, Galilee beuŋ nyaꞌaŋ. 
MRK.5.2	Ka Yesu yi aaruŋin la. Ka dau daa be yaadin ka yi na n tuꞌos o. 
MRK.5.3	Ka kikiris dol o. Soꞌ daa kaeꞌ na nyaŋe lo dau kaŋa hale ne kunte. 
MRK.5.4	Ba daa yiti nok bana lo o noba ne o nuꞌus. Ka o yiti kens nuꞌus bana ka kensi kens noba bana la n bas. Soꞌ daa kaꞌ paŋ na nyaŋ oo. 
MRK.5.5	Nintaŋ ne yuꞌuŋ o yiti goond yaadin ne zueya la ni n nokid kuga nweꞌedi o meŋ ka kpiid.
MRK.5.6	O da pu lal saa, ka nye Yesu ka zo igin o tuon 
MRK.5.7	ka tans ye, “Yesu, Winaꞌam one kaꞌ tiraan la Biiga, bo be man ne fu sisoogine? Winaꞌam suꞌum zug, m belim fu ne, ye fu da saansi ma.” 
MRK.5.8	Yesu daa pun yel ye, “Kikiriga yiim o saꞌan.” Lina ke ka o yel ala.
MRK.5.9	Ka Yesu buꞌos o ye. “Fu yuꞌure?”
MRK.5.9	Ka dau la lebis ye, “M yuꞌur buon Legion (li gbin a ye, bedego), tiname a bedego la zug.” 
MRK.5.10	Ka o nam kpelim belim Yesu ye o da kad kikiris la yiis teŋ kan la nii.
MRK.5.11	Kukurnam bedego daa be zuer la baba n dit ka ba kal a wuu tusa ayi. 
MRK.5.12	Ka kikiris la belim ye, “Kel ka ti keŋ kukurnam la ni n ti kpenꞌ ba ni.” 
MRK.5.13	Ka o siak ka ba keŋ. Ka kikiris la yi dau la ni ka dol kukurnam la. Ka ba wusa zo sig beuŋin ka kuꞌom dii ba.
MRK.5.14	Dap bane daa gur kukurnam la daa zo keŋ teŋ poogin ne teŋ kpemis n tuꞌas line maal la wusa. Ka nidib keŋ ye ba gos line niŋ. 
MRK.5.15	Ban da paae Yesu saꞌan la, ba da nye ka dau kane ka kikiris daa dol o la zinꞌi anina, ka ye fuud ka o yaꞌam tiake a suꞌum. Ka dabiem kpenꞌ ba. 
MRK.5.16	Ka nimbane daa be anina ka nye line niŋ dau la ne kukurnam la tuꞌasi ba lin niŋ siꞌem wusa. 
MRK.5.17	Ka ba yuꞌun belim Yesu ye o yimi ba teŋin.
MRK.5.18	Yesu n daa kpenꞌed aaruŋin la, dau kane ka kikiris daa dol o la belim Yesu ye, “Kel ka m dol uf.” 
MRK.5.19	Ka Yesu pu siake, ka yel o ye, “Kulim, ka yel fu yidim ye, Zugsob zo fu nimbaanlig ka maal uf ka fu lieb suꞌuŋa.”
MRK.5.20	Ka dau la leb, ka keŋ n gilig Dekapolis soꞌolim n moon Yesu niŋ bun suŋ line galis n tis o la. Ka li daa pak nimbane wusa daa wum ala la.
MRK.5.21	Ka Yesu n lem loꞌoŋ beuŋ guur ne aaruŋ la, nidib bedego daa laꞌas n gilig o beuŋ la noorin. 
MRK.5.22	Ka dau yinni one a laꞌasug doog kpeenm, ka o yuꞌur buon Jairus kena. Ka one nye Yesu la o igin o tuon, 
MRK.5.23	ka yel o ye, “M poꞌayua benꞌedne bood kuꞌum, dinzugo kem na zaŋi fu nuꞌus siꞌis o, ka o nye laafe n tilig.” 
MRK.5.24	Ka Yesu dol o keŋ. Ka nidib bedego dol Yesu n gilig o n mik o.
MRK.5.25	Ka poꞌa soꞌ daa be nidib la soogin n lut sia ka li pu guꞌoda hale yuma pii ne ayi. 
MRK.5.26	O daa nye namisug bedego tiimdim saꞌan, hale ka saꞌam on mor siꞌel wusa ka pu nye yolisim, ka li kpelim paasidne. 
MRK.5.27	Poꞌa la daa ti wum Yesu yela la, o daa kenn o saꞌan na ka nidib galis hale ka poꞌa la mo n paae Yesu nyaꞌaŋ n siꞌis o fuug. 
MRK.5.28	Ka mor potenꞌer ye, “Hale m yaꞌa siꞌis o fuug la, m na nye laafe.” 
MRK.5.29	On siꞌis fuug la, ka ziim la kpelim guꞌe. Ka o baŋ o niŋgbina ni ye wiim la bas o, ka o nye laafe.
MRK.5.30	Ka anina yim Yesu baŋ ye paŋ yii o ni tum siꞌel ka giꞌe n gos nidib la gilig, ka buꞌos ye, “Anoꞌone siꞌis m fuugo?”
MRK.5.31	Ka o nyaꞌandolib la lebis o ye, “Fun nye ka nidib bedego laꞌas n mik uf anwa, ka fu buꞌosid ye, anoꞌone siꞌisi fo?”
MRK.5.32	Ka Yesu gos n gilig ye o baŋ one niŋ ala. 
MRK.5.33	Amaa poꞌa la pun miꞌ line niŋ o la, o kena n kirid ne dabiem n igin Yesu tuon n tuꞌas o yelmeŋir la wusa. 
MRK.5.34	Ka Yesu yel o ye, “M poꞌayua, fu yadda niŋir ke ka fu nye laafe. Kulim ne sumalisim, ka mor nimmaꞌasim ka wiim la basiya.”
MRK.5.35	Ka on nam kpeŋ pianꞌad la, ka nidib yi Jairus one a Jew dim laꞌasug doog kpeenm la yin na n yel o ye, “Fu poꞌayua la kpiya. Dinzugo bo ka fu ke ka paꞌan la namisidi kenna yaꞌase?”
MRK.5.36	Ka Yesu pu kelis ban yel siꞌel la, ka yel Jew dim laꞌasug doog kpeenm la ye, “Da zot dabiem, niŋim yadda gullim.”
MRK.5.37	Ka Yesu daa pu ke ka soꞌ dol o, asee Piita ne Jemes ne Joon one a Jemes baꞌabiig la. 
MRK.5.38	Ka ban paae Jew dim laꞌasug doog kpeenm yin la, o nye ka nidib bedego laꞌase vuud ka kaasid, ka fabin hale. 
MRK.5.39	Ka on kpenꞌ la, o yeli ba ye, “Bo soꞌe ka ya kum ka kaasida? Bipuŋ la pu kpii, amaa o gbisidne.” 
MRK.5.40	Ka ba laꞌad o.
MRK.5.40	Ka o yiis nidib la wusa, ka dol biig la baꞌ ne o ma ne o nyaꞌandolib atanꞌ la n kpenꞌ bipuŋ la be zinꞌisiꞌa la. 
MRK.5.41	Ka o gbanꞌe biig la nuꞌug ka yel o ye, “Talita koum.” Li gbin ane ye, “Bipuŋbila, m yet uf ye, duom.” 
MRK.5.42	Ka bipuŋbil la kpelim due n keŋ. O da ane yuum piinayi. Ka ba lidig hale bedego. 
MRK.5.43	Amaa Yesu daa yeli ba ye, ba mit ka ba na yel soꞌ, ka yel ye, “Tisim biig la diib ka o di.”
MRK.6.1	Yesu daa bas teŋ kan la ka keŋ o meŋ teŋin. Ka o nyaꞌandolib la dol o. 
MRK.6.2	Ka Jew dim vuꞌusum daar la ka o kpenꞌ laꞌasug doogin n pinꞌili paꞌan. Ka li lidig nimbane wum o paꞌalug la wusa.
MRK.6.2	Ka ba buꞌos taaba ye, “Dau kaŋa nye paꞌalug kaŋa yaani? Ka o niŋ wala nye yaꞌam kaŋa? Ka niŋ wala me tum tuumnyalim bama? 
MRK.6.3	O kaꞌane dakpiꞌeda? O kaꞌane Meeri biiga, ka Jemes ne Joses ne Judas ne Simon aa o pitiba? Ka o tanp pu be ne ti kpela?” Ka ba zanꞌas o ka pu bood o yela.
MRK.6.4	Ka o yeli ba ye, “Zinꞌikan wusa ka Winaꞌam nodiꞌes keŋ, ba naꞌasid o, ka lee pu naꞌasid o, o teŋine laꞌam ne o yin ne o buudi ni.” 
MRK.6.5	O daa pu nyaŋe tum tuumnyalima anina, yaꞌa ka banꞌadnam biꞌela nwa ka o daa nok o nuꞌug paꞌali ba zut, ka ba nye laafe. 
MRK.6.6	Ban daa pu niŋ o yadda la zug, li daa lidig o hale.
MRK.6.6	Ka Yesu keŋ teŋ kpemis bane kpiꞌe anina n paꞌal nidib.
MRK.6.7	O daa buol o nyaꞌandolib piinayi la n laꞌas, ka tumi ba ayi yi, ka tisi ba paŋ ka ba na kad kikiris.
MRK.6.8	O daa yeli ba ye, “Da mor diib bee kolug bee ligidi bee siꞌel siꞌela, li yaꞌa kaꞌa duor maꞌane. 
MRK.6.9	Pidim taꞌada ka ye fuug yinni maꞌaa. 
MRK.6.10	Ka ya yaꞌa paae teŋ siꞌa ka nimbane diꞌe ya ba yin, yanam be anina ka naan ti yi. 
MRK.6.11	Zinꞌikan wusa ka nidib pu diꞌe yaa, bee kelisidi ya pianꞌade, yanam yi ka kpaꞌas ya noba titan bas anina. Din na paꞌali ba ye ba pu tum suꞌum.”
MRK.6.12	Ka nyaꞌandolib la yi n keŋ paꞌal nidib ye ba basimi ba tuumbeꞌed. 
MRK.6.13	Ka kad kikiris bedego n yiis ka nok kpaam biꞌela suenn banꞌadnam bedego zut, ka ba nye laafe.
MRK.6.14	Yesu labaar la daa yadig teŋ kan wusa. Ka naꞌab Herod wumi li. Sieba yel ye, “Joon one daa suud nidib kuꞌom la vuꞌug kumin. Dine ke ka kpiꞌeuŋ tuum bama tum o saꞌan.”
MRK.6.15	Ka sieba ye, “O ane Elija.”
MRK.6.15	Ka sieba ye, “O ane Winaꞌam nodiꞌes wuu Winaꞌam nodiꞌesidib bane da be kudim sa la.”
MRK.6.16	Naꞌab Herod daa wum ala, ka yel ye, “O ane Joon, on ka m daa fiꞌig o zug la lem vuꞌug na.”
MRK.6.17+MRK.6.18	Linzug ka naꞌab la daa ku Joon la ane anwa. Herod daa di o pitu Filip poꞌa, ka o yuꞌur buon Herodias. Ka Joon yel o ye, “Li kaꞌa suꞌum ka fu di fu pitu poꞌa.” Ka poꞌa la kisig Joon on yel siꞌel la zug. Linzug ka Herod tum nidib ka ba gbanꞌe Joon lo, ka yo o sarega ni. 
MRK.6.19	Ka Herodias sunf due ne Joon, ka o bood ye o ku o ka guꞌuŋ. 
MRK.6.20	Herod daa zot Joon, bozugo o daa miꞌ ye o ane popielim sob ka me a sida sob, dina zug ka o daa bas o baanlim. O daa kelisid o pianꞌad, hale ka li daamid o. Amaa laꞌam ne wala, o daa kpelim bood ye o kelis o pianꞌad.
MRK.6.21	Ka li daa ti kena, ka Herod duꞌam dabisir paae. Ka o maal diꞌema ka buol teŋin naꞌanam ne sogia kpeenmnam ne Galilee nimbeda. 
MRK.6.22	Ka Herodias bipuŋ kpenꞌe waꞌ. Ka Herod ne saam la sunf maꞌae.
MRK.6.22	Ka naꞌab la buꞌos bipuŋ la ye, “Fu bood bo ka m tisi fo?” 
MRK.6.23	Ka po ziꞌel ye, “M na tis uf fun bood siꞌel wusa hale li yaꞌa a m soꞌolim pusuko.”
MRK.6.24	Ka bipuŋ la yi n ti buꞌos o ma ye, “M yel o n diꞌe bo?”
MRK.6.24	Ka o ma lebis ye, “Yelim ye fu boodne Joon one suud nidib kuꞌom la zug.”
MRK.6.25	Ka bipuŋ la kpenꞌ toꞌoto yel naꞌab la ye, “Mam bood ye fu nok Joon one suud nidib kuꞌom la zug n niŋ laan n tisi m nannanna.”
MRK.6.26	Ka naꞌab la sunf saꞌam hale, ka on po nidibin la zug ka o pu bood ye o moŋ oo. 
MRK.6.27	Ka o tum sogia ye o keŋ mor Joon zug na. Ka o yi n keŋ sarega ni fiꞌig o zug, 
MRK.6.28	niŋ laan n mor na tis bipuŋ la. Ka o tis o ma. 
MRK.6.29	Ka Joon nyaꞌandolib wum, ka keŋ nok o niŋgbin la n mum.
MRK.6.30	Ka o Tumtumnib la leb na laꞌas taaba o saꞌan, ka yel o bane daa niŋ ka paꞌal siꞌel wusa. 
MRK.6.31	Ka nidib bedego me be ani, ka sieba kenna, ka sieba lebid. Dinzug ka Yesu ne o nyaꞌandolib pu nye yaꞌa n dii. Ka o yeli ba ye, “Keli ka ti yi paalo n keŋ zinꞌikan ka nidib kaeꞌ, ka ya vuꞌus biꞌela.” 
MRK.6.32	Ka ban gullim yi kpenꞌ aaruŋin keŋ zinꞌikan ka nidib kaeꞌ.
MRK.6.33	Nidib bedego daa nye ban yit, ka baŋ ban a sieba, ka yi teŋ kan wusa n keŋ toꞌoto ne noba n deŋim paae Yesu ne o nyaꞌandolib la yiiga. 
MRK.6.34	Ka Yesu paae n yi aaruŋin, ka nye nidib bedego ka ba wenne peꞌes bane kaꞌa peꞌekemma. Ka o zo ba nimbaanlig, ka paꞌali ba siꞌelnam bedego.
MRK.6.35	Lin ti kena sobid la, ka o nyaꞌandolib la keŋ yel o ye, “Kpela ane moogin, ka li me sobid, 
MRK.6.36	kel ka nidib la keŋ teŋ poogin ne yaꞌ bane be yaꞌama la n ti daꞌa diib n di.”
MRK.6.37	Ka o lebisi ba ye, “Yanam meŋ tisimi ba diib ka ba di.”
MRK.6.37	Ka ba lebisi buꞌos ye, “Ti keŋ daꞌ bodobodo poŋ kobus ayi mora tisi ba ka ba onb bee?”
MRK.6.38	Ka Yesu lem buꞌosi ba ye, “Ya mor bodobodo gbila ala? Kem gosi.”
MRK.6.38	Ka ba keŋ gos, ka ye “Bodobodo gbila anu ne zimi ayi be.”
MRK.6.39	Ka Yesu yuꞌun yel o nyaꞌandolib la ye ba kel ka nidib la zinꞌin momaꞌasa la zug gbila gbila ka ba pudugi tisi ba. 
MRK.6.40	Sieba daa zinꞌin kobug kobug ka sieba zinꞌin piisnu nu. 
MRK.6.41	Ka Yesu nok bodobodo la ne zimi la n gos arazana ni ka puꞌus Winaꞌam bareka, ka gbenꞌes bodobodo la n tis o nyaꞌandoliba ye ba tis nidib la, ka nok zimi ayi la n gbenꞌes n pudugi ba wusa. 
MRK.6.42	Ka ba wusa onb n tig. 
MRK.6.43	Ka o nyaꞌandolib la vaae bodobodo ne zimi line kpelim la n peꞌel peed piinayi. 
MRK.6.44	Dap bane daa be anina n di diib la daa ane tusa anu.
MRK.6.45	Toꞌoto yim ka Yesu ke ka o nyaꞌandolib kpenꞌ aaruŋ ye ba loꞌoŋ beuŋ keŋ Besaida. Ka on kpelim ye o kees nidib la. 
MRK.6.46	On keesi ba naae la, ka keŋ zueya ni ye o puꞌus Winaꞌam.
MRK.6.47	Ka zaam ti kena maꞌae ka aaruŋ la be moꞌatitaꞌar la soogin. Ka Yesu be goor o konꞌo konꞌ, 
MRK.6.48	ka nye ka sisiꞌem daꞌad bedego, ka o nyaꞌandolib la pu tunꞌe n gaad aaruŋ laa. Ka beog ti yoe nier, ka o keŋ ne noba kuꞌom la zug n paae ba ni, ka ye o gaadi ba. 
MRK.6.49	Ka ba wusa nye on ken kuꞌom la zug la, ka tenꞌes ye, “Li ane silinsiug.” 
MRK.6.50	Ka dabiem kpenꞌe ba ka ba kaas kuŋ.
MRK.6.50	Toꞌoto yim ka o yeli ba ye, “More sukpiꞌeuŋ ka li ane man. Da zoti dabiem!” 
MRK.6.51	Ka kpenꞌ aaruŋ la ka sisiꞌem la lebi fonꞌ baanlim. Ka li lidigi ba, bozugo 
MRK.6.52	ba sukpiꞌeuŋ la zug ka ba pu baŋ bodobodo gbila la tum nyalima la gbin ne.
MRK.6.53	Ka ba loꞌoŋ moꞌar la n paae Gennesaret teŋin ka lo aaruŋ la ziꞌel. 
MRK.6.54	Ban daa kpen yi aaruŋin, ka nidib baŋ Yesu la, 
MRK.6.55	ba keŋ toꞌoto gilig teŋ la wusa n ze banꞌadnam n keŋ Yesu n be zinꞌisiꞌa la. 
MRK.6.56	Ka o yaꞌa keŋ teŋ kpeŋ bee teŋ poogin bee yaan zinꞌisiꞌa, ba nokidne banꞌadnam keŋ teŋ kan la daꞌan n digili ba, ka belim o ye o ke ka banꞌadnam la kudum siꞌis o fuug noor. Ka bane wusa da siꞌis o fuug noor la nye laafe.
MRK.7.1	Farisee dim ne gbauŋmiꞌidib sieba bane yi Jerusalem ni na la laꞌase gilig Yesu, 
MRK.7.2	ka nye ka o nyaꞌandolib la sieba dit ne nuꞌudianꞌad, ka pu pie ka li a wuu Farisee dim yiti pie siꞌem ka nyaan n di laa.
MRK.7.3	Farisee dim laꞌam ne Jew dim wusa ku di diibo, asee ba pie ba nuꞌus wuu ba yaanam malima poogin paꞌan siꞌem la. 
MRK.7.4	Hale ba yaꞌa yi daꞌan na ba ku di diibo asee ba pie ba nuꞌus. Ba me dol malim sieba dine a ye ba pie nwama ne yoya ne kunt dugud.
MRK.7.5	Ka Farisee dim ne gbauŋmiꞌidib buꞌos Yesu ye, “Bo ka fu nyaꞌandolib la pu dol ti yaanam malima, ka dit ne nuꞌudianꞌade?”
MRK.7.6	Ka Yesu lebisi ba ye, “Azaya n da diꞌe Winaꞌam pianꞌad n tis nidib la, ka li a yel sida yanam zamdim la yela wuu lin sob siꞌem la, ye,
MRK.7.6	‘Nimbama nwa zunꞌod mam ne ba noŋgban pianꞌad
MRK.7.6	ka ba sunya lee lal ne mam.
MRK.7.7	Ban n zunꞌod man la ane zaalim;
MRK.7.7	bozugo ba paꞌalug ane ninsaalib din
MRK.7.7	ka ba niŋidi li wenne Winaꞌam paꞌalug.’
MRK.7.8	Ya nok Winaꞌam noor yelug n bas ka dol ninsaalib malima”
MRK.7.9	Ka Yesu yeli ba ye, “Ya zanꞌas Winaꞌam noor yelug ka lee siaki dol ya meŋ malima. 
MRK.7.10	Ka Moses da yel ye, ‘Naꞌasim fu baꞌ ne fu ma.’ Ka lem yel ye, ‘Nid yaꞌa tu o baꞌ bee o ma, asee ba ku o.’ 
MRK.7.11	Ya paꞌan ye, ninkane mor bunsuma na nok n suŋ o baꞌ bee o ma, amaa o yaꞌa yel ye, ‘Bun la ane Kooban’ (li gbin ane Winaꞌam bun,) 
MRK.7.12	li kaꞌa tilas ye o zaŋi li suŋ o baꞌ ne o ma yaꞌase. 
MRK.7.13	Neꞌe yela ka ya dol ya meŋ malima ka gos Winaꞌam noor yelug ka li a zaalim. Ya niŋid siꞌelnam bedego n wenne ala.”
MRK.7.14	Ka Yesu buol nidib la yaꞌas, ka yeli ba ye, “Kelisimi, ka gbanꞌe li gbin. 
MRK.7.15	Siꞌel kaeꞌ kpenꞌed ninsaal ni ket ka o a dianꞌad daana. Amaa dine yit ninsaal ni na ke ka o a dianꞌad daan. 
MRK.7.16	One mor toba on wum.”
MRK.7.17	Ka o yi nidib la saꞌan n kpenꞌ yin. Ka o nyaꞌandolib la buꞌos o siiliŋ la gbin. 
MRK.7.18	Ka o lebisi buꞌosi ba ye, “Ya pu gbanꞌe li gbin ne? Ya kaꞌ yaꞌam na gbanꞌe m paꞌalug la gbin wuu bama la bee? Siꞌel kaeꞌ na kpenꞌ ninsaal ni sid ke ka o a dianꞌad daana. 
MRK.7.19	Li na kpenꞌ o poogin ka yi o niŋgbina ni ka lee ku kpenꞌ o sunfinee.” (On yel siꞌel la paꞌal ye ba da gosid ye disieba more dianꞌade, amaa diib wusa a suꞌum.)
MRK.7.20	Ka o yel ye, “Li ane dine yi ninsaal ni na ke ka o a dianꞌad daan. 
MRK.7.21	Ka potenꞌer beꞌed ne poꞌasaꞌuŋ ne dausaꞌuŋ ne naꞌayiigim ne ninkuudib ne 
MRK.7.22	fufum ne bugusum ne damaꞌar ne tuumbeꞌed wusa ne yuꞌur saꞌuŋ ne titaꞌalim ne yalim tuuma, 
MRK.7.23	bunbeꞌed bama zanꞌasa yitne ninsaal sunfin na, ka ke ka o a dianꞌad daan.”
MRK.7.24	Ka Yesu yi zinꞌikan ka keŋ paae Taya teŋin, ka kpenꞌ yin, ka pu bood ye soꞌ baŋ ye o be anii. Amaa o da ku nyaŋe suaꞌ o meŋa. 
MRK.7.25	Ka poꞌa soꞌ da be more o bipuŋ ka kikirig dol o. Ka o wum Yesu yela, ka keŋ igini o tuon. 
MRK.7.26	Ka sos Yesu ye o kadim kikirig la yiisi o biig la ni. Poꞌa la da ane Greek dim buudi ka ba duꞌa o Fonisia teŋin line be Siriya soꞌolim la.
MRK.7.27	Ka Yesu lebis o ye, “Li pu suꞌum ye ba nok biis diib n tis baase, asee biis la di n tig yiiga.”
MRK.7.28	Ka poꞌa la lebis o ye, “Sida, m zugsoba, baas bane bee ba zugsob tuon la ditne biis dizora dine lut la.”
MRK.7.29	Ka Yesu yel o ye, “Fune lebis siꞌem la zug, kulim, ka kikirig la basi fu biig la.”
MRK.7.30	Ka poꞌa la lebi kul n paae nye ka o biig la dig. Ka kikirig la sid yi ka bas o.
MRK.7.31	Ka Yesu bas Taya teŋin ka doli yi Sidon ne Dekapolis teensin, ka lem lebi paae Galilee moꞌarin. 
MRK.7.32	Ka ba mor dau na ka o a tobkpida ka lem a gik. Ka ba belim Yesu ye o nok o nuꞌug paꞌal o zug.
MRK.7.33	Ka o mor o yi kukpeŋ ka nok o nuꞌubibis tum o toba ni, ka tubis nintoond, ka siꞌis dau la zilim, 
MRK.7.34	ka gos arazana ni, ka siꞌim, ka yel dau la ye, “Effata.” (Li gbin ane ye “yoꞌogum.”) 
MRK.7.35	Ka o toba la yoꞌog. Ka o zilim la me lak. Ka o pianꞌad suꞌuŋa.
MRK.7.36	Ka Yesu yel nidib la ye ba da ke ka soꞌ baŋi li yelaa. On daa yel ye ba da yel soꞌ li yela la, ka nidib la kuduŋ kpelim mooni li. 
MRK.7.37	Ka li lidigi ba hale ka ba ye, “O niŋid siꞌel mekama suꞌum, ka laꞌam maan ka tobkpida wum ka gigis pianꞌad.”
MRK.8.1	Saŋkan la ka nidib bedego lem kena laꞌas. Ka diib da kaeꞌ ka ba na dii. Ka Yesu buol o nyaꞌandolib la, ka yeli ba ye, 
MRK.8.2	“Nidib nwa mor nimbaanlig bozugo li paae daba atanꞌ ka ba be m saꞌan ka pu dii. 
MRK.8.3	Ba sieba yine teŋ lalle na, ka m yaꞌa pu tisi ba diibo ka ba kul ala, bam na ti vip koꞌom sueren.”
MRK.8.4	Ka o nyaꞌandolib la buꞌos o ye, “Ba na nye diib yaani n diis nimbama zanꞌasa moogin kpeꞌ?”
MRK.8.5	Ka o lebisi buꞌosi ba ye, “Ya mor bodobodo gbila ala?”
MRK.8.5	Ka ba lebis ye, “Ayopoi.”
MRK.8.6	Ka o yel nidib la ye, ba zinꞌinim teŋin. Ka o zaŋ bodobodo gbila ayopoi la ka puꞌus Winaꞌam bareka, ka gbenꞌesi li tis o nyaꞌandolib la ka ye ba pudug nidib la. Ka ba pudug. 
MRK.8.7	Ka ba daa mor zimbibis biꞌela. Ka Yesu puꞌus Winaꞌam bareka, ka yel o nyaꞌandolib la ye, ba nokim pudug n tis nidib la men. 
MRK.8.8	Nidib la daa di tig. Ka o nyaꞌandolib la vaae dikane kpelim la, ka li peꞌel peed ayopoi. 
MRK.8.9	Ba daa ane wuu nidib tusa anaasi, ka o basi ba ka ba kul. 
MRK.8.10	Ka on ne o nyaꞌandolib la kpenꞌ aaruŋ keŋ Dalmanuta teŋin.
MRK.8.11	Ka Farisee dim sieba kena ye ba kpans Yesu, ka bood ye o maal bunnyalima line sid yi Winaꞌam saꞌan na. 
MRK.8.12	Ka Yesu siꞌim hale, ka buꞌos ye, “Bo ka zumaaŋ kaŋa nidib bood ye ba nye bunnyalima? Sida ka m yeti ya ye, zumaaŋ kaŋa ku nye bunnyalimaa.” 
MRK.8.13	Ka basi ba ka lem keŋ kpenꞌ aaruŋ la keŋ loꞌoŋ beuŋ la.
MRK.8.14	Ka o nyaꞌandolib la da tam ka pu mor bodobodo aaruŋinee. Ba da more yinni maꞌaa. 
MRK.8.15	Ka Yesu saꞌali ba ye, “Guꞌusimi Farisee dim ne Herod dabin la.”
MRK.8.16	Ka ba pianꞌade tisid taaba ye, “Tiname pu mor bodobodo la zug ka o yel ala.”
MRK.8.17	Yesu daa baŋ ban pianꞌad siꞌel la yela, ka buꞌosi ba ye, “Bo ka ya pianꞌad yaname pu mor bodobodo la yela? Ya nam pu baŋne bee ya pu gbanꞌene li gbin ne? Ya yaꞌam pu tumaa? 
MRK.8.18	Ya mor nini, ka pu nyeta? Ka mor toba, ka pu wuma? Ya pu tenra? 
MRK.8.19	Man daa gbenꞌes bodobodo gbila anu tis nidib tusa anu la, ya daa vaae bodobodo line kpelim la peꞌel peed ala?”
MRK.8.19	Ka ba lebis ye, “Peed piinayi.”
MRK.8.20	Ka o buꞌos ye, “Man daa nok bodobodo ayopoi n pudug nidib tusa anaasi la, peed ala ka ya daa vaae?”
MRK.8.20	Ka ba lebis ye, “Peed ayopoi.”
MRK.8.21	Ka o buꞌosi ba ye, “Ya nam kpelim pu gbanꞌe li gbin ne?”
MRK.8.22	Ka ba paae Besaida. Ka nidib mor zunzoŋ n kena belim Yesu ye o siꞌis o. 
MRK.8.23	Ka Yesu veꞌ o yi kpeŋ ka tubis nintoond niŋ dau la nini, ka nok o nuꞌus paꞌal o zug, ka buꞌos o ye, “Fu tunꞌe nyet siꞌela?”
MRK.8.24	Ka dau la due o zug ka ye, “M nyet nidib ka ba wenne tiisne ka lee ken.”
MRK.8.25	Ka o lem nok o nuꞌus paꞌal o nini. Ka dau la gos kii. Ka o nini lak. Ka o nyet siꞌel mekama suꞌuŋa. 
MRK.8.26	Ka Yesu yel o ye, “Da leb teŋ poogin laa, amaa kulim.”
MRK.8.27	Ka Yesu ne o nyaꞌandolib la keŋ Sizerea teens n be Filipi soꞌolim. Ka o buꞌosi ba sueren ye, “Nidib yet ye mam aa anoꞌone?”
MRK.8.28	Ka ba lebis ye, “Sieba yet ye, fu ane Joon on daa suud nidib kuꞌom la. Ka sieba ye, fu ane Elija. Ka bam ye, fu ane Winaꞌam nodiꞌesidib yinni.”
MRK.8.29	Ka o buꞌosi ba ye, “Ka yanam ye mam aa anoꞌone?”
MRK.8.29	Ka Piita lebis ye, “Fu ane Kiristo la, one ka Winaꞌam gaŋ ye o faaenn o nidib la.”
MRK.8.30	Ka Yesu yeli ba ye, “Mit ka ya yel soꞌ m yela.”
MRK.8.31	Ka Yesu pinꞌili paꞌal o nyaꞌandolib la ye, “Asee Ninsaal Biig la namis bedego ka teŋin kpeenmnam ne Jew dim maalmaan kpeenmnam ne gbauŋmiꞌidib zanꞌas o, ka ku o. Amaa o na vuꞌug li daba atanꞌ daar.” 
MRK.8.32	O yel ala paꞌali ba nyain. Ka Piita dol o yi kpeŋ, ka yel ye, o da yet alaa.
MRK.8.33	Ka Yesu giꞌe gos o nyaꞌandolib la ka yel Piita ye, “Lemim nyaꞌaŋ sa, Sutaana. Fu tenꞌesug ane ninsaal potenꞌer ka kaꞌ Winaꞌam dinne.”
MRK.8.34	Ka buol nidib la ne o nyaꞌandolib la laꞌas, ka yeli ba ye, “Soꞌ yaꞌa bood ye o dol mam, asee o kiꞌis o meŋ yela, ka nok o kuꞌum dapuudir ze ka dol man. 
MRK.8.35	On mekama bood ye o guꞌu o nyovur, o nyovur la na bodig. Amaa on mekama n bas o nyovur man zug ne labasuŋ la yela, na nye o nyovur. 
MRK.8.36	Nid yaꞌa nye dunia nwa laꞌad wusa ka pu nye nyovure o nyood a bo? 
MRK.8.37	Siꞌel kaeꞌ ka nid na zaŋ n tiak o nyovure. 
MRK.8.38	Soꞌ yaꞌa zo nyan ne man ne m paꞌalug la zumaaŋ nwa, dine a poꞌasaꞌuŋ ne tuumbeꞌed la, Ninsaal Biig la me na zo on daana nyan saŋkane ka o na ti leb na ne o Baꞌ Winaꞌam naꞌam ne malek soma la.”
MRK.9.1	Ka o yeli ba ye, “Sida ka m yeti ya ye, nin sieba be ya soogin kpeꞌ ka ku kpii, asee ba ti nye Winaꞌam naꞌam n sigid na ne kpiꞌeuŋ titaꞌar.”
MRK.9.2	Ka daba ayuobu daar ka Yesu dol Piita ne Jemes ne Joon n keŋ du zuetitaꞌar zug ban maꞌaa. Ka Yesu tiak. 
MRK.9.3	Ka o fuud nyeen pil pil ka a pielig farr. Soꞌ kaeꞌ dunia nwa ni na pie ka li yi ka pelig alaa. 
MRK.9.4	Ka o nyaꞌandolib la nye Elija ne Moses ka ba nie ani, ka pianꞌ ne Yesu.
MRK.9.5	Ka Piita yel Yesu ye “Paꞌana, li a suꞌum ka ti be kpela. Kel ka ti tiꞌig suga atanꞌ, n tis fun yinni ne Moses yinni ne Elija yinni.” 
MRK.9.6	Dabiem daa kpenꞌe ba hale ka Piita ziꞌ on na yel siꞌela.
MRK.9.7	Ka saŋgbauŋ maꞌasim kena ligili ba. Ka kukor yi saŋgbauŋ la ni na yel ye, “Oŋa a mam binoŋir. Kelisimne o pianꞌad.”
MRK.9.8	Ka ba gos kii n gilig, ka pu nye soꞌ yaꞌasa, ka Yesu maꞌaa be ne ba.
MRK.9.9	Ban naam zuerin n sigid na la ka Yesu yeli ba ye, “Mit ka ya yel soꞌ yanam nye siꞌel la. Ba kel ka Ninsaal Biig la naan ti vuꞌug kumin na.” 
MRK.9.10	Ka ba siak on yel siꞌel la, ka lee buꞌosid taaba ye “Vuꞌug kumin la gbin a bo?”
MRK.9.11	Ka ba buꞌos Yesu ye, “Bo ka gbauŋmiꞌidib yel ye Elija na kenn yiiga na?”
MRK.9.12	Ka o lebisi ba ye, “Sida Elija na kenn yiiga na maal siꞌel wusa. Ka bo ka li sob Winaꞌam gbauŋin ye, Ninsaal Biig na namis bedego hale ka ba neꞌes oo? 
MRK.9.13	Amaa m yeti ya ne ye Elija pun kena. Ka nidib niŋ o ban bood siꞌem. Ka li a wuu ban da sob Winaꞌam gbauŋin o yela siꞌem la.”
MRK.9.14	Ka ba leb o nyaꞌandolib bane daa kpelim la saꞌan, ka nye nidib bedego ka ba giligi ba. Ka gbauŋmiꞌidib sieba nwaꞌasid ne o nyaꞌandolib la. 
MRK.9.15	Nidib la n daa nye Yesu la ka li lidigi ba. Ka ba zo puꞌus o.
MRK.9.16	Ka o buꞌos o nyaꞌandolib la ye, “Ya nwaꞌasid bo yela?”
MRK.9.17	Ka nidib la yinni lebis ye, “Paꞌana, m biig ka kikirig dol o, ka o gigilim, din ka m dol o na. 
MRK.9.18	Ka kikirig la yaꞌa yiti du o, li lubid o ne, ka nintopuud yit, ka o gaꞌad nyina, ka tienn o meŋe a gamire. Din la ka m mor o na belim fu nyaꞌandolib la ye ba kad kikirig la bas, ka ba pu nyaŋe.”
MRK.9.19	“Oo, zumaaŋ kane nidibi pu niŋid yadda, m na be ne ya daba ala? Ya bood ye m modigne ya hale paae saŋa wala? More biig la na.”
MRK.9.20	Ka ba mor o na. Ka kikirig la kpen nye Yesu la, ka lub biig la. Ka o bilim ka nintopuud yit o noorin.
MRK.9.21	Ka Yesu buꞌos biig la saam ye, “Kikirig la dol o la, li yuugi ya?”
MRK.9.21	Ka o lebis ye, “O biilimin sa. 
MRK.9.22	Li yiti lub o bugumin bee kuꞌomin ye li kuu o. Fu yaꞌa na nyaŋe suŋi ti fun zo m nimbaanlig ka suŋi ti.”
MRK.9.23	Ka Yesu lebis ye, “Siꞌel mekama pu toe tis one niŋ Winaꞌam yadda.”
MRK.9.24	Ka biig la saam tans ye, “M niŋ yadda amaa paasi m yadda ka li poodne.”
MRK.9.25	Ka Yesu n nye ka nidib laꞌased o saꞌan la, ka o tans kikirig la ye, “Kikirig on a gik ne tobkpida la, yim ka bas biis la, ka da lem dol o yaꞌasa.”
MRK.9.26	Ka kikirig la kaas kuŋ, ka lub biig la teŋin beꞌed beꞌede ka naan yi. Ka biig la wenne kuꞌum. Ka nidib la bedego yel ye, “O kpine.” 
MRK.9.27	Ka Yesu gbanꞌ o nuꞌug, du o, ka o ziꞌe.
MRK.9.28	Ka Yesu kpenꞌ yin. Ka o nyaꞌandolib la ba konꞌo konꞌ kena n buꞌos o ye, “Bo ka ti paꞌa pu nyaŋe kad kikirig la yiise?”
MRK.9.29	Ka o lebis ye, “Yaꞌa kaꞌ Winaꞌam sosugo, siꞌel kaeꞌ na nyaŋe kad bama yiise.”
MRK.9.30	Ka ba bas zinꞌikan ka buŋ Galilee n gaad. On daa paꞌan o nyaꞌandolib la ke ka o daa pu bood ye soꞌ baŋ on be siꞌela. 
MRK.9.31	Ka o yeli ba ye, “Ba na zam Ninsaal Biig la n zaŋ o niŋ nidib nuꞌusin. Ka ba na kuu o. Amaa li daba atanꞌ daar o na vuꞌug kumin.” 
MRK.9.32	Ba da pu gbanꞌe paꞌalug kaŋa gbin ne, ka zot dabiem ne ban na buꞌos o.
MRK.9.33	Ka ba keŋ n paae Kapeenum, n kpenꞌ yin. Ka Yesu buꞌos o nyaꞌandolib la ye, “Bozug ka ya paꞌa nwaꞌasid sueren la?” 
MRK.9.34	Ka ba sin, bozugo ba paꞌa nwaꞌasidne taaba one na a kpeenm ba soogin.
MRK.9.35	Ka Yesu zinꞌin ka buol o nyaꞌandolib piinayi la, ka yeli ba ye, “One bood ye o a kpeenm, on nokimi o meŋi lieb biig, ka a soꞌ wusa tumtum.”
MRK.9.36	Ka o nok bibil n ziꞌeli ba soogin, ka nok o nuꞌus kuak o, ka yeli ba ye, 
MRK.9.37	“On mekama diꞌe bikaŋa tiraan mam yuꞌur zug, o diꞌene mam meŋ, ka on mekama diꞌe mam meŋ, pu diꞌe mam maꞌaa nee, amaa o diꞌene one tumi m la na.”
MRK.9.38	Ka Joon yel o ye, “Paꞌana, tinam daa nye dau ka o more fu yuꞌur n kat kikiris ka on kaꞌa ti dolim taa la zug ka ti yel o ye o basim.”
MRK.9.39	Ka Yesu yeli ba ye, “Da kat o, bozugo one tum tuumnyalima man yuꞌur zug, ku nyaŋe pianꞌ beꞌed m yela li nyaꞌaŋa. 
MRK.9.40	One pu zanꞌasi ti, diꞌe ti ne. 
MRK.9.41	Asida ka m yeti ya ye, on wusa tisi ya kuꞌom, ka ya nu mam yuꞌur zug, yaname a Kiristo nidib la yela, on daana ku koꞌoŋ o nyoode.
MRK.9.42	“One ke ka bibibis bama nwa yinni one niŋim yadda la tum tuumbeꞌed. Ba yaꞌa pun nok neer titaꞌar lo o niŋgoonr ka lobin o basin moꞌarin sonꞌe. 
MRK.9.43	Ka fu nuꞌug yaꞌa ke ka fu tum tuumbeꞌed, fun fiꞌigimi li bas, bozugo li a suꞌum ka fu kpenꞌ arazana ka voe ne nuꞌuyeuŋ, n gat fun na mor nuꞌus ayi ka kpenꞌe bugum teŋin ka li dit ka pu kpiisida. 
MRK.9.45	Ka fu nobir yaꞌa ke ka fu tum tuumbeꞌed, fun fiꞌigimi li bas, bozugo li a suꞌum ka fu kpenꞌ arazana ka voe ne nobyeuŋ, n gat fun na mor noba ayi ka ba nok uf lob bas bugum teŋ. 
MRK.9.46	Anina ka ba ku kpii ka bugum la pu kpiisida. 
MRK.9.47	Ka fu nif yaꞌa ke ka fu tum tuumbeꞌed, fun kpidigimi li bas, bozugo li a suꞌum ka fu kpenꞌ Winaꞌam soꞌolim ne nifyeuŋ n gat fun na mor nini ayi ka ba lob uf bas bugum teŋ. 
MRK.9.48	Anina ka zunzunya be ka pu kpiida, ka bugum pu kpiisida. 
MRK.9.49	Ba na nok bugum yugus nidib wusa wenne yaarum ne.
MRK.9.50	“Yaarum a suꞌum, amaa yaarum mimilim yaꞌa yi, soꞌ na niŋ wala maali li mimilugo? More yaarum ya ni ka mor sumalisim ne taaba.”
MRK.10.1	Ka Yesu bas zinꞌikan la ka keŋ Juuda soꞌolimin n loꞌoŋ Joodan moꞌar la. Ka nidib bedego lem laꞌas na. Ka o paꞌani ba wuu on yiti niŋid siꞌem la.
MRK.10.2	Ka Farisee dim sieba kena ye ba kpans o gos, ka buꞌos ye, “Li a suꞌum wada poogin ye dau kad o poꞌa?”
MRK.10.3	Ka o lebisi buꞌosi ba ye, “Moses daa tisi ya noor ziꞌel bo?”
MRK.10.4	Ka ba yel ye, “Moses da siak ye, dau kad o poꞌa ka sob gbauŋ li yela n tis o.”
MRK.10.5	Ka Yesu yeli ba ye, “Ya zugu daa kpiꞌem hale ka ya pu siaki diꞌe paꞌalug la ke ka Moses daa sob nokaŋa tisi ya. 
MRK.10.6	Amaa saŋkan ka Winaꞌam daa maal dunia la, o da maali bane dau ne poꞌa. 
MRK.10.7	Ka yel ye, ‘Neꞌeŋa yela ka dau na bas o baꞌ ne o ma ka laꞌas ne o poꞌa. 
MRK.10.8	Ka ba leŋ kaꞌ ayii, amaa ka lieb ayinni.’ 
MRK.10.9	Winaꞌam laꞌas siꞌel la, mit ka ninsaal weligi li.”
MRK.10.10	Ka ba kpenꞌ yin ka o nyaꞌandolib la buꞌos o on yel siꞌel la gbin. 
MRK.10.11	Ka o yeli ba ye, “Dau kane kad o poꞌa bas ka toom n di poꞌa, o galumne. 
MRK.10.12	Ala mene poꞌa yaꞌa bas o sid, ka toom n kul dau, o me galumne.”
MRK.10.13	Ka ba mor biis kenn Yesu saꞌan na ye o zaŋ o nuꞌug paꞌali ba zug ka niŋi ba bareka. Ka o nyaꞌandolib la kad nidib la. 
MRK.10.14	Ka Yesu nye, ka li pu niŋ o malisim. Ka o yeli ba ye, “Keli ka biis la keenn m saꞌan na ka da kati baa, bozugo bamanam taab, ka Winaꞌam soꞌolim la aa ba din. 
MRK.10.15	Ameŋa ka m yeti ya ye, one pu diꞌe Winaꞌam soꞌolim la wuu biiga, o ku kpenꞌ li nii.” 
MRK.10.16	Ka o diꞌe ba ne o nuꞌus niŋ o tuon, ka paꞌal o nuꞌus ba zutin n niŋi ba bareka.
MRK.10.17	Ka Yesu lem due ken. Ka dau soꞌ zo kenn o saꞌan na n igin o tuon, ka buꞌos o ye, “Paꞌansuŋo, m na niŋ wala n nye nyovur kane kaꞌ naare?” 
MRK.10.18	Ka Yesu lebis n buꞌos o ye, “Bo ka fu buoni m ninsuŋo? Soꞌ kaeꞌ a suꞌum asee Winaꞌam gullim. 
MRK.10.19	Fu miꞌ Winaꞌam noyelug la ye, ‘Mit ka fu ku nid, mit ka fu saꞌam poꞌa bee dau, mit ka fu zuud, mit ka fu di ziri kaset, mit ka fu zam nidib, siakimi fu baꞌ ne fu ma noor.’ ”
MRK.10.20	Ka dau la yel o ye, “Paꞌana, mam pun dol noyelug la wusa m biilimin sa.”
MRK.10.21	Ka Yesu gos o, ka noŋ o, ka yel o ye, “Li kpelim bun yinni. Kem n kuos fu laꞌad wusa ka zaŋ ligidi n tis noŋ dim, ka fu na nye kpaꞌam arazana ni, ka naan kena n dol man.”
MRK.10.22	Ka on wum wala la, o sunf daa saꞌam ka o lo nindaa, ka keŋ, on mor laꞌad bedego la zug.
MRK.10.23	Ka Yesu gosi o nyaꞌandolib la gilig ka yeli ba ye, “Li toe hale ne bane mor arazaꞌas n na kpenꞌ Winaꞌam soꞌolimin.”
MRK.10.24	Ka o tuꞌam la lidig o nyaꞌandolib la. Ka Yesu lem yeli ba yaꞌas ye, “M biise, li toe hale ka soꞌ kpenꞌ Winaꞌam soꞌolimin. 
MRK.10.25	Li a naꞌana ne yugumi na kpenꞌ kparipiim voonrin n gaad arazak daan na kpenꞌ Winaꞌam soꞌolimin.”
MRK.10.26	Ka ba yaꞌam iank hale bedego. Ka ba buꞌos taaba ye, “Ka li yaꞌa a ala, anoꞌone na tunꞌe nye faangire?”
MRK.10.27	Ka Yesu gosi ba ka lebisi yeli ba ye, “Ninsaal ku tunꞌe niŋ ala, amaa li pu toe n tis Winaꞌam. Bozugo Winaꞌam saꞌane siꞌel mekama ane naꞌana.”
MRK.10.28	Ka Piita nan yel o ye, “Gosima, tinam basne siꞌelnam wusa ka dol uf.”
MRK.10.29	Ka Yesu yeli ba ye, “Ameŋa ka m yeti ya ye, soꞌ yaꞌa bas o yir bee baꞌabiis bee o ma bee o baꞌ bee biis bee pood, man ne m labasuŋ la zug, 
MRK.10.30	o na diꞌe buna bedego n paas bama saŋkaŋa nwa. O na diꞌe yir ne baꞌabiis ne manam ne biis ne pood, ka namisug me na paas. Amaa saŋa kane kenna la, o na diꞌe nyovur kane kaꞌa naare. 
MRK.10.31	Nidib bedego bane deŋ tuon na leb nyaꞌaŋ ka bane be nyaꞌaŋ na gaad tuon.”
MRK.10.32	Ban daa be sueren n ken Jerusalem ka Yesu bee ba tuon la, ka li pak o nyaꞌandolib la. Ka dabiem daa kpenꞌe nimbane daa doli ba la. Ka Yesu lem buol o nyaꞌandolib piinayi la n leb kukpeŋ ka tuꞌasi ba line na niŋ o, 
MRK.10.33	ye, “Ti waꞌane Jerusalem. Ani ka ba na nok Ninsaal Biig la n tis Winaꞌam maalmaan kpeenmnam ne gbauŋmiꞌidib. Ka na pianꞌ koos o yela ye o nare kum, ka na nok o tis bane kaꞌ Jew dim la. 
MRK.10.34	Ka ba na laꞌ o ka tubis nintoond mad o, ka fieb o, hale ka ku o. Amaa o na vuꞌug kumin daba atanꞌ daar.”
MRK.10.35	Ka Zebedee biis Jemes ne Joon keŋ liꞌel Yesu saꞌan n yel o ye, “Paꞌana ti bood ye ti yaꞌa sos uf siꞌel fun maali li n tisi ti.”
MRK.10.36	Ka o buꞌosi ba ye, “Bo bun ka ya bood ye m maal n tisi ya?”
MRK.10.37	Ka ba lebis n yel o ye, “Fu yaꞌa ti diꞌe fu soꞌolim naꞌam la, ka zinꞌi fu naꞌam gbauŋ zug, siakim ka ti yinni zinꞌin fu datiuŋ, ka ti yinni zinꞌin fu dagobug.”
MRK.10.38	Ka Yesu lebis n yeli ba ye, “Ya pu baŋ yanam sosid siꞌela. Ya na tunꞌe nu bun nuuda line a tilas ye m nu laa, bee kuꞌom suub kane a tilas ye m su la? Bee ya na tunꞌe kpi kuꞌum kane ziꞌel ye asee m kpi laa?”
MRK.10.39	Ka ba yel o ye, “Ti na tunꞌe niŋ ala.”
MRK.10.39	Ka Yesu lebis n yeli ba ye, “Ameŋa, ya na tunꞌe nu bun nuuda kan ka m na nu la ka su kuꞌom kan ka m na su la, ka kpi kuꞌum kan ka m na kpi la. 
MRK.10.40	Amaa m lee pu mor suer ye m ke ka soꞌ zinꞌini m datiuŋ bee m dagobuga. Zinꞌiban maalne n digil bane na ti nye li la.”
MRK.10.41	Ka o nyaꞌandolib piiga la wum din la, ba genꞌe ne Jemes ne Joon. 
MRK.10.42	Ka Yesu buoli ba n yeli ba ye, “Ya miꞌ ye dunia nwa naꞌanam diti ba naꞌam ka soꞌe ba nidib ne paŋ ka teŋ la nintitada me mugusid nidib la ka tum bane bood siꞌel la? 
MRK.10.43	Amaa li kaꞌa ala ne yanama. Ka niŋkan n be ya sisoogin n bood ye o lieb nintitaꞌar la, li suꞌum ye o siak n lieb ya tumtum. 
MRK.10.44	Ka one bood ye o niŋ kpeenm ya sisoogin la, li suꞌum ye o siak n lieb ya wusa tumtum. 
MRK.10.45	Bozugo Ninsaal Biig la men pu kena ye nidib tum n tis oo, amaa ye o lee tum n tis nidib, ka zaŋ o nyovur n yo ba sam, ye nidib bedego nye yolisim.”
MRK.10.46	Ka ba paae Jeriko teŋin. Ka Yesu ne o nyaꞌandolib ne nidib bedego n yit teŋin la. Ka zunzoŋ zinꞌi sueren n sosid. On yuꞌur buon Bartimeus, one a Timeus biribiŋ. 
MRK.10.47	Ka on wum ye li ane Yesu one yi Nazaret la, ka o pinꞌil n tansid ye, “Yesu, David yaaŋa, zom m nimbaanlig.”
MRK.10.48	Ka nidib bedego la tans o ye, “Kel vuud.” Ka o maligim tans ne paŋ ye, “David yaaŋa, zom m nimbaanlig.”
MRK.10.49	Ka Yesu ziꞌen ka yel ye, “Buolim o na.”
MRK.10.49	Ka ba buol o ka yel o ye, “Mor sumalisim, ka due ka o buon uf.” 
MRK.10.50	Ka o due pidig o fuug n bas, ka iank toꞌoto n keŋ Yesu saꞌan.
MRK.10.51	Ka Yesu buꞌos o ye, “Fu bood ye m niŋ bo n tisi fo?”
MRK.10.51	Ka zunzoŋ la yel o ye, “M Zugsoba, kel ka m nyet.”
MRK.10.52	Ka Yesu yel o ye, “Kem kul ka fu nye laafe, fun niŋ m yadda la zug.” Ka zunzoŋ la nini kpelim lak. Ka o dol Yesu.
MRK.11.1	Ka ba kena paae Befage ne Betani, teens bane be Olives zuerin ka pu lal ne Jerusalem. Ka Yesu tum o nyaꞌandolib ayi 
MRK.11.2	ka yeli ba ye, “Kemi teŋ kane be tuon la, ka ya yaꞌa paae ya na nye buŋsiaꞌasiŋ ka ba loo ziꞌel ka soꞌ nam pu banꞌ oo. Yidigim o na. 
MRK.11.3	Ka soꞌ yaꞌa buꞌosi ya ye, ‘Bo yela ka ya yidigid oo?’ Yanam yelim o ye, ‘Zugsob la bood o, amaa o na lebis o na.’ ”
MRK.11.4	Ka ba keŋ n ti nye ka ba lo li soꞌ zaꞌanoorin, suer kukpeŋ. Ka ban yidigidi o la, 
MRK.11.5	nidib daa ziꞌe anina, ka buꞌosi ba ye, “Wala ka ya yidigid buŋ la?” 
MRK.11.6	Ka ba lebis wuu Yesu yeli ba siꞌem la. Ka ba ke ka ba mor o keŋ. 
MRK.11.7	Ka ba more paae Yesu saꞌan, ka noki ba fuud paꞌal buŋ la zug. Ka Yesu banꞌa o. 
MRK.11.8	Ka nidib bedego yadigi ba fuud suer zug. Ka sieba keŋ poogin ans tiis vaand n yadig sueren. 
MRK.11.9	Ka nimbane be tuon ne nyaꞌaŋ daa tansid yet ye, “Hosaana! Winaꞌam yelsum bene one kenne ne Zugsob la yuꞌur. 
MRK.11.10	Winaꞌam yelsum be ti yaab David soꞌolim ne one kenna ne Zugsob la yuꞌur. Hosaana! Naꞌam titaꞌar ane Winaꞌam one be arazana ni la din.”
MRK.11.11	Ka Yesu paae Jerusalem n kpenꞌ Winaꞌam puꞌusum yin n giligi gos siꞌel wusa. Ka lin daa a zaam la zug, ka on ne o nyaꞌandolib piinayi la yi keŋ Betani.
MRK.11.12	Ka yimbeogun, ka ba yi Betani lebid Jerusalem, ka Yesu koꞌom zabid. 
MRK.11.13	Ka o nye kekaŋ ka li ziꞌe lalle. Ka vaand ligili li maꞌae siaa. Ka o keŋ ye o gos ye li wel kekama, ka paae nyene vaand maꞌaa, lin daa kaꞌ kekama saŋa la zug. 
MRK.11.14	Ka o yel tiig la ye, “Soꞌ ku lem di fu wela yaꞌase.” Ka o nyaꞌandolib la wumi li.
MRK.11.15	Ka ban paae Jerusalem la, ka Yesu kpenꞌ Winaꞌam puꞌusum yin, n kad nimbane be anina n daꞌad ka kuosid la, ka lebugid teebulnam bane ka ba daa mor n tiaꞌad ligidi li zugin la n pibil, ne kogus bane ka ba more zinꞌi kuosid dawana la. 
MRK.11.16	O daa pu siak ye soꞌ len gaad n kpenꞌ yin la ne laꞌade, 
MRK.11.17	ka yuꞌun paꞌan nidib la ye, “Li pu sob Winaꞌam gbauŋin ye, ‘M yir na ane ninsaalib wusa puꞌusum yire’? Amaa yanam noki li maal faaung dim suak yir.”
MRK.11.18	Ka Winaꞌam maalmaan kpeenmnam ne gbauŋmiꞌidib wum ala la, ka pinꞌili ied sueya ye ba kuu o, amaa ka zot o dabiem, bozugo o paꞌalug la daa lidig nidib bedego.
MRK.11.19	Ka zaam ti maꞌae, ka Yesu ne o nyaꞌandolib yi teŋ kan la ni.
MRK.11.20	Ka bekenkeung ka ba ken sueren ka nye kekaŋ la ka li kpi ne li nyaꞌa. 
MRK.11.21	Ka Piita tienn ka yel Yesu ye, “Paꞌana, gosim, tikan ka fu sa po noor niŋ la kpiya.”
MRK.11.22	Ka Yesu yeli ba ye, “Niŋimi Winaꞌam yadda. 
MRK.11.23	Ka asida ka m yeti ya ye, soꞌ yaꞌa yel zuekaŋa ye, li vuenm ka keŋ bas li meŋ beuŋin, ka siak o sunfin ye on yel siꞌel la na niŋ, ka pu biꞌese, li sid na niŋ. 
MRK.11.24	Lina zug ka m yeti ya ye, ya yaꞌa puꞌusid ka sosid siꞌel, yanam niŋim Winaꞌam yadda ye ya diꞌe li, ka ya sid na diꞌe. 
MRK.11.25	Ya yaꞌa ziꞌe puꞌusid, ka soꞌ daa pun tum tuumbeꞌed tisi ya, ka ya sunf due, keli li bas, ka ya saam Winaꞌam one be arazana ni me na kee ya tuumbeꞌed n bas.”
MRK.11.27	Ka ba lem paae Jerusalem. Ka Yesu ken Winaꞌam puꞌusum yin, ka Winaꞌam maalmaan kpeenmnam ne gbauŋmiꞌidib ne kpeenmnam keenn o saꞌan na 
MRK.11.28	ka buꞌos o ye, “Anoꞌon paŋ ka fu more tum tuum bama? Ka anoꞌone tis uf suer ye fu tum tuum bama?”
MRK.11.29	Ka Yesu lebisi ba ye, “M na buꞌosi ya buꞌosug yinni, ka ya yaꞌa lebisi li, m me na yeli ya paŋkan ka m more tum la. 
MRK.11.30	Anoꞌone daa tis Joon paŋ ka o daa suud nidib kuꞌom la? Li ane Winaꞌam bee ninsaaliba? Gandigimini ma.”
MRK.11.31	Ka ba nwaꞌasid taaba ye, “Ti yaꞌa ye, ‘Li yine Winaꞌam saꞌan’ o na ye, ‘Ka bozug ka ya da pu siak o?’ 
MRK.11.32	Ti me yaꞌa yel ye, ‘Li yine ninsaalib saꞌan na,’ li na daam nidib la sunya.” (Ba daa zotne nidib la dabiem, bozugo ba wusa daa miꞌ ye Joon da a Winaꞌam nodiꞌes.)
MRK.11.33	Ka ba guꞌuŋe lebis Yesu ye, “Ti ziꞌ.”
MRK.11.33	Ka Yesu yeli ba ye, “Mam me ku yeli ya paŋ kan ka m more tumid tuum bamaa.”
MRK.12.1	Ka Yesu paꞌali ba ne siilima, ye, “Dau daa be n maal lombonꞌog ka se tiis ka me poguꞌud doog. O daa maal garuŋ ye ba yiti tuꞌal tikan ka ba buon ye veen la wela yiisi li kuꞌom la. Ka bas n tis poguꞌudib la ka nwie. 
MRK.12.2	Ka veen wela biꞌigir saŋa paae ka o tum tumtum ye o keŋ poguꞌudib la saꞌan ye ba pudug wela la n tis o, o din na. 
MRK.12.3	Ka ba gbanꞌ o buꞌ ka o lebi kul zaalim. 
MRK.12.4	Ka o lem tum nid yinni ba saꞌan na. Ka ba nweꞌ o zug hale ka diis o nyan. 
MRK.12.5	Ka o lem tum nid yinni yaꞌas. Ka ba ku on. Ala men ka o tum nidib bedego, ka ba buꞌ sieba ka ku sieba.
MRK.12.6	“Nid ayinni daa kpelim, ka one daa a o meŋ binoŋir. O daa tum o poguꞌudib la saꞌan ka yel ye, ‘On aa m biig la, ba na naꞌas o.’
MRK.12.7	“Amaa poguꞌudib nwa yel taaba ye, ‘Oŋa soꞌe faar la. Keli ka ti ku o, ka faar la liebi ti din.’ ” 
MRK.12.8	Ka ba gbanꞌ o ku, n yiis o poogin la n bas.
MRK.12.9	“Dinzugo lombonꞌog nwa daana yuꞌun na niŋ wala? O na kena ku poguꞌudib la, ka diꞌe lombonꞌog la tiak n tis sieba. 
MRK.12.10	Ya pu karem zinꞌikan ka ba sob Winaꞌam gbauŋ poogin siꞌem la?
MRK.12.10	‘Kugkan ka tanmeed zanꞌas la lieb lodigin kugsuŋ.
MRK.12.11	Ka Zugsob la maal nyalim kan ka ti nyet nwa.’ ”
MRK.12.12	Ka ba daa bood ye ba gbanꞌ Yesu. Amaa ka zot nidib bedego la dabiem, bozugo ba miꞌ ye o siilimne ban siiliŋ kaŋa. Ka ba bas o ka keŋ.
MRK.12.13	Ka ba tum Farisee dim ne naꞌab Herod nidib ye ba zam Yesu o pianꞌad poogin. 
MRK.12.14	Ka ba kena yel o ye, “Paꞌana, ti miꞌ ye fu ane yelmeŋir sob, ka pu zot nidib la ninii. Ka pu gaansid nidiba, ka paꞌan nidib ameŋa meŋa Winaꞌam suer a siꞌem. Li dol suer ye ti yo lampo n tis naꞌab Kaisa bee li pu dol suere? 
MRK.12.15	Ti yoom bee ti da yo?”
MRK.12.15	Ka Yesu baŋ ba zam tuuma la, ka buꞌosi ba ye, “Bo niŋ ka ya makidi ma? Mor laꞌaf na ka m gos.” 
MRK.12.16	Ka ba mor laꞌaf la na n tis o. Ka Yesu buꞌosi ba ye, “Anoꞌon foto ne anoꞌon yuꞌuri sobi tabil li ni?”
MRK.12.16	Ka ba lebis ye, “Li ane naꞌab Kaisa.”
MRK.12.17	Ka Yesu yeli ba ye, “Tisimi naꞌab Kaisa line a o din ka me tis Winaꞌam line a Winaꞌam din.” Ka Yesu pianꞌad la lidigi ba.
MRK.12.18	Ka Sadusii dim bane yet ye kuꞌum ku vuꞌug la, kenn Yesu saꞌan na, ka buꞌos o buꞌosug ye, 
MRK.12.19	“Paꞌana, Moses da sob n yeli ti ye, nid baꞌabiig yaꞌa kpi ka bas o poꞌa, ka poꞌa la pu duꞌa biiga, on dim poꞌa la n duꞌa biis n tis o baꞌabiig la. 
MRK.12.20	Baꞌabiis ayopoi n daa be. Ka kpeenm saꞌan la di poꞌa ka kpi. Ka biig kaeꞌ. 
MRK.12.21	Ka o nyeꞌer la zaŋ pokoonr la, ka me kpi. Ka biig kaeꞌ. Ka one paas atanꞌ la me niŋ ala. 
MRK.12.22	Ka ba bayopoi la wusa di poꞌa la yinni yinni, ka kpi ka pu duꞌa biiga. Ka poꞌa la me yuꞌun kpi. 
MRK.12.23	Nannanna, kuꞌum yaꞌa ti vuꞌugi, anoꞌon na a poꞌa nwa sida? Bozugo ba bayopoi wusa di poꞌa la.”
MRK.12.24	Ka Yesu lebis n yeli ba ye, “Nwa kaꞌane yidigire? Ya ziꞌ Winaꞌam gbauŋ yel siꞌem bee Winaꞌam paŋi a siꞌem laa? 
MRK.12.25	Kuꞌum vuꞌugir daar la, dap pu dit poꞌaba, ka poꞌab me pu kun sidiba. Bozugo ba wusa na wenne maleknam bane be arazana ni n a siꞌem la. 
MRK.12.26	M na yeli ya kum vuꞌugir yela. Ya nam pu karem Moses sob siꞌem laa? Saŋkan ka o nye ka bugum due tituudin ka Winaꞌam yel o ye, ‘Mane a Abraham Winaꞌam ne Isaak Winaꞌam ne Jakob Winaꞌam.’ 
MRK.12.27	Winaꞌam kaꞌane kuꞌum Winaꞌam, amaa o ane nimbane voe la Winaꞌam. Ya yidigiya bedego.”
MRK.12.28	Ka gbauŋmiꞌidib la nid yinni n wum bane nwaꞌasid noŋgbanwaꞌar, ka o baŋ ye Yesu lebis Sadusii dim ne yaꞌam pianꞌad la, ka o me liꞌel o n buꞌos o ye, “Winaꞌam noyelug wusa lin saꞌan n gaad wusa?”
MRK.12.29	Ka Yesu lebis n yel o ye, “Line a yelkpan gaad wusa ane ye, ‘Israel dima, kelisimi. Ti Zugsob Winaꞌam ane Zugsob yinni. 
MRK.12.30	Ka fu na noŋ fu Winaꞌam one aa fu Zugsob ne fu suunr wusa, ne fu siig wusa, ne fu yaꞌam wusa, ne fu paŋ wusa.’ 
MRK.12.31	Ka line paas ayi la, ane ala men ye, ‘Fu na noŋ fu kpiꞌa wenne fu meŋ ne.’ Noor yelug lem kaeꞌ n gaad bama yaꞌase.”
MRK.12.32	Ka gbauŋmiꞌid la yel o ye, “Paꞌana, li ane ameŋa ka fu yel ala. Winaꞌam ane yinni. Ka soꞌ lem kaeꞌ n paas o zugo. 
MRK.12.33	Fu yaꞌa noŋ o ne fu suunr wusa ne fu yaꞌam wusa, ne fu paŋ wusa, ka noŋi fu kpiꞌa wenne fu meŋ, lina gaad maana wusa.”
MRK.12.34	Ka Yesu n nye ka o lebis ne yaꞌam la, ka yel o ye, “Fu pu lal ne Winaꞌam soꞌolim.” Soꞌo pu mor sukpiꞌem na lem buꞌos Yesu buꞌosugo.
MRK.12.35	Ka Yesu n daa ti paꞌan nidib Winaꞌam puꞌusum yin la, ka o buꞌosi ba ye, “Wala ka gbauŋmiꞌidib yel ye, Kiristo ane David yaaŋa? 
MRK.12.36	David meŋ yel ne Winaꞌam Siig Suŋ paŋ ye,
MRK.12.36	‘Ti Zugsob yel man Zugsob ye,
MRK.12.36	“Zinꞌinim m datiuŋ,
MRK.12.36	hale ka m ti maal fu biꞌemnam la,
MRK.12.36	ka ba be fu noba teŋir.” ’
MRK.12.37	David meŋ yaꞌa buol o ye, ‘Zugsob’ wala ka o na niŋ David yaaŋa?”
MRK.12.37	Ka nidib bedego kelisid o pianꞌad ne sumalisim.
MRK.12.38	Ka o paꞌalug la poogin la o yel nidib la ye, “Guꞌusimini ya meŋ ne gbauŋmiꞌidib la bane bood ye ba goond ne fubeda n diꞌed nidib puꞌusum daꞌan la. 
MRK.12.39	Ba boodne naꞌam zinꞌis laꞌasug doodin ne diꞌema ni, 
MRK.12.40	ka faand pokonya ya, ka maꞌ puꞌusid puꞌuswaꞌa tisid Winaꞌam. Ba na kadi ba saria ka ba nye koosbeꞌed hale.”
MRK.12.41	Ka Yesu zinꞌi kpiꞌene Winaꞌam puꞌusum yir ligidi daka, ka gosid nidib ka ba niŋid ligidi. Ka arazak dim niŋid ligidi bedego. 
MRK.12.42	Ka pokoonr noŋ daan kena niŋ ligidi fiinn line a o zanꞌa zanꞌ.
MRK.12.43	Ka Yesu buol o nyaꞌandolib la, ka yeli ba ye, “Asida ka m yeti ya ye, pokoonr kaŋa niŋ ligidi bedego n gaadi nidib la wusa. 
MRK.12.44	Bozugo arazak dim yiisi ba ligidi sieba niŋ, ka ke bedego. Ka on, one a noŋ daan la, nok o zanꞌa zanꞌ n tis ka ke zaalim.”
MRK.13.1	Yesu n daa yit Winaꞌam puꞌusum yin la, ka o nyaꞌandolib la yinni yel ye, “Paꞌana, gosim kugbeda ka ba noki meꞌ donyalima nwa.”
MRK.13.2	Ka Yesu lebis o ye, “Fu nye dobeda bama? Hale kugir yinni ku ti kpelim li tiraan zuginee. Ba na lobi li wusa bas teŋin.”
MRK.13.3	Ka Yesu da zinꞌi Olives zuer zug gosid Winaꞌam puꞌusum yir. Ka Piita ne Jemes ne Joon ne Andrew maꞌaa kenn o saꞌan na. 
MRK.13.4	Ka buꞌos o ye, “Yelimi ti saŋa kan ka lina nam na niŋe? Ka zabin kan paꞌan ye li saŋa paae na ye siꞌel wusa na niŋe?”
MRK.13.5	Ka Yesu pinꞌili saꞌali ba ye, “Guꞌusimi, ka soꞌ da panꞌas ya ka ya dol suebeꞌede. 
MRK.13.6	Nidib bedego na ti noki m yuꞌur kena maꞌadi ya ye, ‘Mane a Kiristo la,’ ka ke ka nidib bedego dol suebeꞌed. 
MRK.13.7	Ya yaꞌa ti wum tanp vuud, bee tanp labaar, da ke ka dabiem kpenꞌ yaa, bozugo asee li wusa niŋ. Amaa li pu paꞌal ye dunia naar saŋa laa. 
MRK.13.8	Buudi na zab ne buudi. Ka soꞌolim yinni me na zab ne o tiraan. Ka teŋ na dam zinꞌis bedego, ka koꞌom na be. Lina ane namisug pinꞌilug.”
MRK.13.9	“Guꞌusimi ya meŋ, ka nidib na gbanꞌe ya n keŋ kotonam ni. Ba na buꞌu ya laꞌasug doodin. Mam yela ya na ziꞌen gomenanam ne naꞌanam tuon, ka ya tuꞌas m labasuŋ la. 
MRK.13.10	Li a tilas ye labasuŋ la na deŋim mool dunia wusa ni. 
MRK.13.11	Ka ba yaꞌa ti gbanꞌe ya more keŋ kotonam ni, ya da deŋim fabin ne yanam na ti yel siꞌela. Amaa ya pianꞌad saŋa yaꞌa ti paae, yanam pianꞌam din na keenn ya ni na. Ka pianꞌad kane ka ya ye ya pianꞌa pu yi ya meŋ nii, li yine Winaꞌam Siig Suŋ ni na.
MRK.13.12	“Baꞌabiig na zam o baꞌabiig ka ba kuu o. Ka saamnam me na niŋi ba biis ala. Biis na kiꞌis ba saamnam ne ba manam noya. Ka ke ka ba me kuu ba saamnam ne ba manam. 
MRK.13.13	Nidib bedego na kisi ya m yuꞌur zug. Ka niŋkane modig n paae li naar na nye faangir.”
MRK.13.14	“Ya na ti nye bunbeꞌed line saꞌamid siꞌelnam wusa, ka li be zinꞌikan pu nar ye li bee. (Keli ka one karemi li gbanꞌe li gbin.) Ka bane be Juuda teŋin zom du zueya. 
MRK.13.15	Ka niŋkane be mopil zug da sigidi ye o kpenꞌ yinne nok siꞌela. 
MRK.13.16	Ka niŋkane be poogin da kul yin ye o nok o fuugo. 
MRK.13.17	Ka dabisban na a toog n tis poꞌapoos ne bimanam. 
MRK.13.18	Sosimi Winaꞌam ka li da ti niŋ waad saŋaa. 
MRK.13.19	Toog titaꞌar na be dunia ni, hale ka Winaꞌam n maal dunia pinꞌilugin n ti paae zina, li nan ziꞌ bee, ka maligim ku be yaꞌasa. 
MRK.13.20	Ka Winaꞌam yaꞌa pu siꞌe dabisa la kalle, soꞌ naan ku tiliginee. Nimbane ka o gaans la zug n ke ka o siꞌe dabisa la.
MRK.13.21	“Ka soꞌ yaꞌa yel ye, gosimi ka Kiristo nwa, bee gosimi ka one be kpeꞌesa la, yanam da siake. 
MRK.13.22	Nidib bane na maꞌa ziri ye ban a Kiristo ne ziri nodiꞌesidib na ti kena, ka na maal tuum nyalima ye ba ke ka nimbane ka Winaꞌam gaŋ la dol suebeꞌed, ba yaꞌa na nyaŋ. 
MRK.13.23	M deŋim yeli ya siꞌel wusa, din la, guꞌusimi.”
MRK.13.24	“Amaa toꞌog nwa dabisa la yaꞌa ti gaad, winig na lieb zibisug ka nwadig me ku nie. 
MRK.13.25	Ka nwadibibis na naan agol lu teŋin na. Paŋdim bane be agol na miꞌim.
MRK.13.26	“Ka dunia nidib na nye Ninsaal Biig la ka o yit saŋgbana ni na ne paŋtitaꞌar ne o naꞌam. 
MRK.13.27	Ka o na tum maleknam ka ba laꞌas nimbane ka Winaꞌam gaŋ la na. Bane be dunia luga anaasi nwa ni, tuon ne nyaꞌaŋ ne dagobug ne datiuŋ wusa.”
MRK.13.28	“Zamisimi yaꞌam ne kekaŋ yela. Li wila yaꞌa ti busid vamina la, ya miꞌ ye sigir liꞌeliya. 
MRK.13.29	Ala men, ya yaꞌa ti nye ka line ka m yeli ya la wusa niŋid, ya na baŋ ye saŋa liꞌeliya. 
MRK.13.30	Asida ka m yeti ya ye, zumaaŋ kaŋa nidib wusa ku kpii, asee yel bama wusa niŋ. 
MRK.13.31	Agol ne teŋa yela na gaad, amaa m pianꞌad ku maligim gaade.
MRK.13.32	“Nid baa yinni kaeꞌ n miꞌ daar laa bee saŋa la. Baa maleknam bane be arazana ni bee Biig laa, asee Baꞌ la gullim. 
MRK.13.33	Guꞌusimi suꞌuŋa ka gur ka sos Winaꞌam bozugo ya ziꞌ dabisir la ne saŋa laa. 
MRK.13.34	Li wenne wuu dau na nwie ka bas o tumtumnib ka guꞌuli ba, ka puu ba tuuma, ka yel zaꞌanoor gur la ye o gur.
MRK.13.35	“Ya ziꞌ saŋkan ka yidaan la na leb na. O yaꞌa na lebne zaam bee yuꞌun tisoos bee bekenkeung bee beogunee, soꞌ ziꞌ. 
MRK.13.36	Guꞌusim, ka yidaan la da ti gbirigi kena n nye ka ya gbisida. 
MRK.13.37	Mam yeti ya siꞌel la, lin ka m yet nidib wusa, ye, ya guꞌusim.”
MRK.14.1	Li daa kpelim daba ayi ne kuꞌum malek gaadug maluŋ tienr dabisir la, ne bodobodo line ka ba pu niŋ dabin la maluŋ dabisir. Ka Winaꞌam maalmaan kpeenmnam ne gbauŋmiꞌidib ied sueya ye ba suaꞌ gbanꞌe Yesu n kuu o. 
MRK.14.2	Ka ba yel ye, “Kaꞌa maluŋ tienr saŋa laa, ka nidib na ti zabid o zug.”
MRK.14.3	Yesu daa be Simon one a kukom la yin n be Betani teŋin. Ban daa be anina dit la, ka poꞌa kena n mor alabasta kugir kolibir ka li peꞌel ne naad kpasoondim, ka li ligidi zuꞌe bedego. Ka o nwaꞌe kolibir la ka kpaꞌae kpaam la niŋ Yesu zugin.
MRK.14.4	Ka ninsieba bane be anina la sunf due. Ka ba yel taaba ye, “Bo ka poꞌa la saꞌam kpasoondim la wala? 
MRK.14.5	Ba naan nyaŋen kuosini li, ka li ligidi gaadin tumtum yuum mum yood, ka nokin ligidi la tisin noŋ dim.” Ka ba zerig poꞌa la hale.
MRK.14.6	Ka Yesu yeli ba ye, “Keli no baanlim. Bo ka ya daamid o? O maali bunsuŋ tis man. 
MRK.14.7	Noŋ dim bee ya saꞌan saŋa wusa. Dinzug saŋkan wusa ka ya bood ya tunꞌe suŋi ba, bozugo mam ku be ya saꞌan saŋa wusaa. 
MRK.14.8	Ka o niŋ on tunꞌe siꞌel, one kpaꞌae kpasoondim niŋ m niŋgbina ni ye o deŋim tiꞌebi m, ban na ti mum man siꞌem. 
MRK.14.9	Asida ka m yeti ya ye, dunia nwa zinꞌikan wusa ka ba na ti mool labasuŋ la, ba me na yel poꞌa la niŋ siꞌel la, ka li a o tienr yela.”
MRK.14.10	Ka Judas Iskariot, one a Yesu nyaꞌandolib piinayi la nid yinni, keŋ Winaꞌam maalmaan kpeenmnam saꞌan ye o zam Yesu. 
MRK.14.11	Ban daa wum on yel siꞌela ka ba sunf maꞌae. Ka ba siak ye ba na tis o ligidi. Ka Judas yuꞌun ied suekan ka o na zam o.
MRK.14.12	Li daa kpelim daba ayi ne kuꞌum malek gaadug maluŋ tienr dabisir ne bodobodo line ka ba pu niŋ dabin la maluŋ pinꞌilug daar. Ka li a ba malima ye soꞌ wusa ku peꞌog. Ka Yesu nyaꞌandolib la buꞌos o ye, “Fu bood ye ti keŋ yaa ni n tiꞌeb, ka fu di dabisir nwa diide?”
MRK.14.13	Ka Yesu tum o nyaꞌandolib ayi ka yeli ba ye, “Kem teŋ poogin la, ka ya na tuꞌos dau ka o zeed yuur ne kuꞌom, doli no. 
MRK.14.14	Ka keŋ kpenꞌ yikan ka o kpenꞌed la, ka yel yidaan la ye, ‘Paꞌan la ye, saam doog la be yaani ka mam ne m nyaꞌandolib na di maluŋ la dabisir diibo?’ 
MRK.14.15	O na paꞌali ya dotitaꞌar ka ba me sunꞌul li tiraan zug. Ka siꞌel mekama be anina. Tiꞌebimi anina guri ti.”
MRK.14.16	Ka o nyaꞌandolib la yi keŋ teŋ poogin la n nye ka siꞌel mekama a wuu Yesu yeli ba siꞌem la. Ka ba tiꞌeb maluŋ la ani.
MRK.14.17	Zaami maꞌae la, ka Yesu ne o nyaꞌandolib piinayi la kena. 
MRK.14.18	Ka bane zinꞌi n dit la, ka Yesu yeli ba ye, “Asida ka m yeti ya ye ya nid yinni one dit ne man kpela na zam man.”
MRK.14.19	Ka ba sunya saꞌam. Ka ba buꞌosid o yinni yinni ye, “Li ane mam?”
MRK.14.20	Ka o lebis ye, “Li ane ya nidib piinayi la ni yinni, one nuꞌugi tum siaꞌal man nuꞌug laan la. 
MRK.14.21	Ninsaal Biig na kpi wuu lin da sob Winaꞌam gbauŋin siꞌem la. Amaa yel toog be one zam Ninsaal Biig la zugin. Dinzug li naan a suꞌum ba yaꞌa pu duꞌan dau kaŋaa.”
MRK.14.22	Ka ban daa dit la, ka Yesu nok bodobodo ka puꞌus Winaꞌam bareka ka gbenꞌes n tis o nyaꞌandolib la, ka yeli ba ye, “Diꞌem nwa di, ka li ane m meŋ niŋgbiŋ.”
MRK.14.23	Ka nok nwam, ka puꞌus Winaꞌam bareka, ka tisi ba, ka ba wusa nuu li.
MRK.14.24	Ka o yeli ba ye, “Nwa ane m ziim kane a nonaar ziim line na yi nidib bedego zug. 
MRK.14.25	Asida ka m yeti ya ye, m ku lem nu daam nwa yaꞌase, asee daar kan ka li na a bun paal Winaꞌam soꞌolim ni ka m na lem nuu li.”
MRK.14.26	Ka ba yuum yuuma n zunꞌod Winaꞌam, ka yi keŋ Olives zuerin.
MRK.14.27	Ka Yesu yeli ba ye, “Ya wusa na zo ka bas m. Ka li sob Winaꞌam gbauŋin ye,
MRK.14.27	‘Winaꞌam na ku konbkem la, ka konbid la widig.’
MRK.14.28	Ka m yaꞌa ti vuꞌug kumin, m na deŋi ya tuon keŋ Galilee.”
MRK.14.29	Ka Piita yel o ye, “Hale baa ba wusa yaꞌa zo ka bas uf, man ku bas fuu.”
MRK.14.30	Ka Yesu lebis ye, “Asida ka m yet uf ye, yuꞌuŋ kaŋa, fu na kiꞌis man noor atanꞌ ka noraug naan kaas noor ayi.”
MRK.14.31	Ka Piita lebis o ye, “Li yaꞌa pun ane ye m kpi ne fo, m ku maligim kiꞌis fo.” Ka ba wusa me yel ala.
MRK.14.32	Ka ba daa paae zinꞌi siꞌa ka li yuꞌur buon Gesemane. Ka Yesu yel o nyaꞌandolib la ye, “Zinꞌinimi kpeꞌ ka m sos Winaꞌam.” 
MRK.14.33	Ka o dol Piita ne Jemes ne Joon n keŋ. Ka o sunf saꞌam bedego. 
MRK.14.34	Ka o yeli ba ye, “M sunf saꞌam hale, ka li wenne m kpi ne. Din la kpelimi kpeꞌ ka guꞌus.”
MRK.14.35	Ka o keŋ tuon biꞌela, ka igin teŋin sos Winaꞌam ye, “Yel kaŋa yaꞌa na nyaŋen gaad ka bas m, fun ke ka li gaad.” 
MRK.14.36	Ka yel ye, “M Baꞌ siꞌel wusa ane naꞌana ne fun. Yiisim namisug kaŋa n bas ka kee man. Amaa li kaꞌa ne man boodim, dinzug kel ka fun boodim gullim niŋ.”
MRK.14.37	Ka o leb ti nye ka nyaꞌandolib atanꞌ la gbisid, ka o buꞌos Piita ye, “Simon, fu gbisidne? Fu ku nyaŋe nei ka li yuug biꞌela?” 
MRK.14.38	Ka yeli ba ye “Nei ka sos Winaꞌam, ka makir da nyaŋe yaa. Siig la boodim be, amaa niŋgbiŋ la kaꞌa paŋa.”
MRK.14.39	Ka o len leb ye o sos Winaꞌam, ka yel wuu on paꞌa pianꞌa siꞌem la. 
MRK.14.40	Ka o len leb na nye ka o nyaꞌandolib la gbis, ka gbenn um more ba hale. Ka ba ziꞌ ban na lebis o siꞌel la.
MRK.14.41	Ka o keŋ ka len leb noor atanꞌ daan na, ka buꞌosi ba ye, “Ya kpelim vuꞌusid ka gbisidaa? Li saŋa paae na. Ba zam Ninsaal Biig la ka zaŋ o niŋ tuumbeꞌed dim nuꞌusin. 
MRK.14.42	Duomi ka ti keŋ. Gosimi, one zam man la nwa.”
MRK.14.43	On daa nam kpelim pianꞌad la, ka Judas one a o nyaꞌandolib piinayi la ni yinni paae na. Ka nidib bedego dol o mor suꞌuraad ne balaya. Ban ka Winaꞌam maalmaan kpeenmnam ne gbauŋmiꞌidib ne kpeenmnam tum la.
MRK.14.44	Ka one na zam o la paꞌa pun paꞌali ba ye, “On ka m muak o noor la, one la. Gbanꞌam o ka mor o n keŋ baanlim.”
MRK.14.45	Ka Judas paae na ka kpen keŋ Yesu saꞌan n yel o ye, “Paꞌana” ka muak o noor 
MRK.14.46	Ka ba gbanꞌ o ne paŋ. 
MRK.14.47	Ka nimbane daa ziꞌe kpiꞌe o la yinni fue o suꞌuraug kiaꞌ Winaꞌam maalmaan kpeenm tumtum yinni tobir fiꞌig.
MRK.14.48	Ka Yesu buꞌosi ba ye, “Ya ken ne suꞌuraad ne balaya ye ya gbanꞌ man wen wuu one a naꞌayiiga? 
MRK.14.49	Ka daar wusa m daa be ne ya, Winaꞌam puꞌusum yin n paꞌani ya, ka ya daa pu gbanꞌe ma. Lin da sob Winaꞌam gbauŋin siꞌem la, na niŋ ameŋa.” 
MRK.14.50	Ka o nyaꞌandolib la wusa zo ka bas o.
MRK.14.51	Ka dasaŋ soꞌ ye fuug yinni maꞌaa n dol o. Ka ba daa ye ba gbanꞌ o. 
MRK.14.52	Ka o bas o fuug la, ka zo biel.
MRK.14.53	Ka ba mor Yesu keŋ Winaꞌam maalmaan kpeenm la yin. Ka Winaꞌam maalmaan kpeenmnam ne kpeenmnam ne gbauŋmiꞌidib zanꞌasa laꞌas na. 
MRK.14.54	Ka Piita be nyaꞌaŋ dol n ti paae Winaꞌam maalmaan kpeenm la yin ka kpenꞌ zakin, ka zinꞌi ne tumtumnib bane gur Yesu la n uosid bugum.
MRK.14.55	Ka maalmaan kpeenmnam ne nimbane yiti gbanꞌed noor Jew dim yela la wusa ied nidib bane na maꞌ ye Yesu tum tuumbeꞌed, ka nye suer kuu o, amaa ba pu nye o tuumbeꞌede. 
MRK.14.56	Ka ziri kasetib bedego maꞌ tis Yesu. Ka ban maꞌ siꞌel la pu dol taabaa.
MRK.14.57	Ka ninsieba due n maꞌ ye, 
MRK.14.58	“Ti wum ka o ye, ‘M na nwaꞌ Winaꞌam puꞌusum yikan ka ninsaal meꞌ la bas, ka mee li daba atanꞌ poogin. Ka li ku a ninsaal meebo.’ ” 
MRK.14.59	Hale ban meŋ yel siꞌel la pu dol taabaa.
MRK.14.60	Ka Winaꞌam maalmaan kpeenm due ziꞌen ba tuon ka buꞌos Yesu ye, “Fu pu mor lebisug na yel bane yeti fu yela siꞌem laa?” 
MRK.14.61	Ka o sin ka pu lebis siꞌela.
MRK.14.61	Ka kpeenm la lem buꞌos o ye, “Fune a Kiristo, Winaꞌam one ka ba duꞌosid o yuꞌur la Biig laa?”
MRK.14.62	Ka Yesu lebis ye, “Eenn mane la.” Ka ye, “Ya na nye Ninsaal Biig la ka o zinꞌi Winaꞌam one soꞌe paŋ la datiuŋ, ka yi saŋgbana zug na.” 
MRK.14.63	Ka kpeenm la aaenn o meŋ fuug ka yel ye, “Ti lem bood kasetib bo yaꞌase? 
MRK.14.64	Ya wum on tuꞌ Winaꞌam siꞌem laa.” Ka buꞌosi ba ye, “Ya gbanꞌe li wala?”
MRK.14.64	Ka ba wusa gbanꞌe ye o nar ne kuꞌum. 
MRK.14.65	Ka ba sieba tubis nintoond n mad o ka ligil o nindaa ka nweꞌ o ka yel o ye, “Yelim one nweꞌ uf la.” Ka tumtumnib bane gur o la diꞌe o, ka buꞌ o.
MRK.14.66	Piita daa nam be zakin ka Winaꞌam maalmaan kpeenm tumtum poꞌak kena 
MRK.14.67	nye o ka o uosid bugum, ka gos o kii, ka yel o ye, “Fu me daa be ne Yesu one yi Nazaret na la.”
MRK.14.68	Ka Piita kiꞌis ye, “M ziꞌ o, ka me pu gbanꞌe fu pianꞌad la gbin ne.” Ka Piita yi ziꞌen zaꞌanoorin. Ka noraug kaas.
MRK.14.69	Ka bipuŋ la len nye o, ka yel bane ziꞌe ani la ye, “Dau kaŋa ane Yesu nid yinni.”
MRK.14.70	Ka Piita lem kiꞌis. Ka li pu yuuge, ka nimbane ziꞌe la yel Piita ye, “Sida fu ane ba nid yinni. Fu me yine Galilee na.”
MRK.14.71	Ka Piita yel ye, “M pone ye m ziꞌ dau kane ka ya pianꞌadi o yela nwaa.”
MRK.14.72	Yim, ka noraug lem kaas noor ayi daan. Ka Piita tienn Yesu daa yel o siꞌel la ye, “Fu na kiꞌis ye fu miꞌ man noor atanꞌ ka noraug naan kaas noor ayi.” Ka modigi guꞌuŋ, ka kaas.
MRK.15.1	Ka beug nie la, ka Winaꞌam maalmaan kpeenmnam la ne teŋ la kpeenmnam ne gbauŋmiꞌidib ne nimbane daa laꞌam be laꞌasug la poogin la, ye ba gbanꞌe noor yinni. Ka ba lo Yesu ne nwiis n mor o keŋ Pilate saꞌan.
MRK.15.2	Ka Pilate buꞌos Yesu ye, “Fune a Jew dim naꞌab laa?”
MRK.15.2	Ka o lebis ye, “Fune yel ala.”
MRK.15.3	Ka maalmaan kpeenmnam nok yela bedego ziil o. 
MRK.15.4	Ka Pilate lem buꞌos Yesu yaꞌas ye, “Fu ku lebis siꞌelaa? Gosim yel bama wusa ka ba ziil fu nwa.”
MRK.15.5	Laꞌam ne wala Yesu pu lebis siꞌela. Ka li lidig Pilate.
MRK.15.6	Kuꞌum malek gaadug maluŋ tienr saŋa wusa, Pilate daa yiti yiis sarega nid yinni, one ka nidib la bood. 
MRK.15.7	Saŋkan la nid yinni daa be sarega ni ka o yuꞌur buon Barabbas. On ne ninsieba da laꞌas taaba dam teŋ, ka ku nid, ala zug ka ba gbanꞌe ba. 
MRK.15.8	Ka nidib bedego due kenn Pilate saꞌan n sos o ye, “Niŋim wenne fun yiti niŋid siꞌem la tisi ti.”
MRK.15.9	Ka o buꞌosi ba ye, “Ya bood ye m yiis Jew dim naꞌab la n tisi ya?” 
MRK.15.10	Bozugo o baŋ ye li ane nennim zug ka ba gbanꞌ o na. 
MRK.15.11	Amaa maalmaan kpeenmnam ke ka nidib bedego yel Pilate ye, “Yiisim Barabbas n tisi ti, ka ke Yesu.”
MRK.15.12	Ka Pilate lem buꞌosi ba yaꞌas ye, “Dinzugo m na niŋ dau kane ka ya buon Jew dim naꞌab la wala?”
MRK.15.13	Ka ba tans ye, “Kpaꞌam o n tabil dapuudir zug.”
MRK.15.14	Ka Pilate buꞌosi ba ye, “O niŋ bo ka li a tuumbeꞌede?” Ka ba kpelim tansid n paasid ye, “Kpaꞌam o n tabil dapuudir zug.”
MRK.15.15	Ka Pilate n bood ye o niŋ line na malis nidib la sunya la zug ka o yiis Barabbas n tisi ba. Ka o ke ka ba fieb Yesu, ka tisi ba noor ye ba kpaꞌ o n tabil dapuudir zug.
MRK.15.16	Ka sogianam mor Yesu n kpenꞌ gomena la zakin, ka buol sogianam bane kpelim, ka ba wusa laꞌas. 
MRK.15.17	Ka ba nok fuzenꞌug n yeel o, ka nok gonꞌos wug naꞌam zugpibig n pid o. 
MRK.15.18	Ka ba pinꞌil n puꞌusid o, ka yet ye, “Naa, Jew dim naꞌaba.” 
MRK.15.19	Ka ba zaŋ balaar nweꞌ o zug, ka tubis nintoond mad o, ka igin o tuon. 
MRK.15.20	Ka bane yaal o naae la, ba pidig fuug kane ka ba noki yeel o la ka lebis o meŋ fuud n yeel o. Ka mor o yi ye ba ti kpaꞌ o n tabil dapuudir zug.
MRK.15.21	Dau soꞌ daa be ka o yuꞌur buon Simon, o yine Sairene teŋin. Ka o biis daa a Alekizanda ne Rifus la. O daa yi teŋkpeŋ n ken teŋpoogin. On ka ba mugus ye o ze Yesu kuꞌum dapuudir la. 
MRK.15.22	Ka ba mor Yesu keŋ zinꞌig kane ka ba buon Golgota, li gbin ane zugwauŋ zinꞌig. 
MRK.15.23	Ka ba tis o daam. Ka li gendig ne mir. Ka o zanꞌas nuub. 
MRK.15.24	Ka ba kpaꞌ o n tabil dapuudir zug. Ka ba pudug o fuud la, ka bugulum ye ba baŋ one na diꞌe fusiꞌa.
MRK.15.25	Li daa ane beegun, karef awai saŋa, ka ba kpaꞌ o. 
MRK.15.26	Dine ka ba sob tabil o kuꞌum dapuudir zugin la ane,
MRK.15.27	Ka ba me kpaꞌ naꞌayiis ayi paas o zug. Ka yinni be o datiuŋ. Ka yinni me be o dagobug. 
MRK.15.28	Ka Winaꞌam gbauŋ yelug la niŋ ameŋa ye, “Ba gelig o n paas tuumbeꞌed dim la.” 
MRK.15.29	Ka bane gat wusa tuꞌud o ka giridi ba zut ka yet ye, “Ahaa, fune yet ye, fu na nwaꞌe Winaꞌam puꞌusum yir la, ka lem meꞌ li dabsuma atanꞌ poogin la. 
MRK.15.30	Tiligimi fu meŋ, ka sigi dapuudir la zug na.”
MRK.15.31	Ala men ka maalmaan kpeenmnam ne gbauŋmiꞌidib la me poꞌog o n yet taaba ye, “O daa tilig sieba, ka ku nyaŋ tilig o meŋa. 
MRK.15.32	Fu yaꞌa ane Kiristo la, Israel dim naꞌab la, fun sigim dapuudir la zugin na nannanna, ka ti nye ka siak.” Ka bane ka ba laꞌam kpaꞌ ne o n tabil dapuuda zug la, me tuꞌu o.
MRK.15.33	Ka line ti paae nintaŋ soog la, zinꞌig wusa daa sobug, hale ti paae nintaŋ gbeligir. 
MRK.15.34	Saŋkan ka Yesu tans ne kukotitaꞌar ye, “Eloi, Eloi lama sabaktani.” Li gbin ane, “M Winaꞌam, m Winaꞌam bozug ka fu basi ma?”
MRK.15.35	Ka bane ziꞌe ani la sieba, wum li, ka ye, “Gosimi. O buoni Elija.”
MRK.15.36	Dau yinni keŋ zaŋ sooso n los danmiꞌisugin n niŋ kikanꞌar zug ziank n tis o ye, o num, ka yet ye, “Guri ka ke ka ti gos ye Elija na kena n sigis oo.”
MRK.15.37	Ka Yesu tans ne kukotitaꞌar yaꞌas ka nyaan kpi.
MRK.15.38	Ka fuug line beŋ Winaꞌam puꞌusum yin la buak zugin hale ti paae teŋin zinꞌisa ayi. 
MRK.15.39	Ka sogia kpeenm one ziꞌe Yesu tuon la, nye on kpi siꞌem la, o yel ye, “Li ane ameŋa ye dau nwa sid ane Winaꞌam Biig.”
MRK.15.40	Poꞌa sieba me daa ziꞌe lallisa n gosid. Meeri one yi Magdala daa be ba soogin, ne Meeri one a Jemes bil ne Joses ma la, ne Salome. 
MRK.15.41	Yesu n daa be Galilee la, bane daa dol o ka suŋid o la. Poꞌab bedego bane me daa biel o n kenn Jerusalem la me daa be anina.
MRK.15.42	Ka zaam daa bood maꞌar la ka li a vuꞌusum daar tiꞌebug la. 
MRK.15.43	Ka Josef one yi Arimatea teŋin ka a teŋ la tuongatib la nid yinni, ka mor yuꞌusuŋ ka me daa gur Winaꞌam naꞌam ken na la, kpeꞌeŋ o suunr, ka keŋ Pilate saꞌan n sos Yesu niŋgbiŋ la. 
MRK.15.44	Ka li lidig Pilate one wum ye Yesu pun kpi sa la. Ka o buol sogia kpeenm la, ka buꞌos o ye, o sid kpine. 
MRK.15.45	Ka sogia kpeenm la n yel o ye, o kpiya sa la, ka Pilate bas Josef noor, ka o zaŋ niŋgbiŋ la. 
MRK.15.46	Ka o daꞌ fupielig, ka sigis niŋgbiŋ la dapuudir zug, ka nok fuug vil o, ka mor o keŋ n mum yaug kane ka ba daa pun tu tampiing sakpidir zug la. Ka bilig kugtitaꞌar ligil yaug la noor. 
MRK.15.47	Meeri one yi Magdala, ne Meeri Josef ma daa nye zinꞌig kane ka ba mum o la.
MRK.16.1	Ka Jew dim vuꞌusum daar gaad, ka Meeri one yi Magdala ne Jemes ma Meeri, ne Salome daꞌ siꞌelnam dine nyuusid wenne tudaare ne, ye ba keŋ misig Yesu niŋgbiŋ la. 
MRK.16.2	Ka Alasidaar bekenkeung, ka ban ken yaugin la, 
MRK.16.3	ka buꞌos taaba sueren ye, “Anoꞌone na bilig kugir la yaug la noorin n tisi ti?” Bozugo kugir la a kugtitaꞌar.
MRK.16.4	Ka ba godig gos ka kugir la pun bilig sa. 
MRK.16.5	Ka ba kpenꞌ yaugin la, ka nye dasaŋ, ka o yeꞌ fupielig n zinꞌi datiuŋ. Ka li lidigi ba.
MRK.16.6	Ka o yeli ba ye, “Da ke ka li lidigi yaa. M miꞌ ye ya iedne Yesu one yi Nazaret na la, on ka ba daa kpaꞌ dapuudir zug la. O vuꞌug kumin ka kaꞌa kpeeꞌ. Gosim zinꞌikan ka ba daa digil o la, o kaꞌa aninaa. 
MRK.16.7	Kem ti yel o nyaꞌandolib la ne Piita ye, ‘O na deŋi ya tuon n keŋ Galilee. Ani ka ya na nye o, wuu on daa yeli ya siꞌem la.’ ”
MRK.16.8	Li daa lidigi ba, ka dabiem kpenꞌe ba. Ka ba zoo yi yaugin la, ka pu yel soꞌ siꞌela.
MRK.16.9	Yesu daa vuꞌug kumin, ka Alasidaar bekenkeung, o nie o meŋ paꞌal Meeri one yi Magdala yiiga, on ka o daa kad kikiris ayopoi o ni la. 
MRK.16.10	Ka o keŋ yel nimbane daa dol Yesu la. Ka ba fabin ka kaasid. 
MRK.16.11	Ban daa wum ye Yesu vuꞌugiya la, ka Meeri one yi Magdala nye o la, ba daa pu siaki lii.
MRK.16.12	Lin nyaꞌaŋ ka Yesu tiak o meŋ ka nie paꞌal nidib ayi bane ken teŋkpeŋ la. 
MRK.16.13	Ka ba leb yeli ba taaba sieba. Ka ba pu siaki lii.
MRK.16.14	Lin nyaꞌaŋ, ka o nyaꞌandolib piinayinni la daa dit, ka o nie o meŋ paꞌali ba. Ka zab ne ba, ban daa pu niŋ yadda, ka maal zukpiꞌeuŋi pu siak bane daa nye o ka o voe la pianꞌad la.
MRK.16.15	Ka yeli ba ye, “Kemi dunia zinꞌig wusa ka mool labasuŋ la tis nidib wusa. 
MRK.16.16	Ka on mekama niŋ yadda, ka diꞌe Winaꞌam kuꞌom suub na nye faangir. Amaa on wusa pu niŋ yadda Winaꞌam na koosi o yela beꞌed. 
MRK.16.17	Bane niŋ yadda na nyaŋe tum tuumnyalim bama. Ba na kat kikiris bas m yuꞌur zug, ka na pianꞌad pianꞌazuna. 
MRK.16.18	Ba na gbanꞌe wiigi bee nu yabid ka li ku niŋi ba siꞌela. Ba na noki ba nuꞌus paꞌal banꞌadnam zut, ka ba nye laafe.”
MRK.16.19	Ka Zugsob Yesu daa tuꞌasi ba naae la, ka Winaꞌam zank o keŋ arazana ni. Ka o zinꞌin o datiuŋ. 
MRK.16.20	Ka o nyaꞌandolib la keŋ mool labasuŋ la zinꞌis wusa. Ka Zugsob la tum ne ba, ka ke ka ba tum tuumnyalima ka li paꞌal ye ba moolug la a sida.
LUK.1.1	Naa, ninvosuŋ Teofiluse, nidib bedego kpeꞌeŋi ba meŋ n sob bun line wusa tume ti saꞌan. 
LUK.1.2	Ba sob lin wusa ka nimbane daa nye pinꞌilugin ka mool labaar la, yeli ti ka ti wum. 
LUK.1.3	Dinzugo, Teofiluse, man n dolis yelbama suꞌuŋa ba pinꞌilugin la zug, ka m tenꞌes ka li a suꞌum ye m sobi tienn uf li yela wenne lin nar siꞌem. 
LUK.1.4	M niŋid neꞌeŋa ye fu baŋ ye, yel ban wusa ka ba paꞌal uf la ane sida.
LUK.1.5	Saŋkan ka Herod daa dit naꞌam Juuda teŋin la, dau soꞌ daa be anina ka o yuꞌur buon Zekaria. O da ane Winaꞌam maalmaan, one a maalmaan Abija doog nid. Ka o poꞌa one yuꞌure buon Elizabet a Aaron one da a Winaꞌam maalmaan la doog nid. 
LUK.1.6	Ba daa ane popielim dim Winaꞌam tuon, ka diꞌed Winaꞌam noor ne o noor yelug la wusa, ka kaꞌ taale. 
LUK.1.7	Ba da pu mor biiga, bozugo Elizabet da ane kunduꞌar, ka babayi la wusa me kudigne.
LUK.1.8	Ka Zekaria ne o maalmaan taaba saŋa paae ye ba tum Winaꞌam puꞌusum yir tuuma. 
LUK.1.9	Maalmaanib daa yiti bugulumne gaŋ one na nyuꞌe tudaare, ka ban daa bugulum la, li daa lu Zekaria zug ye o kpenꞌ Winaꞌam maluŋ doogin n nyuꞌe tudaare n tis Winaꞌam. 
LUK.1.10	Ka tudaare la nyuꞌer saŋa la, ka nidib bedego kpelim yiiŋ n sosid Winaꞌam.
LUK.1.11	Ka Zugsob malek nie o meŋ n paꞌal Zekaria n ziꞌe maan zinꞌig kan ka ba nyuꞌed tudaare la datiuŋ. 
LUK.1.12	Ka Zekaria n nye o la, ka yirig hale, ka dabiem kpenꞌ o. 
LUK.1.13	Ka malek la yel o ye, “Zekaria, da zot dabiem, bozugo Winaꞌam wumi fu sosug. Fu poꞌa Elizabet na duꞌa biribiŋ. Ka fu na pud o yuꞌur ye Joon. 
LUK.1.14	Ka ya sunya na maꞌae. Ka ya mor sumalisim bedego. Ka nidib bedego na mor sumalisim biig la duꞌam zug. 
LUK.1.15	Ka o na lieb nintitaꞌar Zugsob saꞌan, ka ku nu daam bee dankpiꞌuŋo. Winaꞌam Siig Suŋ na peꞌel o, hale o duꞌam saŋa zaŋ ken sa. 
LUK.1.16	Ka o na mor Israel nidib bedego n leb ba Zugsob saꞌan na, 
LUK.1.17	ka na deŋ Zugsob la tuon, ka mor Winaꞌam Siig ne paŋ kan ka Winaꞌam nodiꞌes Elija da pun mor la, ka na maal baꞌanam ne ba biis yela, ka ke ka nimbane kiꞌisid Winaꞌam noor la lieb popielim ne yaꞌam dim, ka ke ka Zugsob nidib la tiꞌeb ka gur ba Zugsob.”
LUK.1.18	Ka Zekaria buꞌos malek la ye, “M na niŋ wala n siak nwa? Bozugo man ne m poꞌa wusa kudigne.”
LUK.1.19	Ka malek la lebis o ye, “Man yuꞌur buon Gabirel, one ziꞌe Winaꞌam saꞌan la. Ka one tumi m na ye m tuꞌas uf ka yel uf labasuŋ nwa. 
LUK.1.20	Gosima, fu na lieb gik, ka ku tunꞌe pianꞌa, asee lin wusa ka m yel uf la ti niŋe naae, bozugo fu pu niŋi m pianꞌad la yaddaa. Li saŋa yaꞌa paae li na niŋ ameŋa.”
LUK.1.21	Nidib la daa gur Zekaria yiib na, ka bood ye ba baŋ line ke ka o yuug Winaꞌam puꞌusum yin la. 
LUK.1.22	Ka on yi na la, o pu tunꞌe pianꞌada. Ka ba baŋ ye o nyene bunnyalima Winaꞌam puꞌusum yin la. Ka o paꞌani ba ne nuꞌus, ka kpelim a gik.
LUK.1.23	Ka o tuuma saŋa daa naae la, ka o kul yin. 
LUK.1.24	Ka lin nyaꞌaŋ la, o poꞌa Elizabet daa tuk poog, ka suaꞌ li nwadis anu, ka pu yel soꞌ, ka yel ye, 
LUK.1.25	“Nwa ane Zugsob la tuuma, one yuꞌun gos m yela, ka yiis m nyan nidib soogin.”
LUK.1.26	Ka Elizabet poog la nwadis ayuobu saŋa la, Winaꞌam daa lem tum malek Gabirel, Galilee soꞌolim lin be Nazaret teŋin la, 
LUK.1.27	ye o keŋ poꞌasadir one nan ziꞌ dau saꞌan. O ane Josef poꞌaꞌeliŋ. Ka o yuꞌur buon Meeri. Josef ane naꞌab David yaaŋ. 
LUK.1.28	Ka malek la keŋ Meeri saꞌan n puꞌus o ye, “Ne fu zugsuŋ. Zugsob la be ne fun, ka niŋ fu zug yelsum.”
LUK.1.29	Malek yelug la zug ka Meeri yirig hale ka dabiem kpenꞌ o, ka o tenꞌesid ye, bo puꞌusum nwa? 
LUK.1.30	Ka malek la yel o ye, “Meeri, da zot dabiem, ka fu mor yelsum Winaꞌam saꞌan. 
LUK.1.31	Gosima, fu na tuk poog n duꞌa biribiŋ. Ka fu na pud o yuꞌur ye Yesu. 
LUK.1.32	O na ti a nintitaꞌar. Ka ba na buol o ye, Winaꞌam one gat bun wusa la Biig. Ka Zugsob Winaꞌam la na tis o, o yaab David naꞌam gbauŋ. 
LUK.1.33	O na niŋ Jakob yaas naꞌab, saŋa line kaꞌ naare. Ka o naꞌam saŋa ku mor benne.”
LUK.1.34	Ka Meeri buꞌos malek la ye, “Li na niŋ wala ka m tuk pooga, man ziꞌ dau la?”
LUK.1.35	Ka malek la lebisi n yel o ye, “Winaꞌam one gat siꞌel wusa la, na ke ka o Siig Suŋ sigi fu zugin, ka Winaꞌam paŋ na be fu ni, dinzugo popielim bikan ka fu na duꞌa la, ba na buol o ye Winaꞌam Biig. 
LUK.1.36	Gosima, fu duꞌad Elizabet one ka ba buon kunduꞌar la, tuk biribiŋ poog nwadis ayuobu nwana, laꞌam ne on a poꞌanyaꞌaŋ la. 
LUK.1.37	Bozugo siꞌel kaeꞌ ka Winaꞌam ku nyaŋe maale.”
LUK.1.38	Ka Meeri lebis ye, “Man ane Winaꞌam tumtum poꞌak. Kel ka li niŋ ala n tisi m wuu fun yel siꞌem la.” Ka malek la bas o ka keŋ.
LUK.1.39	Ka dabis ban ni, ka Meeri due toꞌoto n keŋ Juuda soꞌolim line a zueya teŋ la. 
LUK.1.40	Ka on paae Zekaria yin n puꞌus Elizabet la, 
LUK.1.41	ka Elizabet n daa wum puꞌusug la, biig la due o poogin. Ka Winaꞌam Siig Suŋ peꞌel Elizabet, 
LUK.1.42	ka o tans ye, “Fu mor yelsum poꞌab soogin. Biig kane ka fu na duꞌa la na mor yelsum. 
LUK.1.43	Bozug ka fun kane a m Zugsob ma la, kena ye fu kaae ma? 
LUK.1.44	Gosima, fun kena ka m wum fu puꞌusug la, biig kane be m poogin la duene ne sumalisim. 
LUK.1.45	Yelsum be ne one niŋ Winaꞌam pianꞌad la yadda, ye lin ka o yel la wusa na maal.”
LUK.1.46	Ka Meeri yel ye,
LUK.1.46	“M pianꞌad Winaꞌam yuꞌur ne m suunr wusa.
LUK.1.47	M mor sumalisim, Winaꞌam one a m faangid la zug,
LUK.1.48	bozugo o tiend man kane a o tumtum poꞌak tadiŋ la yela.
LUK.1.48	Ka nannanna ken sa, zumaana wusa na buon m ye yelsum sob.
LUK.1.49	Winaꞌam one mor paŋ la maal bunsuŋtitaꞌar n tis man.
LUK.1.49	O yuꞌur ane yuꞌusuŋ.
LUK.1.50	Ka o zot nimbaanlig ne bane zot o la zumaana wusa ni,
LUK.1.51	ka o nuꞌug tum tuumtitaꞌar,
LUK.1.51	ka saꞌam nyeesim dim ne ba nyeesim potenda,
LUK.1.52	ka yiis naꞌanam bane mor paŋi ba naꞌam gbana zut,
LUK.1.52	ka duꞌos tadimnam,
LUK.1.53	ka diisid bane koꞌom zabid la ne disuma, ka ba tig,
LUK.1.53	ka ke ka kpanꞌamnam leb nuꞌuzaalis.
LUK.1.54+LUK.1.55	Ka pu tam yel kan ka o daa tisi ti yaanam laa,
LUK.1.54+LUK.1.55	ka kena ye o suŋ o tumtum Israel,
LUK.1.54+LUK.1.55	ka tiend o nimbaanlzoor ne Abraham ne o yaas la wusa saŋkane kaꞌ benne.”
LUK.1.56	Ka Meeri daa be ne Elizabet paae nwadis atanꞌ, ka leb kul o yin.
LUK.1.57	Ka Elizabet duꞌam saŋa daa paae. Ka o duꞌa biribiŋ. 
LUK.1.58	Ka o kpiꞌes ne o duꞌadib wum ye Zugsob la zo o nimbaanlig bedego. Ka ba wusa maal sumalisim ne o.
LUK.1.59	Ka daba anii daar la, ka ba kena ye ba kpenꞌes biig la baŋo, ka bood ye ba zaŋ o baꞌ Zekaria yuꞌur n pud o. 
LUK.1.60	Amaa o ma yel ye, “Ayei, o yuꞌur na ane Joon.”
LUK.1.61	Ka ba lebis ye, “Fu duꞌadib baa yinni kaeꞌ ka o yuꞌur buon alaa.”
LUK.1.62	Ka ba buꞌos biig la baꞌ ne nuꞌus ye ba baŋ on bood ye ba pud biig la yuꞌur siꞌa. 
LUK.1.63	Ka o paꞌali ba ne nuꞌug ye ba tisi o siꞌel ka o sob. Ka o diꞌe sob ye, “O yuꞌur ane Joon.” Ka li lidigi ba wusa. 
LUK.1.64	Ka aniŋa yim ka o zilim lak, ka o yaꞌae o noor n pianꞌad Winaꞌam yuꞌur. 
LUK.1.65	Ka dabiem kpenꞌ ba kpiꞌes la wusa. Ka labakaŋa yadig Juuda zueya teŋ la wusa. 
LUK.1.66	Ka ban wusa n daa wumi li yela la, daa tenꞌesid ka buꞌosid ye, “Bikaŋa na ti a anoꞌone? Bozugo Zugsob la nuꞌug be o ni.”
LUK.1.67	Ka Winaꞌam Siig Suŋ kpenꞌ biig la baꞌ Zekaria ni. Ka o diꞌe Winaꞌam pianꞌad n yel ye,
LUK.1.68	“Keli ka ti pianꞌ Winaꞌam one a Israel Zugsob la yuꞌur,
LUK.1.68	bozugo o kena ye o faaenn o nidib ka tisi ba yolisim.
LUK.1.69	O tisi ti Faangir titaꞌar,
LUK.1.69	one yi o tumtum David gbinin na la,
LUK.1.70	wuu on da pianꞌa n tis o nodiꞌesuma bane da be kudum kudum sa,
LUK.1.71	ye, o na faaenn ti, ti biꞌemnam nuꞌusin,
LUK.1.71	ne bane kisi ti la nuꞌusin.
LUK.1.72	Ala ka o paꞌal o nimbaanlzoor ne ti yaanam,
LUK.1.72	ka tiendi o noor ziꞌelug ne ba.
LUK.1.73	Li ane poor kan ka o daa poꞌ ne ti yaab Abraham la,
LUK.1.74	ye o na faaenn ti, ti biꞌemnam nuꞌusin,
LUK.1.74	ka ke ka ti tum o tuuma, ka dabiem kaeꞌ.
LUK.1.75	Ka ti na be o tuon ne tuumsoma ne yelmeŋir
LUK.1.75	ti nyovur ben wusa ni.
LUK.1.76	Ka fun, m biig nwa, ba na buon uf ye,
LUK.1.76	Winaꞌam one gat bun wusa la nodiꞌes,
LUK.1.76	bozugo fu na deŋ tuoni n maal suere n tis Zugsob la.
LUK.1.77	Ka fu na yel nidib la ye,
LUK.1.77	Winaꞌam na faaenn ba ka yiisi ba tuumbeꞌed n bas.
LUK.1.78	Li ane Winaꞌam nimbaanlzoor la zug
LUK.1.78	ka o yelsum daar na nie nyain
LUK.1.79	n tis bane be likin ne bane ka kuꞌum kpenꞌesidi ba dabiem,
LUK.1.79	ka paꞌali ti suekane ka ti na dol ka nye sumalisim.”
LUK.1.80	Ka biig la nobug, ka mor yaꞌam ne siig la paŋ, ka be moogin hale n ti paae saŋkan ka o yiisi o meŋ paalo ni Israel dim saꞌan.
LUK.2.1	Saŋkan la ka Room naꞌab Ogestus daa tis noor ye ba sob nidib wusa yuda. 
LUK.2.2	Li daa ane yiiga nidib yuda sob saŋkan ka Kuirinius n daa a Siriya gomena la. 
LUK.2.3	Ka nidib wusa kul ba meŋ teensin ye ba sob ba yuda.
LUK.2.4	Ka Josef me yi Nazaret, Galilee soꞌolim, n keŋ naꞌab David teŋ duꞌadig, line a Betilehem n be Juuda soꞌolim, bozugo o ane naꞌab David yaaŋ. 
LUK.2.5	On ne o poꞌaꞌeliŋ Meeri keŋ ye ba sob ba yuda. Saŋkan la ka Meeri mor poog. 
LUK.2.6	Ban nam be Betilehem la, ka o duꞌam dabisir paae. 
LUK.2.7	Ka o duꞌa o biribiŋ kpeŋ, ka vil biig la ne fuug n digil o konbid yaꞌam daka poogin, bozugo fal daa kaeꞌ saam yin ka ba na gbeenn.
LUK.2.8	Ka teŋ kan ni, konbkemnib daa guri ba konbid yuꞌuŋ kan. 
LUK.2.9	Ka Zugsob malek sigi ba saꞌan na. Ka Zugsob naꞌam paŋ nie ba saꞌan nyain. 
LUK.2.10	Ka dabiem kpenꞌe ba bedego hale. Ka malek la yeli ba ye, “Da zoti dabiem, ka m more labasuŋ ye m yeli ya. Ka li na malis nidib wusa bedego. 
LUK.2.11	Yuꞌuŋkaŋa nwa ka poꞌa duꞌa faangid la David teŋin, one a Zugsob Kiristo la. 
LUK.2.12	Ka dine na ke ka ya baŋ biig la, ya na nye o ka ba vil o ne fuug n digil konbid yaꞌam daka poogin.”
LUK.2.13	Ka maleknam bedego kpelim sig na n paꞌas yinni la zug. Ka ba yuumne duꞌosid Winaꞌam yuꞌusuŋ 
LUK.2.14	ye, “Winaꞌam one be agol la ka laafe be dunia ni ne bane ka Winaꞌam sunf maꞌae ne ba.”
LUK.2.15	Ka maleknam la n leb arazana ni naae la, ka konbkemnib la yel taaba ye, “Keli ka ti keŋ Betilehem n gos linnam ka Zugsob la yeli ti la.”
LUK.2.16	Ka ba keŋ toꞌoto n nye Meeri ne Josef ne bilia la, ka o dig konbid yaꞌam daka poogin. 
LUK.2.17	Ka konbkemnib la n nye o la, ba pianꞌ biig la yela, wuu malek la paꞌa yeli ba siꞌem la. 
LUK.2.18	Ka ban wusa wum konbkemnib la yeli ba siꞌem la, li lidigi ba ne. 
LUK.2.19	Ka Meeri tienn yela nwa wusa n tenꞌesid o suunrin sa. 
LUK.2.20	Ka konbkemnib la daa lebid ka pianꞌad Winaꞌam yuꞌur bedego, bozugo ba wum ka nye malek la paꞌa yeli ba siꞌem la.
LUK.2.21	Ka daba anii la saŋa daa paae, ka ba na kpenꞌes biig la baŋo. Ka ba pud o yuꞌur ye Yesu, yuꞌur kan la ka malek daa yel ye ba ti pud o, saŋkan ka Meeri daa nam pu tuk o poog la.
LUK.2.22	Ka biig la zug zuŋur saŋa daa paae wuu Moses da ziꞌel la, ka ba mor biig la keŋ Jerusalem ye ba zaŋ o paꞌalim Winaꞌam, 
LUK.2.23	wen wuu lin sob siꞌem Winaꞌam wada la ni ye, “Biribiŋ kpeŋ wusa na ane Zugsob la din.” 
LUK.2.24	Ba daa keŋne ye ba maal maan n tis Winaꞌam wen wuu Zugsob wada la n yel siꞌem la ye ba tis “Sianꞌadawan ayi, bee naꞌadawan bibis ayi la.”
LUK.2.25	Saŋkan la ka dau daa be Jerusalem, ka o yuꞌur buon Simeon. O ane popielim daan ka zot Winaꞌam. Ka Winaꞌam Siig Suŋ be ne o. Ka o guꞌusid Israel faangid la ken na. 
LUK.2.26	Ka Siig Suŋ la daa pun yel o ye, o ku kpii, asee o ti nye Zugsob Kiristo la. 
LUK.2.27	Ka Siig Suŋ la ke ka o keŋ Winaꞌam puꞌusum yin la, daakan ka Yesu baꞌ ne o ma daa mor o keŋ ye ba maal Winaꞌam wada maan la. 
LUK.2.28	Ka Simeon diꞌe biig la o nuꞌusin ka puꞌus Winaꞌam n yet ye,
LUK.2.29	“Nannanna basim suer ka fu tumtum kpi ne sumalisim
LUK.2.29	wuu fun daa ziꞌel noor siꞌem la,
LUK.2.30	bozugo m nini nye faangid kan ka fu tum na la,
LUK.2.31	on ka fu tiꞌeb dunia dim wusa zug la,
LUK.2.32	one ke ka li nie nyain n tis buudi wusa,
LUK.2.32	ka na ke ka Israel dim yuꞌur du.”
LUK.2.33	Ka Simeon tuꞌas biig la yela. Ka li lidig biig la baꞌ ne o ma. 
LUK.2.34	Ka Simeon kaanb ba nosuŋ ka yel Meeri, biig la ma, ye, “Gosima, Winaꞌam gaŋ bikaŋa ye o ke ka Israel dim bedego lu, ka bedego me du. One a zanbin ka Winaꞌam tis na, ka nidib bedego na ti zanꞌas o, 
LUK.2.35	ka dina na nie paalo ni line suaꞌ ba potenda ni. Ka fu na paam susaꞌaŋ hale.”
LUK.2.36	Saŋkan la men, ka Winaꞌam nodiꞌes poꞌak me daa be ka o yuꞌur buon Anna. Ka o baꞌ yuꞌur buon Panuel, one a Aser doog nid. On daa a poꞌasadir la ka o kul sid paae yuma ayopoi ka o sid la kpi. 
LUK.2.37	Ka o sid la kpi la, ka o kpelim pokoonr hale kudug n ti paae o duꞌam yuma piisnii ne anaasi. O daa bene Winaꞌam puꞌusum yin saŋa wusa ka pianꞌad Winaꞌam yela nintaŋ ne yuꞌuŋ wusa, ka pu basida, ka lood noor n sosid Winaꞌam. 
LUK.2.38	Saŋkan la ka o kena ye o puꞌus Winaꞌam bareka, ka tuꞌasid biig la yela n tisid ban wusa guꞌusid saŋkan ka Winaꞌam na lem diꞌe Jerusalem teŋ n lebisi tisi ba la.
LUK.2.39	Ka ban naae siꞌel mekama wusa wuu Zugsob n ziꞌel siꞌem la, ka Josef ne Meeri leb kul Nazaret teŋin line be Galilee soꞌolim la. 
LUK.2.40	Ka biig la nobug n mor paŋ ne yaꞌam, ka Winaꞌam yelsum be o zug.
LUK.2.41	Yuum yuum ka Yesu baꞌ ne o ma, ken Jerusalem maluŋ tienr la saŋa. 
LUK.2.42	Ka Yesu n daa a yuma piiga ne ayi la, ka ba ken maluŋ la wuu ban yiti niŋid siꞌem la. 
LUK.2.43	Ka maluŋ la dabisa naae la, ka ba lebid n kun. Ka Yesu kpelim Jerusalem teŋin ka o baꞌ ne o ma daa pu baŋ ye o kpelim yaa. 
LUK.2.44	Ba daa tenꞌes ye o dolne ba teŋ dim la, ka keŋ dabis mum ken. Ka ban ie o ba duꞌadib ne ba zuanam saꞌan ka pu nye o la, 
LUK.2.45	ba daa leb Jerusalem n ied o. 
LUK.2.46	Daba atanꞌ daar ka ba nye o Winaꞌam puꞌusum yin la, ka o zinꞌi ne paꞌanib la n kelisid ka buꞌosidi ba buꞌosa. 
LUK.2.47	Ka ban wusa daa wum la, daa tenꞌesid hale o baŋir ne o yaꞌam lebisa la zug. 
LUK.2.48	Ka li lidig o baꞌ ne o ma ban nye o la. Ka o ma buꞌos o ye, “M biiga, bo ka fu niŋi ti wala? Man ne fu baꞌ ie uf hale ne susaꞌaŋ.”
LUK.2.49	Ka o lebisi ba ye, “Bo ka ya iedi ma? Ya ziꞌ ye li suꞌum ye m be m Baꞌ yin nee?” 
LUK.2.50	Ka ba pu baŋ o pianꞌad la gbin ne.
LUK.2.51	Ka Yesu doli ba kul Nazaret teŋin, ka siaki ba noor. Ka o ma suaꞌ yelbama wusa o suunrin. 
LUK.2.52	Ka Yesu nobug ka mor yaꞌam ka Winaꞌam ne nidib kaanbsuŋ be o zugin.
LUK.3.1	Ka naꞌab Tiberius daa dit Room naꞌam la yuma piiga ne anu saŋa la, Pontus Pilate daa ane Juuda gomena. Ka Herod a Galilee naꞌab. Ka o baꞌabiig Filip, me a Ituria ne Trakonitis naꞌab. Ka Lisanius a Abilene naꞌab. 
LUK.3.2	Ka Annas ne Kaifas a Winaꞌam maalmaan kpeenmnam. Saŋkan la ka Joon, Zekaria biig la, daa be moogin, ka diꞌe Winaꞌam pianꞌad, 
LUK.3.3	n keŋ teens bane be Joodan moꞌar ben wusa, moon ye, “Tiakimi ne ya sunya ka diꞌe Winaꞌam kuꞌom suub, ka Winaꞌam tisi ya suguru ka yiisi ya tuumbeꞌed n bas.” 
LUK.3.4	Ka Winaꞌam nodiꞌes Azaya da sob gbauŋin ye,
LUK.3.4	“Soꞌ moon moogin n tansid ye,
LUK.3.4	‘Maalimi suer suꞌuŋa n tiꞌebi gur Zugsob la.
LUK.3.4	Keli ka suer a suꞌum n tis o,
LUK.3.5	ka peꞌel bombuꞌa la wusa,
LUK.3.5	ka birig zueya wusa,
LUK.3.5	ka maal suegoluŋ ka li due sapi
LUK.3.5	ka pinꞌ suer bombuꞌa ka li niŋ suꞌuŋa.
LUK.3.6	Ka ninsaalib wusa na nye Winaꞌam Faangir.’ ”
LUK.3.7	Ka nidib bedego laꞌas n kenne o saꞌan na ye o suu ba ne kuꞌom. Ka o yeli ba ye, “Yanam bane wenne wiigi nwa, anoꞌon yeli ya ye ya zom yi Winaꞌam supeen line kenna la ni? 
LUK.3.8	Tumi tuuma bane paꞌan ye ya tiake ya sunya, ka da tenꞌesid n tisi ya meŋ ye, Abraham ane ya yaaba. Ka m yeti ya ye, Winaꞌam tunꞌe zaŋ kuga nwa maal yaas n tis Abraham. 
LUK.3.9	Nannanna lieŋ be tiis gbina ni, ka tikan wusa n pu wel welsuma la, ba na nwaꞌe li n lob bugumin.”
LUK.3.10	Ka nidib la bedego buꞌos o ye, “Ti na niŋ wala?”
LUK.3.11	Ka Joon lebisi ba ye, “One mor fuud ayi, on pudugum tis one kaeꞌ la. Ka one mor diib on me niŋim ala.”
LUK.3.12	Ka lampodiꞌesidib me kena ye o suu ba ne Winaꞌam kuꞌom, ka buꞌos o ye, “Paꞌana, ti na niŋ wala?”
LUK.3.13	Ka o lebisi ba ye, “Da diꞌe ligidi dine gaad ban yeli ya siꞌem la.”
LUK.3.14	Ka sogianam me buꞌos o ye, “Ka tinama, ti na niŋ wala?”
LUK.3.14	Ka o yeli ba ye, “Da diꞌe soꞌ bun ne paŋa, bee gbanꞌe nidib zaalim zaalim, ka diꞌe siꞌela. Keli ka ya yood la siakiya.”
LUK.3.15	Ka nidib bane da gur Kiristo one a Faangid ken na la, pinꞌile tenꞌesidi ba sunya ni ye Joon paꞌati ane Kiristo la. 
LUK.3.16	Ka Joon lebisi ba ye, “M suudi ya ne Winaꞌam kuꞌom, amaa soꞌ be mor paŋ gat man, one kenna ka m pu nar ye m pidig o taꞌadaa. O na suu ya ne Winaꞌam Siig Suŋ ne bugum. 
LUK.3.17	O zanl nwam kane yelegid ki o nuꞌusin, ka na yeleg o ki line be zieŋin la n vaae su buorin ka nyuꞌe udug ne bugum line pu kpiigida.” 
LUK.3.18	Pianꞌad bedego nwa ka Joon da zaŋ n saꞌal nidib on da moon Winaꞌam labasuŋ la.
LUK.3.19	Amaa Joon pianꞌ zerig naꞌab Herod, on dii o meŋ pitu poꞌa one yuꞌur buon Herodias ka tum tuumbeꞌed sieba bedego la zug. 
LUK.3.20	Herod n daa gbanꞌe Joon n kpenꞌes sarega ni la, daa maligim paꞌas o tuumbeꞌed la.
LUK.3.21	Joon n da su nidib wusa ne kuꞌom la, o daa su Yesu men. Ka Yesu n daa puꞌusid Winaꞌam la, ka arazana yoꞌog, 
LUK.3.22	ka Winaꞌam Siig Suŋ la sig o zugin na, ka ba nye o ka o wenne dawan ne. Ka kukor yi arazana na ye, “Fune a man meŋ bikan ka m noŋ hale, ka m sunf malis ne uf.”
LUK.3.23	Ka Yesu n da pinꞌil o tuuma la, o da ane yuma piistanꞌ, ka nidib da tenꞌes ye o ane Josef biig. Josef saam da ane Heli, 
LUK.3.24	ka Heli saam da ane Matat, ka Matat saam da ane Levi, ka Levi saam da ane Melki, ka Melki saam da ane Janai, ka Janai saam da ane Josef, 
LUK.3.25	ka Josef saam da ane Matatias, ka Matatias saam da ane Amos, ka Amos saam da ane Nahum, ka Nahum saam da ane Esli, ka Esli saam da ane Nagai, 
LUK.3.26	ka Nagai saam da ane Maat, ka Maat saam da ane Matatias, ka Matatias saam da ane Semein, ka Semein saam da ane Josek, ka Josek saam da ane Joda, 
LUK.3.27	ka Joda saam da ane Joanan, ka Joanan saam da ane Resa, ka Resa saam da ane Zerubabel.
LUK.3.27	Ka Zerubabel saam da ane Sealtiel, ka Sealtiel saam da ane Neri, 
LUK.3.28	ka Neri saam da ane Melki, ka Melki saam da ane Addi, ka Addi saam da ane Kosam, ka Kosam saam da ane Elmadam, ka Elmadam saam da ane Er, 
LUK.3.29	ka Er saam da ane Josua, ka Josua saam da ane Elieza, ka Elieza saam da ane Jorim, ka Jorim saam da ane Matat, ka Matat saam da ane Levi, 
LUK.3.30	ka Levi saam da ane Simeon, ka Simeon saam da ane Juda, ka Juda saam da ane Josef, ka Josef saam da ane Jonam, ka Jonam saam da ane Eliakim, 
LUK.3.31	ka Eliakim saam da ane Melea, ka Melea saam da ane Mena, ka Mena saam da ane Matata, ka Matata saam da ane Natan, ka Natan saam da ane David.
LUK.3.32	Ka David saam da ane Jese, ka Jese saam da ane Obed, ka Obed saam da ane Boaz, ka Boaz saam da ane Sala, ka Sala saam da ane Nahson, 
LUK.3.33	ka Nahson saam da ane Aminadab, ka Aminadab saam da ane Admin, ka Admin saam da ane Arni, ka Arni saam da ane Hezron, ka Hezron saam da ane Perez, ka Perez saam da ane Juda, 
LUK.3.34	ka Juda saam da ane Jakob, ka Jakob saam da ane Isaak, ka Isaak saam da ane Abraham.
LUK.3.34	Ka Abraham saam da ane Terah, ka Terah saam da ane Nahor, 
LUK.3.35	ka Nahor saam da ane Serug, ka Serug saam da ane Reu, ka Reu saam da ane Peleg, ka Peleg saam da ane Eber, ka Eber saam da ane Sela, 
LUK.3.36	ka Sela saam da ane Keinan, ka Keinan saam da ane Arfaksad, ka Arfaksad saam da ane Sem, ka Sem saam da ane Noa, ka Noa saam da ane Lamek, 
LUK.3.37	ka Lamek saam da ane Metusela, ka Metusela saam da ane Enok, ka Enok saam da ane Jared, ka Jared saam da ane Mahalaleel, ka Mahalaleel saam da ane Keinan, 
LUK.3.38	ka Keinan saam da ane Enos, ka Enos saam da ane Set, ka Set saam da ane Adam, ka Adam saam da ane Winaꞌam.
LUK.4.1	Ka Winaꞌam Siig Suŋ la peꞌel Yesu ka o naam Joodan kodaugin la leb na, ka Winaꞌam Siig Suŋ mor o keŋ moogin. 
LUK.4.2	Anina ka Sutaana mak o dabisa piisnaasi. Ka o pu di siꞌel dabisban nii. Ka lin gaad la ka o koꞌom zabid.
LUK.4.3	Ka Sutaana la yel o ye, “Fu yaꞌa a Winaꞌam Biig fun yelim kuga nwa ka li kilim diib.”
LUK.4.4	Ka Yesu lebis o ye, “Li sob Winaꞌam gbauŋin ye, ‘Ninsaal pu voe diib yela maꞌanee.’ ”
LUK.4.5	Ka Sutaana la mor o keŋ du zuer zug ka paꞌal o dunia soꞌolim wusa. 
LUK.4.6	Ka yel o ye, “M na tis uf paŋ kaŋa ne li kpanꞌam wusa. Ba tis mam ne ka man me na tis on wusa ka m bood. 
LUK.4.7	Dinzug fu yaꞌa siaki zunꞌe man, li wusa na niŋi fu din.”
LUK.4.8	Ka Yesu lebis o ye, “Li sob ye, fu zunꞌem fu Zugsob Winaꞌam gullim ka tumi n tisid on maꞌaa.”
LUK.4.9	Ka Sutaana la lem dol o keŋ Jerusalem n duꞌos o Winaꞌam puꞌusum yir zug, ka yel o ye, “Fu yaꞌa a Winaꞌam Biig fun basimi fu meŋ ka naami agol la n lu teŋin; 
LUK.4.10	ka li sob ye,
LUK.4.10	Winaꞌam na tumi o maleknam ka ba gur uf.
LUK.4.11	Ka ba na mor uf ne ba nuꞌus
LUK.4.11	ka fu ku tuꞌugi fu nobir ne kugire.”
LUK.4.12	Ka Yesu lebis ye, “Winaꞌam gbauŋ yel ye, mit ka fu maki fu Zugsob Winaꞌam.”
LUK.4.13	Ka Sutaana la mak o naae la ka bas o saŋa biꞌela.
LUK.4.14	Ka Yesu leb Galilee ne Winaꞌam Siig Suŋ la paŋ. Ka o labaar gilig teŋ kpemisin wusa. 
LUK.4.15	Ka o zamisi ba laꞌasug doodin ka ba wusa pianꞌ o yela suꞌum.
LUK.4.16	Ka Yesu daa keŋ Nazaret ban da ugus o teŋ siꞌa la. Ka Jew dim vuꞌusum daar, ka o kpenꞌ laꞌasug doogin wuu on yiti kpenꞌed siꞌem la, ka due ziꞌen ye o karem. 
LUK.4.17	Ka ba tis o gbauŋ kane ka Winaꞌam nodiꞌes Azaya da sob la. Ka o lak gbauŋ la, ka nye zinꞌig kan ka li sob ye,
LUK.4.18	“Zugsob Siig la be m ni,
LUK.4.18	ka gaŋem ye m mool labasuŋ la tis noŋ dim
LUK.4.18	ka tumi m ye m mooli tis bane namisid la, ba yolisim yela,
LUK.4.18	ka nie zunzoos nini,
LUK.4.18	ka yiis bane be namisug poogin la n bas,
LUK.4.19	ka mool saŋkan ka Zugsob na zo nidib nimbaanlig ka diꞌe ba.”
LUK.4.20	Ka o kpilim gbauŋ la n lebis n tis one gur gbana la, ka zinꞌin. Ka nidib ban wusa be laꞌasug doogin la gosid o kii. 
LUK.4.21	Ka o pinꞌil n yeti ba ye, “Zina nwa lin ka ba sob Winaꞌam gbauŋin ka m karem nwa la niŋ ameŋa.”
LUK.4.22	Ka ba pianꞌ taaba o pianꞌasuma la yela, ka buꞌosid ye, “Li kaꞌ Josef biig la nwaa?”
LUK.4.23	Ka Yesu yeli ba ye, “M miꞌ ye ya na siilim siiliŋ kaŋa ye, ‘Tiim daana, tiꞌebim fu meŋ.’ ” Ka lem yel ye, “Bun lin ka fu daa niŋ Kapeenum teŋin ka ti wum la, niŋimi li fu meŋ teŋin kpela men.”
LUK.4.24	Ka o yel ye, “Ameŋa ka m yeti ya ye, Winaꞌam nodiꞌes baa yinni ku nye pianꞌasuŋ o meŋ teŋine. 
LUK.4.25	Amaa li a ameŋa ka m yeti ya ye, pokonya bedego da be Israel teŋin Elija saŋa la, ka saa pu ni yuma atanꞌ ne nwadis ayuobu, ka koꞌom titaꞌar lu teŋin la wusa. 
LUK.4.26	Amaa Winaꞌam pu tum Elija ye o keŋ pokoonbama la saꞌane. Ka lee tum o ne pokoonr yinni one be Zarefat teŋin line be Sidon soꞌolim la. 
LUK.4.27	Ka kukoma bedego da be Israel teŋin Elisa saŋa la, amaa baa yinni pu nye laafe. Asee Naaman one yi Siriya soꞌolim la gullim nye laafe.”
LUK.4.28	Ka ban wum ala laꞌasug doogin la, ba wusa susunya daa pelig hale. 
LUK.4.29	Ka ba kad o teŋ la poogin mor o n keŋ zuer la zug ye ba tebug o bas ka o lu na. 
LUK.4.30	Amaa ka o kpen buŋ nidib la sisoogin n gaad keŋ.
LUK.4.31	Ka Yesu da keŋ Kapeenum teŋ kane be Galilee ni la. Ka vuꞌusum daar ka o zamisi ba. 
LUK.4.32	Ka o paꞌalug la lidigi ba, o pianꞌad la daa mor paŋ la zug.
LUK.4.33	Ka dau daa be laꞌasug doogin la ka kikirig dol o. Ka o tans ne kukor titaꞌar 
LUK.4.34	ye, “Aa! Yesu one a Nazaret nida, fu baꞌa bo be ne ti? Fu kena ye fu saꞌami ti nee? M miꞌ fun a soꞌ. Fu ane Winaꞌam one a popielim sob la.”
LUK.4.35	Ka Yesu yel kikirig la ye, “Kel vuud, ka yi o saꞌan!” Ka kikirig la lub o nidib la soogin ka yi o ni na, ka lee pu poaꞌalim oo.
LUK.4.36	Ka ba wusa lidig n yet taaba ye, “Paꞌalug kaŋa a bo? Bozugo o mor paŋ ne kpiꞌeuŋ ka tansid kikiris ka ba yit.” 
LUK.4.37	Ka o labaar gilig teŋ kpemisin wusa.
LUK.4.38	Ka Yesu due yi laꞌasug doogin la n kpenꞌ Simon yir. Ka Simon diem poꞌa benꞌed ka o niŋ tul. Ka ba pianꞌ o yela n tis Yesu. 
LUK.4.39	Ka o keŋ ziꞌen o saꞌan ka tans banꞌa la, ka li bas o. Ka o due toꞌoto n maali ba saauŋ
LUK.4.40	Ka winig n kpenꞌed la ka ba mor banꞌadnam ban wiim a gun gun n kenn Yesu saꞌan na, ka o paꞌali o nuꞌus ba yinni yinni zugin n tiꞌebi ba. 
LUK.4.41	Ka kikiris me yi sieba ni bedego na n tansid ye, “Fu ane Winaꞌam Biig.” Ka Yesu tansi ba ka pu siak ye ba pianꞌa siꞌel siꞌela ban da baŋ ye o ane Kiristo one a Faangid la zug.
LUK.4.42	Ka beug nie la ka Yesu yi teŋ poogin la keŋ zinꞌig kane ka soꞌ kaeꞌ. Ka nidib la bedego ie o hale ti nye o, ka mood ye o da lem yi ba saꞌane. 
LUK.4.43	Amaa ka o yeli ba ye, “Asee ka m mool Winaꞌam labasuŋ la teŋ sieba ni men, ka lin yela ka Winaꞌam tum man na.” 
LUK.4.44	Ala ka o moon labasuŋ la Juuda teŋ laꞌasug doodin.
LUK.5.1	Yesu daa ziꞌene n kpiꞌe Gennesaret beuŋ noorin, ka nidib muk o, ye ba wum Winaꞌam pianꞌad. 
LUK.5.2	Ka o nye aaruma ayi ka ba ziꞌe kpiꞌe beuŋ la ka ziŋgbanꞌadib yi ba poogin n piesidi ba laꞌad line ka ba more gbanꞌed zimi. 
LUK.5.3	Ka o kpenꞌ aaruŋ yinni ni line a Simon din ka yel o ye, “Daꞌami li ka li keŋ biꞌela.” Ka o niŋ ala. Ka Yesu zinꞌin aaruŋ la poogin n paꞌan nidib la.
LUK.5.4	Ka on paꞌali ba naae la ka yel Simon ye “Daꞌam aaruŋ la n keŋ kuꞌozuluŋin ka sigis fu laꞌad line gbanꞌed zimi la.”
LUK.5.5	Ka o lebis ye, “Zugsoba, ti namisne yuꞌuŋin sa ka pu gbanꞌe siꞌela, amaa fu yelug la zug m na sigisi m laꞌad line gbanꞌed zimi la.”
LUK.5.6	Ka ba niŋ ala ka gbanꞌe zimi bedego hale ka ba laꞌad la bood aansug. 
LUK.5.7	Ka ba amisi buol ba taaba aaruŋ yinni la ni ye ba kena suŋi ba. Ka ba kena suŋ ba, ka ba peꞌel aaruma ayi la wusa ne zimi hale ka ba bood siimug.
LUK.5.8	Simon Piita n nye neꞌeŋa la, ka o igin Yesu tuon n yel o ye, “Zugsoba, yimi m saꞌan, ka man ane tuumbeꞌed sob.” 
LUK.5.9	Bozugo on ne o taaba la daa nye zimi la gbanꞌabi a siꞌem la ka li lidigi ba. 
LUK.5.10	Ala men ka li daa lidig Zebedee biis Jemes ne Joon ban daa a Simon tumtum taaba la.
LUK.5.10	Ka Yesu yel Simon ye, “Da zot dabiem, ka nannanna waꞌae sa fu na laꞌased nidib wenne fun daa gbanꞌad zimi siꞌem la.”
LUK.5.11	Ka ba mor aaruma la n duꞌos guur, ka bas siꞌel wusa ka dol Yesu.
LUK.5.12	Ka Yesu daa be teŋ siꞌa ni ka dau soꞌ daa a kukom n kenn anina. Ka on nye Yesu la, o lu vabin teŋin n puꞌus o, ka yel o ye, “M Zugsoba, fu yaꞌa bood, fu maali m ka m nye laafe nyain.”
LUK.5.13	Ka Yesu tien o nuꞌug n siꞌis o ka ye, “M bood, nyem laafe nyain.” Ka wiim la bas o aniŋa yim.
LUK.5.14	Ka Yesu yel o ye, “Mit ka fu yel soꞌ, amaa kem noki fu meŋi n paꞌal Winaꞌam maalmaan, ka maal maan n tis Winaꞌam wuu Moses da sob ye ba niŋ siꞌem la, ka li paꞌal nidib ye fu yuꞌun mor laafe.”
LUK.5.15	Amaa Yesu labaar la daa lem yadig bedego ka nidib bedego kena ye ba kelis o pianꞌad ka o tiꞌebi ba wiim la. 
LUK.5.16	Amaa o yiti ken zinꞌikan ka nidib kaeꞌ la n sosid Winaꞌam.
LUK.5.17	Ka daar yinni ka o paꞌan nidib ka Farisee dim ne wada paꞌanib bane be Galilee ne Juuda ne Jerusalem keenn o saꞌan na. Ka Zugsob paŋ daa be o ni ka o tiꞌeb banꞌadnam. 
LUK.5.18	Ka dap sieba kena n zeed dau ka o a ponꞌor ka o digi o digisig zug n kpeꞌeŋid ye ba mor o kpenꞌ yin la n digil o Yesu tuon. 
LUK.5.19	Ka nidib la muk la zug ka ba pu nyaŋe nye paalo mor o kpenꞌee, ka zee o n du mopil la zugin n kibig voonr n sigis o ne o digisig la nidib la soogin n digil o Yesu tuon.
LUK.5.20	Ka Yesu nye bane zee ponꞌor la niŋ o yadda siꞌem la, ka yel ponꞌor la ye, “M zua, fu tuumbeꞌed yiya ka bas uf.”
LUK.5.21	Ka wada paꞌanib la ne Farisee dim pinꞌili n buꞌosid taaba ye, “Anoꞌone nwa pianꞌadi saꞌamid Winaꞌam yuꞌure? Anoꞌone na nyaŋe n yiis tuumbeꞌed n basi, ka kaꞌane Winaꞌam gullimne”
LUK.5.22	Amaa Yesu baŋ ban tenꞌesid siꞌel la ka buꞌosi ba ye, “Bo ka ya tenꞌesid neꞌeŋanama? 
LUK.5.23	Bo a naꞌana ne man naan yelin ka li niŋine? M yiisi fu tuumbeꞌed n bas la bee duom keŋe? 
LUK.5.24	M yuꞌun na paꞌali ya ye Ninsaal Biig mor paŋ dunia ni n na yiis tuumbeꞌed n bas.” Ka o yel ponꞌor la ye, “Duom ka noke fu digisig la n kul.” 
LUK.5.25	Aniŋa yim ka ponꞌor la due ba wusa tuon, n nok o digisig kan ka o digin la kun ka zunꞌod Winaꞌam. 
LUK.5.26	Ka ba wusa lidig ka dabiem kpenꞌe ba ka ba zunꞌod Winaꞌam n yet ye, “Ti nye yel nyalima zina.”
LUK.5.27	Neꞌeŋa nyaꞌaŋ ka Yesu yi ka nye lampodiꞌes ka o yuꞌur buon Levi ka o zinꞌi lampo diꞌesug doogin. Ka Yesu yel o ye, “Dol man.” 
LUK.5.28	Ka o due ka bas siꞌel wusa ka dol o.
LUK.5.29	Ka Levi maal diib o yin n tis Yesu ka on ne lampodiꞌesidib ne nidib bedego zinꞌi dit. 
LUK.5.30	Ka Farisee dim sieba ne ba wada paꞌanib nyone tisid Yesu nyaꞌandolib la ye, “Bo ka ya dit ka laꞌam nuud ne lampodiꞌesidib ne tuumbeꞌed dima?”
LUK.5.31	Ka Yesu lebis ye, “Nimbane mor laafe pu bood duꞌataa. Asee bane benꞌed maꞌaa bood. 
LUK.5.32	M pu kena ye m buol popielim dima, amaa m kena ye m buol tuumbeꞌed dim ka ba tiak.”
LUK.5.33	Ka sieba yel o ye, “Joon nyaꞌandolib lood noor saŋa wusa ka puꞌusid Winaꞌam laꞌam ne Farisee dim nyaꞌandolib, amaa fun nyaꞌandolib ditne ka nuud.”
LUK.5.34	Ka o lebis ye, “Ya tenꞌes ye bane keŋ poꞌadiir diꞌema na tunꞌe lo noor ka poꞌa saan la sid naan be ba ni bee? 
LUK.5.35	Amaa saŋa na kena ka ba na zaŋ poꞌa daan la yiisi ba saꞌan. Ka li saŋa ka ba me na lo noor.”
LUK.5.36	Ka Yesu yeli ba siiliŋ ye, “Soꞌ pu zaŋid fupaali n ligid fukudugo. O yaꞌa niŋ ala o na saꞌam fupaalig la. Ka pien paal la ku diꞌe ne fukudug laa. 
LUK.5.37	Soꞌ men pu lied danpaal waa kudug nii. O yaꞌa niŋ ala danpaal la na ke ka waa la tans, ka daam la me kpaꞌe ka waa la saꞌam. 
LUK.5.38	Danpaal liedne wapaalis ni. 
LUK.5.39	Soꞌ pu nuud daam kane biꞌig ka lem bood pubiꞌire. O na yel ye, dakane biꞌig la a suꞌuŋa.”
LUK.6.1	Vuꞌusum daar yinni ka Yesu buŋid kipoog ka o nyaꞌandolib gisid ki la nweꞌemi n onbid. 
LUK.6.2	Ka Farisee dim sieba yel ye, “Bo ka ya tum line ka ti wada kis vuꞌusum daare?”
LUK.6.3	Ka Yesu lebisi buꞌosi ba ye, “Ya pu karem David ne dap bane da be ne o ka ba koꞌom da zabid ka David niŋ siꞌem laa? 
LUK.6.4	O da kpenꞌ Winaꞌam puꞌusum doogin n di bodobodo line pu suꞌum ye nidib dit yoo yoogo, asee Winaꞌam maalmaan gullim.” 
LUK.6.5	Ka o yeli ba ye, “Ninsaal Biig la a one soꞌe vuꞌusum daar la.”
LUK.6.6	Vuꞌusum daar yinni yaꞌas ka Yesu kpenꞌ laꞌasug doogin n paꞌan nidib. Ka dau da be anina ka o datiuŋ nuꞌug kpi. 
LUK.6.7	Ka gbauŋmiꞌidib ne Farisee dim gosid dau la kii ye Yesu na tiꞌeb nidib vuꞌusum daar la, bee o ku tiꞌebe. Ba da boodne suer kan ka ba na ye o tum taal on saꞌam vuꞌusum daar la. 
LUK.6.8	Ka Yesu baŋ ba tenꞌesa ka yel dau nuꞌukpiiliŋ la ye, “Duom n ziꞌen nidib la soogin.” Ka o due ziꞌen anina.
LUK.6.9	Ka Yesu yeli ba ye, “Kel ka m buꞌosi ya, suer be ka soꞌ na maal suꞌum bee beꞌed vuꞌusum daare?” Ka lem buꞌos ye, “Li a suꞌum ka ti tilig nidib be ti ku?”
LUK.6.10	Ka o gosi ba wusa gilig ka yel dau la ye, “Tienmi fu nuꞌug la.” Ka o tienn ka nuꞌug la leb niŋ suꞌuŋa wuu nuꞌug kaŋa la. 
LUK.6.11	Ka ba sunya pelig hale ka ba gbanꞌed ban na niŋ o siꞌem.
LUK.6.12	Ka saŋkan la ka Yesu daa yi teŋin n du zuer zug ye o sos Winaꞌam, ka be ani yuꞌuŋkan wusa n sosid Winaꞌam. 
LUK.6.13	Ka beugo nie la, ka o buol o nyaꞌandolib n gaans ban piiga ne ayi, ka buoni ba ye Tumtumnib. Li gbin ane bane ka o tum la. 
LUK.6.14	Ba da ane Simon on ka o tis o yuꞌur yaꞌas ye Piita, ne Andrew on a Piita baꞌabiig, ne Jemes ne Joon ne Filip ne Bartolomew 
LUK.6.15	ne Mateo ne Tomas ne Jemes one a Alfeus biig la, ne Simon one ka ba buon ye Zealot, 
LUK.6.16	ne Judas one a Jemes biig la, ne Judas Iskariot one daa lieb zam sob la.
LUK.6.17	Ka Yesu ne o nyaꞌandolibi naan zuer la zug sig na la, nidib bedego laꞌas o saꞌan na ne nidib bedego bane yi Juuda ne Jerusalem ne ateuk noorin line be Taya ne Sidon soꞌolim. 
LUK.6.18	Ba kena ye ba kelis o pianꞌad la ka o lem maꞌae ba banꞌas. Ka ban ka kikiris daamne ba daa nye laafe. 
LUK.6.19	Ka nidib bedego wusa bood ye ba siꞌis o, bozugo paŋ yitne o ni tisid ba wusa laafe.
LUK.6.20	Ka Yesu godigi o nini n gosi o nyaꞌandolib la ka ye,
LUK.6.20	“Yelsum be ne yaname a noŋdim la,
LUK.6.20	bozugo Winaꞌam naꞌam la a ya din la zug.
LUK.6.21	Yelsum be ne yanam ban koꞌom zabid nannanna.
LUK.6.21	Ya na ti dii siak.
LUK.6.21	Yelsum be ne yanam bane kaasid.
LUK.6.21	Ya na ti laꞌad.
LUK.6.22	Yelsum be ne yanam ban ka nidib kis
LUK.6.22	ka zanꞌasi ya ka tuꞌudi ya
LUK.6.22	wenne ya ane tuumbeꞌed dim,
LUK.6.22	Ninsaal Biig la zug.
LUK.6.23	“Li yaꞌa niŋ ala yanam maalimi sumalisim dabiskan, ka waꞌ ne sumalisim, ya nyood titaꞌar n be arazana ni la zug. Ala men ka ba yaanam daa niŋ n tis Winaꞌam nodiꞌesidib la.
LUK.6.24	‘Woo! Li na toe tis yanam kpanꞌamnam,
LUK.6.24	yanam pun nye yaname bood siꞌel la zug.
LUK.6.24	Woo! Li na toe tis yanam bane tig nannanna.
LUK.6.24	Ya na ti ken ne koꞌom.
LUK.6.25	Woo! Li na toe tis yanam bane laꞌad nannanna.
LUK.6.25	Ya sunya na ti saꞌam ka ya kaas.
LUK.6.26	Woo! Li na toe tis yanam ban ka nidib wusa na pianꞌ ya yela suꞌuŋa.
LUK.6.26	Ba yaanam daa niŋ ne ala n tis ziri nodiꞌesidib la.’
LUK.6.27	“Amaa m yeti yanam bane wumi m pianꞌad la ye, noŋimi ya biꞌemnam, ka tumi suꞌum tisid bane kisi ya. 
LUK.6.28	Ka kaanbid suꞌum n tisid bane kaanb beꞌed n tisidi ya. Ka puꞌusid Winaꞌam tisid bane tuꞌudi ya. 
LUK.6.29	Soꞌ yaꞌa nweꞌ fu yier yinni fun kel ka o nweꞌ line kpelim la men. Ka soꞌ yaꞌa faaenn fu banaa fun kel ka o zaŋi fu dansik n paas. 
LUK.6.30	Ka one wusa sos uf siꞌel fun tisim o. Ka soꞌ yaꞌa zaŋ line a fu bun fun da diꞌe yaꞌase. 
LUK.6.31	Niŋim bam wuu fun bood ye ba niŋ uf siꞌem la.”
LUK.6.32	“Ya yaꞌa noŋ bane noŋi ya maꞌaa li suꞌum a bo? Hale tuumbeꞌed dim noŋ bane noŋi ba. 
LUK.6.33	Ka ya yaꞌa maal suꞌum tis bane maal suꞌum n tisi ya maꞌaa, li suꞌum a bo? Hale tuumbeꞌed dim niŋidi ala. 
LUK.6.34	Ka ya yaꞌa peꞌeŋi tis bane gullim ka ya miꞌ ye ya na lem diꞌe li, li suꞌum a bo? Hale tuumbeꞌed dim peꞌeŋid tuumbeꞌed dim ka diꞌed yaꞌas. 
LUK.6.35	Amaa noŋimi fu biꞌemnam, ka maal suꞌum n tisi ba. Peꞌeŋim tis ka da tenꞌesid ye fu diꞌe yaꞌase, ka ya nyood na niŋ buntitaꞌar. Ka ya na a Winaꞌam one gaad bun wusa la biis. Bozugo o a suꞌum n tis bane ziꞌ bareka puꞌusum hale ne bugusum dim. 
LUK.6.36	Zom nimbaanlig wuu ya Baꞌ Winaꞌam n zot nimbaanlig siꞌem la.”
LUK.6.37	“Da pianꞌad ye ya taab maal beꞌede, ka ba ku niŋ ala tisi yaa. Da yel ye nidib kaꞌ boode, ka ba ku ye ya kaꞌ boode. Dimi ya taaba suguru, ka ba na niŋ ala n tisi ya. 
LUK.6.38	Tisim bam ka Winaꞌam na tisi ya mak suŋ ka li dinꞌisi peꞌeli yaam ka ya diꞌe li ya fuudin. Yaname mak siꞌem n tisi ya taaba la, ala ka Winaꞌam me na maki tisi ya.”
LUK.6.39	Ka Yesu yeli ba siiliŋ kaŋa ye, “Zunzoŋ na nyaŋe veꞌ o zunzoŋ tiraan ka ba wusa ku lu bumbokinee? 
LUK.6.40	Zamis pu gati o paꞌana amaa zamis on wusa naae o zamisug, o na wen wuu o paꞌan ne.
LUK.6.41	“Bo ka fu nye sauk bil kane be fu zua nifin amaa ka pu nye datitaꞌar kane be fu meŋ nifin ne? 
LUK.6.42	Fu na niŋ wala n yeli fu zua ye, kel ka m yiis sauk la fu nifin, amaa ka pu nye datitaꞌar kane be fu meŋ nifin ne? Zam daana, yiisim datitaꞌar la fu meŋ nifin yiiga ka naan nyaŋe nye suꞌuŋa ka yiis sauk bil kane be fu zua nifin la.”
LUK.6.43	Tisuŋ kaeꞌ n wen wel beꞌede. Tibeꞌed me kaeꞌ n wen wel sumaa. 
LUK.6.44	Ba baŋid tiis wusa, ne ba wela ni. Gonꞌos ku wel kekamaa, ka zaaŋ me ku wel ganyaa. 
LUK.6.45	Ninsuŋ niŋid tuumsuma ka li yitne o popielim ne potenꞌesuŋ line yit o sunfin. Ka nimbeꞌed me tumid tuumbeꞌed ka li yi potenꞌebeꞌed line be o sunfin. Ninsaal noor pianꞌad bun lin wusa be o sunfin.
LUK.6.46	“Bo ka ya buon man ye, ‘Zugsoba, Zugsoba,’ ka lee pu tum lin ka m yeti ya? 
LUK.6.47	On wusa kenn m saꞌan na ka kelisi m pianꞌad ka tumi li, m na paꞌali ya on wen soꞌ. 
LUK.6.48	O wenne dau one bood ye o mee o yir ka tuu paae tampiing zug n meꞌ. Ka saa ni ka kuꞌom peꞌel kolis n badigi du na geel yikaŋa, ka li pu luu, lin meꞌ suꞌuŋa la yela. 
LUK.6.49	Amaa one wum m pianꞌad ka pu tumi lii, o wen wuu dau one mee o yir teŋ zug, ka pu tu eenbire. Ka saa ni ka kuꞌom peꞌel kolis n badigi du na geel yir la, ka li lu yimmo n saꞌam hale.”
LUK.7.1	One tuꞌas nidib la neꞌeŋanam wusa n naae la ka keŋ paae Kapeenum. 
LUK.7.2	Ka Room sogia kpeenm be anina n more o tumtum on ka o noŋ ka o benꞌed n bood kuꞌum. 
LUK.7.3	Ka o wum Yesu labaar ka tum Jew dim kpeenm sieba o saꞌan n sos o ye o kena n tiꞌeb o tumtum la. 
LUK.7.4	Ka ba kenn Yesu saꞌan na n belim o hale n yel ye, “Li nar ka fu suŋ dau kaŋa. 
LUK.7.5	Bozugo o noŋi ti buudi ka meꞌ laꞌasug doog n tisi ti.”
LUK.7.6	Ka Yesu n doli ba waꞌae, n ti liꞌel yir la, ka sogia kpeenm la tum o zuanam ye ba yel o ye, “Zugsoba, da namisi fu meŋa. M pu nar ka fu keenn m yin naa, 
LUK.7.7	dinzug ka m pu tenꞌes ye mam meŋ nar ka m keenn fu saꞌan naa. Kudim pianꞌam ne noor maꞌaa ka m tumtum la nye laafe. 
LUK.7.8	Ka man meŋ ane sogia, ka more sogianam kpeenmnam bane soꞌe man, ka man me soꞌe sieba. Ka m yaꞌa yel oŋa ye o kem, o kenne, ka m yaꞌa yel o ye kem na, ka o kenna. Ka m yaꞌa yeli m tumtum ye o niŋim neꞌeŋa, o niŋidne.”
LUK.7.9	Yesu n wum neꞌeŋa la o daa lidig ne ka fendigi n yel nidib bane dol o la ye, “M nam pu nye yadda niŋir daan wenne dau kaŋaa, hale Israel teŋin ne.” 
LUK.7.10	Ka bane ka o tum la lebi ba sogia kpeenm la yin n nye ka tumtum la mor laafe.
LUK.7.11	Ka beug nie yaꞌas ka Yesu keŋ Nain teŋin ka o nyaꞌandolib ne nidib bedego dol o. 
LUK.7.12	Ka on paae teŋ la yaŋirin la o nye ka ba zeed kuꞌum yit na. Dau one kpi la daa ane pokoonr biyimir ka teŋ la nidib bedego be o saꞌan. 
LUK.7.13	Ka Zugsob nye pokoonr la ka nimbaanlig gbanꞌ o ka o yel o ye, “Da kaasida.”
LUK.7.14	Ka Yesu keŋ n siꞌis soŋduoya la. Ka nidib bane zeed la ziꞌen ka o ye, “Dasaŋ bila, m yet uf ye, duom.” 
LUK.7.15	Ka one kpi la vuꞌug due zinꞌin ka pinꞌili pianꞌad. Ka o zaŋ o tis o ma.
LUK.7.16	Ka dabiem kpenꞌ soꞌ mekama ka ba zunꞌe Winaꞌam ka yel ye, “Winaꞌam nodiꞌes titaꞌar nie ti saꞌan na.” Ka lem ye, “Winaꞌam kena kaae o nidib.” 
LUK.7.17	Ka labakaŋa gilig Juuda teŋgbauŋin ne teens bane kpiꞌe la wusa.
LUK.7.18	Ka Joon nyaꞌandolib n tuꞌas Joon neꞌeŋanam wusa la, ka o buol o nyaꞌandoliba ayi 
LUK.7.19	n tumi ba Zugsob la saꞌan ye ba buꞌos o ye, “Fune la a on ka ba da ye o na kena laa, bee ti guꞌusim soꞌ?”
LUK.7.20	Ka ba paae Yesu saꞌan na n yel o ye, “Joon one suud nidib kuꞌom la tumi ti na ye ti buꞌos uf ye, ‘Fune la a on ka ba da ye o na kena laa, bee ti guꞌusim soꞌ?’ ”
LUK.7.21	Saŋkan la ka Yesu tiꞌeb banꞌadnam bedego bane mor wiim buudi buudi ne bane ka kikiris doli ba la, ka ke ka zunzoos bedego nini yuꞌun nyet. 
LUK.7.22	Ka o lebis ban ka Joon tum na la ye, “Lem yeli Joon yaname nye siꞌel ka laꞌam wum siꞌel la. Zunzoos nini nyet, ka wabis ken, ka kukoma nyet laafe, ka tobkpida wum ka bane kpi vuꞌug kumin, ka labasuŋ la mooli n tis tadimnam. 
LUK.7.23	Sumalisim be ne one pu biꞌesid ne man yelaa.”
LUK.7.24	Ban ka Joon tum na la, leb la, ka Yesu pinꞌil n buꞌos nidib Joon yela ye, “Ya daa yii keŋ moogin la n bood ye ya nye bo? Ya nye moog kan ka pebisug daꞌad ka li del bee? 
LUK.7.25	Bo ka ya daa yi ye ya nye? Ya nye dau ka o yeꞌ naꞌam fuude? Nidib bane yeed naꞌam fuud ka ba laꞌad wusa a suꞌum bene naꞌayin. 
LUK.7.26	Yelimini ma, ya daa yi ye ya nye ne Winaꞌam nodiꞌes bee? Asida ka m yeti ya ye, ya daa nye one gat nodiꞌes. 
LUK.7.27	Ka Joon a one ka li sobi o yela ye, ‘Winaꞌam yel ye, “Oŋa a m tumtum ka m tum o ye o deŋimi fu tuon maal suer.” ’ ”
LUK.7.28	Ka Yesu yel ye, “Poꞌabi duꞌa sieba wusa pu gaadi Joon ne, amaa one kpelim kpaanr Winaꞌam naꞌamin la gat Joon.”
LUK.7.29	Ka nidib la wusa ne lampodiꞌesidib la n wum neꞌeŋa la ka zunꞌe Winaꞌam. Ba ane bane ka Joon daa pun su ba kuꞌom. 
LUK.7.30	Amaa Farisee dim la ne gbauŋmiꞌidib zanꞌas line ka Winaꞌam bood ye o mooli n tisi ba la. Ba ane bane pu siak ka Joon suu ba kuꞌom la.
LUK.7.31	Ka Yesu buꞌos ye, “Dinzugo bo ka m na nok mak ne zumaaŋkaŋa nwa nidiba. Ba wen wuu bo? 
LUK.7.32	Ba wen wuu biis n diꞌem daꞌan ka yel taaba ye, ‘Ti zaŋ wiigi pieb ka ya pu waꞌada. Ka ti daꞌa kuur ka ya pu kaasida.’ 
LUK.7.33	Joon one suud nidib kuꞌom la daa kena n lo noor ka pu nuud daam ka ba yel ye, kikirig dol o. 
LUK.7.34	Ka Ninsaal Biig la kena n dit ka nuud ka ba yel ye, gosim dau kaŋa a dindiis ne danuud, ka a lampodiꞌesidib ne tuumbeꞌed dim zua. 
LUK.7.35	Bane dol yaꞌam suer la paꞌal ye ba mor yaꞌam.”
LUK.7.36	Farisee dim nid yinni daa buol Yesu ye, o kenn o yin na, ka ba di. Ka o keŋ yin la n zinꞌin ye o di. 
LUK.7.37	Ka teŋ la dim poꞌa soꞌ, one a tuumbeꞌed sob, wum ye Yesu be Farisee nid la yin n dit diib, ka kena, n mor tudaare ka li be kolibveniŋin, ka li nyuug malis. 
LUK.7.38	Ka o kena n ziꞌe n kpiꞌe Yesu noba baba n kum. Ka o nintoꞌom yi n mad Yesu noba. Ka poꞌa la duus Yesu noba la ne o zuobid, ka muak o noba, ka suenn ba ne tudaare la.
LUK.7.39	Ka Farisee nid one buol Yesu la n nye li la, o yel o poogin ye, “Dau kaŋa yaꞌa ane Winaꞌam nodiꞌes, o naan baŋin poꞌa kane siꞌis o la a soꞌ, bozugo poꞌa nwa ane tuumbeꞌed sob.” 
LUK.7.40	Ka Yesu yel dau la ye, “Simon, m mor siꞌel ye m yel uf.”
LUK.7.40	Ka o lebis n buꞌos ye, “Paꞌana, li a bo?”
LUK.7.41	Ka Yesu yel o ye, “Dau da be, ka mor o samditib ayi. Ka arakonꞌ sam a ligidi yolug kobusnu. Ka arakonꞌ la me mor piisnu. 
LUK.7.42	Ka bane da pu nyaŋ yo la zug, o bas ligidi la n tisi ba. Babayi la, anoꞌon na noŋ ligidi daan la bedego?”
LUK.7.43	Ka Simon lebis o ye, “M tenꞌes ye, one ka o sam zuꞌe la.”
LUK.7.43	Ka Yesu yel o ye, “Fu lebisug la a sida.”
LUK.7.44	Ka o giꞌe n gos poꞌa la, ka buꞌos Simon ye, “Fu nye poꞌa nwaa?” Ka yel o ye, “Man kpenꞌ fu yin na la, fu pu tisi m kuꞌom ye m pie m nobaa. Amaa poꞌa la pie m noba ne o nintoꞌom, ka duusi ba ne o zuobid. 
LUK.7.45	Fu pu naꞌasi m, n muak m noore. Amaa man n kpenꞌ na la, poꞌa la pu bas man noba muakire. 
LUK.7.46	Fu pu tisi m kpaam ye m suenn m zugoo, amaa o suenn man noba ne tudaare. 
LUK.7.47	Dinzugo m yet uf ye, Winaꞌam yiis o tuumbeꞌed bane zuꞌe la n bas, ka o noŋilim line zuꞌe la paꞌani li. Amaa on ka Winaꞌam yiis o tuumbeꞌed biꞌela n bas la, o noŋilim ane biꞌela men.”
LUK.7.48	Ka Yesu yel poꞌa la ye, “Fu tuumbeꞌed la yiya ka bas uf.”
LUK.7.49	Ka bane daa dit ne o la, pianꞌad ne taaba n buꞌosid ye, “Anoꞌon nwa n yiisid nidib tuumbeꞌed n basida?”
LUK.7.50	Ka Yesu yel poꞌa la ye, “Fu yadda niŋir la faann uf. Kem ne sumalisim.”
LUK.8.1	Neꞌeŋa nyaꞌaŋ la ka Yesu keŋ teŋ poosin ne teŋkpemisin n moon Winaꞌam naꞌam labasuŋ la yela. Ka o nyaꞌandolib piinayi la dol o, 
LUK.8.2	laꞌam ne poꞌab bane ka o kad kikiris yiis ba ni ka tiꞌeb ba wiim la. Poꞌa yinni yuꞌur buon Meeri Magdalene, on ka kikirisa ayopoi daa yii o ni la, 
LUK.8.3	ne Joanna one a Kuza poꞌa. Kuza a kpeenm kane gosid naꞌab Herod laꞌad. Ka Susaana ne poꞌab bedego me paas bane more ba meŋ laꞌad suŋid Yesu ne o nyaꞌandolib la.
LUK.8.4	Ka nidib kpelim yit teens konꞌob konꞌob n kenn Yesu saꞌan na. Ka ban daa ti laꞌas bedego na la, ka o siilim ba siiliŋ ye, 
LUK.8.5	“Dau daa yi ye o waali o bunbuuda. On waan la ka sieba lu suer zug ka nidib noo li ka niis kena di, 
LUK.8.6	ka sieba lu tampiing zug ka bul ka maꞌasim kaeꞌ la zug ka li zenrigi kpi. 
LUK.8.7	Ka bunbuud sieba lu gonꞌos soogin n due ne gonꞌos la ka gonꞌos la sianki ba. 
LUK.8.8	Ka sieba lu teŋ suŋin due n wel biili bedego.”
LUK.8.8	Ka o tansi yel ye, “One na wum on wum.”
LUK.8.9	Ka o nyaꞌandolib la buꞌosi o siiliŋ la gbin. 
LUK.8.10	Ka o yel ye, “Winaꞌam ke ka ya baŋ Winaꞌam naꞌam yelsuaꞌada la. Amaa bane kpelim la wumi line siilis poogin, ka ba na gos ka ku nyee, ka na wum ka ku baŋi li gbin ne.”
LUK.8.11	Siiliŋ la gbin ane anwa. Bunbuuda la ane Winaꞌam pianꞌad la. 
LUK.8.12	Ka bunbuuda bane lu suer zug la ane bane wum pianꞌad la amaa ka Sutaana kena yiisidi li ba sunya ni ka ba ku nyaŋe siak ka tilige. 
LUK.8.13	Ka bunbuuda bane lu tampiing zug la ane bane wum pianꞌad la ka diꞌe li ne sumalisim, amaa ka li pu kpenꞌe ba sunya ni suꞌuŋaa, ka ba siak li biꞌela. Ka makir saŋa yaꞌa kena ka ba bas. 
LUK.8.14	Ka bunbuuda bane lu gonꞌos soogin la ane bane wum pianꞌad la, ka dunia yela ne dunia boodim ne arazaꞌas yaꞌamleog kpenꞌe ba n sianki ba ka ba pu nyaŋe wel wela. 
LUK.8.15	Ka bunbuuda bane lu teŋ suŋ ni la ane bane wum pianꞌad la ka gbanꞌe li suꞌuŋa ne ba sunya wusa ka modig n wel wela la.
LUK.8.16	“Soꞌ pu nyuꞌed fitla ka nok siꞌel pibin na bee suaꞌ li dug leuŋune. O na suunli li siꞌel zug, ka bane kpenꞌed la nye neesim. 
LUK.8.17	Siꞌel kaeꞌ na suaꞌ ka li ku yinaa, ka siꞌel kaeꞌ na ligil ka ba ku baŋi, bee ba more li yi paalo nii. 
LUK.8.18	Dinzugo baŋimi yanam wum siꞌem la suꞌuŋa. Ka on wusa mor siꞌel ba na paas o, amaa one kaꞌa siꞌela hale one tenꞌes ye o mor biꞌela la ba na diꞌe li o saꞌan.”
LUK.8.19	Ka Yesu ma ne o pitib kena ka pu nyaŋe paae o saꞌane, nidib la zuꞌe la zug. 
LUK.8.20	Ka soꞌ yel o ye, “Fu ma ne fu pitib be samanin n bood uf.”
LUK.8.21	Ka o lebisi ba wusa ye, “Bane a m ma ne m pitib la ane bane wum Winaꞌam pianꞌad ka siaki li la.”
LUK.8.22	Ka daar yinni, ka Yesu ne o nyaꞌandolib kpenꞌ aaruŋin, ka yeli ba ye, “Keli ka ti loꞌoŋ beuŋ la gbeug.” Ka ba due keŋ. 
LUK.8.23	Ka ban loꞌoŋid la, ka gbeenm zeeg Yesu ka o gbisid. Ka sisiꞌetitaꞌar due kuꞌom la zug, ka kuꞌom kpenꞌed aaruŋ la poogin, ka li lieb toog n tisi ba.
LUK.8.24	Ka ba keŋ nie Yesu n yel o ye, “Paꞌanaa, paꞌanaa, kuꞌom boodi dii ti.”
LUK.8.24	Ka on nie la, o yel sisiꞌem la ne kuꞌopila la ye, “Niŋimi foonn.” Ka li kpelim lebi a baanlim. 
LUK.8.25	Ka o buꞌosi ba ye, “Bo ka ya pu niŋ man yadda?”
LUK.8.25	Ka dabiem kpenꞌe ba. Ka ba lidig n buꞌos taaba ye, “Dau kaŋa a bo n pianꞌad ne sisiꞌem ne kuꞌom ka ba siakid o noore?”
LUK.8.26	Ka ba paae Gerasene teŋgbauŋin line kpiꞌe Galilee soꞌolim la. 
LUK.8.27	Ka Yesu yi aaruŋ poogin la. Ka teŋ la nid yinni tuꞌos o, on ka kikiris dol o. O pu yeed fuugo, hale ka li yuug, ka o me pu gbeend yin ne, ka bene yaad zinꞌigin. 
LUK.8.28+LUK.8.29	Noor bedego ka kikirig la yiti gbanꞌ o. Ka ba gur o, ka lo o noba ne o nuꞌus wusa ne bana. Ka o kens bana la. Ka kikirig la kad o kpenꞌes moogin. Ka Yesu yel kikirig la ye, “Yim ka bas dau la.” Ka dau la nye Yesu la, ka igin o tuon n tansid ne kukotitaꞌar n buꞌosid ye, “Yesu, Winaꞌam one kaꞌa tiraan la biiga, bo be man ne fun sisoogine? M sosid uf ye fu da daami ma.”
LUK.8.30	Ka Yesu buꞌos o ye, “Fu yuꞌure?”
LUK.8.30	Ka o lebis ye, “M yuꞌuri buon Legion.” (Li gbin a ye, bedego.) O yel ala bozugo kikiris bedego dol o. 
LUK.8.31	Ka kikiris la sos Yesu ye, o da kadi ba ka ba keŋ bumbok zuluŋ la nii.
LUK.8.32	Ka kukurnam bedego be zuer zugin n onbid mood. Ka kikiris la sos Yesu ye o tisi ba noor, ka ba kpenꞌ kukurnam la ni. Ka o siak tisi ba. Ka kikiris la bas dau la ka keŋ kpenꞌ kukurnamin la. 
LUK.8.33	Ka kukurnam la wusa zo sig beuŋ poogin, ka kuꞌom dii ba.
LUK.8.34	Ka bane guru ba la nye bun line maal la, ba zo keŋ teŋ poogin ne teŋ kpemis n pianꞌad line maal la wusa. 
LUK.8.35	Ka nidib keŋ ye ba gos bun line n paꞌa maal la, ka kenn Yesu saꞌan na n nye dau kane ka kikiris yi ka bas o la. Ka o yeꞌ fuud n zinꞌi Yesu tuon ka yuꞌun mor yaꞌam suꞌuŋa. Ka dabiem kpenꞌe ba. 
LUK.8.36	Ka bane nye la tuꞌasi ba, Yesu n niŋ siꞌem ka tiꞌeb dau kane ka kikiris paꞌa dol o la. 
LUK.8.37	Ka Gerasene teŋ gbauŋ nidib la wusa sos Yesu ye, o yimi ba teŋin, bozugo dabiem bedego kpenꞌe ba. Ka Yesu kpenꞌ aaruŋ ye o leb kul.
LUK.8.38	Ka dau kane ka kikiris la yi ka bas o la, sos Yesu noor ye o dol o. Ka Yesu zanꞌas ka yel o ye, 
LUK.8.39	“Lem kul fu meŋ yin n paꞌal bun lin wusa ka Winaꞌam maal tis uf la.” Ka o keŋ teŋ poogin wusa n moon Yesu n niŋ siꞌel bedego tis o la.
LUK.8.40	Ka Yesu lem loꞌoŋ beuŋ la guur ayinni la, ka nidib bedego pun laꞌas ziꞌe gur o. 
LUK.8.41	Ka dau yinni one a laꞌasug doog kpeenm ka o yuꞌur buon Jairus kena igin Yesu tuon n sos o ye, o kem o yin na; 
LUK.8.42	ka o poꞌayua yimir one a yuma piina ayi bood kuꞌum. Yesu n dol o waꞌae la, ka nidib bedego dol ka mik o. 
LUK.8.43	Ka poꞌa soꞌ daa be anina n benꞌed ka ziim yuod o ni yuma piina ayi, ka o saꞌam on mor siꞌel wusa tiim dim saꞌan, amaa soꞌ pu nyaŋe tiꞌeb oo. 
LUK.8.44	Ka o kena n paae Yesu nyaꞌaŋ n siꞌis o fuug noor ka o ziim la yuob guꞌe.
LUK.8.45	Ka Yesu buꞌos ye, “Anoꞌone siꞌis ma?”
LUK.8.45	Ka soꞌ wusa kiꞌis. Ka Piita yel ye, “Zugsoba, nidib la wusa laꞌase giligi uf mik siꞌem nwaa.”
LUK.8.46	Ka Yesu yel ye, “Soꞌ siꞌis m, bozugo paŋi n yi m saꞌan la zug ka m baŋ.”
LUK.8.47	Poꞌa la baŋ ye o ku nyaŋe suꞌa ne Yesu la ka o kena ne kikirug n lu vabin o tuon, ka pianꞌ ka nidib bane be anina wusa wum dinzug ka o siꞌis Yesu, ne on paam laafe vuguri la yela. 
LUK.8.48	Ka Yesu yel o ye, “M poꞌayua, fu yadda niŋir ke ka fu nye laafe. Kem ne sumalisim.”
LUK.8.49	Ka on nam kpelim pianꞌad la ka nid yi laꞌasug doog kpeenm la yin na, n yel Jairus ye, “Fu poꞌayua la kpiya. Dinzug da lem daam paꞌan la yaꞌase.”
LUK.8.50	Ka Yesu wum ka yel Jairus ye, “Da zoꞌ dabiem, amaa niŋim ne yadda gullim ka fu poꞌayua la na paam laafe.”
LUK.8.51	Ka Yesu keŋ paae yin la ka pu ke ka soꞌ dol o kpenꞌ yin laa, asee Piita ne Jemes ne Joon ne biig la saam ne o ma. 
LUK.8.52	Ka one wusa be yin la kum ka fabin biig la yela. Ka Yesu yeli ba ye, “Da kaasida, ka biig la gbisidne ka o pu kpii.”
LUK.8.53	Ka ba laꞌ o, ban miꞌ ye biig la kpine la zug. 
LUK.8.54	Ka Yesu gbanꞌe biig la nuꞌug ka buol o ye, “Biiga duom.”
LUK.8.55	Ka o nyovur leb na, ka o due toꞌoto. Ka o yeli ba ye, “Tisim biig la siꞌel ka o di.” 
LUK.8.56	Ka o baꞌ ne o ma daa lidig hale, amaa ka Yesu yeli ba ye ba da yel soꞌ line maali.
LUK.9.1	Yesu daa buol o nyaꞌandolib piina ayi la laꞌas, ka tisi ba paŋ ne kpiꞌeuŋ ye ba nyaŋe kad kikiris ka maꞌae banꞌas, 
LUK.9.2	ka tumi ba ye ba mool Winaꞌam naꞌam ka tiꞌeb banꞌadnam. 
LUK.9.3	Ka yeli ba ye, “Da zaŋ siꞌeli keŋe ya ken la zugo. Da zaŋ dansaar bee kolug, bee diib, bee ligidi hale baa fuuda ayii. 
LUK.9.4	Zinꞌikan wusa ka ba diꞌe ya, yanam zinꞌinim yikan ni n ti paae yanam na ti yi teŋ kan ni. 
LUK.9.5	Ka zinꞌikan wusa ka nidib pu diꞌe yaa, yanam yim teŋ kan ni ka kpaꞌasi ya noba titan bas anina. Ka dine na paꞌali ba ye ba pu tum tuumsuma.” 
LUK.9.6	Ka nyaꞌandolib la yi keŋ teŋkpemis wusa ni n moon labasuŋ la ka tiꞌebid banꞌadnam.
LUK.9.7	Naꞌab Herod daa wum line wusa niŋid la, ka li pak o hale bedego, bozugo ninsieba daa yel o ye Joon one daa suud nidib kuꞌom la vuꞌug kumin. 
LUK.9.8	Ka sieba ye Elija kena, ka sieba ye Winaꞌam nodiꞌes kudug yinni vuꞌug kumin. 
LUK.9.9	Ka Herod yel ye, “Man daa fiꞌig Joon zug, ka oŋa a anoꞌon ka m wumi o yela nwa?” Ka o kpeꞌeŋid ye o nye Yesu.
LUK.9.10	Ka tumtumnib la leb na ka tuꞌas Yesu ban tum siꞌel wusa. Ka o dol ban maꞌaa yii keŋ teŋ siꞌa ka li buon Besaida. 
LUK.9.11	Ka nidib la n baŋ la ka dol o. Ka o diꞌe ba ka pianꞌ Winaꞌam yela n tisi ba ka tiꞌeb banꞌadnam.
LUK.9.12	Ka winig n bood kpenꞌeb la ka nyaꞌandolib piina ayi la keenn o saꞌan na n yel o ye, “Kel ka nidib la keŋ teŋbibisin ne teŋkpemisin bane kpiꞌe ba saꞌan la n nye diib ne gbeensa; ka zinꞌikaŋa nwa kaꞌa siꞌela.”
LUK.9.13	Amaa ka Yesu yeli ba ye, “Yanam meŋ tisimi ba siꞌel ka ba di.”
LUK.9.13	Ka ba lebis ye, “Tinam mor siꞌel wusa la ane bodobodo bibisa anu ne zimi ayi, asee ka ti keŋ daꞌ diib na n tis nimbama wusa.” 
LUK.9.14	Dap kal daa ane wuu tusa anu.
LUK.9.14	Ka Yesu yel nyaꞌandolib la ye, “Keli ka nidib la zinꞌin, zinꞌig zinꞌig, piisnu nu.” 
LUK.9.15	Ka ba ke ka ba zinꞌin ala. 
LUK.9.16	Ka Yesu zaŋ bodobodo gbila anu ne zimi ayi la ka godigi gos saazug n puꞌus Winaꞌam bareka, ka gbenꞌes bodobodo la tis o nyaꞌandolib la ka ba tot nidib la. 
LUK.9.17	Ka ba wusa di tig ka nyaꞌandolib la vaae line kpelim la ka li peꞌel peed piiga na ayi.
LUK.9.18	Daar yinni ka Yesu maꞌaa sosid Winaꞌam ka o nyaꞌandolib la be o saꞌan, ka o buꞌosi ba ye, “Nidib yet ye m a anoꞌone?”
LUK.9.19	Ka ba lebis ye, “Sieba ye fu ane Joon one suud nidib kuꞌom la ka sieba ye, fu ane Elija, ka sieba ye fu ane Winaꞌam nodiꞌes kudug yinni one vuꞌug kumin na.”
LUK.9.20	Ka o buꞌosi ba ye, “Ka yanam yel ye man a anoꞌone?” Ka Piita lebis ye, “Fu ane Kiristo on ka Winaꞌam gaŋ la.”
LUK.9.21	Ka Yesu saꞌali ba suꞌuŋa ye ba da yel soꞌo, 
LUK.9.22	ka ye, “Li nar ye Ninsaal Biig la namis bedego ka teŋgbauŋ kpeenmnam ne maalmaan kpeenmnam ne gbauŋmiꞌidib n zanꞌas o, ka ku o, ka daba atanꞌ daar ka o vuꞌug kumin.”
LUK.9.23	Ka o yeli ba wusa ye, “Soꞌ yaꞌa ye o dol man, asee o kiꞌis o meŋ yela ka zaŋ o kuꞌum dapuudir daar wusa dol man. 
LUK.9.24	Ninkane wusa bood ye o guꞌ o nyovur on daana na koꞌoŋi li, amaa ninkane koꞌoŋi o nyovur man zug o na guꞌ li. 
LUK.9.25	Li nyood a bo ka nid diꞌe dunia wusa ka o meŋ bodige? 
LUK.9.26	On mekama zo man ne m paꞌalug nyan, Ninsaal Biig la me na zo o nyan o yaꞌa ti kena ne o naꞌam paŋ ne maleksuma la. 
LUK.9.27	M yeti ya ne sida ye, ya sieba be kpela n ku kpii asee ba ti nye Winaꞌam naꞌam la.”
LUK.9.28	Ka daba anii nyaꞌaŋ la ka Yesu zaŋ Piita ne Jemes ne Joon n du zuer zug ye o sos Winaꞌam. 
LUK.9.29	On nam sosid Winaꞌam la ka o nindaa tiak ka o fuud peligi nyeen. 
LUK.9.30	Ka dapa ayi nie o saꞌan vuguri na n pianꞌad ne o. Ba daa ane Moses ne Elija 
LUK.9.31	bane nie nyeen hale n pianꞌad ne Yesu on na kpi Jerusalem wuu Winaꞌam da yel siꞌem la. 
LUK.9.32	Ka Piita ne o taaba la gbisid, ka due n nye Yesu nyeen siꞌem ne nidiba ayi bane laꞌam ziꞌe o saꞌan la. 
LUK.9.33	Ka nidib ayi la n daa bood ken la Piita yel Yesu ye, “M Zugsoba, li a suꞌum ye ti kpelim kpela. Kel ka ti tiꞌ suga atanꞌ, fun din yinni, Moses din yinni, Elija men din yinni.” O daa kudun pianꞌane ka ziꞌ on yet siꞌela.
LUK.9.34	On nam pianꞌad la ka saŋgbauŋ kena n lusi ba ne maꞌasim. Ka dabiem gbanꞌe nyaꞌandolib la saŋgbauŋ la lusi ba la zug. 
LUK.9.35	Ka kukor yi saŋgbauŋ la ni na n yel ye, “Oŋa a m Biig, on ka m gaŋ. Kelisimi ne o.” 
LUK.9.36	Kukor la pianꞌa naae la ka ba nye ka Yesu gullim ziꞌe. Ka ba sin saŋkan la ka pu yel soꞌ baa biꞌela ban nye siꞌel saŋgbana ni laa.
LUK.9.37	Ka beugo daa nie ka ba sig zuer la zug na la, nidib bedego daa tuꞌos Yesu. 
LUK.9.38	Ka dau soꞌ kpen tans nidib la soogin n yel ye, “Paꞌana m belim uf ne, gosimi m biyimir zaŋ zaŋ on ka m duꞌa. 
LUK.9.39	Ka kikirig gbanꞌad o ka o kpelim kaasid ka ket ka o lut kpisiŋkpiꞌir, ka nintoond yit o noorin. Ka kudun pu siak ye li yi ka bas o 
LUK.9.40	Ka m belimi fu nyaꞌandolib ye ba kadi li n yiis ka ba pu nyaŋe.”
LUK.9.41	Ka Yesu lebis ye, “Abba! Yanam a bonam nidibi kudun pu mor yadda ka me pun ziꞌ lin nar ye ya tum. Abu la ka m ye m modig ne ya?” Ka Yesu yel dau la ye, “Mor biig la na.”
LUK.9.42	Ka biig la kenna la, ka kikirig la lub o ka o nwiꞌe. Ka Yesu tans kikirig la ye, “Basim biig la.” Ka kikirig la bas o ka o paam laafe, ka Yesu zaŋ o n lebisi tisi o saam. 
LUK.9.43	Ka Winaꞌam paŋ titaꞌar tuuma la lidigi ba wusa.
LUK.9.43	Nidib la wusa daa nam kpelim lidig ne Yesu niŋid siꞌel la, ka o yel o nyaꞌandolib la ye, 
LUK.9.44	“Keli ka pianꞌabama kpenꞌe ya toba ni ka da tameyaa. Ba na zaŋ Ninsaal Biig n niŋ ninsaalib nuꞌusin.” 
LUK.9.45	Amaa ka pianꞌad la gbin ligili ba saꞌan, ka ba pu baŋi li gbin ne. Ka dabiem more ba ne ban na buꞌos o.
LUK.9.46	Ka ba nwaꞌasid taaba kpiꞌeuŋ yela. 
LUK.9.47	Ka Yesu baŋ line be ba sunya ni ka nok biig n ziꞌel o saꞌan, 
LUK.9.48	ka ye, “One wusa diꞌe bikaŋa m yuꞌur zug diꞌene man, ka one me diꞌe man diꞌene one tum man la na, bozugo one wusa a biigi ya saꞌan la aa ya kpeenm.”
LUK.9.49	Ka Joon yel ye, “Zugsoba, ti nye dau ka o kat kikiris yiisid fu yuꞌur zug, ka on kaꞌ tinam nid yinni la zug ka ti yel o ye o basim.”
LUK.9.50	Ka Yesu lebis ye, “Da katin oo, ka on mekama pu kisi ti ane ti nid.”
LUK.9.51	Dabisa la daa liꞌelne ban na zaŋ Yesu keŋ agol la, ka o gbanꞌe ye asee ka o keŋ Jerusalem. O daa tum nidib o tuon. 
LUK.9.52	Ka ba keŋ kpenꞌ Samaria teŋbilin ye ba tiꞌeb gur o. 
LUK.9.53	Ka nidib bane daa be anina la pu diꞌe oo, on ken Jerusalem la zug. 
LUK.9.54	Ka o nyaꞌandolib Jemes ne Joon baŋ neꞌeŋa la ba buꞌos o ye, “Zugsoba, fu bood ye ti buol bugum, ka li yi agol na n dii baa?” 
LUK.9.55	Ka Yesu fendig n saꞌali ba ye ba kel, 
LUK.9.56	ka ba toom teŋ.
LUK.9.57	Ka ban ken suer zug la ka dau soꞌ yel Yesu ye, “Man na dol uf n ken fun na ken zinꞌisiꞌa wusa.”
LUK.9.58	Ka Yesu lebis ye, “Teŋin bumis more ba vont, ka niis more teed, amaa Ninsaal Biig la pu mor zinꞌikan ka o na digine vuꞌuse.”
LUK.9.59	Ka o yel dau soꞌ me ye, “Dolim.”
LUK.9.59	Amaa ka dau la yel o ye, “Kel ka m keŋ mumi m saam yiiga.”
LUK.9.60	Ka Yesu lebis o ye, “Kel ka bane kpi mumi ba meŋ kuꞌum. Amaa fun kem mool Winaꞌam naꞌam labaar la.”
LUK.9.61	Ka dau yinni yel ye, “Zugsoba, m na dol uf, amaa kel ka m keŋ keesi m yidim.”
LUK.9.62	Ka Yesu lebis o ye, “One wusa gbanꞌe naꞌakuoda kuunr ye o kua ka gosid nyaꞌaŋ, o pu suꞌum ye o tum Winaꞌam soꞌolim tuumaa.”
LUK.10.1	Neꞌeŋa nyaꞌaŋ ka Yesu lem gaŋ dap piisyopoi sieba n tumi ba ayi yi ye ba gaad tuon n keŋ teens ne zinꞌis ban wusa ka o meŋ bood ye o keŋ. 
LUK.10.2	Ka o yeli ba ye, “Poog la zuud zuꞌeya, amaa ka tumtumnib la pood. Dinzug sosim poog la sob ka o bo tumtumnib na paas poogin la. 
LUK.10.3	Kemne ka m tumi ya ne wenne peꞌebibis n be kunduna soogin. 
LUK.10.4	Da zaŋ potmaan, bee kolugo, bee taꞌadaa, ka da ziꞌeni puꞌus soꞌ suer zugo.
LUK.10.5	“Ka ya yaꞌa kpenꞌ yi siꞌa ni, yiiga, yanam yelim ye, sumalisim be ne yikaŋa. 
LUK.10.6	Ka sumalisim nid yaꞌa be anina, ya sumalisim na be o zugin. Ka sumalisim nid yaꞌa kaeꞌ, li na lebi ya ni. 
LUK.10.7	Sigim yikan ni n nuud ka dit ban tisi ya siꞌel, bozugo li nar ye tumtum diꞌe o yood. Ka da kenne gin nidib yaa.
LUK.10.8	“Ya yaꞌa yiti kpenꞌ teŋ siꞌa ni ka ba diꞌe ya yanam dim line ka ba tisi ya la, 
LUK.10.9	ka tiꞌeb banꞌadnam teŋkan ni ka yel nidib la ye, ‘Winaꞌam naꞌam la liꞌeli ya saꞌan.’ 
LUK.10.10	Ka ya yaꞌa kpenꞌ teŋ siꞌa ni ka ba pu diꞌe ya anina yanam yim sueren ka yel ye, 
LUK.10.11	‘Hale ya teŋ uusug lin taae ti noba la, ti kpaꞌasi li ka li a ya zug yel. Amaa baŋimi ne ye Winaꞌam naꞌam la liꞌeli ya.’ 
LUK.10.12	M yeti ya ne ye, saria kadib daar la li na toe n tis teŋkan dim n gat Sodom teŋ.”
LUK.10.13	“Woo, Korazin ne Besaida dima, li na toe n tisi ya. Tuum titada line daa niŋi ya saꞌan la, yaꞌa daa niŋin ne Taya ne Sidon teensin ba naani tiakini ba tuumbeꞌedin ka yeen boto fuud n zinꞌin tampeligimin n paꞌal ye ba tiakeya. 
LUK.10.14	Ka saria kadib daar la li ku toe n tis Taya ne Sidon dimi n paae yanama. 
LUK.10.15	Ka yanam Kapeenum dima, ya tenꞌes ye ya na du n ti paae saazugo? Ayei, ya na sig kuꞌum zinꞌigin.”
LUK.10.16	Ka Yesu yel o nyaꞌandolib la ye, “One wumi ya pianꞌad wum ne man pianꞌad, ka one kiꞌisi ya, kiꞌis ne man. Ka one kiꞌisi man la kiꞌis ne one tum man la na.”
LUK.10.17	Ka dap piisyopoi la yuꞌun leb na ne sumalisim n yet ye, “Zugsoba, hale ti nyaŋ kikiris fu yuꞌur la zug.”
LUK.10.18	Ka Yesu lebisi yeli ba ye, “M nye ka Sutaana naane arazana ni n lu wenne saa yiti iank siꞌem la. 
LUK.10.19	Gosimi ya, m tisi ya paŋ ye ya noom namis ne wiigi hale ka nyaŋ dataa la ne o paŋ wusa ka siꞌelsiꞌel kaeꞌ na daami yaa. 
LUK.10.20	Ka laꞌam ne wala da ke ka ya sunya malis yaname nyaŋ kikiris la zugo, amaa ke ka ya sunya malis ne ya yuda sob arazana ni la zug.”
LUK.10.21	Saŋkan la ka Siig Suŋ la ke ka Yesu sunf malis ka o yel ye, “M Baꞌ one soꞌe arazana ne dunia la, m puꞌus uf bareka ne fun suaꞌ yelbama ka gbauŋmiꞌidib ne miꞌilim dim ziꞌ li, ka lee nie li n paꞌal bibibis la. Asida, m Baꞌ, neꞌeŋa a fu boodim suŋ la zug.”
LUK.10.22	“M Baꞌ tisi m siꞌel wusa. Ka soꞌ ziꞌ Biig la a soꞌo, asee Baꞌ la, ka soꞌ me ziꞌ Baꞌ la a soꞌo, asee Biig la, ne ban ka Biig la bood ye o nie n paꞌali ba la.”
LUK.10.23	Ka Yesu fendigi gosi o nyaꞌandolib la ka yeli ba baanlim ye, “Yelsum bene bane ka ba nini nyet yanam nyet siꞌel la. 
LUK.10.24	Ka m yeti ya ye, Winaꞌam nodiꞌesidib ne naꞌanam bedego da bood hale ye ba nye li ka pu nyee, ka bood ye ba wum line ka ya wum la ka pu wum.”
LUK.10.25	Ka wada paꞌan soꞌ due ziꞌe ye o mak Yesu, ka yel ye, “Paꞌana, m na niŋ wala ka nye nyovur line kaꞌa naare?”
LUK.10.26	Ka Yesu lebis n yel o ye, “Bo ka ba sob Winaꞌam wada la ni? Fu karem ka li gbin a bo?”
LUK.10.27	Ka o lebis o ye, “Noŋimi fu Zugsob one a Winaꞌam ne fu sunf wusa, ne fu siig wusa, ne fu paŋ wusa, ne fu yaꞌam wusa, ka noŋ fu taab wenne fun noŋi fu meŋ siꞌem la.”
LUK.10.28	Ka Yesu lebis o ye, “Fu yel suꞌuŋa. Niŋim wala, ka fu na voe.”
LUK.10.29	Ka on bood ye o paꞌal ye o ane ninvosuŋ la, o buꞌos Yesu ye, “Anoꞌone a m tiraana?”
LUK.10.30	Ka Yesu lebis o ye, “Dau soꞌ daa yi Jerusalem teŋin n ken Jeriko teŋin. Ka faandib ginꞌ o ka yeesi o fuud, ka buꞌ o koosir, ka bas o ka keŋ. 
LUK.10.31	Ka li niŋ nyalima ka Winaꞌam maalmaan yinni dol suekaŋa. Ka on nye o la, o biene gaad ka bas o. 
LUK.10.32	Ala men ka Winaꞌam maalmaan suŋid kena nye o ka bie n gaad ka bas o. 
LUK.10.33	Amaa Samaritan nid (on buudi ka Jew dim kis) daa kena nye o, ka zo o nimbaanlig, 
LUK.10.34	ka kenn o saꞌan na ka zaŋ kpaam ne daam buꞌe niŋ o fenꞌed la ka viligi ba, ka zaŋ o n banꞌal o buŋ zugin mor o keŋ saan yir n gos o yela. 
LUK.10.35	Ka beug nie, ka o yiis anzurifa ligidi ayi n tis saan yir gur la, ka yel o ye, ‘Gosim o yela. Ka ligidi la yaꞌa poꞌog, m yaꞌa ti leb na, m na yo uf.’ ”
LUK.10.36	Ka Yesu buꞌosi o ye, “Nidib atanꞌ nwa, anoꞌon ka fu tenꞌes ye o niŋ dau kan ka faandib ginꞌ la wuu o ane o tiraana?”
LUK.10.37	Ka wada paꞌan la lebis ye, “One zo o nimbaanlig la.”
LUK.10.37	Ka Yesu yel o ye, “Kem, ka me niŋ ala.”
LUK.10.38	Ka ban daa ken la, Yesu daa ti kpenꞌ teŋbil siꞌa ni. Ka poꞌa one ka o yuꞌur buon ye Marta diꞌe ba o yin. 
LUK.10.39	Ka o mor pitu, ka o yuꞌur buon Meeri. Ka Meeri zinꞌin Zugsob la tuon n kelisid o paꞌalug la.
LUK.10.40	Amaa tuuma la daa galis n tis Marta bedego, ka o keŋ Yesu saꞌan n yel o ye, “M Zugsoba, li pu daam uf ne m pitu la ke ka man tumi m konꞌo konꞌ la? Yelim o ka o kena suŋi m.”
LUK.10.41	Ka Zugsob la lebis n yel o ye, “Marta, Marta, siꞌelnam bedego daami fu suunr. 
LUK.10.42	Amaa bun yinni maꞌaa a suꞌum ye fu paam. Meeri gaŋ bunsuŋ, din ka ba ku maligim diꞌe o nii.”
LUK.11.1	Yesu daa sosid Winaꞌam zinꞌisiꞌa, ka on ti naae la, o nyaꞌandolib la yinni yel o ye, “Zugsoba, paꞌalimi tiname na sos Winaꞌam siꞌem wenne Joon ne paꞌal o nyaꞌandolib siꞌem la.”
LUK.11.2	Ka o yeli ba ye, ya yaꞌa sosid, yanam yelim ye,
LUK.11.2	“Ti Baꞌ,
LUK.11.2	kel ka fu yuꞌur nye pianꞌasuŋ,
LUK.11.2	ka ke ka fu naꞌam kena.
LUK.11.3	Tisimi ti dabisir wusa ne li diib,
LUK.11.4	ka yiisi ti taal n bas,
LUK.11.4	ka tinam me ke bane tumi ti taal la n bas.
LUK.11.4	Ka da ke ka ti kpenꞌ makir pooginee.”
LUK.11.5	Ka o yeli ba ye, “Anoꞌone be ya saꞌan n mor o zua, ka o na keŋ o ni yuꞌuŋ tisoos, n yel o ye, ‘M zua, tisim saꞌapela atanꞌ, 
LUK.11.6	ka m zua yi suer zug n sigi m na, ka m kaꞌ siꞌel na tis o ka o dii.’
LUK.11.7	“Ka one be doog poogin la lebis yel o ye, ‘Da daami ma, ka m yoo m zaꞌanoor ka m digne ne m biis, ka ku nyaŋe due n tis uf fun bood siꞌela.’ 
LUK.11.8	Amaa m yeti ya ye, o yaꞌa pun ku nyaŋe due n tis o siꞌela ban a zuod la zugo, o na due n tis on bood siꞌel la, bozugo on pu zo nyan ne sosug la zug.
LUK.11.9	“Ka m yeti ya ye, sosimi, ka ya na diꞌe. Iemi, ka ya na nye. Kabirimi, ka ba na siak ka yoꞌog n tisi ya. 
LUK.11.10	Bozugo, on wusa sos na diꞌe. Ka one ied na nye. Ka one kabirid, ba na yoꞌog n tis o.
LUK.11.11	“Anoꞌone be ya soogin nwa, ka o biig yaꞌa sos ziŋ, ka fu zaŋ waaf n tis o? 
LUK.11.12	Bee o yaꞌa sos gel, ka fu zaŋ naŋ n tis o? 
LUK.11.13	Yanam bane a nimbeꞌednam la yaꞌa baŋ ye ya zaŋ piini line a suꞌum n tis ya biis la, ya Baꞌ one be arazana ni niŋid line a suꞌum n gat yanam la ka na zaŋi o Siig Suŋ n tis nimbane sosid o la.”
LUK.11.14	Ka Yesu da kat kikirig kane da a gik, ka kikirig la da yi ka dau gik la yuꞌun pinꞌil pianꞌad ka li pak nidib la. 
LUK.11.15	Ka nidib la sieba yel ye, “O kat kikiris la ne Beelzebul one a kikiris naꞌab la paŋ.” 
LUK.11.16	Ka sieba bood ye ba mak o gos, ka ye o maalim tuum nyaluŋ siꞌa line yi arazana ni na ka ba nye.
LUK.11.17	Ka on baŋi ba potenda la, ka yeli ba ye, “Naꞌab soꞌolim dim yaꞌa nwaꞌas ne taaba n welig, soꞌolim kan na saꞌam. Ala men yir mekama me yaꞌa mor weligir li me waꞌae ne saꞌuŋun 
LUK.11.18	Ka weligir yaꞌa be Sutaana naꞌam soꞌolimine li ye li niŋ wala ziꞌene? Yanam pun ye mam kat kikiris ne Beelzebul paŋ. 
LUK.11.19	Ka mam yaꞌa kat kikiris ne Beelzebul paŋa, ka yanam nyaꞌandolib la mor bo paŋi kati ba? Dinzugo ya nyaꞌandolib la na kadi ya pianꞌad la saria. 
LUK.11.20	Ka li yaꞌa ane Winaꞌam paŋ ka m more kat kikiris, alaa Winaꞌam soꞌolim la paae ya.
LUK.11.21	“Ka dau kane mor paŋ yaꞌa tiꞌeb suꞌuŋa ne o budaalim laꞌadi guri o yir laꞌade, siꞌel siꞌel ku bodige. 
LUK.11.22	Amaa one mor paŋi gat o yaꞌa kena zabi nyaŋ o, o na faaenn o zaba laꞌad ban ka o tiꞌeb la yiiga, ka nyaan faaenn o yir laꞌad la keŋ ka ba pudug.
LUK.11.23	“Ka on mekama pu be ne ma kisimne ka on mekama pu laꞌased ne m la, widigidne.”
LUK.11.24	Ka Yesu lem ye, “Kikirig yaꞌa yi nid saꞌan o dolisidne pipirigin n ied zinꞌig ye o be, ka o yaꞌa ie zinꞌig la guꞌuŋ, o yetne ye, ‘M na lebne m yikudug kan ka m yi na la.’ 
LUK.11.25	O yaꞌa leb na nyene ka li piis nyain n maal venliŋa n digil, 
LUK.11.26	o waꞌene n mor kikiris ayopoi bane tuumbeꞌedi gat on meŋ din la na ka ba kpenꞌe peꞌes o anina, ka saŋkan la, dau kaŋa beilim yuꞌun na maligim a beꞌede gaad o yiigin beilim la.”
LUK.11.27	Ka Yesu n yel ala naae la, ka poꞌa soꞌ pianꞌ bedego nidib la sisoogin ye, “Yelsum na be ne poꞌa kane duꞌa uf ka moꞌas uf la.”
LUK.11.28	Ka Yesu lebis yel ye, “Yelsum lee na be ne bane wum Winaꞌam pianꞌad ka more li.”
LUK.11.29	Ka nidib maligim paasid la ka Yesu yel ye, “Zumaaŋ beꞌed nwa dim ane bane ied tuum nyaluŋ, amaa ba ku lem nye tuum nyaluŋ siꞌa, asee Winaꞌam nodiꞌes Jona tuum nyaluŋ la maꞌaa. 
LUK.11.30	Ka wenne lin da niŋ Jona siꞌem la ka li lieb zabin n tis Nineve teŋ dim la, ala men ka Ninsaal Biig la me a zabine n tis zumaaŋ kaŋa dim. 
LUK.11.31	Ka saria kadib daar la poꞌanaꞌab one da yi Seba teŋin la na, na due n zerig zumaaŋ kaŋa nwa dim ba tuumbeꞌed yela. Bozugo o da yine hale lallisa na ye o kelis naꞌab Solomon yaꞌam pianꞌad la, amaa one gat Solomon be kpela. 
LUK.11.32	Ka Nineve dim me na due saria kadib daar la n zerig zumaaŋ kaŋa nwa dim ba tuumbeꞌed yela. Bozugo ban da tiake ba sunya ka bas tuumbeꞌed, Jona da mool Winaꞌam pianꞌad la. Ka gosima, soꞌ be kpela n gat Jona.
LUK.11.33	“Soꞌ ku nyuꞌe fitla ka zaŋi suꞌa bee noki li n pibil ne peogo, amaa o nokidne n sunꞌul siꞌel zug ka li nie nyain n tis bane kpenꞌed la. 
LUK.11.34	Ya nini aa ya niŋgbina fitla, ka ya nini yaꞌa a suꞌuŋa, ya niŋgbina wusa a nyain, ka ya nini yaꞌa kaꞌa suꞌuŋa, ya ane lik biridi. 
LUK.11.35	Dinzugo baŋimi ka ya niŋgbina wusa line nie nyain la da lieb lika. 
LUK.11.36	Ka niŋgbina wusa yaꞌa nie nyain ka lua siꞌa kaꞌa lika, li wusa na nie nyain, wuu fitla nie siꞌem n tisid nidib la.”
LUK.11.37	Ka Yesu n da nam pianꞌad la, ka Farisee dim nid yinni buol o ye, o kena ka ba laꞌam di. Ka o kpenꞌe zinꞌin ye ba di. 
LUK.11.38	Ka li pak Farisee nid la on nye ka Yesu pu pie o nuꞌuse ka nyaan di la.
LUK.11.39	Ka Zugsob la yel o ye, “Yanam Farisee dim piesidne ya nwama ne ya laas nyaꞌaŋ, amaa ka ba poogin lee peꞌelne dianꞌad wenne ya sunya peꞌel ne faaung ne tuumbeꞌed siꞌem la. 
LUK.11.40	Zon na! Li kaꞌane Winaꞌam one maane li nyaꞌaŋ la me maane li poogin nee? 
LUK.11.41	Nokimi line be nwama la ne laas la poogin la n tis noŋ dim ka siꞌel wusa na lieb nyain n tisi ya.”
LUK.11.42	“Woo! Farisee dima, li na toe tisi ya. Bozugo zenvaand line laꞌam pu nara, hale ne dine ka ya nye wusa ya pudugid zinꞌis piiga ka zaŋid yinni n tisid Winaꞌam ka lee pu tum yel sida ne Winaꞌam n noŋ siꞌel la. Bama narin ye ya niŋin hale ne tuumsuma sieba.
LUK.11.43	“Woo! Farisee dima, li na toe tisi ya. Ya bood zinꞌisuma laꞌasug doodin hale ka bood naꞌasi puꞌusum daꞌasin.
LUK.11.44	“Woo! Yanam, bane wenne yaad line naalim ne teŋ ka nidib noodi ba zuti gat ka ziꞌ ye yaad be anina.”
LUK.11.45	Ka wada paꞌan yinni yel o ye, “Paꞌana, fu yaꞌa pianꞌad ala, fu laꞌam poꞌogidne ti wusa.”
LUK.11.46	Ka Yesu lebis ye, “Woo! Yanam bane a wada paꞌaniba, li na toe tisi ya. Ya paꞌan wada la ka li wenne zetebisa ka ya ziil nidib, ka yanam meŋ lee pu siꞌisidi li ne ya nuꞌubila.
LUK.11.47	“Woo! Li na toe tisi ya. Yaname meed nodiꞌesidib bane ka ya yaanam da ku la yaad la. 
LUK.11.48	Ka yaname meed ban ku sieba la yaad la, paꞌal ye ya siaki ye ya yaaname da tum siꞌel la a suꞌum. 
LUK.11.49	Dinzug ka Winaꞌam one mor yaꞌam la yel ye, ‘M na tum nodiꞌesidib ne Tumtumnib tisi ya, ka ya na ku sieba ka na namis sieba,’ 
LUK.11.50	ka zumaaŋ kaŋa nwa dim na diꞌe ba tuumbeꞌed namisug ban da ku nodiꞌesidib hale dunia pinꞌilugin sa la, 
LUK.11.51	ka li pinꞌilne Abel kuubin la n ti paae Zekaria kuub saŋa, one ka ba kuu o maan maalug bimbim zug la ne Winaꞌam zinꞌisuŋ teŋsuk la. Ka asida ka m yeti ya ye, zumaaŋ kaŋa dim na nye namisug li wusa yela.
LUK.11.52	“Woo! Yanam bane a wada paꞌanib, li na toe tisi ya. Bozugo ya kpiank baŋir saafi la ya saꞌan, ka yanam meŋ pu kpenꞌeda, ka me giŋ nidib bane mood ye ba kpenꞌe la.”
LUK.11.53	Ka Yesu toomi anina ka gbauŋmiꞌidib ne Farisee dim pinꞌil n boodi o noorin ka buꞌosid o buꞌosa bedego. 
LUK.11.54	Ka bood ye ba bend o, ka o noor ti fanꞌ pianꞌ pianꞌabeꞌed ka ba gbanꞌ o.
LUK.12.1	Ka saŋkan la ka nidib maligim laꞌase mik hale ka ba nood taaba noba, ka Yesu yeli o nyaꞌandolib la ye, “Guꞌusimi ne ya meŋ ne Farisee dim dabin line a zam tuuma la. 
LUK.12.2	Line wusa ka ba pibil la na ti pibig, ka line wusa me suaꞌ la na ti nie paalo ni. 
LUK.12.3	Ka lin wusa ka ya pianꞌa likin la, ba na wumi li nintaŋin, ka lin ka ya nyaꞌam doodin la, ba na ti pianꞌ li bedego nidib wusa ni.”
LUK.12.4	“M zuanama, m yeti ya ye, da zoti dabiem ne bane kuud niŋgbin maꞌaa ka lee ku nyaŋe niŋ siꞌel paꞌas laa. 
LUK.12.5	Amaa m na paꞌali ya one ka ya na zo. Li ane Winaꞌam one na nyaŋe ku, ka li nyaꞌaŋ ka o lem mor paŋ kane na tunꞌe kpenꞌesi ya bugum teŋin la. Eenn, asida zomini Winaꞌam. 
LUK.12.6	Ba pu kuosid niimbibisa ayiꞌiŋa ne kobiree? Hale Winaꞌam pu tamidi yinni yelle. 
LUK.12.7	Hale ne ya zuobid men, Winaꞌam miꞌ ba wusa kalli a siꞌem. Dinzugo da zoti dabiem; ka Winaꞌam noŋi ya n gat niis la babiga.”
LUK.12.8	“Ka m yeti ya ye, one mekama siak yel nidibin ye man Yesu Kiristo one a Ninsaal Biig la soꞌe o, m me na niŋ o ala Winaꞌam maleknam la tuon. 
LUK.12.9	Ka one mekama kiꞌisi m nidibin, m me na kiꞌis o Winaꞌam maleknam la tuon. 
LUK.12.10	Ka one mekama poꞌog mam Ninsaal Biig la, Winaꞌam na di suguru ne o ka yiis o tuumbeꞌed la n bas, amaa one mekama n saꞌam Winaꞌam Siig Suŋ la yuꞌur, Winaꞌam ku yiis o tuumbeꞌed la base.
LUK.12.11	“Ba yaꞌa gbanꞌe ya keŋ laꞌasug doodin ne naꞌanam tuon laꞌam ne kpiꞌemnam tuon na, yanam da ke ka yaname na lebis siꞌel bee yaname na pianꞌ siꞌel yela paki yaa. 
LUK.12.12	Bozugo Winaꞌam Siig Suŋ na paꞌali ya yaname na pianꞌ siꞌel saŋkan la.”
LUK.12.13	Ka nid yinni one be nidib bedego la sisoogin, yel Yesu ye, “Paꞌana, yelim m bier la, ka o pudug faar la n tisi man m din.”
LUK.12.14	Ka Yesu lebis n buꞌos o ye, “Anoꞌon tisi m noor ye m tuꞌa antuꞌa ka pudug faar n tisi ya?” 
LUK.12.15	Ka Yesu yeli ba ye, “Baŋimi, ka guꞌusi ya meŋ ne line a fufum wusa, bozugo li kaꞌ ye nid naan mor arazaꞌas bedego la zug ka o na mor nyovure.”
LUK.12.16	Ka o siilimi ba siiliŋ nwa ye, “Dau daa be, n a arazak daan. Ka o poog zood maal bedego. 
LUK.12.17	Ka o tenꞌes o potenꞌerin ye, ‘Paalo kaeꞌ ka m na su m zood laa. Dinzug m na niŋ wala?’
LUK.12.18	“Ka o yel o meŋ ye, ‘M miꞌ man na niŋ siꞌem. M na nwaꞌe m buya la n me buya line yalim n su m ki la ne m siꞌelnam la wusa, 
LUK.12.19	ka yuꞌun na yeli m meŋ ye, m sunf maꞌeya. M na di ka nu bedego, bozugo m mor diib bedego dine na diis m yuma bedego.’
LUK.12.20	“Ka Winaꞌam yel o ye, ‘Zoluga, yuꞌuŋ kaŋa nwa m na buol fu siig ka li yi fu ni. Ka anoꞌon na soꞌe laꞌad bane ka fu maal la? ’ ”
LUK.12.21	Ka Yesu lem yel ye, “Ala men ka li na niŋ ne bane bood arazaꞌase digin ba meŋ yela, ka lee pu mor Winaꞌam yir arazaꞌase.”
LUK.12.22	Ka Yesu yeli o nyaꞌandolib la ye, “Dinzug ka m yeti ya ye, da ke ka ya beilim yela paki ya ne lin ka ya na di yela, bee fuud lin ka ya na yeꞌ n lusi ya niŋgbina yelle. 
LUK.12.23	Nyovur yela gat diib, ka niŋgbiŋ yela me gat fuud. 
LUK.12.24	Tenꞌesimi gosi niise. Ba pu but bee buna, ka me pu suaꞌad diib zinꞌisiꞌa bee suud buya nii, ka laꞌam ne wala, ka Winaꞌam diisidi ba. Ka tinam pu gat niis la noor piiga ne abuyi bee? 
LUK.12.25	Ka anoꞌone be ya soogin ka o nyovur yela pak o ka neꞌe na tunꞌe ke ka o tugisi o nyovur dabisir biꞌela? 
LUK.12.26	Ka o yaꞌa ku nyaŋe niŋ bun line pu toe nwa, o ye o niŋ wala ne bane kpiꞌem la?
LUK.12.27	“Tenꞌesimi tipuum venla la yela, ban nobugid siꞌem. Ba pu tumma bee wugid fuud n yeeda, amaa m yeti ya ye, hale baa naꞌab Solomon naꞌam laꞌad n venl siꞌem la wusa, li pu venne paae tipuum la yinni mene. 
LUK.12.28	Yanam bane ka ya yadda niŋir pu zuꞌe, Winaꞌam yaꞌa ket ka mood venl suꞌuŋa wenne li yene fuvenliŋ ne, ka li be zina maꞌaa ka beug ka ba vaa li n los bugumin, o ku gosi ya suꞌuŋa n gaad ala bee? Ya yadda niŋir pood hale. 
LUK.12.29	Da iedi line ka ya na di bee line ka ya na nuu, bee more potenda ka li yela paki yaa. 
LUK.12.30	Dunia dim wusa ied neꞌenam, ka ya Baꞌ Winaꞌam miꞌ ye ya boodi ba. 
LUK.12.31	Line gaad wusa, iemini Winaꞌam naꞌam soꞌolim la, ka o na zaŋ bamanami n paꞌasi ya.
LUK.12.32	“Yanam yadda niŋidiba, da zot dabiem; ka li ane ya Baꞌ boodim ka o na tisi ya o soꞌolim la. 
LUK.12.33	Kuosimini yaname mor siꞌel wusa, n tod bane a noŋdim, ka iene ligidi buoris bane ku kudug ka aanse n tisi ya meŋ ne kpanꞌam line be arazana ni ka pu mor saꞌuŋ la, ka naꞌayiis ku paae zuu, ka yala me ku paae saꞌam. 
LUK.12.34	Bozugo, ya kpanꞌam n be siꞌela, anina ka ya potenꞌer me be.
LUK.12.35	“Tiꞌebime n nyuꞌe ya fitlanam n ziꞌel, 
LUK.12.36	wenne dap bane gur ye ba zugsob naan poꞌadiir diꞌema zinꞌigin kul na n buol ka ba yoꞌog gam toꞌoto siꞌem la. 
LUK.12.37	Yelsum na be ne tumtumnib bane ka ba zugsob paae na ka ba ziꞌe gur o la. Asida ka m yeti ya ye, o na ke ka ba zinꞌin ka o meŋ kena n todi ba diib. 
LUK.12.38	O yaꞌa ti kul na hale ka li ane yuꞌuŋ tisoose bee beugo bood niere, ka nye ka o tumtumnib la kpelim gur o, ba na nye yelsum. 
LUK.12.39	Ala men, baŋimi neꞌ, ye yidaan yaꞌa miꞌin saŋa kan ka naꞌayiig naan zuun o, o naan tiꞌebin hale gurin o yir ka ku gbise ka naꞌayiig la ku nyaŋe kpenꞌe zuun oo. 
LUK.12.40	Yanam meŋ me tiꞌebimi ka ziꞌe suꞌuŋa, ka Ninsaal Biig la kenne saŋa kane ka soꞌo soꞌ ziꞌisige.”
LUK.12.41	Ka Piita buꞌos o ye, “Zugsoba, fu siilim ne tinam bee soꞌ mekama wusa?”
LUK.12.42	Ka Zugsob la lebis ye, “Ka anoꞌone a yisob tumtum kpeenm ka a yaꞌam ne sida soba? Li na ane on ka o zugsob na zaŋi o yir ben wusa n guꞌul o ye o tisi tumtumnib la ba diib saŋa kan nar wusa. 
LUK.12.43	Yelsum na be ne tumtum kpeenm kan ka o zugsob la yaꞌa kul na nye ka o tum wenne on yel siꞌem la. 
LUK.12.44	Asida ka m yeti ya ye, o zugsob la na ke ka o tumtum la lieb kpeenm n guri line wusa ka o soꞌe la. 
LUK.12.45	Amaa tumtum kpeenm kan yaꞌa yeli o sunfin ye, o zugsob ku kul toꞌo naa, ka pinꞌili buꞌud dap ne poꞌab bane a tumtumnib n be yin la, ka dit ka nuud hale n ti kool, 
LUK.12.46	o zugsob la na kul saŋkan ka o ziꞌ ka li na libig o. Ka o zugsob la na saans o hale ka laꞌas o ne bane pu niŋ yadda la.
LUK.12.47	“Ka tumtum kane miꞌ o zugsob boodim ka pu niŋi dolisi o boodim la ka pu tiꞌebe, ba na buꞌ o hale. 
LUK.12.48	Amaa tumtum one pu baŋ o zugsob boodim ka lee tum line pu nara ba na buꞌ o ne biꞌela. One ka ba tis o ka li zuꞌe, ba me mor potenꞌer ye o na lebis line zuꞌe, ka one ka ba guꞌul bedego, ba me na mor potenꞌer ye o na lebis hale bedego men.”
LUK.12.49	“M kena ye m zaŋne bugum lob dunia nwa zugin, ka m bood ye li pun ditin sa. 
LUK.12.50	Amaa yiiga asee m namis hale ti paae li ben ka nyaan paam sumalisim. 
LUK.12.51	Ya tenꞌes ye m more sumalisim kenn dunia ni naa? Ayei, m yeti ya ye, m lee more weligir na. 
LUK.12.52	Ka nannanna kudum waꞌae sa, yir yinni ni, nidiba anu yaꞌa be, weligir na be. Ka nidiba atanꞌ na kis nidiba ayi, ka nidiba ayi na kis nidiba atanꞌ la. 
LUK.12.53	Ka dau na kisi o dakoonr, ka o dakoonr me na kisi o saam. Ka poꞌa na kisi o poꞌayua, ka poꞌayua me na kisi o ma. Ka bipoꞌa na kisi o dayaam, ka o dayaam me na kisi o bipoꞌa la.”
LUK.12.54	Ka Yesu yel nidib la ye, “Ya yaꞌa nye saŋgbauŋ ya tuon ka li sobugi okidi tuꞌae ya, ya yetne ye saa na ni, ka li sid ni. 
LUK.12.55	Ka yaꞌa lem nye ka pebisug daꞌad ya dagobug baba na ya yetne walusug na kena, ka li sid niŋ ala. 
LUK.12.56	Zam dima! Ya maki dunia ne saŋgbauŋ, ka miꞌ li saa beilim ne li kaꞌalim saŋa, ka lee niŋ wala n ziꞌ nannanna nwa yela?”
LUK.12.57	“Bo ka ya meŋ ku tunꞌe baŋ ye neꞌeŋa nwa dol suere? 
LUK.12.58	Soꞌ yaꞌa mor antuꞌa ne uf ka ya dol taaba n waꞌae koto ni, kpeꞌeŋimi fu meŋ ka ya koos yel la sueren, ka li yaꞌa kaꞌ ala ka li paae saria kat la saꞌan on me na tolis uf n tis poluŋ ka on me mor uf n keŋ kpar sarega ni. 
LUK.12.59	Asida ka m yet uf ye, fu ku nyaŋe yi naa, asee ka fu yo fu sam la wusa hale ka kobir ku kpelim, ka fu naan nye suer.”
LUK.13.1	Ka saŋkan la ninsieba da be ani ka yel Yesu, Galilee dim yela, bane ka Pilate da ku, ban da maal maan n tis Winaꞌam ka ba ziim gendig ne maana ziim la. 
LUK.13.2	Ka o lebisi ba ye, “Ya tenꞌes ye Galilee dim ban ka ba ku nwa la, da a tuumbeꞌed dimi n gat Galilee dim bane kpelim la, ban namis namiskaŋa nwa zugoo? 
LUK.13.3	Ayei, m yeti ya ye, asee ka ya tiake ya sunya tuumbeꞌedin, ka yaꞌa kaꞌ alaa, ya me na bodig. 
LUK.13.4	Ya me tenri Jerusalem nidib piiga ne ayiꞌiŋa la yela, bane ka Siloam yir kane meꞌ tugis agol la da lu diinli ba n ku siꞌem la. Ya tenꞌes ye ban da ane tuumbeꞌed dim n gat bane da kpelim n be Jerusalem laa? 
LUK.13.5	Ayei, m yeti ya ye, asee ka ya tiake ya sunya tuumbeꞌedin, ka li yaꞌa kaꞌ alaa, ya me na saꞌam.”
LUK.13.6	Ka o yeli ba siiliŋ kaŋa ye, “Dau soꞌ more kekaŋ, o tiis lomboꞌogin, ka kena ye o punꞌe kekama la ka pu nyee. 
LUK.13.7	Ka yel lomboꞌogur la ye, ‘Gosima, yuma atanꞌ nwana ka m ken ka pu nye kekama kekaŋ nwa nii, hale baa yinni m pu nyee. Nwaami li bas, ka li saꞌamidne teŋ zaalim.’
LUK.13.8	“Ka o lebis o ye, ‘Zugsoba, keli li yuum kaŋa maꞌaa, ka m na kua li gbinin ka bo bugulim n bas, 
LUK.13.9	ka yuum yaꞌa paae ka li wel, li a suꞌum, ka li yaꞌa pu lem wel yaꞌase, fun on yuꞌun kuu li.’ ”
LUK.13.10	Li da ane vuꞌusum daar yinni ka Yesu be laꞌasug doogin n paꞌan nidib. 
LUK.13.11	Ka poꞌa yinni be anina one ka kikirig dol o ka o pu nye laafe yuma piiga ne anii, ka pond ka ku nyaŋe due o meŋi ziꞌe sapii. 
LUK.13.12	Ka Yesu nye poꞌa la ka buol o ka yel o ye, “Poꞌaa, fu banꞌa la bas uf.” 
LUK.13.13	Ka noki o nuꞌuse n paꞌal poꞌa la zugin, ka aniŋa yim ka banꞌa la bas poꞌa la ka o kpelim tienn sapi ka zunꞌod Winaꞌam yuꞌur.
LUK.13.14	Ka laꞌasug doog kpeenm suunr pelig ne Yesu on tiꞌeb poꞌa la vuꞌusum daar la zug. Ka yet nidib la ye, “Daba ayuobu bane be la ane tuuma dabisa, ka tuuma wusa naan pun tum naae. Ba kemi dabis ban na n tiꞌebi ba meŋ ka lee da ken vuꞌusum daar na n tiꞌebidi ba meŋa.”
LUK.13.15	Ka zugsob la lebisi ba ye, “Zam dimaa! Vuꞌusum daare, ya yinni yinni pu idigidi ya lolis bee ya bumisi ba doodin kenne nulisidi ba kuꞌom? 
LUK.13.16	Ka poꞌa kaŋa nwa one a Abraham yaaŋ ka Sutaana lo yuma piiga ne anii nwa la, li pu nar ye m idig o vuꞌusum daare?”
LUK.13.17	Ka on yel neꞌeŋa nwa la ka li kpenꞌes bane kiꞌisid o la nyan, ka nidib la sunya maꞌae ne o tuum nyalima bane ka o niŋ la.
LUK.13.18	Ka Yesu buꞌos ye, “Winaꞌam naꞌam la wen wuu bo? Ka m na zaŋ bo n mak ne li? 
LUK.13.19	Li wen wuu soꞌod biili line ka dau budi li o lombonꞌogin ka li nobugi kilim tiig. Ka niis kena n tee ba teedi li wila ni.”
LUK.13.20	Ka o lem yel yaꞌas ye, “Bo ka m na zaŋi mak ne Winaꞌam naꞌam? 
LUK.13.21	Li wen wuu poꞌa mak bodobodo zom tansilabeda atanꞌ n gendig dabin ka li uk siꞌem la.”
LUK.13.22	Yesu n ken Jerusalem la o daa buŋid teŋ titada ne teŋbibisin n paꞌan nidib. 
LUK.13.23	Ka soꞌ buꞌos o ye, “Zugsoba, ka nidib biꞌela maꞌaa ye ba nye faangir bee?”
LUK.13.23	Ka o lebisi ba ye, 
LUK.13.24	“Kpeꞌeŋi ya meŋ ye ya kpenꞌ zaꞌanoor kane pood ni, ka m yeti ya ye, nidib babiga n zigid kpenꞌeb ka ku nyaŋe. 
LUK.13.25	Ka saŋa yaꞌa paae, yisob la na due n keŋ yo yaŋir la, ka ya na kena ziꞌe yiiŋe kabiridi n yet ye, ‘Zugsoba, yoꞌogum ka ti kpenꞌ.’
LUK.13.25	“Ka o na yel ye, ‘M ziꞌ yaname yi siꞌel naa.’
LUK.13.26	“Ka ya yuꞌun na pinꞌili n yet ye, ‘Li kaꞌ tinam ne fun daa laꞌam dit ka nuudaa, ka fu kenne ti teŋin n paꞌanaa?’
LUK.13.27	“Amaa o na lem yeli ya ye, ‘M ziꞌ yaname yi zinꞌisiꞌa naa, dinzugo toomini m saꞌan yanam bane a tuumbeꞌed dim la.’
LUK.13.28	“Ka yanam yuꞌun ti nye ka Abraham ne Isaak ne Jakob ne Winaꞌam nodiꞌesidib la ka ba be Winaꞌam naꞌamin, ka ba lee kat yaname bas ka ya na kum ka gaꞌadi ya nyina. 
LUK.13.29	Ka nidib na yit teens bane be lallisa na kena zinꞌin di diib Winaꞌam soꞌolimin la. 
LUK.13.30	Gosimiya, bane a yiiga dim la na yuolim, ka bane yuolim la na a yiiga dim.”
LUK.13.31	Ka saŋkan la ka Farisee dim sieba kena yel Yesu ye, “Toom kpela, ka Herod boodne ye o ku uf.”
LUK.13.32	Ka o lebisi ba ye, “Kemi n yeli yaꞌam beꞌed sob la ye, ‘Gosima, m na kat kikiris yiis nidibin ka lem tiꞌeb nidib zina nwa ne beug maꞌaa, ka daba atanꞌ daar la ka m naae m tuuma la wusa.’ 
LUK.13.33	Amaa ne wala sa m kudun ku guꞌuŋe m ken la zina, ne beug ne daar, bozugo li pu nar ye ba namis Winaꞌam nodiꞌesi n kuu o zinꞌisiꞌa ka li yaꞌa kaꞌ Jerusalem nii.
LUK.13.34	“Ou Jerusalem dima, Jerusalem dima, ya kuud Winaꞌam nodiꞌesidib ka lobid bane ka Winaꞌam tumi ba ya saꞌan la ne kuga. Noorim babiga sa ka m bood ye m laꞌase ya gumm wuu nonyaꞌaŋi umi o biise o kpukpama ni siꞌem la ka ya pu siakida. 
LUK.13.35	Gosimi ya, m na basi ya yiri n tisi ya ka li lieb daboog, m lem yeti ya ye ya kudun ku lem nyee ma, asee ka ya ti ye, yelsum be ne one kenna ne Zugsob la yuꞌur.”
LUK.14.1	Li da ane vuꞌusum daar yinni ka Yesu keŋ ye o di ne Jew dim kpeenmnam yinni one a Farisee nid, ka ba gosid o. 
LUK.14.2	Ka ba nye ka dau soꞌ be anina ka o niŋgbin mod. 
LUK.14.3	Ka Yesu pianꞌad ne wada paꞌanib ne Farisee dim la ka buꞌos ye, “Li dol suer ye ba tiꞌeb nidib vuꞌusum daar bee li pu dol suere?” 
LUK.14.4	Ka ba lebi fonꞌ a baanlim. Ka o tiꞌeb dau la ka ke ka o keŋ kul.
LUK.14.5	Ka o buꞌosi ba ye, “Anoꞌone be ya ni ka o buŋ bee o lolug na lu bulugin vuꞌusum daar ka o ku zo toꞌoto n keŋ yaae o?” 
LUK.14.6	Ka ba mak ye ba lebis o guꞌuŋ.
LUK.14.7	Ka on nye ka sieba gaŋ ninsoma zinꞌisa n zinꞌin la, ka o yel nidib bane dit la siiliŋ ye, 
LUK.14.8	“Soꞌ yaꞌa more poꞌadiir diꞌema ka buol uf, fun da paae n kpelim zinꞌinid ninsoma zinꞌisa nii, ka daasiꞌeree o me buol soꞌ ka o gat fun. 
LUK.14.9	Ka on kane buoli ya wusa la na kena yel ye, ‘Duom ka nyaꞌal zinꞌikaŋa.’ Saŋkan la ka fu yuꞌun due ne nyan n keŋ zinꞌin tadimnam zinꞌigin la. 
LUK.14.10	Amaa soꞌ yaꞌa buol uf, kem zinꞌin nyaꞌaŋ ka one buol uf la yaꞌa kena nye uf, ka yel ye, ‘M zua, zinꞌinim tuon.’ Anina ka fu yuꞌun na nye zunꞌor ne naꞌasi, nimbane ka fu laꞌam zinꞌi la tuon. 
LUK.14.11	On mekama ye o duꞌosi o meŋ ba na sie o, ka on mekama sie o meŋ, ba na duꞌos o.”
LUK.14.12	Ka Yesu yel one buol o diibin la ye, “Fu yaꞌa maal nintaŋ diib be yuꞌuŋ diib, da buoni fu zuanam bee fu baꞌabiis bee fu nidib bee fu kpanꞌa taab bane a fu kpiꞌese, bozugo ba me na ti maal ala daar siꞌa ka me buoli ya n lebisi li sam. 
LUK.14.13	Amaa ya yaꞌa maal diꞌema, buolimi noŋ dim ne ponda ne wabis ne zunzoos, 
LUK.14.14	ka ya na nye yelsum, bozugo ba ku nyaŋe yoo li sam nee. Ya sam yoob ane yelsida kum vuꞌugir daar la.”
LUK.14.15	Ka ban laꞌase zinꞌi diibin ne Yesu la, ba wum on yel siꞌel la, ka nid yinni yel o ye, “Yelsum bene one na di diib Winaꞌam soꞌolimin la.”
LUK.14.16	Ka o lebis o ye, “Dau da be saŋsiꞌa ka maal diib bedego ka yel nidib bedego ye ba kena di. 
LUK.14.17	Ka diib la diib saŋa paae ka o tumi o tumtum la ye o kem nimban ka o yel la ye, ‘Kemi na ka m tiꞌeb diib guri ya.’
LUK.14.18	“Ka li wenne ba niŋne noor yinni ne, n yet lin paki ba siꞌem n sosid suer. Ka yiiga sob la yel o ye, ‘M daꞌane kariyauŋ ka sosid suer ye m keŋ gosi lin a siꞌem.’
LUK.14.19	“Ka yinni yel o ye, ‘M daꞌane naꞌakuoda piiga ka bood ye m maki ba kuobo gos, dinzugo tisi m suer ka m keŋ.’
LUK.14.20	“Ka nyaꞌal ka oŋa la me ye, ‘M nye ne poꞌasaan, lin ka m ku nyaŋe kenaa.’
LUK.14.21	“Ka tumtum la lebi n nok neꞌeŋa n tuꞌasi o zugsob la. Line a o sunf pelig ya hale ka o yeli o tumtum la ye, ‘Yim toꞌoto keŋ teŋ poodin sueya ni ne pal yalima ni n dol noŋ dim ne ponda ne zunzoos ne wabis na.’
LUK.14.22	“Ka tumtum la yel ye, ‘M zugsoba, fun ye m niŋim siꞌem la m niŋeya, amaa ba pu zuꞌe n siaꞌalee.’
LUK.14.23	“Ka zugsob la yeli o tumtum la ye, ‘Yim keŋ poodin sueya ni ne sueraadin n kpeꞌeŋi fu meŋ ka nidib la siaꞌal. 
LUK.14.24	Ka asida ka m yeti ya ye, nimbane ka m deŋim yeli ba ka ba zanꞌas la, ba soꞌo soꞌ kudun ku lem di m diib laa.’ ”
LUK.14.25	Ka on ken la ka nidib bedego dol o ka o giꞌe yeli ba ye, 
LUK.14.26	“Soꞌo yaꞌa ye o doli man ka pu zanꞌas o meŋ saam ne o ma ne o poꞌa ne o baꞌabiis ne o tanpa, hale ka pu zanꞌas o meŋ nyovur yelle, o ku nyaŋe liebi m nyaꞌandol la. 
LUK.14.27	Ka on mekama pu zee o meŋ kum dapuudir la, ka doli ma, o ku nyaŋe liebi m nyaꞌandol la.”
LUK.14.28	“Ka anoꞌone bee ya soogin n bood ye o mee o yir line meꞌ tugus agol ka ku deŋim zinꞌin yiiga n gelig o sami na a siꞌem ka baŋ ye o na nyaŋe mee li naae bee o ku nyaŋe? 
LUK.14.29	Li yaꞌa kaꞌa alaa, o yaꞌa eenb eenbir ka pu nyaŋe naae lii, ban wusa nyee li la na laꞌa o 
LUK.14.30	n yet ye, ‘Dau kaŋa pinꞌil ne n mee o yiri guꞌuŋ naar.’
LUK.14.31	“Bee naꞌab kan be yaa ni n waꞌae ye o zab ne o naꞌab tiraan, ka pu deŋim gbanꞌe yiiga ye o na zaŋ nidib tusa piiga n keŋ zab ne on kane mor nidib tusa pisi la? 
LUK.14.32	Ka o yaꞌa baŋ ka o ku nyaŋe, o deŋidne tum nuꞌug ka ba nan lal hale la n bo laafe suer. 
LUK.14.33	Li ane ala men, ya soꞌ ku nyaŋe liebi m nyaꞌandol la, asee ka o bas lin wusa ka o mor.”
LUK.14.34	“Yaarum a suꞌum, amaa li mimilim yaꞌa naae, li mimilim la ye li lem niŋ wala leb na yaꞌase? 
LUK.14.35	Ka li kudun pu nar ne teŋa ka me ku kilim bugulum, ba lobigidne n basid.
LUK.14.35	“Ka one mor toba ka na wum, on wum.”
LUK.15.1	Lampodiꞌesidib ne tuumbeꞌed dim daa kenn Yesu saꞌan na, ye ba kelis o pianꞌad. 
LUK.15.2	Ka Farisee dim ne gbauŋmiꞌidib la nyon n yet ye, “Dau kaŋa diꞌesid tuumbeꞌed dim, ka dit ne ba.”
LUK.15.3	Ka o siilim ba siiliŋ nwa n buꞌos ye, 
LUK.15.4	“Dau kane be ya sisoogin mor peꞌes kobuga ka arakonꞌ yaꞌa bodig, ka o ku ke peꞌes piiswai ne awai la moogin la, ka keŋ ia arakonꞌ kane bodig la hale n ti nye o? 
LUK.15.5	Ka o yaꞌa nye o, o na buk o ne sumalisim. 
LUK.15.6	Ka o yaꞌa kul yin, o na buol o zuanam ne o kpiꞌes n yeli ba ye, ‘Keli ka ti diꞌem ne sumalisim, bozugo m nye m peꞌog kane bodig la.’ 
LUK.15.7	Ala men ka m yeti ya ye, tuumbeꞌed sob yinni yaꞌa tiak o suunr, sumalisim na be arazana ni gaad popielim dim piiswai ne awai bane pu boodi ba sunya tiakere.”
LUK.15.8	Ka o lem buꞌosi ba ye, “Poꞌa kane be ka o yaꞌa mor anzurifa ligidi piiga, ka arakonꞌ bodig, ka o ku nyuꞌe fitla n piis yir la n ia laꞌaf la suꞌuŋa, hale n ti nye lii? 
LUK.15.9	O yaꞌa nye li, o na buol o zuanam ne o kpiꞌes n yeli ba ye, ‘Keli ka ti diꞌem ne sumalisim, bozugo m nye m laꞌaf kane bodig la.’ 
LUK.15.10	Ala men ka m yeti ya ye, tuumbeꞌed daan yinni yaꞌa tiak o suunr, sumalisim na be Winaꞌam maleknam saꞌan.”
LUK.15.11	Ka o yel ye, “Dau daa be, ka mor o biribis ayi. 
LUK.15.12	Ka pit la yel ye, ‘M baꞌ, pudugim fu faar n tisi man m din.’ Ka o baꞌ pudug o laꞌad wusa tisi ba.
LUK.15.13	“Li pu yuuge ka pit la laꞌas o laꞌad wusa n yi keŋ teŋ lalle sa n saꞌam o laꞌad la yori yori. 
LUK.15.14	Ka on saꞌam laꞌad la wusa naae la, koꞌomtitaꞌar lu teŋ la ni, ka fara yuꞌun kpenꞌ o. 
LUK.15.15	Ka o keŋ kpenꞌ teŋin biig yinni samkpanꞌasim. Ka o zaŋ o niŋ poogin ye o gur kukurnam. 
LUK.15.16	Hale ka o kudum bood ye o poog peꞌel ne kukurnam diib la. Amaa soꞌ pu tis o siꞌela.
LUK.15.17	“Ka o yaꞌam ti zulug leb na la, ka o yel o meŋ ye, ‘M baꞌ mor tumtumnib ala ka ba dit n tigid ka nyaꞌali basid ka m be kpela kpiid ne koꞌom!’ 
LUK.15.18	Ka o yel ye, ‘M na due ken m baꞌ saꞌan n yel o ye, m tum tuumbeꞌed poꞌog Winaꞌam ne fun, 
LUK.15.19	ka pu lem suꞌum ye ba buol m ye fu biiga. Kel ka m lieb fu tumtum yinni.’ 
LUK.15.20	Ka o due ken o baꞌ saꞌan.
LUK.15.20	“Ka on nam be lalle la, ka o baꞌ nye o, n zo o nimbaanlig, ka zo bibug o, ka selim o.
LUK.15.21	“Ka biig la yel o saam ye, ‘M tum tuumbeꞌed n poꞌog Winaꞌam ne fun, ka m pu suꞌum ye ba lem buol m ye fu biiga.’
LUK.15.22	“Ka o baꞌ yel o tumtumnib ye, ‘Kem toꞌoto n zaŋ fusuŋ la n mor na yeel o, ka pid baŋ o nuꞌubilin, ka pid o taꞌada, 
LUK.15.23	ka gbanꞌe naꞌarazol na n ku, ka ti onb, ka ti diꞌem diꞌema. 
LUK.15.24	Bozugo m biig nwa da wenne o kpine, ka lem vuꞌug. O da bodigne, ka ti lem nye o yaꞌas.’ Ka ba pinꞌili maan sumalisim.
LUK.15.25	“Ka o bikpeŋ la yi poogin n kun na. Ka on liꞌel yin na la o wum duudis n nweꞌed, ka ba waꞌad. 
LUK.15.26	Ka o buol o baꞌ tumtum arakonꞌ n buꞌos o ye, ‘Bo yele maali?’ 
LUK.15.27	Ka tumtum la lebis o ye, ‘Fu pitu kul na. Ka fu baꞌ ku naꞌarazol, on nye o ne laafe la zug.’
LUK.15.28	“Ka kpeenm la suunr pelig hale. Ka o zanꞌas ye o ku kpenꞌ yin laa. Ka o baꞌ yi na n belim o ye, o kpenꞌem na. 
LUK.15.29	Ka o lebis o baꞌ ye, ‘Gosima, yuma bedego ka m tumne fu tuuma, ka pu zanꞌas fu noor baa daar yinni. Amaa baa daar yinni fu pu tis m boog ye m ku ka man ne m zuanam maal sumalisim. 
LUK.15.30	Amaa fu biig kane saꞌam fu laꞌad ne poꞌagoonda la, on kul la na, ka fu ku naꞌarazol n tis o.’
LUK.15.31	“Ka o baꞌ lebis o ye, ‘M biiga, man ne fun laꞌam be saŋa wusa. Ka man mor siꞌel wusa la ane fu din. 
LUK.15.32	Li suꞌum ye ti diꞌem diꞌema, ka maal sumalisim, bozugo fu pitu la daa wenne o kpine, ka vuꞌug. O daa bodigne. Ka ti lem nye o yaꞌas.’ ”
LUK.16.1	Ka Yesu lem yeli o nyaꞌandolib la ye, “Dau soꞌ daa be a kpanꞌa, ka zaŋ dau soꞌ ka o aa one gosidi o yir laꞌad wusa. Ka ba kena yel kpanꞌa la ye dau la saꞌamidi o laꞌad la ne. 
LUK.16.2	Ka o buol o yel ye, ‘Neꞌeŋa a bo ka m wumi fu yela nwa? Geligim paꞌal m fun niŋ siꞌem ne m laꞌad la. Fu ku lem gosidi m yir la yaꞌase.’
LUK.16.3	“Ka dau la yeli o meŋ ye, ‘Ka m na niŋ wala, m zugsob la gbanꞌe ye o kadi m tuuma ni la? Ka m me kaꞌa paŋ tituꞌaa ka na nyaŋe kuaa. Ka li me mor nyan ne mam na ginne n sosid. 
LUK.16.4	M miꞌ mam na niŋ siꞌem, ka o yaꞌa kadi m, m na mor zuanam bane na diꞌe man ba yaan, ka diisi m.’
LUK.16.5	“Ka o buoli o zugsob samditib la yinni yinni, ka buꞌos yiiga sob la ye, ‘M zugsob sam a wala doli fu?’
LUK.16.6	“Ka o lebis ye, ‘O sam ane kpaam garuwaa titada kobiga n dol man.’
LUK.16.6	“Ka o lebis o ye, ‘Zaŋimi fu gbauŋo geligi gos ka sob ye, piisnu.’
LUK.16.7	“Ka o buꞌos oŋa la ye, ‘Ka fun sam a wala?’ Ka o lebis ye, ‘O sam ane mui botonam kobiga n dol man.’
LUK.16.7	“Ka o yel o ye, ‘Zaŋimi gbauŋo gelig ka sob ye piisnii.’
LUK.16.8	“Tumtum kan ka soꞌ ku baŋ o poog nwa, o zugsob pianꞌ o bozugo o tum ne yaꞌam goluŋ. Ka dunia kaŋa nwa dim mor yaꞌam goluŋ n tum gat bane dol Winaꞌam la.” 
LUK.16.9	Ala zug man yeti ya, “Nokimi ya dunia arazaꞌas line kaꞌa suꞌum la n maal zuanam, ka li yaꞌa naae ne, ba na diꞌe ya n kpenꞌes yikane kaꞌ saꞌuŋo.
LUK.16.10	“Ka one mekama a yelsida sob ne bun line a biꞌela me a sida sob ne bun line zuꞌe men. Ka one pu mor yelsida ne bun line a biꞌela me pu mor yelsida ne bun line zuꞌe. 
LUK.16.11	Ka ya yaꞌa pu niŋ sida ne dunia nwa kpanꞌam la, anoꞌone na guꞌuli ya ne kpanꞌam line a suꞌum ameŋa la? 
LUK.16.12	Ka ya yaꞌa pu niŋ sida dim ne soꞌ morem, anoꞌone na noki ya meŋ bun n guꞌuli ya.
LUK.16.13	“Tumtum kaeꞌ na tunꞌe tum tis zugsobnama ayi saŋa yinnii. O na baꞌasi kisig yinni ka noŋ yinni. Ya ku nyaŋe kpanbi n a Winaꞌam tumtum ka me a one lem bood arazaꞌase.”
LUK.16.14	Ka Farisee dimi n a bane noŋ ligidi hale la wumi li la, ka pinꞌilne poꞌogid o n laꞌad o. 
LUK.16.15	Ka Yesu yeli ba ye, “Ya ane nimbane bood ye saalib tenꞌes ye ya a suꞌum. Amaa Winaꞌam miꞌ ya sunya ni a siꞌem. Bun lin ka saalibi gos ka li a bunsuŋ hale la, li ane bunyaalis Winaꞌam saꞌan.
LUK.16.16	“Wada ne Winaꞌam nodiꞌesidib da pun deŋim bene ti paae saŋkan ka Joon da moon Winaꞌam naꞌam labasuŋ la, ka soꞌ mekama zigid kpenꞌeb yela. 
LUK.16.17	Arazana ne dunia gaadug pu toe yaa, amaa Wada la bunbil baa yinni ku niŋ zaalim.
LUK.16.18	“Ka one mekama lebis o poꞌa ka toom di poꞌa, o daana niŋ poꞌasaꞌuŋ, ka one mekama di poꞌakan ka o sid lebis la me niŋ poꞌasaꞌuŋ.”
LUK.16.19	Ka Yesu yel ye, “Arazak daan daa be n yeed fuvenlis ban ligidi zuꞌe, ka dit disuma hale ne sumalisim daar wusa. 
LUK.16.20	Ka noŋ daan yinni me daa be. Ka o yuꞌur buon Lazarus. Ka o niŋgbina wusa a fenꞌed. Ka ba yiti mor o keŋ zinꞌil arazak daan la zaꞌanoorin. 
LUK.16.21	Ka o tenꞌesid ye o na di dizora bane lut arazak daan la tuon. Ka baas kenna n lien o fenꞌed la.
LUK.16.22	“Ka o kpi. Ka Winaꞌam maleknam zaŋ o n keŋ Abraham saꞌan. Ka arazak daan la me daa kpi. Ka ba mum o. 
LUK.16.23	Ka arazak daan la n daa be bugum teŋin ka dit fara la, ka o godigi o nindaa, ka nye Abraham hale lalle sa, ka Lazarus zinꞌi o tuon. 
LUK.16.24	Ka arazak daan la buol Abraham ye, ‘M baꞌ Abraham zom m nimbaanlig, ka tum Lazarus ka o zaŋ o nuꞌubil n tien’ kuꞌom n maꞌal m zilim, bozugo m bene bugum poogin n dit fara.’
LUK.16.25	“Amaa ka Abraham yel o ye, ‘M biiga tienm ye fun daa be dunia ni saŋsiꞌa la fu daa mor bunsuma, ka Lazarus me daa mor bumbeꞌednam. Amaa nannanna o mor sumalisim kpela, ka fu me dit fara. 
LUK.16.26	Ka line paas la, bumbok zuluŋ be tinam ne fun sisoogin. Ka soꞌ yaꞌa bood ye o yi kpela n keŋe fu saꞌan, o ku nyaŋee. Ka soꞌ me ku nyaŋ n yi fu saꞌan la n kenn tinam saꞌan naa.’
LUK.16.27	“Ka o yel ye, ‘M baꞌ Abraham, li yaꞌa aa ala, m sosid uf ye fu tum Lazarus m baꞌa yin, 
LUK.16.28	bozugo m mor baꞌabiis anu, ye o keŋ saꞌali ba. Ka li yaꞌa kaꞌ alaa, ba me na ti kenn fara nwa zinꞌig na.’
LUK.16.29	“Ka Abraham yel o ye, ‘Moses ne Winaꞌam nodiꞌesidib be ba saꞌan. Kel ka ba diꞌe ban saꞌalug la.’
LUK.16.30	“Ka o lebis yel ye, ‘Ayei m baꞌ. Amaa soꞌ yaꞌa vuꞌug kumin ka keŋe ba ni, ba na tiake ba sunya.’
LUK.16.31	“Ka o yel o ye, ‘Ba yaꞌa ku siak Moses ne Winaꞌam nodiꞌesidib la noore, ba me ku tunꞌe n siak n diꞌe one vuꞌug kumin la noore.’ ”
LUK.17.1	Ka Yesu yeli o nyaꞌandolib la ye, “Apanꞌas nidibi kpenꞌes tuumbeꞌedin dim na kena, ka li lee na toe hale n tis bane ke ka li kena la. 
LUK.17.2	Li naani soꞌon ba yaꞌa nokin neertitaꞌare loon kollin o niŋgoonr ka zaŋ o lobi bas kolugin, n gati on na keen ka yadda niŋidib bama nwa tum tuumbeꞌed. 
LUK.17.3	Guꞌusimini ya meŋ.
LUK.17.3	“Fu baꞌabiig yaꞌa tum beꞌed, fun saꞌal o, ka o yaꞌa tiake o tuumbeꞌed la, fun keli o taali n bas. 
LUK.17.4	Ka o yaꞌa tum uf ne beꞌed noora ayopoi daar yinni, ka yiti keŋ ka leb na yel ye, ‘M tum taal, basi m taal m tuumbeꞌed la zug,’ asee ka fu kee o taali n bas.”
LUK.17.5	Ka Tumtumnib la yel Zugsob la ye, “Kel ka ti yadda niŋir zuꞌe.”
LUK.17.6	Ka Zugsob la yeli ba ye, “Ya yadda niŋir yaꞌa zuꞌen n zemin soꞌod biilif, ya naani tunꞌe yelin tiig titaꞌakaŋa nwa ye, ‘Vuenm ne fu nyaꞌa la wusa n keŋ lu moꞌarin la sa,’ ka li naani siakini ya noor.
LUK.17.7	“Anoꞌone be ya saꞌan na mor tumtum ka o kuod bee guri o konbid ka tumtum la yaꞌa yiti naan poogin paae na o na yel o ye, kem na ka ti laꞌam di? 
LUK.17.8	Ayei, o lee na yel o ne ye, ‘Maalimi m diib ka sonꞌ fuug kane a nyain ka mor na n tisi m, ka m yaꞌa di, ka nuu naae, ka li nyaꞌaŋ, ka fu me kena di ka nu.’ Li kaꞌ alaa? 
LUK.17.9	O na puꞌus tumtum la bareka on yel o ye o tum siꞌel ka o tum laa bee? 
LUK.17.10	Li ane ala mene n tisi ya, ya yaꞌa niŋ line ka ya Zugsob yeli ya ye ya niŋim, yelimi ye, ‘Ti ane tumtum bane pu nar yoode, bozugo li ane ti tuuma la ka ti tum.’ ”
LUK.17.11	Ka on da waꞌae Jerusalem la, o daa doli yit Samaria ne Galilee teŋsuk. 
LUK.17.12	Ka paae teŋkpeŋ siꞌa ni ka kukoma piiga tuꞌos o ka ziꞌe lalle sa 
LUK.17.13	n kaasidi n yet ye, “Yesu Zugsoba, zomi ti nimbaanlig.”
LUK.17.14	Ka on nyee ba la, ka yeli ba ye, “Kemi maalmaanib la saꞌan n paꞌali ya meŋ.” Ka ban ken la ka wiim la basi ba, ka ba a nyain.
LUK.17.15	Ka ba yinni n nye ka o kukom la bas o la, o fendigne n zunꞌod Winaꞌam yuꞌur ne kukotitaꞌar 
LUK.17.16	n kena igin Yesu tuon n sunri n tisid o bareka puꞌusug. O me da ane Samaria nid.
LUK.17.17	Ka Yesu yel ye, “Li daa kaꞌane ba piiga nyee laafee? Ka awai la be yaani? 
LUK.17.18	Bo ka one a saan la maꞌaa n leb na ye o puꞌus Winaꞌam bareka?” 
LUK.17.19	Ka o yel o ye, “Duom gaadi fu gaadug, ka fu yadda niŋir n tis uf laafe.”
LUK.17.20	Ka Farisee dim buꞌos Yesu saŋa kan ka Winaꞌam naꞌam la na kena. Ka o lebisi ba ye, “Winaꞌam naꞌam la pu kena ne paꞌal siꞌa ka nidib na baŋi. 
LUK.17.21	Ka soꞌ ku yel ye, ‘Gosima, line nwa kpela bee line be kpeꞌesa la.’ Baŋimi, ka Winaꞌam naꞌam la bene ya soogin.”
LUK.17.22	Ka Yesu yeli o nyaꞌandolib la ye, “Dabisa kenna ka ya na bood hale ye ya nye Ninsaal Biig la dabisa la yinni, ka ku nyee lii. 
LUK.17.23	Ka ba na yeti ya ye, ‘Gosimi kpeꞌe sa, bee, gosimi kpela.’ Mit ka ya keŋ, bee ya doli ba. 
LUK.17.24	Wenne saa yiti iank saŋgbauŋin ka li nie nyain siꞌem la, ala men ka Ninsaal Biig la na anꞌ, o lebug dabisir la na. 
LUK.17.25	Asee ka o lee deŋim namis namisug bedego yiiga hale ka zumaaŋ kaŋa nwa dim kiꞌis o.
LUK.17.26	“Wuu Noa saŋa ka li da niŋ siꞌem la, ala men ka li na niŋ Ninsaal Biig la ken dabisa la. 
LUK.17.27	Ba da ditne, ka nuud, ka dit poꞌab, ka ke ka poꞌab kun sidib, n ti paae dabiskan ka Noa kpenꞌ aaruŋin la, ka nyaꞌal ka kuꞌom la kena di ba wusa.
LUK.17.28	“Li me na ane ala wuu Lot dabisa da a siꞌem la, ba da ditne, ka nuud, ka daꞌad, ka kuosid, ka but, ka meed, 
LUK.17.29	ka dabiskan ka Lot toom Sodom teŋin la ka bugum ne titan tuulug n naan saazug lu teŋin na ku ba wusa.
LUK.17.30	“Ala men ka li na ae Ninsaal Biig nier dabisa la. 
LUK.17.31	Ka dabis ban ni, kel ka one be mopil zug ka o laꞌad be yir poogin, o sob da sig na zaŋi o laꞌade keŋe. Ka ala men yaꞌas, one be o poogin da leb na mene. 
LUK.17.32	Tenꞌesimi line niŋ Lot poꞌa la. 
LUK.17.33	Ka one mekama ied ye o faaenn o nyovur, bodigidi li ne, ka one bodigidi o nyovur, faandi li. 
LUK.17.34	M yeti ya ye, yuꞌuŋkan ni, dap ayi na laꞌase gbisid soŋ yinni zug, ka ba na nok yinni ka bas yinni la. 
LUK.17.35	Ka poꞌaba ayi na laꞌam be neerin ka ba na nok yinni ka bas yinni la. 
LUK.17.36	Dapa ayi na laꞌam be poogin ka ba na nok yinni ka bas yinni la.”
LUK.17.37	Ka nyaꞌandolib la buꞌos Yesu ye, “Zugsoba, yaani?”
LUK.17.37	Ka o yeli ba ye, “Zinꞌikan wusa ka niꞌim ponꞌosir be la, zinꞌikan la ka zuund me na laꞌas taaba.”
LUK.18.1	Ka Yesu siilim ba siiliŋ dine na paꞌali ba ye ba sosim Winaꞌam saŋa wusa, ka da genn basi. 
LUK.18.2	Ka o yeli ba ye, “Saria kat daa be teŋ siꞌa, ka pu zot Winaꞌam ka pu naꞌasid nidibaa. 
LUK.18.3	Ka pokoonr be teŋ la ni n keŋ o saꞌan n sinꞌigid o saŋa wusa ye, ‘Suŋim maali m yel la tisi m.’
LUK.18.4	“Ka pokoonr la kenn saŋa bedego na. Ka o pu bood ye o suŋ oo. Amaa ka saria kat la ti yel o potenꞌerin ye, ‘Baa man pu zot Winaꞌam, ka pu naꞌasid nidib la, 
LUK.18.5	pokoonr kaŋa n sinꞌigi m siꞌem la zug m na due suŋ o. Ka li yaꞌa kaꞌ alaa, o na giilim ka m meŋ ti genn.’ ”
LUK.18.6	Ka Zugsob la yel ye, “Ya wum saria kat beꞌed la daana n yet siꞌem laa?” 
LUK.18.7	Ka buꞌosidi ba ye, “Winaꞌam ku suŋ o nidib bane sosid o yuꞌuŋ ne nintaŋ, ka di suguru ne baa? O na yuug ka suŋi ya bee? 
LUK.18.8	M yeti ya ne ye, o na suŋi ya toꞌoto. Amaa Ninsaal Biig la yaꞌa ti leb dunia nwa na, o na nye nidib bane naŋ kpelim niŋid yaddaa?”
LUK.18.9	Ka o siilim siiliŋ kaŋa n tis nimbane yel ye, ban miꞌi ba meŋ poos ka ba a popielnam ka neꞌesid bane kpelim la sieba, ye, 
LUK.18.10	“Dapa ayiꞌiŋa keŋ Winaꞌam puꞌusum yir ye ba sos Winaꞌam, ka yinni a Farisee nid ka oŋa la me a lampodiꞌes. 
LUK.18.11	Ka Farisee nid la due ziꞌe ka pinꞌil sosidi o meŋ yela yet ye, ‘Winaꞌam, m puꞌus uf bareka, ne man pu wen wuu ninsieba bane a zamdim ne poosa ayi dim ne poꞌasaꞌuŋ dim, bee ka pu wen wuu lampodiꞌes kaŋaa. 
LUK.18.12	Daba ayopoi wusa puugin man lood noor daba ayi, ka tisid Winaꞌam line mekama ka m kua n nye, yinni, pudugir piiga puugin.’
LUK.18.13	“Amaa lampodiꞌes la, on ziꞌene lalle sa, ka pu siaki godigi o nindaa kpaꞌa saazugo. O kudum nweꞌedne o meŋ ka fabin ne yet ye, ‘Winaꞌam, zomi m nimbaanlig; ka m ane tuumbeꞌed sob.’ ”
LUK.18.14	Ka Yesu ye, “M yeti ya ne ye, dau kaŋa nwa kul yin ne popielim, ka Farisee nid la kul neem, bozugo, one mekama duꞌosi o meŋ ba na sie o, ka one mekama sie o meŋ ba na duꞌos o.”
LUK.18.15	Ninsieba da more ba biise kena ye Yesu noke o nuꞌus paꞌali ba zutin. Ka o nyaꞌandolib la nye la, ka kad nidib la. 
LUK.18.16	Ka Yesu buoli ba n yet ye, “Keli ka biis la keenn m saꞌan na ka da kadi baa, bozugo Winaꞌam soꞌolim la ane bamanam taaba din. 
LUK.18.17	Asida ka m yeti ya ye, on mekama pu diꞌe Winaꞌam naꞌam la wuu biiga, o ku nyaŋe kpenꞌ li nii.”
LUK.18.18	Ka Jew dim kpeenm yinni buꞌos ye, “Paꞌan suꞌuŋo, ka m na niŋ wala ka na nye nyovur line kaꞌ naare?”
LUK.18.19	Ka Yesu buꞌos o ye, “Bo ka fu buoli m ye suꞌum soba? Soꞌo kaeꞌ a suꞌum, asee Winaꞌam gullim. 
LUK.18.20	Fu miꞌ Winaꞌam noyelug line ye, ‘Da saꞌam poꞌa, da ku nidaa, da zuuda, da di ziri kaseta, naꞌasimi fu baꞌ ne fu ma.’ ”
LUK.18.21	Ka o lebis o ye, “Neꞌenam wusa mam dolisi ba sueya m biilimin sa ne anwa.”
LUK.18.22	Ka Yesu n wumi li la, ka yel o ye, “Yel yinni maꞌaa kpelim ka fu pu niŋe. Kuosim fun mor siꞌel wusa ka zaŋ ligidi la tod noŋ dim ka fu na mor kpanꞌam arazana ni, ka lem kena doli m.”
LUK.18.23	Ka dau la wum neꞌeŋa la ka o sunf saꞌam, bozugo o da ane kpanꞌa hale. 
LUK.18.24	Ka Yesu gos o kii ka yel ye, “Li toe hale ne bane mor kpanꞌam n na kpenꞌ Winaꞌam naꞌamin. 
LUK.18.25	Li pu toe ne yugumi na kpenꞌ kparipiim voonrine n paae kpanꞌa na ye o kpenꞌ Winaꞌam naꞌaminee.”
LUK.18.26	Ka bane wumi li la yel ye, “Ka anoꞌone na nye faangir yuꞌuse?”
LUK.18.27	Ka o yeli ba ye, “Lin ka saalib ku nyaŋ maal la ane naꞌana Winaꞌam saꞌan.”
LUK.18.28	Ka Piita yel o ye, “Gosima, ti basi ti ya ka dol uf.”
LUK.18.29	Ka Yesu lebisi ba ye, “Asida ka m yeti ya ye, one basi o yir, bee o poꞌa, bee o baꞌabiis, bee o baꞌ ne o ma bee o biis, Winaꞌam naꞌam la yela, 
LUK.18.30	o na diꞌe ka li gaad bama zumaaŋ kaŋa nwa ni, ka me lem diꞌe nyovur dine kaꞌ naare, saŋkane ken la na.”
LUK.18.31	Ka o doli o nyaꞌandolib piiga ne ayiꞌiŋa la yi kpeŋi n yeli ba ye, “Kelisimi, ti kenne Jerusalem, ka line mekama ka Winaꞌam nodiꞌesidib da sob gbauŋin Ninsaal Biig la yela la na niŋe ameŋa. 
LUK.18.32	Ka ba na gbanꞌ o n tis bane kaꞌ Jew dima, ka ba na laꞌ o, ka yaal o, ka tubis nintoondi n mad o, 
LUK.18.33	ka na buꞌ o ka ku o, amaa li daba atanꞌ daar o na vuꞌug kumin.”
LUK.18.34	Ka ba pu baŋ on yet siꞌel la gbin ne, o da pianꞌ pianꞌad la ka li pu kpenꞌe ba yaꞌamine ka ba pu baŋi li gbin ne.
LUK.18.35	Ka Yesu n ti ponr Jeriko la ka nye zunzoŋ ka o zinꞌi suer kukpeŋi n sosid, 
LUK.18.36	ka on wum nidib la gat la ka buꞌos ye, “Boo la?” 
LUK.18.37	Ka ba yel o ye, “Yesu one a Nazaret nid la gat.”
LUK.18.38	Ka o tansid ye, “Yesu, David yaaŋa, zomi m nimbaanlig.”
LUK.18.39	Ka nimbane be o tuon la tansid o, n yet o ye, “Kel vuud.” Ka o maligim tansidi agola gola ye, “David yaaŋa, zomi m nimbaanlig.”
LUK.18.40	Ka Yesu ziꞌen ka yeli ba ye ba dol o kenn o saꞌan na. Ka on ti liꞌel Yesu la ka Yesu buꞌos o ye, 
LUK.18.41	“Fu bood ye m niŋ bo n tisi fu?”
LUK.18.41	Ka o lebis o ye, “Zugsoba m boodne ye m nyet.”
LUK.18.42	Ka Yesu yel o ye, “Nyem yaꞌas, ka fu yadda niŋire tis uf laafe.” 
LUK.18.43	Ka o nini kpelim lak ka o dol Yesu n zunꞌod Winaꞌam yuꞌur. Ka nidib la wusa nyee li la, ka me tisid Winaꞌam naꞌasi.
LUK.19.1	Ka Yesu da ti yi Jeriko teŋin. 
LUK.19.2	Ka dau soꞌ be anina, ka o yuꞌur buon Zakeyus. O da ane lampodiꞌes kpeenm, ka mor ligidi bedego. 
LUK.19.3	O daa bood ye o baŋ Yesu n a soꞌ, amaa ka ku nyaŋee, bozugo nidib la galisne, ka o me a niŋgiŋ. 
LUK.19.4	Dinzug ka o zo gaad tuon n keŋ du tiig ye o nye Yesu, bozugo o na ti yi zinꞌikan.
LUK.19.5	Ka Yesu n ti paae zinꞌikan la, ka o gos agola, ka nye o ka ye, “Zakeyus, sigim toꞌoto na, bozugo m ye m gbenne fu yin zina.” 
LUK.19.6	Ka o sig toꞌoto na, ka diꞌe o ne sumalisim.
LUK.19.7	Ka ban nye li la, ba pinꞌili nyaꞌamidi nyon n tisid taaba ye, “O keŋ ye o sig tuumbeꞌed la sob yin.”
LUK.19.8	Ka Zakeyus ziꞌen, ka yel ye, “M Zugsoba, m na zaŋi m arazak pusuk n tis noŋdim. Ka m yaꞌa zamne soꞌ siꞌel, m na lebis n tis o zinꞌisa anaasi.”
LUK.19.9	Ka Yesu yel o ye, “Faangir la kpenꞌ yikaŋa zina, bozugo Zakeyus me ane Abraham yaaŋ. 
LUK.19.10	Ka Ninsaal Biig la kena ye o ia bane bodig la, n faann ba.”
LUK.19.11	Ka ban daa nan kpen kelisid la, ka Yesu siilimi ba siiliŋ. O da pu lal ne Jerusalem ka nidib la tenꞌesid ye Winaꞌam soꞌolim na nie saŋkan la. 
LUK.19.12	Dinzug ka o yel ye, “Naꞌabiig daa be, ka keŋ teŋ lalle ye o di naꞌam n leb na. 
LUK.19.13	Ka on nam pu keŋ la, ka o buol o tumtumnib piiga n tisi ba salima laꞌaf yinni yinni, n yeli ba ye, ‘Nokim ligidi la n tolim, ka m keŋ ka leb na.’
LUK.19.14	“Amaa o soꞌolim nidib kis o, ka on gaad la ka ba tum tumtumnib ye ba yel o ye, ‘Ti pu bood ye dau kaŋa a ti naꞌaba.’
LUK.19.15	“Ka on di naꞌam la, ka leb kul na ka ke ka ba buol tumtumnib ban ka o daa tis ligidi la, ka ba kena, ka o buꞌosi ba ye o baŋ nid wusa tolim nye nyood siꞌem.
LUK.19.16	“Ka one kenn yiiga la yel o ye, ‘M Zugsoba, fu laꞌaf la nyood duꞌalne bu piiga.’
LUK.19.17	“Ka o yel o ye, ‘Tumtumsuŋ nwa! Fu maal yelmeŋir ne bunbiꞌela, dinzugo fu na soꞌe teens piiga.’
LUK.19.18	“Ka one paas ayi la me kena n yel ye, ‘M Zugsoba, fu laꞌaf la nyood duꞌalne abu nu.’
LUK.19.19	“Ka o yel o men ye, ‘Fun na soꞌe teens anu.’
LUK.19.20	“Ka one paas me kena n yel ye, ‘M Zugsoba, fu laꞌaf la nwa, lin ka m vilig ne pien n suaꞌ la, 
LUK.19.21	bozugo m zot uf ne, fune a kpiꞌeuŋ sob la zug. Fu nokidne bun lin ka fu pu digile, ka bun lin ka fu pu bude.’
LUK.19.22	“Ka o yel o ye, ‘Tumtumbeꞌug nwa, fu noor pianꞌad la gbanꞌ uf. Fu baŋ ye m ane kpiꞌeuŋ sob, ka nokid bun lin ka m pu digile, ka bun lin ka m pu bude? 
LUK.19.23	Bo yela ka fu pu zaŋ m ligidi la n niŋ banki ni, ka man leb na la m naan ku diꞌen m ligidi ne nyoode?’
LUK.19.24	“Ka o yel bane ziꞌe anina la ye, ‘Diꞌem o laꞌaf yinni la n tis one mor ligidi piiga la.’
LUK.19.25	“Ka ba yel o ye, ‘Zugsoba, on pun mor ligidi piiga sa.’
LUK.19.26	“Ka o lebisi ba ye, ‘On mekama mor la, ba na lem tis o. Ka one pu mor la, hale on mor siꞌel la ba na diꞌe li. 
LUK.19.27	Amaa m biꞌemnam bane pu bood ye m soꞌe ba la, more ba na kuu ba m tuon.’ ”
LUK.19.28	Ka Yesu n daa paꞌal nidib la naae la, o daa gaad tuon n ken Jerusalem. 
LUK.19.29	Ka on daa paad Betfage ne Betani, teens bane kpiꞌe Olives zuer la, o daa tum o nyaꞌandolib ayi 
LUK.19.30	ye, “Kem teŋ kane be suer kukpeŋ la. Ya yaꞌa paae, ya na nye buŋsiaꞌasiŋ, ka ba lo ziꞌel, on zug ka soꞌ nam pu banꞌa. Yidigim o mor o na. 
LUK.19.31	Ka soꞌ yaꞌa buꞌosi ya ye wala ka ya yidigid o, yanam lebisim ye, Zugsob la bood o.”
LUK.19.32	Ka bane ka o tum la, paae nye wuu on yeli ba siꞌem la. 
LUK.19.33	Ka ban yidigid buŋsiaꞌasiŋ la, li daan buꞌosi ba ye, “Bo ka ya yidigid buŋ la?”
LUK.19.34	Ka ba lebisi ba ye, “Zugsob la bood o.”
LUK.19.35	Ka ba mor o kenn Yesu saꞌan na, ka zaŋ ba fuud n paꞌal buŋ la zug n banꞌal Yesu. 
LUK.19.36	Ka on ken la, ba yadigi ba fuud suer la zug.
LUK.19.37	Ka on daa liꞌel Olives zuer sigsirin la, o nyaꞌandolib la wusa daa pinꞌil n maan sumalisim n duꞌosi ba kukoya n pianꞌad Winaꞌam yuꞌur ne o tuumtitada ban ka ba nye la zug, 
LUK.19.38	n yet ye, “Yelsum be ne naꞌab kane kenna ne Zugsob Winaꞌam yuꞌur la. Sumalisim be arazana ni, ka Winaꞌam yuꞌur suŋ la nye duꞌosug.”
LUK.19.39	Ka Farisee dim sieba be nidib sisoogin anina, ka yel o ye, “Paꞌana, tansimi fu nyaꞌandolib la, ka ba bas vuud.”
LUK.19.40	Ka o lebisi ba ye, “M yeti ya ye, bama yaꞌa ke vuud, kuga gbaꞌ na pianꞌa man.”
LUK.19.41	Ka on daa liꞌel, ka nye Jerusalem teŋ la, o daa kumne teŋ la zug, 
LUK.19.42	n yeti ba ye, “Ya yaꞌa miꞌine zina nwa, dine na tisi ya laafe, li naan aan suꞌum! Amaa li suaꞌane, ka ya nini ku nyee li. 
LUK.19.43	Bozugo li saŋa na kena, ka ya biꞌemnam na ti tu n maal zaŋguom n giligi ya teŋ, ka ya nidib ku tunꞌe yii. 
LUK.19.44	Ba na kuu ya, laꞌam ne nimbane ka ba gilig la, ka ku ke ka tandianꞌan baa yinni sunꞌul li tiraan zugo, bozugo, ya pu baŋ faangir la ken la saŋa.”
LUK.19.45	Ka Yesu kpenꞌ Winaꞌam puꞌusum yin la n pinꞌil n kat bane kuosid kuosim la n yiisid, 
LUK.19.46	ka yeti ba ye, “Li sobne Winaꞌam gbauŋin ye, Winaꞌam ye, ‘M yir na ane puꞌusum yir.’ Amaa yanam zaŋi li n maal naꞌayiis yir.”
LUK.19.47	Ka daar wusa ka o be Winaꞌam puꞌusum yin la n paꞌan nidib. Ka Winaꞌam maalmaan kpeenmnam la ne gbauŋmiꞌidib la ne teŋ la kpeenmnam daa ied sueya ye ba ku o. 
LUK.19.48	Amaa ba da guꞌuŋne, bozugo nidib la wusa daa kelisid o pianꞌad la suꞌuŋa.
LUK.20.1	Daar yinni ka Yesu be Winaꞌam puꞌusum yin n paꞌan nidib ka moon labasuŋ la n tisidi ba la, ka maalmaan kpeenmnam ne gbauŋmiꞌidib ne kpeenmnam sieba 
LUK.20.2	kena n yel o ye, “Yelimi ti fun nye paŋ kaŋa zinꞌisiꞌa. Ka anoꞌone tis uf ka fu more niŋid neꞌenam la?”
LUK.20.3	Ka o lebisi ba ye, “Mam me na buꞌosi ya buꞌosug yinni. Yelimini m. 
LUK.20.4	Ka Joon kuꞌom suub la da yine Winaꞌam saꞌan na bee saalib saꞌane?”
LUK.20.5	Ka ba pinꞌile nweꞌed taaba suora n yet ye, “Ti yaꞌa ye li yine Winaꞌam saꞌan na, o na yeli ti ye, ka bo ka ti pu siaki? 
LUK.20.6	Ka ti me yaꞌa ye li yine saalibin na, nidib la wusa na lobi ti ne kuga, bozugo nidib la siak ye Joon da ane Winaꞌam nodiꞌes.”
LUK.20.7	Ka ba guꞌuŋ ka lebis o ye, “Ti ziꞌ lin yi zinꞌisiꞌa naa.”
LUK.20.8	Ka Yesu me yeli ba ye, “Mam me ku yeli ya mam nye paŋ kan ka m more tum neꞌenam la yi zinꞌisiꞌa naa.”
LUK.20.9	Ka Yesu yeli ba siiliŋ kaŋa ye, “Dau soꞌ da maali o lombonꞌogo n seꞌ tiis. Ka nwienn keŋ teŋ lalug sa n yuug ka noki o lombonꞌog la n niŋ poguꞌudib nuꞌusin. 
LUK.20.10	Ka bunib saŋa paae ka o tum tumtum ye o keŋ poguꞌudib la saꞌan n diꞌe o din na. Ka ba buꞌ o n lebis o ne nuꞌuzaalis. 
LUK.20.11	Ka o lem tum yinni ba saꞌan na ka ba buꞌ o beꞌed beꞌede n kad o bas ne nuꞌuzaalis men. 
LUK.20.12	Ka o sin ka maligim tum yinni n paꞌasi atanꞌ, ka ba poaꞌalim o ka yiis o lombonꞌogin la n bas.
LUK.20.13	“Ka lombonꞌog sob la yel ye, ‘M yuꞌun na niŋ wala? M yaꞌa na zaŋne m meŋ biigi n tum ka li yaꞌa a one ba na naꞌas o.’
LUK.20.14	“Ka poguꞌudib la nye o meŋ biig la, ba yel ye, ‘Eheenn! Oŋa soꞌe faar la, keli ka ti kuu o ka faar la liebi ti din.’ 
LUK.20.15	Ka ba gbanꞌ o n veꞌegi yi lombonꞌogin la n kuu o.”
LUK.20.15	Ka Yesu buꞌosi ba ye, “Ya tenꞌes ka lombonꞌog la sob na niŋ nimbama wala? 
LUK.20.16	O na kena n ku nidib la ka toom nimpaala n ke ka ba gur lombonꞌog la.”
LUK.20.16	Ka nidib la wumi ala la, ka ye, “Neꞌeŋa ku naam baꞌa biꞌelaa.”
LUK.20.17	Ka Yesu gosi ba ka yel ye, “Ka neꞌeŋa gbin a bo ka ba sob Winaꞌam gbauŋin la, ye,
LUK.20.17	‘Kugkan ka tanmeedib neꞌes la
LUK.20.17	lieb lodigin kugsuŋo.’
LUK.20.18	Ka one pansigi lu kugkan zug na benim benim, ka li yaꞌa lu diinl soꞌ zug, li na medig o.”
LUK.20.19	Ka gbauŋmiꞌidib ne maalmaan kpeenmnam baŋ ye o siilim siiliŋ kaŋa ne ban la ka bood ye ba gbanꞌ o saŋkan, amaa ka zot nidib la dabiem.
LUK.20.20	Ka ba maligim bo yaꞌa n bo nimbiꞌes bane maꞌ ye ba ane sida dimi tumi ba ye ba maal yaꞌam ne yaꞌam gbanꞌ o ne o pianꞌadin, ka mor o keŋ niŋ gomena nuꞌusin. 
LUK.20.21	Line a ban buꞌos o ye, “Paꞌana, ti miꞌ ye, fu pianꞌad ka paꞌane line dol suer ka pu mor baragaŋaa, ka paꞌane Winaꞌam yela ne sida. 
LUK.20.22	Li dol suer ye ti yo lampo n tis naꞌab Kaisa bee li pu dol suere?”
LUK.20.23	Ka o baŋi ba zam la ka yeli ba ye, 
LUK.20.24	“Mor laꞌaf yinni na.” Ka ba mor na. Ka o buꞌosi ba ye, “Anoꞌon foto ne anoꞌon yuꞌure n sobi tabili li ni?”
LUK.20.25	Ka ba lebis ye, “Li ane naꞌab la din.”
LUK.20.25	Ka Yesu yeli ba ye, “Tisimi naꞌab Kaisa line aa o din ka me tisi Winaꞌam line aa o din.”
LUK.20.26	Ka ban ye ba zam o ka gbanꞌ o nidibin la, ka mak o guꞌuŋ ne on pianꞌ siꞌem la, ka on lebisi ba siꞌem la paki ba ka ba lebi a baanlim.
LUK.20.27	Ka Sadusii dim bane ye kuꞌum vuꞌugir kaeꞌ la sieba kenn o saꞌan na 
LUK.20.28	n buꞌos o ye, “Paꞌana, Moses da sob wada gbauŋin digili ti ye, ‘Soꞌ baꞌabiig yaꞌa kpi ka mor poꞌa ka o kaꞌa biise, on dim o pokoonr la n duꞌa biise n tis one kpi la.’ 
LUK.20.29	Gosima, baꞌabiisa ayopoi da be, ka yiigsob la di poꞌa ka o nam pu duꞌa ka o kpi, 
LUK.20.30	ka one tiaꞌal la me di pokoonr la ka kpi men. 
LUK.20.31	Ka one paas atanꞌ la me niŋ ala. Ka ba di pokoonr la yinni yinni n kaligi ba wusa ka me kpii ba bayopoi la wusa ka ba soꞌ saꞌan pu duꞌa biiga. 
LUK.20.32	Ka li nyaꞌaŋ la ka poꞌa la me kpi. 
LUK.20.33	Ba bayopoi la wusa di poꞌa la, ka kuꞌum vuꞌugir daar yaꞌa paae anoꞌon na soꞌe poꞌa la?”
LUK.20.34	Ka Yesu lebisi ba ye, “Zumaaŋ kaŋa dim sieba dit poꞌab ka kun sidib, 
LUK.20.35	amaa bane ka Winaꞌam gbanꞌe ka ba nar ye ba kpenꞌ dunia kane ken la na ne kuꞌum vuꞌugirin la, pu dit poꞌab bee kun sidiba. 
LUK.20.36	Ba ku nyaŋe lem kpii, bozugo ban ne maleknam zemne ka a Winaꞌam biis ka a nimbane vuꞌug kumin. 
LUK.20.37	Ka Moses paꞌali li nyain nyain ye, bane kpi la na vuꞌug kumin, ne zinꞌikan ka li sob tituug bugum diib yela la, ka o buol Zugsob la ye ‘Abraham Winaꞌam ne Isaak Winaꞌam ne Jakob Winaꞌam la.’ 
LUK.20.38	Dinzugo Zugsob la ane Winaꞌam one gur bane voe ka niŋ o yadda, bozugo o saꞌan ka nidib wusa mor nyovur.”
LUK.20.39	Ka gbauŋmiꞌidib la sieba lebis o ye, “Paꞌana, fu pianꞌ suꞌuŋa.” 
LUK.20.40	Ba yuꞌun da zot ne ban na lem buꞌos o siꞌel yaꞌas.
LUK.20.41	Ka Yesu yeli ba ye, “Wala ka ba yel ye, Kiristo ane David yaaŋa? 
LUK.20.42	Ka David pun deŋim yel Winaꞌam yuuma gbauŋin ye,
LUK.20.42	‘Zugsob la yeli m Zugsob ye,
LUK.20.42	“Zinꞌinimi m datiuŋ,
LUK.20.43	hale ka m ti maal fu biꞌemnam la,
LUK.20.43	ka ba be fu noba teŋir.” ’
LUK.20.44	Ka David meŋ sadigim buol o ye, ‘Zugsoba’ la, li niŋ wala ka o a David yaaŋa?”
LUK.20.45	Ka nidib la wusa toba ni ka o yeli o nyaꞌandolib la ye, 
LUK.20.46	“Guꞌusimi ya meŋ ne gbauŋmiꞌidib bane bood ye ba giligid ne fubeda, ka bood ye nidib puꞌusi ba daꞌan, ne zinꞌisuma laꞌasug doodin, ne zinꞌibane a naꞌasi zinꞌis diꞌema zinꞌisin, 
LUK.20.47	ka faand pokonya ya ka maꞌ sosid Winaꞌam ne pianꞌatoog. Ba na nye koosbeꞌed bedego.”
LUK.21.1	Ka o godigi gos ka nye kpanꞌamnam la more ba piini n suud puꞌusum yir ligidi daka ni la, 
LUK.21.2	ka nye pokoonr noŋ daan ka o kena n su koba ayiꞌiŋa. 
LUK.21.3	Ka o ye, “Asida ka m yeti ya ye, pokoonr noŋ daan kaŋa nwa su bedego gaadi ba wusa. 
LUK.21.4	Ban wusa yiisne bun bedug kan ni ka ba more na n suud. Amaa on one a noŋ daan la, nok o zanꞌa zanꞌa n tis ka ke zaalim.”
LUK.21.5	Ka sieba pianꞌ puꞌusum yir yela ban nok kugsuma n maali li la ka li venl hale laꞌam ne piini line ka ba tisid la. 
LUK.21.6	Ka Yesu yeli ba ye, “Dabisir kenna ka bun ban ka ya nyet la, ba ku ke ka kugir yinni kpelim li tiraan zuginee. Ba na lobi ba wusa bas teŋin.”
LUK.21.7	Ka ba buꞌos ye, “Paꞌana, saŋkan ka li ye li naam? Ka lin n ti ye li naam saŋsiꞌa la, nyalim bo na ti be ka ti nye?”
LUK.21.8	Ka Yesu yel ye, “Guꞌusimi ka da ke ka ba maꞌa ya ka ya yidige; ka nidib bedego na ti noki m yuꞌuri kena n yet ye, ‘Mane la,’ bee yet ye, ‘Saŋa la liꞌeliya.’ Da doli nimbamanam taaba. 
LUK.21.9	Ka ya yaꞌa wum tanp yela ne zaba yela, yanam da zoti dabiem, ka asee ka neꞌenam naam yiiga, amaa naar la lee ku kpelim doli lii.”
LUK.21.10	Ka yeli ba ye, “Teens na zabid ne taaba, ka naꞌab soꞌolim zabid ne naꞌab soꞌolim men, 
LUK.21.11	ka teens miꞌuŋ na be hale galis ka koꞌom na lu zinꞌis bedego ka wibeꞌednam line lomisid nidib la na be, ka ya na nye bunnyalima line mor dabiem saazug.
LUK.21.12	“Ka neꞌeŋanami ti ye li naam la, ba na gbanꞌe ya namisi ya n more ya keŋ laꞌasug doodin ne sareganamin, ka more ya kenn naꞌanam ne gomenanam tuon na mam yuꞌur zug. 
LUK.21.13	Saŋa kan ka ya yuꞌun mor suere ye ya pianꞌ m yela. 
LUK.21.14	Li yaꞌa ti a ala, yanam gbanꞌamini ya meŋ ka da ke ka yaname na lebis siꞌem la paki yaa. 
LUK.21.15	Ka m na tisi pianꞌad ne yaꞌamsuŋ line ka ya dataas la ku nyaŋe lebisi ya, bee kiꞌisi yaa. 
LUK.21.16	Ya saamnam ne manam ne ya baꞌabiis ne ya teŋin dim ne ya zuanam na gbanꞌe ya n tis kpiꞌeuŋ dim ka ba na kuu ya sieba, 
LUK.21.17	ka nidib wusa na kisi ya mam yela. 
LUK.21.18	Ka ya zuobid baa yinni ku bodige. 
LUK.21.19	Ka ya modigir la zug ka ya na faaenn ya nyovur.
LUK.21.20	“Ya yaꞌa ti nye ka sogianam giligid Jerusalem, yanam baŋim ka li saꞌuŋ liꞌeliya. 
LUK.21.21	Keli ka bane be Juuda teŋin zoo du zueya, ka ke ka bane be teŋpoodin la widig ka bas teŋpood la, ka bane be teŋ la teŋkpemis da kena kpenꞌee. 
LUK.21.22	Ka neꞌeŋa a tuumbeꞌed namisug dabisir la, ye li ke ka line da sob Winaꞌam gbauŋin la niŋ sida. 
LUK.21.23	Woo! Li na toe n tis bane mor poos ne bane mor bilies saŋkan la. Namistitaꞌar na paae teŋkan la ni ka Winaꞌam sunf na pelig ne nimbama. 
LUK.21.24	Ka ba na zaŋ zaba suꞌus n kuu ba, ka buudi bane kaꞌ Jew dim na gbanꞌe ba wuu sarega dim ne n more kenn ba teensin ka poligim Jerusalem n saꞌami li ka ba saŋa nyaan ti paae.
LUK.21.25	“Nyalima na be winigin ne nwadigin ne nwadibibisin ka dunia ni ka buudi na nye yelpakir ka li na lidigi ba, ateuk ne kuꞌopila n na leꞌed hale ka maan tukpeedug la zug. 
LUK.21.26	Ka dabiem na ke ka nidib lidig ne ban na nye yel kane na naam dunia ni la, Winaꞌam n na dam bunam line mor kpiꞌeuŋ saazugin ka ba toom la zug. 
LUK.21.27	Saŋkan la ka ba na nye ka Ninsaal Biig la be saŋgbana ni kenna ne o paŋ wusa ne naꞌam pipilim. 
LUK.21.28	Ka neꞌenam yaꞌa ti pinꞌili naamid, duom ziꞌen, ka godigi gos agol; ka ya yolisim la pu lallaa.”
LUK.21.29	Ka Yesu yeli ba siiliŋ ye, “Gosim kekaŋ ne tiis wusa. 
LUK.21.30	Ya yaꞌa ti nye ka ba vaand soog, ya meŋ miꞌ ye seeung ponri. 
LUK.21.31	Ala men ya yaꞌa ti nye ka neꞌenam naamid, ya nam baŋim ka Winaꞌam naꞌam la ponri.
LUK.21.32	“Asida ka m yeti ya ye, neꞌenam na naam ka zumaaŋ kaŋa nyaan gaad. 
LUK.21.33	Saazug ne dunia na gaad ka mam pianꞌuk la ku gaade.
LUK.21.34	“Guꞌusimi ne ya meŋ ka ya soꞌ yaꞌam da peꞌel ne diꞌema ne danuur ne siꞌelnam yela line paki ya beilim laa, ka daakan la da ti libigi ya 
LUK.21.35	wuu baŋi gbanꞌad siꞌel siꞌem laa. Ala men li na ti libig nidib bane be dunia ni la wusa. 
LUK.21.36	Baŋimi ka kpelim be suꞌuŋa ne Winaꞌam sosug ye ya ti nye paŋkan ka ya na ti nyaŋ luak line na ti naam, ka me nyaŋe ziꞌen Ninsaal Biig la tuon.”
LUK.21.37	Ka daar mekama ka o paꞌani ba Winaꞌam puꞌusum yin, ka zaam yiti maꞌae ka o keŋ gbenn soꞌ saꞌan zuekan ka ba buon ye Olives zuer la zug. 
LUK.21.38	Ka bekeeung asuba ka nidib wusa laꞌased o saꞌan Winaꞌam puꞌusum yin la n kelisidi o pianꞌad.
LUK.22.1	Maluŋ kane buon ye kum malek gaadug ka ba onbid bodobodo kane ka dabin pu gendig la da ponre. 
LUK.22.2	Ka maalmaan kpeenmnam ne gbauŋmiꞌidib la makid ban na nye suesiꞌa n kuu Yesu ka lee zot nidib la dabiem.
LUK.22.3	Ka Sutaana kpenꞌ Judas one ka ba buon ye Iskariot la ka a Yesu nyaꞌandolib la yinni sunfin. 
LUK.22.4	Ka o keŋ maalmaan kpeenmnamin ne kpiꞌemnam bane gur Winaꞌam puꞌusum yir la saꞌan, n yeli ba on na niŋ siꞌem zam Yesu ka ba gbanꞌ o. 
LUK.22.5	Ka ba sunya maꞌae hale ka ba ye ba na tis o ligidi. 
LUK.22.6	Ka o siak ka bo yaꞌa saŋa kan ka nidib la kaeꞌ la ye o zam Yesu.
LUK.22.7	Ka maluŋ la dabisir paae, dabiskan ka ba na ku malek gaadug peꞌog la, 
LUK.22.8	ka o tum Piita ne Joon n yeli ba ye, “Kem tiꞌebi maluŋ la diib n digil ka ti kena di.”
LUK.22.9	Ka ba buꞌos o ye, “Yaani ka ti na keŋ tiꞌebi li n digile?”
LUK.22.10	Ka Yesu yeli ba ye, “Gosimi ya, yaname kpenꞌed teŋpoogin la, ya na nye dau ka o zeed yuur ne kuꞌom, yanam on dol o kpenꞌ on kpenꞌed yisiꞌa la, 
LUK.22.11	ka yel yisob la ye, ‘Paꞌan la buꞌosid ye, saam dokan ka o na di maluŋ la diib ne o nyaꞌandolib la be yaani?’ 
LUK.22.12	Ka o na paꞌali ya yir ka ba mee li tugis agol. Tiꞌebimi anina n guri ti.”
LUK.22.13	Ka ba keŋ, ka on yeli ba siꞌem la, li sid niŋi ala, ka ba tiꞌeb maluŋ la yela.
LUK.22.14	Ka li saŋa paae la ka Yesu zinꞌin ne o Tumtumnib la, 
LUK.22.15	ka yeli ba ye, “M pun bood hale ye man ne yanam di malek gaadug dikaŋa ka m nyaan namis. 
LUK.22.16	Ka m yeti ya ye, m ku lem dii li yaꞌase, asee ka li niŋ sida Winaꞌam soꞌolimin la.”
LUK.22.17	Ka o zaŋ nwam, ka on tis Winaꞌam bareka puꞌusum naae la o yel ye, “Zaŋimi neꞌeŋa n pudugi n tisi taaba; 
LUK.22.18	ka m yeti ya ye nannanna kulim waae sa, m ku lem nu tiwela daam n ti paae Winaꞌam soꞌolim la ken saŋa.”
LUK.22.19	Ka o nok bodobodo, ka on tis Winaꞌam bareka puꞌusum naae la, ka gbenꞌesi li n tisi ba n yet ye, “Neꞌeŋa aa m niŋgbiŋ lin ka m zaŋi tisi ya. Niŋimi neꞌeŋa ka tenri m yela.”
LUK.22.20	Ka ala men ban di diib la naae la, o zaŋ nwam la n yel ye, “Nwam kaŋa nwa daam la ane m ziim line maal nonaar paal ka na yi ya yela la. 
LUK.22.21	Amaa gosimi ka one ye o zam man la nuꞌug ne mam nuꞌug laꞌam be diibin kpela. 
LUK.22.22	Ka Ninsaal Biig la na kpi wuu Winaꞌam pun deŋim gbanꞌe siꞌem la, ka one na zam o la, li na toe hale tis o.” 
LUK.22.23	Ka ba yuꞌun pinꞌili buꞌosid taaba one na niŋ lina?
LUK.22.24	Ka noŋgban nwaꞌar due ba soogin hale, one na a ba ninvosuŋ yela. 
LUK.22.25	Ka o yeli ba ye, “Dunia kaŋa naꞌanam paꞌan nidibi ba paŋ, ka kpiꞌeuŋ dim la ke ka nidib buoni ba ye, ‘Nidib la zuanam.’ 
LUK.22.26	Da ke ka li ane ala ya nii, amaa keli ka ya kpiꞌeuŋ dim lee liebi wuu bunbil ka ya kpeenm lieb one tumi tisidi ya. 
LUK.22.27	Ka anoꞌone a kpiꞌeuŋ soba, one zinꞌi dit diib bee one tumi tisid o? Li kaꞌa biꞌesugo, li ane one zinꞌi dit la. Amaa mam be ya soogin nwaa n wen wuu one tumi tisidi ya.
LUK.22.28	“Yaname a bane modig ka laꞌam be ne m saŋa kan ka m be makir poogin la. 
LUK.22.29	M Baꞌ Winaꞌam tisi m soꞌolim suer la, ala men ka m tisidi ya soꞌolim suer. 
LUK.22.30	Ya na dit ka nuud ne man, ka zinꞌin naꞌam gbana zutin n kat Israel dim buudi piiga ne ayi la saria.”
LUK.22.31	Ka Yesu yel ye, “Simon, Simon, guꞌusim ka Sutaana sosid suer ye o dami ya gaans wuu ki ne, 
LUK.22.32	amaa m sos Winaꞌam tisid uf ye fu yadda niŋir da guꞌuŋe. Ka fu yaꞌa ti tiake lem doli m yaꞌase, fun on kpeꞌeŋi fu baꞌabiis la.”
LUK.22.33	Ka Piita lebis yel o ye, “Zugsoba, mam tiꞌebne ye m dol uf, hale baa ba yaꞌa kpenꞌesidi uf sarega bee kuub zinꞌigin gba.” 
LUK.22.34	Ka o yel ye, “Piita, m yet uf ne ye, yuꞌuŋa nwa noraug ku kaase ka fu na kiꞌis noora atanꞌ ye fu ziꞌi ma.”
LUK.22.35	Ka o buꞌosi ba ye, “Mam tumi ya ka ya pu mor buoris ne kon ka pu pit taꞌada la, siꞌel poꞌogi yaa?”
LUK.22.35	Ka ba lebis ye, “Ayei.”
LUK.22.36	Ka o yeli ba ye, “Amaa nannanna, kel ka one mor buorig zaŋi li ka one me mor kolug me zaŋi li. Ka ke ka one kaꞌa zaba suꞌug la kuosi o kparib n daꞌ. 
LUK.22.37	Ka m yeti ya neꞌeŋa ye, line sob Winaꞌam gbauŋin ye, ‘Ba laꞌam kaal o peꞌes tuumbeꞌed dimin la’ ane man yela ka li me sid na niŋ asida. Ka line da sobi m yela la saŋa pun paae.”
LUK.22.38	Ka ba yel ye, “Zugsoba, gosima zaba suꞌus ayiꞌiŋa nwa.”
LUK.22.38	Ka o yeli ba ye, “Li siaꞌaleya.”
LUK.22.39	Ka o yi doogin la n toom wuu on yiti niŋid siꞌem la n ken Olives zuer zug ka o nyaꞌandolib dol o. 
LUK.22.40	Ka o paae zinꞌigin la ka yeli ba ye, “Sosimi Winaꞌam ka ya da kpenꞌ maksiꞌa nii.” 
LUK.22.41	Ka o vurigi ba saꞌan biꞌela n igin n sosid Winaꞌam ye, 
LUK.22.42	“M Baꞌa, li yaꞌa ane fu boodim, nokim nwam kaŋa line a namisug la m saꞌan sa. Amaa kaꞌane ye m sunf boodim, amaa kel ka fu boodim maal.” 
LUK.22.43	Ka Winaꞌam malek yi arazana ni na n kpeꞌeŋid o. 
LUK.22.44	Ka o be anina namisid ka maligim sosid hale ka onsir yuꞌun wen wuu ziim tuꞌadi lut teŋ kora, kora.
LUK.22.45	Ka on due o Winaꞌam sosugin la n lebi o nyaꞌandolibin la, o paae ka ba gbisidne ba susaꞌaŋ zug, 
LUK.22.46	ka o buꞌosi ba ye, “Bo ka ya gbisida? Niemi n sosi Winaꞌam ka ya da kpenꞌ makirine.”
LUK.22.47	Ka on daa nam be anina pianꞌad la, ka nidib bedego kpelim kena ka o nyaꞌandolib yinni one yuꞌur buon Judas la be ba tuon. Ka o deŋim mir Yesu saꞌan n puꞌus o. 
LUK.22.48	Ka Yesu yel o ye, “Judas, fu ye fu zam Ninsaal Biig la ne puꞌusugo?”
LUK.22.49	Ka o nyaꞌandolib bane laꞌam ziꞌe ne o ka nye line naamid la yel ye, “Zugsoba, ti zaŋi ti suꞌus la zab bee?” 
LUK.22.50	Ka yinni kia maalmaan kpeenm yamug datiuŋ tobiri fiꞌig.
LUK.22.51	Ka Yesu yel ye, “Ayei, da lem niŋ neꞌ yaꞌase.” Ka siꞌis dau la tobir ka li lebi tug.
LUK.22.52	Ka Yesu yel maalmaan kpeenm ne Winaꞌam puꞌusum yir kpiꞌemnam ne kpeenmnam sieba bane ye ba gbanꞌ o la ye, “Ya ken ne suꞌuraad ne balaya ye ya gbanꞌ m wuu m ane naꞌayiig bee? 
LUK.22.53	Mam daa yiti be ne ya daar mekama puꞌusum yin la, ya pu gbanꞌe ma. Amaa saŋa kane ka Sutaana one soꞌe lik paŋ be la ka ya mor yaꞌa.”
LUK.22.54	Ka ba gbanꞌe Yesu n mor o keŋ maalmaan kpeenm yin, ka Piita be nyaꞌaŋi labisidi dol biꞌel biꞌel lale sa. 
LUK.22.55	Ka ba nyuꞌe bugum zak la teŋsuk ka laꞌase zinꞌi ka Piita me zinꞌi ne ba. 
LUK.22.56	Ka Piita laꞌam zinꞌi ne ba ka bugum la nie ka poꞌasad bil yinni one a tumtum nye o ka yel ye, “Dau kaŋa me dol Yesu.”
LUK.22.57	Ka Piita kiꞌis nyain n yet ye, “Poꞌaa, man kulim ziꞌ o.”
LUK.22.58	Ka li lem niŋ biꞌela yaꞌas ka ninsoꞌ nye o ka yel ye, “Fu me ane ba yinni.” Ka Piita yel ye, “Dauu, mam kaꞌa ba yinnii.”
LUK.22.59	Ka li lem niŋ biꞌela peꞌes yaꞌas ka yinni lem mudigid yet ye, “Biꞌesug kaꞌasige ka dau kaŋa yiti laꞌam be ne o, bozugo o ane Galilee nid.”
LUK.22.60	Ka Piita yel ye, “Dauu, mam pu baŋ fun pianꞌad siꞌel la gbin ne.” Ka on nam kpelim be anina pianꞌad la ka noraug kpelim kaas. 
LUK.22.61	Ka Zugsob la giꞌe gos Piita. Ka Piita tenꞌes Zugsob la pianꞌuk la, on paꞌa yel o siꞌem ye, “Noraug ku ti kaas zina nwaa, ka fu na kiꞌisi m noora atanꞌ.” 
LUK.22.62	Ka o yi yiiŋe n kaas hale.
LUK.22.63	Ka dap bane gur Yesu la laꞌ o ka buꞌ o, 
LUK.22.64	ka zaŋ fuugu viligi o nindaa ka yiti nweꞌ o ka yel o ye, “Kel ka Winaꞌam yel uf one nweꞌ uf la.” 
LUK.22.65	Ka tuꞌo hale n yaal yaal.
LUK.22.66	Ka beog nie ka maalmaan kpeenmnam ne gbauŋmiꞌidib ne kpeenmnam wusa laꞌas na ka ba mor Yesu keŋi ba koto ni, ka yel o ye, 
LUK.22.67	“Yelimi ti, fun a Kiristo laa?”
LUK.22.67	Ka o yeli ba ye, “M yaꞌa yeli ya, ya ku siake, 
LUK.22.68	ka m yaꞌa buꞌosi ya, ya me ku lebise. 
LUK.22.69	Amaa nannanna nwa kulim waꞌae sa, Ninsaal Biig la na zinꞌin Winaꞌam one a paŋtitaꞌar sob la datiuŋ.”
LUK.22.70	Ka ba wusa buꞌos o ye, “Fu sid ane Winaꞌam Biigaa?”
LUK.22.70	Ka o lebisi ba ye, “Yaname yel ye mane la.”
LUK.22.71	Ka ba yel ye, “Ti lem bood kasetib ye ti niŋ bo? Ti meŋ wumi li o meŋ noorin.”
LUK.23.1	Ka nidib la wusa mor o kenn Pilate tuon na 
LUK.23.2	n yet on niŋ siꞌem ye, “Ti nye dau kaŋa ne ka o paꞌane nidib la ne suer line kaꞌ suꞌum, ka kati ti ye ti da yood lampo n tisi naꞌab Kaisa, ka ye, on a Kiristo ka one a naꞌab la.”
LUK.23.3	Ka Pilate buꞌos o ye, “Fune a Jew dim naꞌab laa?”
LUK.23.3	Ka o lebis ye, “Fune yeli ala.”
LUK.23.4	Ka Pilate yel maalmaanib ne nidib la ye, “M pu nye gbaꞌasiꞌa dau nwa nii.”
LUK.23.5	Ka ba kpelim mudigid ye, “O paꞌan nidib Juuda teŋin wusa ye o ke ka teŋ dam, ka li pinꞌil Galilee n ti paae kpela na.”
LUK.23.6	Ka Pilate wumi li ka buꞌos ye, “Dau kaŋa ane Galilee nidaa?” 
LUK.23.7	Ka Pilate n wum ye o bene naꞌab Herod soꞌolimin la, ka ke ka ba mor o keŋ tis naꞌab Herod; ka saŋkan la ka o da be Jerusalem.
LUK.23.8	Ka Herod n nye Yesu la, ka o sunf maꞌae hale bozugo o wumi o yela ka li yuug ka o mor potenꞌer ye o yaꞌa nyee Yesu o na tum tuumnyaluŋ siꞌa. 
LUK.23.9	Ka Herod buꞌos o buꞌosa bedego amaa o pu lebise. 
LUK.23.10	Ka maalmaanib ne gbauŋmiꞌidib due ziꞌen o tuon ka pianꞌad ne kpiꞌeuŋ ye o tum beꞌed. 
LUK.23.11	Ka Herod ne o sogianam laꞌ o ka tum o tuum yalis, ka bo fuvenliŋi n yeel o n mor o lebis Pilate saꞌan. 
LUK.23.12	Ka daakan la ka Herod ne Pilate lem maal taaba zuod, ka neꞌeŋa da nam pu niŋ la ba da ane dataas ne taaba.
LUK.23.13	Ka Pilate buol maalmaan kpeenmnam ne teŋin kpeenmnam ne nidib gbiliga 
LUK.23.14	n yeli ba ye, “Ya mor dau kaŋa na tisi m, ka yel ye o saꞌam nidib la on paꞌale ba line kaꞌ suer la zug. Ka m mak o ya soogin kpela nii gos ka yaname pianꞌa o yela siꞌem la wusa m pu nye gbaꞌare o saꞌane. 
LUK.23.15	Ka Herod me pu nye o gbaꞌasiꞌa ka lem lebis o n tisi ti na. Dau nwa pu tum taal kane ka ba na ku o. 
LUK.23.16	M na ke ka ba buꞌ o suꞌuŋa ka bas o ka o keŋ.” 
LUK.23.17	Ka kuꞌum malek gaadug maluŋ diꞌema saŋa, asee ka Pilate yiis sarega dim yinni bas.
LUK.23.18	Ka ba wusa kpelim tansid hale ye, “Kuumi dau kaŋa ka yiisi Barabbas n tisi ti.” 
LUK.23.19	Barabbas da zabid ne teŋ la gomena ka me ku nid ka ba kpenꞌes o sarega.
LUK.23.20	Ka Pilate lem pianꞌa ba yaꞌas ka mor potenꞌer ye o bas Yesu. 
LUK.23.21	Ka ba kpelim zanꞌas ka tansid buŋ buŋ ye, “Kpaꞌam o dapuudir zug n ku, kpaꞌam o.”
LUK.23.22	Ka o lem buꞌosi ba n paasi abutaꞌaŋa ye, “Dau kaŋa tum taal bo? M pu nye gbaꞌarkan ka o tum ka li siak kuubo. M na ke ka ba buꞌ o suꞌuŋa ka zaŋ o bas.”
LUK.23.23	Ka ba kpelim mudigid tansid agola gola ye ba kpaꞌam o. Ka Pilate guꞌuŋi siak. 
LUK.23.24	Ka Pilate koos ye ba niŋim o ban bood ye ba niŋ o siꞌem. 
LUK.23.25	Ka o yiis dau kane daam gomena ka ku nid la sarega ni n zaŋ o bas, on ka nidib ye ba zaŋ o bas la, ka nok Yesu n tisi ba ye ba niŋimi ba yaꞌam boodim.
LUK.23.26	Ka ban gbanꞌ o more ken la, ba tuꞌos dau soꞌ ka o yuꞌur buon Simon ka o a Sairene nid ka yi teŋpoogin la na, ka ba mugus o ka o ze dapuudir la n dol Yesu nyaꞌaŋ. 
LUK.23.27	Ka nidib bedego dol o, ka poꞌab laꞌam gendigi n kaasid ka kum o yela. 
LUK.23.28	Ka Yesu fendigi ba baba ka yeli ba ye, “Jerusalem poꞌaba, da kummi tisidi mane, amaa lee kummi tis ne ya meŋ ne ya biis. 
LUK.23.29	Guꞌusimi ka dabisa la kenna ka ba na yel ye, ‘Yelsum be ne bane a kunduꞌada, ne bane binꞌisa ka biis ku muꞌa.’ 
LUK.23.30	Ka nidib na pinꞌili yuꞌun yet zueya ne zuebibis ye, ‘Lum diinli ti ka suꞌa ti.’ ” 
LUK.23.31	Ka o siilim ye, “Ba yaꞌa niŋ nwannam n tis daug line voe la, ba na niŋ line kudug wala?”
LUK.23.32	Ka ba mor tuumbeꞌed dima ayiꞌiŋa ye ba laꞌam ku o ne ba. 
LUK.23.33	Ka ban paae zinꞌikan ka ba buon ye, “Zugwauŋ la,” ba kpaꞌ Yesu n tabil dapuudir zug anina ne tuumbeꞌed dim la, ka yinni bee o datiuŋ ka yinni bee o dagobug.
LUK.23.34	Ka Yesu yel ye, “M Baꞌa, yiisimi ba tuumbeꞌed bas ka ba ziꞌ ban niŋid siꞌela.” Ka ba vaae o fuud la ka maal bugulum bugulum n zaŋ o fuud la pudug taaba.
LUK.23.35	Ka nidib bane ziꞌe kpiꞌe la gosid o, ka kpeenmnam la laꞌa o n yet ye, “O faaenn sieba, o faanmi o meŋ, o yaꞌa sid ane Kiristo one ka Winaꞌam gaŋ la.”
LUK.23.36	Ka sogianam la me laꞌa o, ka zaŋ danmiꞌisug tis o 
LUK.23.37	n yet ye, “Fu yaꞌa ane Jew dim naꞌab fun faanmi fu meŋ.”
LUK.23.38	Ka ba sob sobir n tabili o zug baba ye,
LUK.23.39	Ka tuumbeꞌed dim bane ka ba kpaꞌa kpiꞌel Yesu la yinni n tuꞌud o yet ye, “Kaꞌa fune a Kiristo laa? 
LUK.23.40	Faanmi fu meŋ ne tinam.”
LUK.23.40	Ka oŋa la tans o tiraan la n yet ye, “Fu pu zot Winaꞌam, tiname wusa laꞌam bene kuꞌumkan ni laa? 
LUK.23.41	Li yaꞌa a yelsida puuginee, tinam namisug la ane sam yiꞌer, ka dau kaŋa kudum pu tum tuumbeꞌesiꞌaa.” 
LUK.23.42	Ka yel Yesu ye, “Fu naꞌam yaꞌa ti nie, fun on tenri m yela.”
LUK.23.43	Ka Yesu yel o ye, “Asida ka m yet uf ye, zina nwa fu na be ne m arazana ni.”
LUK.23.44	Li da ane wuu nintaŋ soog ka teŋ la wusa lieb lik biridi n ti paae zaamnoor karefa atanꞌ, 
LUK.23.45	hale ka nintaŋ nam pu nie. Ka fugobug line beŋ gon Winaꞌam puꞌusum doog la aaenn buak zinꞌisa ayi. 
LUK.23.46	Ka Yesu tansi agola gola n yet ye, “M Baꞌa, fu nuꞌusin ka m niŋi m siig.” Ka on yel neꞌeŋa naae la ka kpelim bas o meŋ.
LUK.23.47	Ka Room sogia kpeenm la nye line naam la wusa, o zunꞌe Winaꞌam yuꞌur, ka ye, “Asida, dau nwa pu tum tuumbeꞌesiꞌaa.” 
LUK.23.48	Ka nidib la wusa bane laꞌas ye ba gos line na niŋ la, nye line naam la, ka lebidi kun ka li paki ba ka ba mor susaꞌaŋ bedego. 
LUK.23.49	Ka o nimmiꞌidib la wusa ne poꞌa sieba bane dol o Galilee la na n ziꞌe kukpeŋ ka gosid line naam la.
LUK.23.50	Dau da be ka o yuꞌur buon Josef. O da ane Arimatea teŋ nid, ka a Jew dim koto la nid yinni, ka a ninsuŋ ne popielim daan hale, 
LUK.23.51	ka pu doli ba tuuma ne ba gbanꞌare, ka gurine Winaꞌam naꞌam la. 
LUK.23.52	Ka dau kaŋa keŋ Pilate saꞌan n sos Yesu niŋgbiŋ la, 
LUK.23.53	ka noki o niŋgbiŋ la sigis na n bobigi li ne kasiŋ n suꞌa o yaug kane a tampiing ka ba tu ka me nam pu mum nid anina laa. 
LUK.23.54	Li da ane Arazumdaar zaam ka vuꞌusum daar la na pinꞌil.
LUK.23.55	Ka poꞌa bane dol Yesu yi Galilee la na dol Josef n keŋ nye yaug la ne ban digil Yesu niŋgbiŋ la siꞌem, 
LUK.23.56	ka lebi kuli tiꞌeb bo bun nyubus suma ne tudaare. Ka vuꞌusum daar la ka ba vuꞌus wuu wada la ziꞌel siꞌem la.
LUK.24.1	Ka Alasidaar line a bakoi la pinꞌilug daar la, bekenkeung asuba ni, ka ba isigi keŋ yaugin la ka more ba bun nyubusa line ka ba tiꞌeb la. 
LUK.24.2	Ban paae la ba nye ka kugir la biligi dig losiꞌa sa ka bas yaug la, 
LUK.24.3	ka ba kpenꞌ poogin n gos ka pu nye Yesu niŋgbiŋ la. 
LUK.24.4	Ka lin nam paki ba la yim, ba nyene ka nidiba ayi ziꞌe kpiꞌe ba ka ye fuud ka li nyeen hale. 
LUK.24.5	Ka dabiem gbanꞌe poꞌab la hale, ka ba zaŋi ba zuti kpaꞌ teŋ. Ka dap la buꞌosi ba ye, “Bo ka ya ied one voe la bane kpi la zinꞌigne? 
LUK.24.6	O kaꞌ kpela. O vuꞌug kumin. Tenri on daa nam be Galilee ka yeli ya siꞌem la ye, 
LUK.24.7	‘Ba na gbanꞌe Ninsaal Biig la ne n tis tuumbeꞌed dim, ka ba kpaꞌ o dapuudir zug, ka li daba atanꞌ daar la, o na vuꞌug kumin.’ ”
LUK.24.8	Ka ba tienn o pianꞌuk la, 
LUK.24.9	ka naam yaugin la lebidi kun ka zaŋ line naam la wusa n yeli o nyaꞌandolib piiga ne yinni la ne nidib bane kpelim la wusa.
LUK.24.10	Li da ane Meeri Magdalene ne Joanna ne Jemes ma Meeri ne poꞌa sieba la da laꞌam zaŋ neꞌeŋa n yel Tumtumnib la. 
LUK.24.11	Ka ba tenꞌes ye poꞌab la yeli ba siꞌel la kaꞌ sida ka pu siake. 
LUK.24.12	Ka Piita due zoo keŋ yaugin la kuni gosi nye kasiŋ la maꞌaa, ka o lebi kul n tenꞌesid line naam la gbin.
LUK.24.13	Daakan la ka Yesu nidib ayi daa ken teŋ kan ka li yuꞌur buon Emaus la. Li ane wuu maila ayopoi ne Jerusalem. 
LUK.24.14	Ka ba pianꞌad ne taaba bun lin wusa n maal la. 
LUK.24.15	Ka ban nam kpelim pianꞌad ka tuꞌasid ne taaba la, ka Yesu meŋ liꞌeli ba, ka ba laꞌam ken. 
LUK.24.16	Ka li ligil ba yaꞌam, ka ba pu baŋ oo.
LUK.24.17	Ka o buꞌosi ba ye, “Bo sonsig ka ya sonsid ne taaba?”
LUK.24.17	Ka ba ziꞌe baanlim ne susaꞌaŋ. 
LUK.24.18	Ka nid yinni on yuꞌur buon Kleopas la, buꞌos o ye, “Fun gullim a saan n kenn Jerusalem na, ka pu baŋ bun lin maal dabisa nwa la bee?”
LUK.24.19	Ka o buꞌosi ba ye, “Bo maali?”
LUK.24.19	Ka ba yel o ye, “Li ane Yesu one yi Nazaret na la, one daa a Winaꞌam nodiꞌes la, ka tum tuum nyalima, ka pianꞌad ne paŋ, Winaꞌam ne nidib saꞌan la yela. 
LUK.24.20	Ka ti maalmaan kpeenmnam ne naꞌanam daa ke ka ba kad o saria, ka koos ye asee ba kpaꞌ o n tabil dapuudir zug n ku o. 
LUK.24.21	Ka ti daa mor potenꞌer ye one na faaenn Israel dim la. Amaa li ane daba atanꞌ zina, ka yelkaŋa nwa maal. 
LUK.24.22	Ka poꞌa sieba ban be ti saꞌan la, ke ka ti lidig hale. Ba isig n keŋ yaugin la, 
LUK.24.23	ka pu nye niŋgbiŋ laa, ka leb na n yel ye, ba nye maleknam bane yeli ba ye, o vuꞌugiya. 
LUK.24.24	Ka ti ninsieba me keŋ yaugin la, ka nye ka li ane wuu poꞌab la yel siꞌem la. Ka ba me pu nye oo.”
LUK.24.25	Ka Yesu yeli ba ye, “Zon ne yaꞌam poodum dima, bo ka ya pu niŋ Winaꞌam nodiꞌesidib la n da yel siꞌel la wusa yadda! 
LUK.24.26	Li pu nar ye Kiristo namis ne buna nwa wusa, ka naan yuꞌun di o naꞌam laa?” 
LUK.24.27	Ka o pinꞌil n paꞌani ba o meŋ yela, wuu Moses ne Winaꞌam nodiꞌesidib wusa n da sob Winaꞌam gbauŋ poogin siꞌem la.
LUK.24.28	Ka ban daa ti liꞌel teŋ kan ka ba waꞌae la, o daa maal wuu o bood ye o gaadne. 
LUK.24.29	Ka ba sos o ye, “Doli ti n ken n gbenn, bozugo zaam maꞌene ka yuꞌuŋ bood sob.” Ka o siak, ka doli ba.
LUK.24.30	Ka ban daa zinꞌin ye ba di la, o daa zaŋ bodobodo n puꞌus Winaꞌam bareka, ka gbenꞌes n tisi ba. 
LUK.24.31	Ka ba yaꞌam yuꞌun nie, ka ba baŋ on a soꞌ. Ka o kpen melim ba tuon. 
LUK.24.32	Ka ba buꞌos taaba ye, “On paꞌa pianꞌad ne ti ka tuꞌasid line be Winaꞌam gbauŋ la sueren la, li pu niŋ ti sunya malisim halee?”
LUK.24.33	Ka ba due saŋkan la n leb Jerusalem n nye o nyaꞌandolib piiga ne yinni ne bane bee ba saꞌan la, ka ba pun laꞌas taaba sa, 
LUK.24.34	ka yet ye, “Ameŋa, Zugsob la vuꞌugiya, ka nie o meŋ n paꞌal Simon.” 
LUK.24.35	Ka ba nidib ayi me tuꞌasi ba bun line maal sueren la ne on gbenꞌes bodobodo la siꞌem, ka ba baŋ o la.
LUK.24.36	Ka ban nam be anina pianꞌad neꞌeŋa la, ka Yesu meŋ ziꞌeni ba soogin ka yeli ba ye, “Sumalisim be ne ya”
LUK.24.37	Ka ba yirig hale ka li lidigi ba ka ba tenꞌes ye, ba nyene silinsiug. 
LUK.24.38	Ka o yeli ba ye, “Bo ka li paki ya ka ya more biꞌesug potenda ya sunya ni? 
LUK.24.39	Gosimini m nuꞌus ne m nobpanpana, li ane m meŋi la. Babilimini m n goseya, silinsiug mor niŋgbiŋ ne konbaa wuu yaname nyee m ka m a siꞌem laa?”
LUK.24.40	Ka on pianꞌ neꞌeŋa naae la ka noki o nuꞌus ne o nobpanpana paꞌale ba. 
LUK.24.41	Ka ban nam biꞌesid bun nyalima line ka ba nye ka li lidigi ba ka me maꞌae ba sunya la zug, ka o buꞌosi ba ye, “Ya mor siꞌeli na dii?” 
LUK.24.42	Ka ba zaŋ ziŋdugida n tis o, 
LUK.24.43	ka o noki li n onbi ba nini ni.
LUK.24.44	Ka o yeli ba ye, “Pianꞌabama nwa a m pianꞌuk ka m daa pianꞌa tisi ya mam daa nam be ne ya la ye, lin wusa sobi m yela, ka li be Moses wada gbana ni ne Winaꞌam nodiꞌesidib gbana ni ne yuuma gbana ni la niŋ sida.”
LUK.24.45	Ka o ke ka ba potenda yoꞌog ye ba baŋ line be Winaꞌam gbauŋin la gbin, 
LUK.24.46	n yeli ba ye, “Ala ka li sob ye, Kiristo la na namis ka daba atanꞌ daar ka o vuꞌug kumin. 
LUK.24.47	Ka ye o yuꞌurin ka moonmoonib na mool n tis buudi wusa ye ba tiak ba tuumbeꞌedin ka Winaꞌam na yiisi li bas, ye ka lin na pinꞌilne Jerusalem. 
LUK.24.48	Ka yanam nye neꞌenam ka na yeli li. 
LUK.24.49	Ka gosima, m na tumi m Baꞌ ziꞌel noor soꞌ yela la n tisi ya, amaa bei teŋpoogin la n ti paae saŋa kan ka ya na peꞌel ne one be saazug la paŋ.”
LUK.24.50	Ka o doli ba laligi paae wuu Betani, ka uki o nuꞌus agola ka tisi ba yelsum. 
LUK.24.51	Ka on tisi ba yelsum la ka kpelim dut arazana ni ka basi ba. 
LUK.24.52	Ka ba leb Jerusalem ne sumalisim bedego, 
LUK.24.53	ka kpelim be Winaꞌam puꞌusum yir la daar wusa n tisid Winaꞌam bareka puꞌusug.
JHN.1.1	Pinꞌilugin sa ka Pianꞌad la da pun deŋim be, ka Pianꞌad la da bene ne Winaꞌam, ka a Winaꞌam. 
JHN.1.2	Hale pinꞌilugin sa Pianꞌad la da bene ne Winaꞌam.
JHN.1.3	Ka li yi o saꞌan na ka Winaꞌam naam bun wusa, ka li yaꞌa kaꞌan one, bun line naam la wusa ku naaminee. 
JHN.1.4	O saꞌan ka nyovur be, ka nyovur la tis saalib neesim. 
JHN.1.5	Ka neesim la nie nyain likin ka lik la pu nyaŋe kpiisi lii.
JHN.1.6	Winaꞌam da tum dau soꞌ ka o yuꞌur buon Joon. 
JHN.1.7	Ka o kena ye o tuꞌas nidib neesim la yela, ye on zug ka ba wusa na niŋ Pianꞌad la yadda. 
JHN.1.8	O da kaꞌ one a neesim laa, amaa o tuuma da ane ye o kena di neesim la kaset.
JHN.1.9	Yelmeŋir neesim line nie nyain tisid saalib wusa la da kenn dunia nwa ni. 
JHN.1.10	O da be dunia ni, ka a one maal dunia, hale laꞌam ne wala dunia dim da pu diꞌe oo. 
JHN.1.11	O kenn bane a o buudi dimin na, ka ba da pu diꞌe oo. 
JHN.1.12	Amaa bane wusa diꞌe o ka niŋ o yadda la, o tisi ba paŋ kane ka ba na lieb Winaꞌam biis. 
JHN.1.13	Ba da lieb Winaꞌam biis ka li pu wenne ninsaalibi duꞌad siꞌem laa, amaa Winaꞌam a ba Baꞌ.
JHN.1.14	Ka Pianꞌad la lieb ninsaal ka be ne ti. Ka ti nye o naꞌam paŋ beilim line nie ti saꞌan ka nar on kane a ti Baꞌ Winaꞌam biyimir la. O ni ka yelsum ne sida be.
JHN.1.15	Joon yeli o yela, ka mooli yel ye, “Soꞌ be mam nyaꞌaŋ ka mor kpiꞌeuŋ gat man. Bozugo o da be ka man nan kaeꞌ.” 
JHN.1.16	Ka li yine o yelsum titaꞌarin ka ti wusa diꞌe o popielim piini la yinni yinni. 
JHN.1.17	Winaꞌam da ke ka Moses tis nidib wada ka lee ke ka popielim piini ne sida yi Yesu saꞌan na tisi ti. 
JHN.1.18	Soꞌ kaeꞌ nan miꞌ nye Winaꞌam. Winaꞌam biyimir one be o Baꞌ saꞌan la ke ka ti baŋ o.
JHN.1.19	Saŋkan la ka Jew dim bane be Jerusalem da tum maalmaanib ne Levi dim Joon saꞌan ye ba buꞌos o ye, “Fu aa anoꞌone?” 
JHN.1.20	Ka Joon lebisi ba nyain ye, “Li kaꞌa mane a Kiristo laa.”
JHN.1.21	Ka ba buꞌos o ye, “Ka fu aa anoꞌone? Fu ane Elija bee?”
JHN.1.21	Ka o lebis ye, “Ayei.”
JHN.1.21	Ka ba lem buꞌos o ye, “Ka fu ane Winaꞌam nodiꞌes la bee?”
JHN.1.21	Ka o lem lebis ye, “Ayei.”
JHN.1.22	Ka ba lem buꞌos o yaꞌas ye, “Ka fu aa anoꞌon be? Tisimi ti lebiskan ka ti na tis bane tumi ti la na. Fun meŋ aa anoꞌon kimm ne?”
JHN.1.23	Ka Joon lebisi ba wenne line ka Winaꞌam nodiꞌes Azaya da sob siꞌem la ye, “Man ane one be sianꞌarin n moon ye, ‘Maalimi Zugsob la suer suꞌuŋa.’ ”
JHN.1.24	Bane buꞌos o la yine Farisee dimin na, 
JHN.1.25	ka buꞌos o ye, “Fu yaꞌa kaꞌ Kiristo la, ka kaꞌ Elija, ka kaꞌ Winaꞌam nodiꞌes la, bo ka fu suud nidib la kuꞌom?”
JHN.1.26	Ka Joon lebis ye, “Mam suud ya ne kuꞌom. Amaa soꞌ be ya soogin ka ya ziꞌ o. 
JHN.1.27	O ane one doli m nyaꞌaŋ na ka lee gati m, hale ka li pu nar ye m pidigi o taꞌadaa.”
JHN.1.28	Lini sob nwa niŋne Betani teŋin moꞌar Joodan nyaꞌaŋ, zinꞌikan ka Joon da suud nidib kuꞌom la.
JHN.1.29	Ka yimbeog ka Joon nye ka Yesu ken na, ka o yel ye, “Gosimi one a Winaꞌam peꞌebil one yiisid dunia tuumbeꞌedi basid la. 
JHN.1.30	Oŋa ka m yel ye, ‘Soꞌ be m nyaꞌaŋi ken na, ka o mor kpiꞌeuŋ gati m, bozugo, o da be ka m kaeꞌ.’ 
JHN.1.31	M da pu baŋ on a soꞌo, amaa line yela ka m daa suud nidib la kuꞌom ane ye li nie paꞌal Israel dim ka ba baŋ o.”
JHN.1.32	Ka Joon yel ye, “M nye ka Winaꞌam Siig Suŋ naam arazana ni sigid na wen wuu dawan ne n zuen ne o zugin ka kpelimi o ni. 
JHN.1.33	M daa ziꞌ o, amaa Winaꞌam one tumi m na ye m suu nidib ne kuꞌom la paꞌali m ye, ‘One ka fu nye ka Winaꞌam Siig Suŋ la sigi o ni ka kpelim la, a one suud nidib ne Winaꞌam Siig Suŋ la.’ 
JHN.1.34	M nye li ka dii li kaset ye one a Winaꞌam Biig la.”
JHN.1.35	Ka beog lem nie ka Joon da ziꞌe ne o nyaꞌandolib ayi yaꞌas. 
JHN.1.36	Ka Yesu n ken la ka o gos o ka ye, “Gosimi oŋa a Winaꞌam peꞌebil la.”
JHN.1.37	Ka nyaꞌandoliba ayi la wum la, ka dol Yesu. 
JHN.1.38	Ka Yesu giꞌe nye ban dol o la ka buꞌosi ba ye, “Ya bood bo?”
JHN.1.38	Ka ba lebis o ye, “Rabbi,” (li gbin ane ye, paꞌana,) “Fu gbeend yaa ni?”
JHN.1.39	Ka o ye, “Kemi na gosi.”
JHN.1.39	Ka ba keŋ nye on be siꞌel, ka gbenn o saꞌan daakan, bozugo li da ane winkoor.
JHN.1.40	Nidiba ayi bane wum Yesu pianꞌad ka dol o la yinni yuꞌur buon Andrew ka a Simon Piita baꞌabiig. 
JHN.1.41	Ka line ka Andrew da niŋ yiiga ane, o keŋne ia Piita ka yel o ye, “Ti nye Messia la” (Li gbin ane Kiristo, one ka Winaꞌam gaŋ la.)
JHN.1.42	Ka o dol o kenn Yesu saꞌan na, ka Yesu gos o ka ye, “Fu ane Joon biiga Simon. Ba na buon uf ye Kefas. (Li gbin ane ye Akugir bee Piita.)”
JHN.1.43	Ka beog kane nie la ka Yesu bood ye o keŋ Galilee teŋin ka nye Filip ka yel o ye, “Doli m.”
JHN.1.44	Filip da yine Besaida, teŋkan ka Andrew ne Piita me yi na la. 
JHN.1.45	Ka Filip nye Nataniel ka yel o ye, “Ti nye one ka Moses da sob o yela, ka Winaꞌam nodiꞌesidib me da sob la, one a Josef biig Yesu one yi Nazaret la.”
JHN.1.46	Nataniel buꞌos o ye, “Ka bunsuŋ siꞌa na nyaŋe yi Nazaret teŋin naa?”
JHN.1.46	Ka Filip lebis o ye, “Kem na gos.”
JHN.1.47	Ka Yesu nye Nataniel ka o kenne n tuꞌa o na ka o pianꞌa o yela ye, “Gosimi, oŋa ane Israel nid ameŋa ka pu mor taala.”
JHN.1.48	Ka Nataniel yel ye, “Fu niŋ wala baŋi ma?”
JHN.1.48	Ka Yesu lebis o ye, “Saŋkan ka fu paꞌa be kekaŋ gbinin ka Filip buol uf la, ka mam pun nye uf.”
JHN.1.49	Ka Nataniel yel ye, “Paꞌana, fu ane Winaꞌam biig, ka a Israel dim naꞌab.”
JHN.1.50	Ka Yesu yel o ye, “Mam yel ye, m nye uf ka fu be kekaŋ gbinin la zug, ka fu niŋi m yaddaa? Fu na nye yel nyalima bane gat neꞌeŋa.” 
JHN.1.51	Ka lem yel o ye, “Asida ka m yet uf ye, fu na nye ka arazana yoꞌog ka Winaꞌam maleknam dol Ninsaal Biig la saꞌan n dut ka sigid na.”
JHN.2.1	Ka daba atanꞌ daar la ka poꞌadiir diꞌema daa be Kana teŋin Galilee soꞌolim ni. Ka Yesu ma be anina. 
JHN.2.2	Ka ba buol Yesu ne o nyaꞌandolib ye ba kenn diꞌema la na. 
JHN.2.3	Ka ban nu daam poꞌog la, ka Yesu ma yel o ye, “Ba daam naaeya.”
JHN.2.4	Ka Yesu lebis o ye, “M ma, bo ka fu yet man line ka m na maali? M saŋa nam pu paae.”
JHN.2.5	Ka o ma yel tumtumnib la ye, “Niŋim one yeli ya siꞌel wusa.”
JHN.2.6	Jew dim maluŋ line a nuꞌug pier la zug, ka ba mor kuga siins ayuobu n be anina.
JHN.2.7	Ka Yesu yeli ba ye, “Peꞌelim siins la ne kuꞌom.” Ka ba peꞌeli ba hale ti paae noya ben.
JHN.2.8	Ka o yeli ba ye, “Kabigumi li n tis one gosid diꞌema yela la.” Ka ba kabig n tis o.
JHN.2.9	Ka one gosid diꞌema yela la, pu baŋ lin yi siꞌel naa, amaa tumtumnib bane wik kuꞌom la miꞌ. Ka on lem daam la, ka o buol poꞌapaal sid la, 
JHN.2.10	n yel o ye, “Soꞌ wusa tisidne damalisiŋ diꞌema pinꞌilugin, ka ba yaꞌa ti nu tig la, ka ba yuꞌun tisid danbeꞌed. Amaa fun kpiank ne damalisiŋ la, hale ti paae nannanna.”
JHN.2.11	Nwa a Yesu nyalima tuumkan ka o deŋim maal. Ka o maali li Kana teŋin, Galilee soꞌolim ni la. O nie paꞌal o paŋ, ka o nyaꞌandolib la niŋ o yadda.
JHN.2.12	Ka neꞌeŋa nyaꞌaŋ la, ka o keŋ Kapeenum teŋin ne o ma ne o mabiis ne o nyaꞌandolib. Ka ba zinꞌin anina dabisa biꞌela.
JHN.2.13	Ka Jew dim maluŋ line a kuꞌum malek gaadug tienr la da liꞌelne ka Yesu keŋ Jerusalem 
JHN.2.14	ka kpenꞌ Winaꞌam puꞌusum yin la ka nye ban kuosid niigi ne peꞌes ne dawana ka nidib be anina tiaꞌasid ligidi. 
JHN.2.15	Ka o nok nwiisi maal wug kpaꞌasir n kadi ba wusa ne ba peꞌes ne niigi yiis puꞌusum yin la. Ka kpaꞌe nidib bane tiaꞌasid ligidi la laꞌabaanlug widig, ka lebigi ba teebulnam la n pibil. 
JHN.2.16	Ka yel bane kuosid dawana la ye, “Nokimi bama nwa n toomi sa. Da ke ka m Baꞌ yir la liebi ya kukpiuŋ yire.”
JHN.2.17	O nyaꞌandolib la tienn ye li da sob ye, “M nini muꞌe ne Winaꞌam yir siꞌem la wenne bugum n dit man ne.”
JHN.2.18	Ka Jew dim buꞌos o ye, “Tuum nyalima zanbin bo ka fu na maal ka li paꞌal ye fu mor suer n na niŋ anwa?”
JHN.2.19	Ka Yesu lebisi ba ye, “Saꞌami Winaꞌam puꞌusum yir kaŋa nwa ka dabisa atanꞌ daar ka m na due li ziꞌel.”
JHN.2.20	Ka Jew dim yel ye, “Li nokne yuma piisnaasi ne ayuobu ka ba meꞌ yikaŋa ka fu na nyaŋe due li ziꞌel dabisa atanꞌ daaree?” 
JHN.2.21	Amaa Yesu pianꞌadne Winaꞌam puꞌusum yir kane aa o niŋgbiŋ la. 
JHN.2.22	Dinzugo, on da kpi ka vuꞌug kumin la o nyaꞌandolib tienn ye o deŋim yel neꞌ. Ka ba niŋ Winaꞌam gbauŋ yadda ne pianꞌakan ka Yesu pianꞌa la.
JHN.2.23	Ka on da be Jerusalem maluŋ la tienrin la, nidib bedego nye tuum nyalima zanbina ban ka o niŋ la, ka niŋ o yadda. 
JHN.2.24	Ka Yesu pu pesigi o meŋ n tisi baa, 
JHN.2.25	bozugo o miꞌ saalib wusa. O miꞌ line be saalib wusa sunya ni ka pu bood ye soꞌ yel o saalib yelaa.
JHN.3.1	Farisee dim nid yinni da be, ka o yuꞌur buon Nikodemus. O da ane Jew dim kpeenm. 
JHN.3.2	Dau kaŋa da kenn Yesu saꞌan na yuꞌuŋ n yel ye, “Paꞌana, ti miꞌ ye fu ane paꞌan one yi Winaꞌam saꞌan na, bozugo soꞌ ku nyaŋe tum tuum ban ka fu tum nwaa, asee Winaꞌam be on sob ni.”
JHN.3.3	Ka Yesu lebis n yel o ye, “Ameŋa meŋa ka m yet uf ye, li yaꞌa kaꞌ ka ba maligim duꞌa uf yaꞌase, fu ku kpenꞌ Winaꞌam soꞌolim la nii.”
JHN.3.4	Ka Nikodemus buꞌos o ye, “Soꞌ na niŋ wala lem duꞌa nid kane kudug yaꞌase. O na lem tunꞌe kpenꞌ o ma poogin, n lem n duꞌa yaꞌase?”
JHN.3.5	Ka Yesu lebis o ye, “Ameŋa meŋa ka m yet uf ye, nid kane n pu duꞌa ne kuꞌom ne Siiga, o ku nyaŋ kpenꞌ Winaꞌam soꞌolim nii. 
JHN.3.6	Bun kane duꞌa ne niŋgbiŋ ane niŋgbiŋ, ka bun kane n duꞌa ne Siig la ane siig. 
JHN.3.7	Da ke ka li lidig uf ne man yel ye, li suꞌum ka fu lem duꞌa la zugo. 
JHN.3.8	Pebisim daꞌad n kenne lin bood siꞌel, ka fu wum lin vuud la, ka ziꞌ lin yi zinꞌisiꞌa bee lin ken zinꞌisiꞌa. One duꞌa ne Siig me ane ala.”
JHN.3.9	Nikodemus lebis n buꞌos o ye, “Bun kaŋa na niŋ wala maali?”
JHN.3.10	Ka Yesu lebis n buꞌos o ye, “Fu ane Israel kpeenm one paꞌan nidib, ka ziꞌ nwaa? 
JHN.3.11	Ameŋa meŋa ka m yet uf ye, ti pianꞌadne tinam miꞌ siꞌel, ka di kaseta n tis tinam n nye siꞌel. Amaa ya pu siaki ti pianꞌad laa. 
JHN.3.12	M yaꞌa yeli ya dunia nwa yela, ka ya pu siaki, wala ka m na yeli ya arazana yela, ka ya siaki? 
JHN.3.13	Soꞌ nam ziꞌ n du arazana n be anina, asee one yi arazana ni n sig na la, one a Ninsaal Biig la. 
JHN.3.14	Wenne Moses n da be moog soogin la, ka zaŋ waaf n zakn agol siꞌem la, ala men ka ba na zank Ninsaal Biig la. 
JHN.3.15	Ka one niŋ o yadda na nye nyovur dine ka naare.”
JHN.3.16	Winaꞌam noŋ dunia hale ka o tum o biyimir la n tis na. Ka one niŋ o yadda la, ku bodige, amaa o na nye nyovur dine kaꞌ naare. 
JHN.3.17	Ala zug Winaꞌam pu tum o Biig dunia ni na ye o koos dunia dim beꞌede, amaa ye dunia nye faangir o maꞌasim zug. 
JHN.3.18	Ka one niŋ o yadda la, ba ku koos o beꞌede. Amaa one pu niŋ o yadda la, Winaꞌam pun koos o ne beꞌed, on pu niŋ Winaꞌam biyimir yadda la zug. 
JHN.3.19	Ka antuꞌa kaŋa nwa yet ye, one ke ka dunia a nyain la kena, ka nidib bood lik n gaad o, ba tuumbeꞌed la zug. 
JHN.3.20	On mekama tum tuumbeꞌed kis ne neesim la belim ka pu kenne li nii, o tuuma la na ti nie yela. 
JHN.3.21	Amaa on mekama tum line a ameŋa la, kene neesim la ni na, ye o tuumsuma nie ka nidib baŋ ye li ane Winaꞌam tuuma.
JHN.3.22	Neꞌeŋa nyaꞌaŋ ka Yesu ne o nyaꞌandolib la keŋ Juuda teŋin ka kpelimi anina ka su nidib kuꞌom. 
JHN.3.23	Ka Joon me da be Aenon teŋin line kpiꞌe Salim teŋin n suud nidib kuꞌom, bozugo kuꞌom da be ani bedego. Ka nidib bedego kena ka o suu ba. 
JHN.3.24	Saŋkan la ba da nam pu kpenꞌes o sarega nii. 
JHN.3.25	Ka noŋgbanwaꞌar yi Joon nyaꞌandolibin ne Jew dim nid yinni kuꞌom suub yela. 
JHN.3.26	Ka ba kenn Joon saꞌan n yel o ye, “Paꞌana, gosima, one ka fu daa pianꞌ o yela la, ka o daa kenn fu saꞌan Joodan moꞌar nyaꞌaŋ la suud nidib kuꞌom, ka nidib wusa kenne o saꞌan.”
JHN.3.27	Ka Joon lebis o ye, “Soꞌ ku nyaŋe diꞌe siꞌela asee line ka Winaꞌam tis o. 
JHN.3.28	Ya meŋ na di kaset ye m yel ye, ‘Li kaꞌa mane a Kiristo laa. Amaa ba tumi m ka m gaadi o tuon na.’ 
JHN.3.29	Poꞌadaan soꞌe o poꞌa paal la, ka poꞌadaan la zua n ziꞌe ka wum o pianꞌad la, ka mor sumalisim bedego, bozugo on wum poꞌadaan la kukor la zug. M mor sumalisim bedego. 
JHN.3.30	Li nar ka on du ka man sie.”
JHN.3.31	One yi agol na la gat siꞌel wusa, ka one be dunia ni ane dunia nid ka pianꞌad dunia yela. One yi arazana ni na ka gat siꞌel wusa la, 
JHN.3.32	pianꞌad on wum ka nye siꞌel, amaa soꞌ pu diꞌe o pianꞌad laa. 
JHN.3.33	One diꞌe o pianꞌad la paꞌal ye Winaꞌam a yelsida daan. 
JHN.3.34	On ka Winaꞌam tum na la pianꞌadne Winaꞌam labaar, Winaꞌam tis o Siig Suŋ line kaꞌa makir la zug. 
JHN.3.35	Ti Baꞌ Winaꞌam noŋi o Biig la ka zaŋ siꞌel wusa niŋi o nuꞌusin. 
JHN.3.36	One niŋ o Biig la yadda mor nyovur line kaꞌ benne. Ka one pu siak Biig la noore, ku nye nyovure, ka Winaꞌam supeen lee na bene on sob zugin.
JHN.4.1	Yesu daa ti baŋ ye Farisee dim wum ya ka on, Yesu, daa suud nidib kuꞌom n gaad Joon. 
JHN.4.2	Amaa Yesu nyaꞌandolib la daa suudi ba kuꞌom, ka kaꞌ Yesu meŋa. 
JHN.4.3	On ti baŋ la, o yi Juuda soꞌolimin n keŋ Galilee soꞌolimin.
JHN.4.4	Ka li suꞌum ye o doli yi Samaria soꞌolim. 
JHN.4.5	Ka o keŋ paae Samaria teŋ siꞌa ka ba buon ye Sikar, line kpiꞌe poog kane ka Jakob da tis o biig Josef la. 
JHN.4.6	Ka Jakob bulug be anina, ka Yesu paae ani ka geenlis mor o ka o zinꞌin bulug la zug, ka li ane nintaŋ soog.
JHN.4.7	Ka Samaria dim poꞌa soꞌ kena ye o wik kuꞌom. Ka Yesu yel o ye, “Tisim kuꞌom ka m nu.” ( 
JHN.4.8	Bozugo o nyaꞌandolib la gaadne teŋ poogin ye ba daꞌ diib na.)
JHN.4.9	Ka poꞌa la lebis n buꞌos o ye, “Bo ka fun one a Jew nid, sosid man one a Samaria dim poꞌa ye, m tis uf kuꞌom.” (Bozugo Jew dim ne Samaria dim neꞌesid taaba.)
JHN.4.10	Ka Yesu yel o ye, “Fu yaꞌa miꞌ Winaꞌam piini n a siꞌel, ka lem miꞌ one yet uf ye, tisi m kuꞌom la, fu naan sosin o ka o naan tisin uf vum kuꞌom.”
JHN.4.11	Ka poꞌa la lebis n yel ye, “M Zugsoba, fu pu mor lobidiŋ ye fu wike, ka bulug la me zulum. Yaa ni ka fu na paam vum kuꞌokaŋa? 
JHN.4.12	Fu gat tinam yaab Jakobnee? one tis tinam bulug la, ka me nu bulug la kuꞌom ne o biis ne o bunkonbid laa?”
JHN.4.13	Ka Yesu lebis n yel o ye, “On wusa n nu bulkaŋa kuꞌom la, kuꞌonuud na lem gbanꞌ o. 
JHN.4.14	Amaa one wusa na nu kuꞌokane ka m na tis o la, kuꞌonuud ku maligim gbanꞌe on soba. Amaa kuꞌokan ka m na tis o la, na ti kilim wenne bulug on sob ni, ka li na bul n tis o nyovur kane kaꞌ naare.”
JHN.4.15	Ka poꞌa la lebis n yel o ye, “M Zugsoba, tisim kuꞌokan, ka m na nu, ka kuꞌonuud ku lem gbanꞌe ma, ka m ku lem kenn kpela na n wik kuꞌom.”
JHN.4.16	Ka Yesu yel o ye, “Kem ti buol fu sid na.”
JHN.4.17	Ka poꞌa la lebis n yel o ye, “M pu mor sida.” Ka Yesu yel o ye, “Fu pianꞌ yelsida, fun yel ye fu kaꞌ sid la. 
JHN.4.18	Fu kul ne sidib anu nwa. Ka one ka fu be ne o nannanna la kaꞌ fu sida. Li ane yelmeŋir ka fu yel.”
JHN.4.19	Ka poꞌa la yel Yesu ye, “M Zugsoba, m baŋ ka fu ane Winaꞌam nodiꞌes. 
JHN.4.20	Ti yaanam da puꞌusid Winaꞌam zuekaŋa zug. Ka yanam Jew dim yet ye, li suꞌum ka ti puꞌus Winaꞌam ne Jerusalem.”
JHN.4.21	Ka Yesu yel o ye, “Poꞌaa, siakim m yelug ye, saŋa la kenna, ka ya ku puꞌus zuekaŋa zug bee Jerusalem poogin n tisidi ti Baꞌ Winaꞌam yaꞌase. 
JHN.4.22	Yanam puꞌusidne tisid bun kane ka ya ziꞌ. Tinam puꞌusidne tisid bun kane ka ti miꞌ, bozugo faangir la yitne Jew dimin na. 
JHN.4.23	Amaa saŋa la kenna, ka li paae ya, ka bane puꞌusid ameŋa n tisid ti Baꞌ Winaꞌam na puꞌus ne siig ne yelmeŋir. Ti Baꞌ Winaꞌam boodne bane puꞌusid puꞌuskan la buudi. 
JHN.4.24	Winaꞌam ane siig. Ka li suꞌum ye bane puꞌusid n tisid o la, puꞌus o ne yelmeŋir ne ba siis la wusa.”
JHN.4.25	Ka poꞌa la lebis n yel o ye, “M miꞌ ye Messia, one ka Winaꞌam gaŋ la kenna, one ka ba buon ye Kiristo la. O yaꞌa ti kena, o na paꞌali ti siꞌelkam wusa.”
JHN.4.26	Ka Yesu yel o ye, “Man one pianꞌad n tisid uf la, a on sob.”
JHN.4.27	Ka ban sonsi naae la, ka o nyaꞌandolib la kena, ka li lidigi ba, on sonsid ne poꞌa la, ka soꞌ lee pu buꞌos ye, “Bo ka fun ne poꞌa la sonsida?”
JHN.4.28	Ka poꞌa la bas o yuur la, ka keŋ teŋ poogin la ni n yel nidib la ye, 
JHN.4.29	“Kemi na gos dau kane yel man zugin yela wusa. One paꞌati a Kiristo la bee?” 
JHN.4.30	Ka ba yi teŋ poogin la n ken o saꞌan na.
JHN.4.31	Saŋkan la ka o nyaꞌandolib la sos o ye, “Paꞌana, dim diib.”
JHN.4.32	Ka o yeli ba ye, “M mor diib na di, amaa ya ziꞌ.”
JHN.4.33	Ka o nyaꞌandolib la yel taaba ye, “Soꞌ mor diib na tis o bee?”
JHN.4.34	Ka Yesu yeli ba ye, “M diib ane ye m tum one tumi m la na boodim n naae. 
JHN.4.35	Ya pu yet ye, ‘Li kpelim nwadisa anaasi ka ki bunib saŋa na kena?’ Gosimi, m yeti ya ye, godigimi ya nindaas n gos pood la. Ba sid peligne n gur ki bunub. 
JHN.4.36	One bun diꞌedne yood, ka vaad zuud la ka li wenne nimbane niŋ yadda n kpenꞌed nyovur line kaꞌ naarin. Bozugo one bud ne one bun na laꞌas nye sumalisim. 
JHN.4.37	Ala ka pianꞌuk la niŋ ameŋa ye, ‘Ayinni but ne. Ka ayinni me bun.’ 
JHN.4.38	M tumi ya ne ye ya keŋ bun dine ka ya pu kuaa. Sieba daa kua. Amaa yanam diꞌe tuuma la yood.”
JHN.4.39	Samaria dim bedego bane be teŋkan la poogin daa niŋ Yesu yadda, poꞌa la yel siꞌel la zug, ye, “O yel man zugin yela wusa.” 
JHN.4.40	Ka Samaria dim la n kenn o saꞌan na la, ba sos o ye, o be ne ba. Ka o kpelim ne ba dabayi.
JHN.4.41	Nidib bedego daa niŋ o yadda yaꞌas, o yelug la zug, 
JHN.4.42	ka yel poꞌa la ye, “Li lem kaꞌ fun yel siꞌel la zug, ka ti niŋ o yaddaa. Tinam meŋ wum o yelug la, ka me miꞌ dau kaŋa a dunia faangir la ameŋa.”
JHN.4.43	Ka o Samaria beilim daba ayi nyaꞌaŋ la ka o toomi anina n keŋ Galilee; 
JHN.4.44	ka Yesu meŋ da yel ye, “Winaꞌam nodiꞌes ku nye naꞌasi o meŋ teŋin ne.” 
JHN.4.45	Ka on paae Galilee la ba diꞌe o suꞌuŋa, ban nye on tum siꞌel Jerusalem teŋin kuꞌum malek gaadug tienr maluŋ la, bozugo ban me daa keŋ.
JHN.4.46	Ka o paae Kana line be Galilee soꞌolimin la, zinꞌikan ka o daa tiak kuꞌom ka li lieb daam la. Ka dau ayinni one a naꞌayir kpeenm n zinꞌi Kapeenum ka o biig benꞌed. 
JHN.4.47	Ka on wum ye Yesu naam Juuda n kenn Galilee na la, o keŋ belim o ye o kena tiꞌebi o biig; ka o bood ne kuꞌum.
JHN.4.48	Ka Yesu yel o ye, “Ya yaꞌa pu nye zanbina ne bunnyalimaa, ya ku niŋ m yaddaa.”
JHN.4.49	Ka naꞌayir kpeenm la yel o ye, “M Zugsoba kem toꞌoto na ka biig la nam pu kpii.”
JHN.4.50	Ka Yesu yel o ye, “Kem, ka fu biig la na voe.”
JHN.4.50	Ka dau la niŋ pianꞌuk kan ka Yesu pianꞌ tis o la yadda ka keŋ. 
JHN.4.51	Ka on gbanꞌe suere kun la ka tumtumnib tuꞌus o ka yel o ye, “Fu biig la tiligeya.” 
JHN.4.52	Ka o buꞌosi ba saŋkan ka o biig la banꞌas la pinꞌili sonꞌe ya. Ka ba lebis ye, “Suꞌos nintaŋ ka winigi gbiꞌe biꞌela, ka o niŋtuulum la bas o.”
JHN.4.53	Ka o baꞌ la baŋ ye li ane saŋkan ka Yesu sa yel o ye, “Fu biig la na voe la.” Ka on ne o yidim wusa niŋ Yesu yadda. 
JHN.4.54	Neꞌeŋa da a Yesu tuumnyalima zanbin ayi daan line ka o da niŋ on da yi Juuda n keŋ Galilee la.
JHN.5.1	Neꞌeŋa gaad la, Yesu da keŋ Jerusalem ka Jew dim maluŋ yinni be. 
JHN.5.2	Zaŋgoom kane gilig Jerusalem la mor zaꞌanoya, ka yinni be ka ba buon ye Peꞌes Zaꞌanoor. Li baba ka beuŋbil be ka ba buon Betzata ne Jew dim pianꞌad ka maal suga yalima anu be anina. 
JHN.5.3	Ka banꞌadnam bedego digi ba ni, ka sieba a zunzoos, ka sieba wabis ka sieba a ponda ((ka ba gur kuꞌom la damug saŋa. 
JHN.5.4	Ka saŋa be ne ka Zugsob malek sig kolugin la dami dam kuꞌom la, ka one mekama sig yiiga on dam naae la o na nye laafe.)) 
JHN.5.5	Ka dau yinni daa be anina n benꞌ yuma piistanꞌ ne anii. 
JHN.5.6	Ka Yesu nye o ka baŋ ye o yiti digi anina ka li yuug la, ka yel o ye, “Fu bood ye fu nye laafe?”
JHN.5.7	Ka banꞌad la lebis ye, “M Zugsoba, m kaꞌa soꞌ one na zaŋimi sigis kuꞌomin la, kuꞌom damug saŋa laa, ka man ti ye m sig la, ka soꞌ pun deŋim sig sa.”
JHN.5.8	Ka Yesu yel o ye, “Duom, zaŋimi fu debir la ka keŋ.” 
JHN.5.9	Ka aniŋa niŋa ka dau la nye laafe ka noki o debir la ka keŋ.
JHN.5.9	Daakan da ane Jew dim vuꞌusum daar. 
JHN.5.10	Linzug ka Jew dim la yel dau la ye, “Zina ane vuꞌusum daar. Ti wada pu nar ye fu ze debire.”
JHN.5.11	Ka o lebisi ba ye, “Dau kane tiꞌebi m la yel m ye, zaŋimi fu debir la ka keŋ.”
JHN.5.12	Ka ba buꞌos o ye, “Daukan aa anoꞌone n yel uf ye, zaŋimi fu debir ka keŋe?”
JHN.5.13	Ka dau kane nye laafe la pu baŋ lin aan soꞌ bozugo Yesu daa toom n kpenꞌ nidib la soogin.
JHN.5.14	Ka lin nyaꞌaŋ la ka Yesu nye ponꞌor kane ka o daa tiꞌeb la Winaꞌam puꞌusum yin ka saꞌal o ye, “Gosima, fu nye laafe. Da lem tum tuumbeꞌed yaꞌase ka siꞌel ti niŋ uf ka li a beꞌed n gaad yiigin laa.” 
JHN.5.15	Ka dau la keŋ yel Jew dim la ye Yesu a one tiꞌeb o la.
JHN.5.16	Linzug ke ka Jew dim la da namis Yesu, on da tiꞌeb dau la vuꞌusum daar la. 
JHN.5.17	Ka Yesu lebis ba ye, “M Baꞌ nam kpelim tum, ka mam me tum.” 
JHN.5.18	Ka Jew dim la bood hale ye ba ku o, bozugo li kaꞌane vuꞌusum daar wada saꞌuŋ la yela maꞌanee amaa on buon Winaꞌam ye, o Baꞌ, ka zemisid o meŋ ne Winaꞌam.
JHN.5.19	Ka Yesu lebisi ba ye, “M yeti ya line a sida ye, Biig la ku nyaŋe niŋ siꞌel ne o meŋ paŋa. O niŋid ne line ka o nye ka o Baꞌ niŋid la maꞌaa. Ka o Baꞌ la niŋid siꞌem la ka o me niŋid. 
JHN.5.20	Bozugo Baꞌ la noŋ Biig la ka paꞌal o line wusa ka o niŋid. On na paꞌal o tum kada ka li gat bama ka li na lidigi ya. 
JHN.5.21	Ka wenne Baꞌ la vuꞌugid kum ka tisid nyovur la, ala men ka Biig la tisid bane ka o bood la nyovur. 
JHN.5.22	Ka Baꞌ la pu kad soꞌ saria amaa o bas saria kadib la tis ne Biig la, 
JHN.5.23	ye nidib wusa naꞌas o wuu ban naꞌasidi o Baꞌ la siꞌem la. One pu naꞌasid Biig la, me pu naꞌasid o Baꞌ kane tum o la naa.
JHN.5.24	“Asida ka m yeti ya neꞌeŋa ye, one niŋi m pianꞌad la yadda ka me niŋ one tumi m la yadda, mor nyovur line kaꞌ naare. Ba ku kad o saria. Ka o yi ne kumin n kpenꞌ nyovurin. 
JHN.5.25	Asida ka m yeti ya ye saŋa la liꞌelne, li sid miriya, ka bane kpi la na wum Winaꞌam Biig la kukor, ka bane wum la na voe. 
JHN.5.26	Ka ti Baꞌ Winaꞌam n soꞌe nyovur siꞌem la, ala men ka o ke ka o Biig la me soꞌe nyovur, 
JHN.5.27	ka tis o paŋ ye o kad saria, on a Ninsaal Biig la zug.
JHN.5.28	“Da ke ka li lidigi ya. Saŋa la liꞌeliya ka bane wusa be yaadin na wumi o kukor 
JHN.5.29	ka yi na. Bane tum suꞌum na vuꞌug kumin ka nye nyovur, amaa bane tum beꞌed na vuꞌug ka Winaꞌam moŋi ba buod.
JHN.5.30	“M ku nyaŋe niŋ siꞌel ne m meŋ paŋa. M kat saria ka li dolne mam wum siꞌel Winaꞌam saꞌan la. M bood ye m niŋ ne one tumi m la na boodim ka kaꞌane m meŋ boodim, dinzugo m saria kadib ane yelsida. 
JHN.5.31	M yaꞌa di m meŋ kaset, li kaꞌ sidaa. 
JHN.5.32	Amaa soꞌ be n diti m kaset ka m miꞌ ye li ane sida.
JHN.5.33	“Ya daa tum soꞌ Joon saꞌan ka o tuꞌas sida la yela n tisi ya. 
JHN.5.34	Li kaꞌane ye li nar ye saal di kaset tisi ma, amaa m yel neꞌeŋa ye ya nye faangir. 
JHN.5.35	Joon daa ane wuu fitla line tisid neesim ka ya siak ye ya be neesim la ni ne sumalisim saŋa biꞌela.
JHN.5.36	“Kaset line paꞌali m yela la gat line ka Joon di la. Tuumban ka Winaꞌam ke ka m tum la, tuumban ka m sid niŋid la paꞌan ye m Baꞌ Winaꞌam la tumi m na. 
JHN.5.37	Ka m Baꞌ on tum man na la, o meŋ di kaset n tis man. Ya nam pu wumi o kukore, ka me nam pu nye on a siꞌem, 
JHN.5.38	ka pu mor o pianꞌad la ya nii, yaname pu niŋ on ka o tum ya ni la yadda la zug. 
JHN.5.39	Ya tenꞌes ye nyovur kane kaꞌ ben la be Winaꞌam gbauŋin, ka linzug ka ya ied ye ya baŋi li gbin. Gbauŋ la diti m kaset, 
JHN.5.40	ka laꞌam ne wala ya zanꞌas ka pu keenn m saꞌan na ye ya nye nyovure.
JHN.5.41	“M pu bood naꞌasi saalib saꞌanee, 
JHN.5.42	amaa m miꞌ ya poos ka ya pu mor Winaꞌam noŋir ya sunya nii. 
JHN.5.43	Mam nokne m Baꞌ yuꞌur n kena, ka ya pu diꞌe ma. Amaa soꞌ yaꞌa nok o meŋ yuꞌur n kena ya na diꞌe o. 
JHN.5.44	Ya na niŋ wala niŋ Winaꞌam yadda, yanam bane diꞌesid naꞌasi ya taaba ni ka pu bood naꞌasi kane yit Winaꞌam yinni maꞌaa la ni na?
JHN.5.45	“Da tenꞌes ye m na noki ya yelbeꞌed keŋ m Baꞌ la saꞌane. Li ane Moses n yeli ya ala, on zug ka ya mor tiꞌir la. 
JHN.5.46	Ya yaꞌa siakin Moses ya naani siakin man men, on sobi m labaar la zug. 
JHN.5.47	Ka ya yaꞌa pu siaki o sob la, ya na niŋ wala siaki m pianꞌad la?”
JHN.6.1	Ka Yesu loꞌoŋ Galilee beuŋ line a Tiberias beuŋ la. 
JHN.6.2	Ka nidib bedego dol o, bozugo ba nye o tuumnyalima ban ka o maal n tis banꞌadnam la. 
JHN.6.3	Ka Yesu du zuer zug n zinꞌin anina ne o nyaꞌandolib. 
JHN.6.4	Kuꞌum malek gaadug tienr maluŋ dabisir saŋa daa liꞌelne.
JHN.6.5	Ka Yesu gorigi o zug, ka nye nidib bedego bane kenne o saꞌan la na ka buꞌos Filip ye, “Yaa ni ka ti na nye diib n daꞌ n tis nidib nwa, ka ba di?” 
JHN.6.6	O yel nwa ne ye o mak o n gos, bozugo o meŋ miꞌ on na niŋ siꞌem.
JHN.6.7	Ka Filip lebis o ye, “Ligidi yaꞌa kun zuꞌe siꞌem li ku nyaŋe daꞌ diib ka nidib nwa nye biꞌel biꞌel n nyiꞌige.”
JHN.6.8	Ka Yesu nyaꞌandol yinni, on yuꞌur buon Andrew, Simon Piita baꞌabiig la, yel o ye, 
JHN.6.9	“Biribiŋ be kpela n mor bodobodo anu ne zimbibis ayi. Ka nwa na niŋ nidib bedego nwa bo?”
JHN.6.10	Ka Yesu yel ye, “Keli ka nidib la zinꞌin.” Mood bedego daa be zinꞌikan la. Ka dap la zinꞌin. Ba kal daa ane wuu tusa nu. 
JHN.6.11	Ka Yesu diꞌe bodobodo la n puꞌus Winaꞌam bareka, ka pudug n tis nidib bane zinꞌi la, ka niŋ ala ne zimi la men. Ka ba wusa dii tig.
JHN.6.12	Ka ban di tig la, ka o yel o nyaꞌandolib la ye, “Laꞌasem bodobodo line kpelim la, ka da ke ka siꞌel saꞌam.” 
JHN.6.13	Ka ba vaae dizoris la wusa. Ka li peꞌel peed piinayi. Li ane bodobodo anu la dizoris ka ba vaae, nidib la di naae la nyaꞌaŋ.
JHN.6.14	Dinzugo nidib bama nwa n nye Yesu tuumnyalima la, ka ba yel ye, “Ameŋa, o sid ane Winaꞌam nodiꞌes one ka ba da yel ye, o na kenn dunia ni na la.” 
JHN.6.15	Ka Yesu baŋ ye ba na gbanꞌ o, n diis o naꞌam la, o leb n keŋ zueya baba o konꞌo konꞌ.
JHN.6.16	Ka zaamnoor ka o nyaꞌandolib la sig beuŋin na 
JHN.6.17	ka kpenꞌ aaruŋin loꞌoŋid beuŋ la n tuꞌae Kapeenum teŋin. Ka yuꞌuŋ sobid ka Yesu nam pu keŋi ba saꞌane. 
JHN.6.18	Ka sisiꞌetitaꞌar daꞌad kuꞌom la duꞌosid kuꞌopila. 
JHN.6.19	Ka ban gaad ne ba aaruŋ la n keŋ wuu mail atanꞌ bee anaasi la, ka nye ka Yesu ken kuꞌom la zug n liꞌel aaruŋ la ka li lidigi ba. 
JHN.6.20	Yesu yeli ba ye, “Li ane man. Da zoti dabiem.” 
JHN.6.21	Ka ba mor sumalisim ka siak ye o kpenꞌ aaruŋ la. Ka toꞌoto yim ka ba kpelim paae zinꞌikan ka ba da waꞌae la.
JHN.6.22	Ka beug nie ka nidib bane kpelim beuŋ la gbekaŋa la nye ka aaruŋ yinni maꞌaa be, ka ba me miꞌ ye Yesu sa pu kpenꞌ aaruŋ ne o nyaꞌandolib la, amaa ba bas o ne ka keŋ. 
JHN.6.23	Ka aaruma sieba yi Tiberias keŋ ziꞌe kpiꞌe zinꞌikan ka Zugsob la sa tis Winaꞌam bareka puꞌusug ka ke ka nidib di diib la. 
JHN.6.24	Ka nidib la pu nye Yesu ka o be anina bee o nyaꞌandolib la, dinzug ba kpenꞌ aaruma ni n keŋ Kapeenum n ied o.
JHN.6.25	Ka nidib la nye Yesu ka o be gbekaŋa la ka buꞌos o ye, “Paꞌana, saŋkane ka fu kenn kpela na?”
JHN.6.26	Ka o lebisi ba ye, “Asida ka m yeti ya ye, ya iedne man yanam onb bodobodo n tig la zug, ka li kaꞌane m tuumnyalima ban ka ya nye la zugo. 
JHN.6.27	Da tum ye ya diꞌe dikane na saꞌam, amaa lee tumme n diꞌe dikane na yuug ka tisid nyovur kane kaꞌ naare. Mam, Ninsaal Biig la, na tisi ya dikaŋa, bozugo m Baꞌ Winaꞌam gaŋi m ka li paꞌal ye m paae o yaꞌam.”
JHN.6.28	Ka ba buꞌos ye, “Ti na niŋ wala ka tum Winaꞌam tuuma?”
JHN.6.29	Ka Yesu lebisi ba ye, “Tuumkane ka Winaꞌam bood ane ye ya siak one ka o tum la na.”
JHN.6.30	Ka ba buꞌos o ye, “Ka tuumnyaluŋ bo ka fu maal ka li zanbin ka ti na nye ka niŋ uf yadda? 
JHN.6.31	Ti yaanam da di dikan ka ba buon ye manna la moogin wuu lin sob siꞌem ye, ‘O tisi ba dikane yi arazana ni na ka ba di.’ ”
JHN.6.32	Ka Yesu lebisi ba ye, “Asida ka m yeti ya ye, li kaꞌane Moses n da tisi ya dikane yi arazana ni na laa, ka ane m Baꞌ Winaꞌam tisidi ya diib ameŋa line yi arazana ni na la. 
JHN.6.33	Ka dikane ka Winaꞌam tisi ya la ane line yi arazana ni sig na, ka li tisid dunia dim nyovur.”
JHN.6.34	Ka ba yel o ye, “Zugsoba, tisimi ti dikaŋa saŋa wusa.”
JHN.6.35	Yesu lebisi ba ye, “Mane a nyovur diib la. One mekama keenn m saꞌan na, koꞌom ku gbanꞌe oo, ka one me lem niŋi m yadda, kuꞌonuud ku mor oo. 
JHN.6.36	M deŋim yeli ya ye ya nye m, ka laꞌam ne wala ya pu niŋi m yaddaa. 
JHN.6.37	Ban wusa ka Winaꞌam tisidi m keenn m saꞌan na. Ka one ken ne m saꞌan na m ku kad o basi; 
JHN.6.38	ka m yi arazana ni sig na ye m tum ne one tum man la boodim ka kaꞌ m meŋ boodim. 
JHN.6.39	Ka one tum man la boodim ane anwa, ye on tisi m ninsieba wusa la, ye m da ke ka baa yinni bodige. Amaa o lee bood ye m vuꞌugi ba wusa dunia naar daar la. 
JHN.6.40	Ka m Baꞌ la boodim ane neꞌeŋa ye one mekama nye Biig la ka niŋid o yadda na nye nyovur kane kaꞌ benne, ka m na vuꞌug o dunia naar daar la.”
JHN.6.41	Ka Jew dim nyon ne o, on yel ye, “Mane a dikane yi arazana sig na la zug.” 
JHN.6.42	Ka ba buꞌos taaba ye, “Dau kaŋa nwa kaꞌane Josef biig Yesu, one ka ti miꞌ o baꞌ ne o ma laa? Ka li niŋ wala ka o yuꞌun yel ye o yine arazana ni na.”
JHN.6.43	Ka Yesu yeli ba ye, “Da nyonini ya lema nii. 
JHN.6.44	Soꞌ kaeꞌ na nyaŋe keenn m saꞌan naa li yaꞌa kaꞌa ye m Baꞌ one tumi m na la niŋi li. Ka m na vuꞌug o dunia naar daar la. 
JHN.6.45	Ka Winaꞌam nodiꞌesidib da sob ye, ‘Winaꞌam na zamis nidib wusa.’ On mekama wum ka zamis m Baꞌ yela kenne m saꞌan na. 
JHN.6.46	Soꞌ kaeꞌ nye m Baꞌ laa, li yaꞌa kaꞌa one yi Winaꞌam saꞌan na, on gullim nye o. 
JHN.6.47	Asida sida ka m yeti ya ye, one niŋi m yadda mor nyovur kane kaꞌ benne. 
JHN.6.48	Mane a nyovur diib la. 
JHN.6.49	Ya yaanam da di dikan ka ba buon ye manna la moogin ka laꞌam ne wala ba kpiya. 
JHN.6.50	Dikane yi arazana ni sig la na ane anwa ye saal na dii li ka ku kpii. 
JHN.6.51	Mane a dikane voe ka yi arazana ni sig na la ka soꞌ yaꞌa di dikaŋa o na voe saŋa mekama. Ka dikane ka m na tis ka dunia dim mor nyovur ane m niŋgbiŋ.”
JHN.6.52	Ka Jew dim la nwaꞌas taaba yet ye, “Dau kaŋa na niŋ wala tisi ti o niŋgbiŋ ka ti di?”
JHN.6.53	Ka Yesu yeli ba ye, “Asida sida ka m yeti ya ye, asee ka ya di Ninsaal Biig la niŋgbiŋ ka nuu o ziim, ka yaꞌa ka alaa ya pu mor nyovure. 
JHN.6.54	One di m niŋgbiŋ ka nuu m ziim mor nyovur line kaꞌ naare, ka m na vuꞌug o dunia naar daar la. 
JHN.6.55	Ka m niŋgbiŋ ane diib ameŋa ka m ziim a bun nuudir ameŋa. 
JHN.6.56	One di m niŋgbiŋ ka nuu m ziim kpelim a yinni ne mam ka mam me a yinni ne on. 
JHN.6.57	M Baꞌ soꞌe nyovur ka tumi m na ka on zug ka m voe, ala men ka one di mam niŋgbiŋ, na voe mam zug. 
JHN.6.58	Neꞌeŋa a dikane yi arazana ni sig na, ka li kaꞌane wuu dikane ka ya yaanam da di ka kpi laa. Amaa one di dikaŋa la, na voe saŋa wusa.” 
JHN.6.59	O yel neꞌeŋa ne on daa paꞌan nidib Kapeenum laꞌasug doogin la.
JHN.6.60	Ka o nyaꞌandolib la bedego n wumi li la, ba yel ye, “Paꞌalkaŋa toe. Anoꞌon na tunꞌe diꞌe li?”
JHN.6.61	Ka Yesu baŋ o potenꞌerin ye o nyaꞌandolib la nyoni li yela la ka yeli ba ye, “Ya noki li ka li ane poꞌogire? 
JHN.6.62	Ka ya yaꞌa nyeen ka Ninsaal Biig la dutin zinꞌikan ka o da been la ya na niŋin wala? 
JHN.6.63	One tisid nyovur la ane Winaꞌam Siig Suŋ, ka niŋgbiŋ la ane zaalim. Pianꞌakan ka m pianꞌ tisi ya la tisid Siig ne nyovur. 
JHN.6.64	Amaa ya sieba be ka pu siake.” Yesu yel nwa bozugo o deŋim baŋ pinꞌilugin sa bane pu niŋ o yadda ne one na ti zam o la. 
JHN.6.65	Ka o lem yel ye, “Neꞌeŋa yela ka m daa yel ye, soꞌ ku nyaŋe keenn m saꞌan na asee m Baꞌ la na tis suer.”
JHN.6.66	Ka neꞌenam nyaꞌaŋ o nyaꞌandolib titaꞌam sa buaki keŋ ka pu lem dol o yaꞌase.
JHN.6.67	Yesu buꞌos o nyaꞌandolib piinayi la ye, “Yanam me na bood ye ya keŋe.”
JHN.6.68	Ka Simon Piita lebisi buꞌos o ye, “Zugsoba, ti ye ti keŋe anoꞌon saꞌane? Fune mor pianꞌakane tisid nyovur kane kaꞌ ben la. 
JHN.6.69	Ka ti siaki li ka baŋ ye, fun maꞌaa a niŋkane a suꞌum nyain ka yi Winaꞌam saꞌan na la.”
JHN.6.70	Ka Yesu lebisi buꞌosi ba ye, “Kaꞌa mane gaŋi yanam piinayi la laꞌam ne wala ya yinni a Sutaana nidaa?” 
JHN.6.71	O da pianꞌ neꞌeŋa Judas one a Simon Iskariot biig la yela. O da ane nyaꞌandolib piinayi la nid yinni one da na ti zam o.
JHN.7.1	Ka neꞌeŋa nwa nyaꞌaŋ la ka Yesu giligid Galilee teŋin ka pu bood ye o giligid Juuda teŋinee, Jew dimi bood ye ba kuu o la zug. 
JHN.7.2	Ka Jew dim diꞌemkan ka ba maan suga n gbeend la, da liꞌelne. 
JHN.7.3	Ka Yesu pitib yel o ye, “Toomim kpela ka keŋ Juuda teŋin ka fu nyaꞌandolib la nye fu tuuma ban ka fu niŋid la. 
JHN.7.4	Ka soꞌ yaꞌa bood ye nidib baŋ o bedego o pu suaꞌadi tumi o tuumaa. Fu yaꞌa tum tuumbama kel ka nidib bedego baŋ.” 
JHN.7.5	O pitib la pu niŋ o yadda, linzug ka ba yel o ala.
JHN.7.6	Ka Yesu yeli ba ye, “Mam saŋa nam pu paae, amaa saŋa mekama yanam mor yaꞌa. 
JHN.7.7	Dunia dim ku nyaŋe kisi yaa, ka lee kisi m, man paꞌan ye ba tuuma a beꞌed la zug. 
JHN.7.8	Yanam kem diꞌema la. M nan ku keŋ diꞌem kaŋaa; ka m saŋa nan pu paae.” 
JHN.7.9	On yel wala la ka kpelim Galilee teŋin.
JHN.7.10	Ka o pitib n gaadi naae la ka o me yuolim keŋ, ka pu neeli o meŋa. 
JHN.7.11	Ka Jew dim ied o diꞌema la ni ka buꞌosid ye, “O be yaani?”
JHN.7.12	Ka nidib la bedego nyaꞌam, ka sieba ye, “O ane ninsuŋ.”
JHN.7.12	Ka sieba ye, “Ayei, o paꞌan nidib la line a suebeꞌed.” 
JHN.7.13	Ka ban zot Jew dim la zug ka soꞌ pu nyaŋe pianꞌa neele.
JHN.7.14	Ka diꞌema la ti paae pusuk ka Yesu du kpenꞌ Winaꞌam puꞌusum yir n paꞌan nidib. 
JHN.7.15	Ka li lidig Jew dim la ka ba yet ye, “Dau kaŋa niŋ wala mor baŋir ka lee pu zamise?”
JHN.7.16	Ka Yesu lebisi ba ye, “M paꞌalug la kaꞌ m meŋ dinne, amaa li ane one tumi m la na din. 
JHN.7.17	One bood ye o tum Winaꞌam boodim, o na baŋ ye m paꞌalug la yi ne Winaꞌam saꞌan na, bee m paꞌan ne, ne m meŋ paŋ. 
JHN.7.18	One pianꞌad ne o meŋ paŋ la boodne o meŋ yuꞌur. Amaa one bood ye one tum o la na diꞌe yuꞌur la, ane sida sob ka pu mor zirii. 
JHN.7.19	Ya pu diꞌe wada Moses saꞌanee? Ka laꞌam ne wala ya soꞌ pu doli li suere. Bo ka ya ied sueya ye ya kuu ma?”
JHN.7.20	Ka nidib la lebis o ye, “Kikirig n dol uf. Anoꞌonami bood ye ba kuu fo?”
JHN.7.21	Ka Yesu lebisi ba ye, “M daa tum tuumnyaluŋ yinni ka li lidigi ya. 
JHN.7.22	Moses da yel ye, ya kpenꞌem baŋo, (amaa li da kaꞌane Moses n da pinꞌili lii, ka lee da yi ne ya yaanamin na.) Amaa ya kpenꞌesid biribis baŋo vuꞌusum daar. 
JHN.7.23	Ka ya yaꞌa kpenꞌesid biribiŋ baŋo vuꞌusum daar ka li pu saꞌam Moses wada la, bo ka ya sunya pelig ne m, mam daa tiꞌeb dau la vuꞌusum daar la? 
JHN.7.24	Mit ka ya gelig ka zerig nid ne nini gosigo, amaa geligim ne line a yelsida.”
JHN.7.25	Dinzug ka Jerusalem ninsieba buꞌos ye, “Li kaꞌane dau kaŋa ka ba bood ye ba ku laa? 
JHN.7.26	Ka gosimi ya, o pianꞌadne paalo ni ka ba pu niŋ o siꞌela. Kpeenmnam sid siak ye o ane Kiristo on ka Winaꞌam gaŋ la bee? 
JHN.7.27	Amaa ti miꞌ dau kaŋa n yi siꞌel na, ka Kiristo la yaꞌa ti nie soꞌ ku baŋ on yi siꞌel naa.”
JHN.7.28	Linzug Yesu n daa be puꞌusum yir n paꞌan nidib la, o pianꞌ ne kukortitaꞌar ye, “Ya miꞌ maa? Ka ya miꞌ mam yi siꞌel naa? Li kaꞌane m tuꞌer ka m kenaa. Amaa one tum man na la a sida sob, ka ya ziꞌ oo. 
JHN.7.29	Ka mam lee miꞌ o, bozugo one tum man, ka o saꞌan ka m yi na.”
JHN.7.30	Dinzug ka ba ied suer ye ba gbanꞌ o, ka soꞌ pu siꞌis oo, bozugo o saŋa daa nan pu paae. 
JHN.7.31	Ka laꞌam ne wala nidib la titaꞌam da niŋ o yadda, ka ye, “Kiristo la yaꞌa ti kena o na tum tuumnyalima gaad dau kaŋa tum siꞌel laa?”
JHN.7.32	Ka Farisee dim wum nidib la nyaꞌam Yesu yela, ka ban ne Winaꞌam maalmaan kpeenmnam tum nidib ye ba gbanꞌe Yesu.
JHN.7.33	Ka Yesu yel ye, “M na be ne ya yuug biꞌela ka lem leb one tum man na la saꞌan. 
JHN.7.34	Ya na ti iedi m ka ku nye ma, ka mam na be zinꞌisiꞌa la ya ku nyaŋe kenn aninaa.”
JHN.7.35	Ka Jew dim yel taaba ye, “Dau kaŋa gbanꞌe ye o keŋ yaa ni ka ti ku nye oo? O gbanꞌe ne ye o keŋ Greek dim teensin, zinꞌi kan ka Jew dim be la, ye o paꞌal Greek dima? 
JHN.7.36	Ka on yel ye, ti na ti iedi o ka ku nyee o, ka ye, on be zinꞌisiꞌa la ti ku nyaŋe kena la, li gbin a bo?”
JHN.7.37	Ka diꞌema la naar dabisir line a dabistitaꞌar la, ka Yesu due ziꞌe ka pianꞌad ne kukortitaꞌar ye, “Kuꞌonuud yaꞌa mor soꞌ, o kemi m saꞌan na nu. 
JHN.7.38	Li dolne Winaꞌam gbauŋ n sobi siilim siꞌem la ye, ‘One niŋi m yadda wenne kuꞌobulum line tisid nyovur.’ ” 
JHN.7.39	O yel neꞌeŋa ka li gbin paꞌalne Winaꞌam Siig Suŋ la yela, ka bane niŋ o yadda la na ti diꞌe li. Bozugo saŋkan la Winaꞌam da nam pu tisi ba o Siig Suŋ laa, ka Yesu da nan pu nye zunꞌore.
JHN.7.40	Ka ban wum pianꞌakan la, nidib la sieba yel ye, “Oŋa sid a Winaꞌam nodiꞌes la.”
JHN.7.41	Ka sieba ye, “Oŋa a Kiristo la.”
JHN.7.41	Amaa ka sieba buꞌos ye, “Kiristo la yi ne Galilee na bee? 
JHN.7.42	Winaꞌam gbauŋ yel ne ye Kiristo la yi ne David gbinin na ka yi ne Betilehem teŋkan ka David da be la. Li kaꞌ alaa?” 
JHN.7.43	Ka bakir be nidibin la o yela. 
JHN.7.44	Ka sieba bood ye ba gbanꞌ o amaa soꞌ pu siꞌis oo.
JHN.7.45	Ka nimbane keŋ ye ba gbanꞌ o la leb maalmaan kpeenmnam ne Farisee dim la saꞌan ka ba buꞌos ye, “Bo ka ya pu gbanꞌe o na?”
JHN.7.46	Ka ba lebis ye, “Soꞌ nan ziꞌ pianꞌ wenne dau kaŋaa.”
JHN.7.47	Ka Farisee dim la buꞌosi ba ye, “Ka yanam me yidigi n dol suebeꞌed la ne bee?” 
JHN.7.48	Ka kpeenmnam la bee Farisee dim la sieba pu niŋ o yaddaa. 
JHN.7.49	Nidib bedego bane ziꞌ wada la, yelbeꞌed doli ba.
JHN.7.50	Ka Nikodemus one daa deŋim keŋ Yesu saꞌan la ka aa ba nid yinni buꞌosi ba ye, 
JHN.7.51	“Ti yaꞌa pu wum soꞌ antuꞌa ka baŋ on tum siꞌela, ti kat o saria bee?”
JHN.7.52	Ka ba lebis o ye, “Fu yi ne Galilee na menee? Iem Winaꞌam gbana ni ka fu na baŋ ye nodiꞌes kulim ku yi Galilee naa.”
JHN.8.1	Ka ba wusa widigi kul ka Yesu keŋ Olives zuerin. 
JHN.8.2	Ka bekeeung ka o leb Winaꞌam puꞌusum yin la yaꞌas ka nidib la wusa keŋi o saꞌan na ka o zinꞌi paꞌani ba. 
JHN.8.3	Ka gbauŋmiꞌidib ne Farisee dim mor poꞌa na on ka ba kuk ka o saꞌam dau, ka ziꞌel o nidib la soogin, 
JHN.8.4	ka yel Yesu ye, “Paꞌana, ti kuk poꞌa kaŋa ne dau. 
JHN.8.5	Ka Moses wada la da ziꞌel ye, ti lob nimbamanam taaba ne kuga n ku. Ka fun ye wala?” 
JHN.8.6	Ba yeli ala ye ba kpans o gos, ka nye yela bul o.
JHN.8.6	Ka Yesu sunne noki o nuꞌubili sobid teŋin. 
JHN.8.7	Ka ban kpelim buꞌosid o la, ka o gorigi yeli ba ye, “One nan pu tum tuumbeꞌed ya soogin nokim kugir lobug o yiiga.” 
JHN.8.8	Ka lem sun yaꞌase noki o nuꞌubili sobid teŋin.
JHN.8.9	Ka ban wumi ala la ka ba yi yinni yinni lin pinꞌil ne bunkuda la ni ka nyaꞌal poꞌa la gullim ka o ziꞌe Yesu tuon. 
JHN.8.10	Ka Yesu gorigi buꞌos poꞌa la ye, “Bane mor uf la na be yaani? Soꞌ pu koosi fu yela la beꞌedee?”
JHN.8.11	Ka poꞌa la lebis o ye, “M Zugsoba, ayei.”
JHN.8.11	Ka Yesu yel o ye, “Mam me ku koosi fu yela beꞌede. Kem ka da lem tum tuumbeꞌed yaꞌase.”
JHN.8.12	Ka Yesu lem yel nidib la ye, “Mane a dunia neesim la. One doli m ku ken likin ne, amaa o na bene nyovur line a neesim la ni.”
JHN.8.13	Ka Farisee dim yel o ye, “Fu pianꞌadne fu meŋ yela. Fu pianꞌad la kaꞌ sidaa.”
JHN.8.14	Ka Yesu lebisi ba ye, “Hale baa m yaꞌa pianꞌadi m meŋ yela m pianꞌad la a sida; ka m miꞌ mam yi siꞌel na ne mam ken siꞌel, amaa ya ziꞌ mam yi siꞌel na ne mam ken siꞌela. 
JHN.8.15	Ya geligid soꞌ tuuma ne ninsaal yaꞌam. Mam pu geligid soꞌ yelaa. 
JHN.8.16	Amaa m yaꞌa gelig soꞌ yela, m geligir la a sida; ka li kaꞌane mam maꞌanee amaa mam ne one tum m la na n geligid. 
JHN.8.17	Ya wada la ni li sob ye, nidib ayi kaset diib a ameŋa. 
JHN.8.18	Mam dit kaset n tisidi m meŋ, ka m Baꞌ one tum man na la me dit kaset n tisidi m.”
JHN.8.19	Ka ba buꞌos o ye, “Fu Baꞌ be yaani?”
JHN.8.19	Ka Yesu lebisi ba ye, “Ya ziꞌ man ne m Baꞌ la wusaa. Ya yaꞌa baŋin man, ya naan baŋin m Baꞌ la men.” 
JHN.8.20	O pianꞌ neꞌenam ne one daa paꞌan nidib la Winaꞌam puꞌusum yin ka li kpiꞌe ligid laꞌasug zinꞌigin la. Ka soꞌ pu gbanꞌe oo, o saŋa nan pu paae la zug.
JHN.8.21	Ka o yeli ba yaꞌas ye, “M na yi ya saꞌan, ka ya na ie man, amaa ya ku nye ma. Ya na kpi ya tuumbeꞌed la ni. Man ken siꞌel la ya ku nyaŋe keenn aninaa.”
JHN.8.22	Ka Jew dim yel ye, “O ye o ku ne o meŋ bee? On sadigim yel ye, on ken siꞌel la, ti ku nyaŋe keŋ la.”
JHN.8.23	Ka Yesu yeli ba ye, “Yanam yi ne teŋin na, ka man yii agol na. Ya ane dunia nwa nidib, ka mam kaꞌa dunia nwa nida. 
JHN.8.24	Linzug ka m yeli ya ye, ya na kpi ne ya tuumbeꞌed la, ka ya yaꞌa pu niŋ yadda ne mane yel ye m a soꞌ laa, ya sid na kpi ne ya tuumbeꞌed la.”
JHN.8.25	Ka ba buꞌos o ye, “Fu aa anoꞌone?”
JHN.8.25	Ka o lebisi ba ye, “M ane on ka m yeli ya pinꞌilugin sa la. 
JHN.8.26	M mor yela bedego line ka m na pianꞌ ka kadi ya saria. One tum man la a sida sob ka line ka m wum o saꞌan la, lin ka m mooni n tisid dunia dim.”
JHN.8.27	Ka ba pu baŋ on pianꞌ siꞌel la ane o Baꞌ Winaꞌam yela. 
JHN.8.28	Dinzug ka Yesu yel ye, “Ya yaꞌa uk mam one a Ninsaal Biig la agol ya na baŋ man yel ye m a soꞌ la. Ka lem baŋ ye m pu tum siꞌel ne m meŋ paŋa, amaa m pianꞌad neꞌeŋa wuu m Baꞌ Winaꞌam n paꞌali m siꞌem la. 
JHN.8.29	Ka one tum man la be ne man ka pu basi ma, bozugo m maan line maꞌedi o suunr daar wusa.” 
JHN.8.30	Ka on pianꞌ neꞌeŋa la, ka nidib bedego niŋ o yadda.
JHN.8.31	Ka Yesu yel Jew dim bane niŋ o yadda la ye, “Ya yaꞌa kpelim mor m pianꞌad la, ya na ane m nyaꞌandolib ameŋa. 
JHN.8.32	Ka ya na baŋ yelmeŋir la. Ka yelmeŋir la na tisi ya yolisim.”
JHN.8.33	Ka ba lebis n yel o ye, “Tinam ane Abraham yaas, ti kaꞌ nid soꞌ yamise. Ka wala ka fu yel ye, ti na nye yolisim?”
JHN.8.34	Ka Yesu lebisi ba ye, “Ameŋa ka m yeti ya ye, niŋkan wusa tum tuumbeꞌed la ane tuumbeꞌed yamug. 
JHN.8.35	Yamug ku zinꞌi yin saŋa wusa, amaa yisob biribiŋ la zinꞌine yin la saŋa wusa. 
JHN.8.36	Dinzugo yisob biribiŋ la yaꞌa tisi ya yolisim, ya mor yolisim ameŋa. 
JHN.8.37	M miꞌ ye ya ane Abraham yaas. Amaa ya boodne man ye ya ku, bozugo m pianꞌad la pu kpenꞌedi ya sunya nii. 
JHN.8.38	Man nye siꞌel m Baꞌ saꞌan la, lin ka m tuꞌasid. Ka yanam me niŋidne bun lin ka ya wum ya baꞌ saꞌan la.”
JHN.8.39	Ka ba lebis n yel o ye, “Abraham ane ti yaab.”
JHN.8.39	Ka Yesu lebis n yeli ba ye, “Ya yaꞌa aan Abraham yaas, ya naan tumin Abraham tuuma la. 
JHN.8.40	Amaa ya boodne man ye ya ku, man one tuꞌasi ya yelmeŋir kan ka m wum Winaꞌam saꞌan la. Abraham da pu niŋ alaa. 
JHN.8.41	Ya tumne ya baꞌ la tuuma.”
JHN.8.41	Ka ba yel o ye, “Ti kaꞌ poꞌagoonda biise. Ti mor Baꞌ yinni one a Winaꞌam.”
JHN.8.42	Ka Yesu lebis n yeli ba ye, “Winaꞌam yaꞌa aane ya Baꞌ, ya naan noŋin man, bozugo m yine Winaꞌam ni n kena. M pu kene m tuꞌer naa, amaa o tumi m ne na. 
JHN.8.43	Bo niŋ ka ya pu baŋ man yet siꞌel la gbin ne? Li ane ye yanam ku tunꞌe n siak m pianꞌad la zug. 
JHN.8.44	Ya baꞌ ane Sutaana. Ka ya tumne ya baꞌ boodim n a siꞌem la. O daa pun ane ninkuud hale pinꞌilugin sa. O ziꞌ yelmeŋire, bozugo yelmeŋir kaꞌ o saꞌane. O yaꞌa maꞌad ziri la, o pianꞌadne wenne o meŋ n a siꞌem la, bozugo o ane ziri sob ne ziri wusa baꞌ. 
JHN.8.45	Amaa mane tuꞌasidi ya yelmeŋir la, ya pu siaki. 
JHN.8.46	Anoꞌone na tunꞌe n paꞌal ye m tum tuumbeꞌede. Man yaꞌa tuꞌasid ameŋa, wala ka ya pu siake ma? 
JHN.8.47	One a Winaꞌam nid la kelisidne Winaꞌam pianꞌad. Yanam kaꞌ Winaꞌam nidib la zug, ka ya pu wumma.”
JHN.8.48	Ka Jew dim la lebis n yel o ye, “Tinam n yel ye, fu ane Samaritan nid la, ka kikirig dol uf la, ti maꞌanee?”
JHN.8.49	Ka Yesu lebisi ba ye, “Kikirig pu doli ma, amaa m duꞌosidne m Baꞌ yuꞌur suꞌuŋa, ka yanam poꞌogid man. 
JHN.8.50	Man meŋ pu ied m meŋ yuꞌur duꞌosugo. Soꞌ be one iedi o meŋ yuꞌur, one a saria kat la. 
JHN.8.51	Ameŋa ka m yeti ya ye, nid kane siakim noor la, ku nye kuꞌum baa biꞌelaa.”
JHN.8.52	Ka Jew dim yel o ye, “Nannanna ti baŋi ya ye kikirig dol uf. Abraham ne Winaꞌam nodiꞌesidib la kpiya. Ka fu yet ye, nid kane siaki fu noor la, ku kpii baa biꞌela. 
JHN.8.53	Fu gaad ti yaab Abraham one kpi laa? Bee fu gaad Winaꞌam nodiꞌesidib bane kpi laa? Fu tenꞌesid ye fu ane anoꞌone?”
JHN.8.54	Ka Yesu lebis n yeli ba ye, “Man yaꞌa duꞌosidi m yuꞌur la, li ane zaalim. Man Baꞌ la a one duꞌos m yuꞌur, on ka ya yel ye, one a ya Winaꞌam la. 
JHN.8.55	Amaa yanam ziꞌ on a soꞌo. Ka man miꞌ on a soꞌ. Man yaꞌa yelin ye, m ziꞌ on a soꞌ, m naani aan ziri sob wen wuu yanam ne. Amaa m miꞌ on a soꞌ, ka siak o noor la. 
JHN.8.56	Ya baꞌ Abraham da mor tiꞌir ye o na ti nye man saŋa nwa. Ka o nye ka mor sumalisim.”
JHN.8.57	Dinzug ka Jew dim la yel Yesu ye, “Fu nan pu paae yuum piisnu, ka niŋ wala nye Abraham?”
JHN.8.58	Ka Yesu yeli ba ye, “Ameŋa ka m yeti ya ye, Abraham da nan kaeꞌ saŋsiꞌa la, ka man pun be.” 
JHN.8.59	Alazug ka ba zaŋ kuga ye ba lob o. Ka Yesu suaꞌ o meŋ, ka yi Winaꞌam puꞌusum yin la.
JHN.9.1	Ka on ken la, o nye dau ka o zuꞌomi o biilimin sa. 
JHN.9.2	Ka o nyaꞌandolib buꞌos o ye, “Paꞌana, dau kaŋa tum tuumbeꞌed bee o baꞌ ne o ma n tumi li, ka duꞌa o ka o a zunzoŋa?”
JHN.9.3	Ka Yesu lebis ye, “O zuꞌoŋ la kaꞌane ye o tumne beꞌede bee o baꞌ ne o ma tum. Amaa li a ye, Winaꞌam paꞌali o paŋ tuuma zunzoŋ la ni. 
JHN.9.4	Lin nan a nintaŋ la, asee ti tum one tum man na la tuuma. Yuꞌuŋ na sob ka soꞌ ku nyaŋe tum yaꞌase. 
JHN.9.5	Mam nan be dunia ni la, mane a dunia neesim.”
JHN.9.6	Ka Yesu n yel neꞌeŋa la o tubis nintoond n bu tan n bulig zuꞌom la nini, 
JHN.9.7	ka yel o ye, “Kem Siloam bulugin n pie fu nini.” (Siloam gbin ane ye, Atum soꞌ.) Ka o keŋ pie o nini ka leb na nyet.
JHN.9.8	O kpiꞌes ne bane deŋim miꞌ o ka o a sos la yel ye, “Kaꞌa dau kaŋa daa yiti sosid laa?” 
JHN.9.9	Ka sieba yel ye, “Li ane on la.”
JHN.9.9	Ka sieba me yel ye, “Ayei, li wen o ne ka li kaꞌa one.”
JHN.9.9	Ka o meŋ yel ye, “Mane la.”
JHN.9.10	Ka ba buꞌos o ye, “Li niŋ wala ka fu yuꞌun nyeta?”
JHN.9.11	Ka o lebisi ba ye, “Dau kane ka ba buon Yesu la bu tan n buligi m nini ka yeli m ye m kem Siloam bulugin pie. Ka m keŋ pie ka yuꞌun nyet.”
JHN.9.12	Ka ba buꞌos ye, “O be yaani?”
JHN.9.12	Ka o lebis ye, “M ziꞌ.”
JHN.9.13	Ka ba dol one daa a zuꞌom la keŋ Farisee dim saꞌan. 
JHN.9.14	Ka daakan ka Yesu bu tan ke ka zuꞌom la nyet la, daa ane Jew dim vuꞌusum daar. 
JHN.9.15	Ka Farisee dim la buꞌos o yaꞌas ye, “Li niŋ wala ka fu nyeta?” Ka o lebisi ba ye, “O bu ne tan n buligi m nini, ka m pie ka nyet.”
JHN.9.16	Ka Farisee dim sieba yel ye, “Dau kaŋa nwa pu dol vuꞌusum daar la wadaa, linzug ka ti baŋ ye o pu yi Winaꞌam saꞌan naa.”
JHN.9.16	Ka sieba ye, “Dau kane a tuumbeꞌed sob na niŋ wala tum tuumnyalim bama?” Ka bakir kenn Farisee dim la ni.
JHN.9.17	Ka ba lem buꞌos dau la ye, “Fu na yeli o yela ye bo, on ke ka fu nyet la?”
JHN.9.17	Ka o lebisi ba ye, “O ane Winaꞌam nodiꞌes.”
JHN.9.18	Ka Jew dim la pu siak ye o daa zuꞌom ne ka yuꞌun nyeta, asee ba buol o baꞌ ne o ma n buꞌos. 
JHN.9.19	Ka ba buꞌosi ba ye, “Ya biig la nwa? On ka ya ye ya duꞌa o ka o a zuꞌom laa? Ka li niŋ wala ka o yuꞌun nyeta?”
JHN.9.20	Ka ba lebis ye, “Ti miꞌ ye o ane ti biig, ka lem miꞌ ye, ti duꞌa o ka o a zuꞌom, 
JHN.9.21	amaa lin niŋ siꞌem ka o nyet la, ti ku baŋi, ka ti me lem ziꞌ one ke ka o nyeta. Buꞌosimi ne o, ka o ane dau, o lem kaꞌa biiga. O meŋ na pianꞌ.” 
JHN.9.22	Ban zot Jew dim kpeenmnam dabiem la zug, ke ka ba yel ala. Jew dim daa pun deŋim gbanꞌe ye soꞌ yaꞌa siak ye Yesu ane Kiristo la, ba na kad o ba laꞌasug doogin la. 
JHN.9.23	Linzug, ka o baꞌ ne o ma la yeli ba ye, “Buꞌosimi ne o, ka o kaꞌa biiga.”
JHN.9.24	Ka ba buol dau one daa a zuꞌom la noora ayi daan n yel o ye, “Pianꞌam Winaꞌam yuꞌur fu laafe nyeeb la yela. Ti miꞌ ye dau kaŋa ane tuumbeꞌed sob.”
JHN.9.25	Ka o lebis ye, “O yaꞌa ane tuumbeꞌed sob bee o kaꞌa tuumbeꞌed soba m ziꞌ. Mam miꞌ siꞌel ane ye, m daa ane zuꞌom ka yuꞌun nyet.”
JHN.9.26	Ka ba buꞌos o ye, “O niŋ uf bo? O niŋ wala laki fu nini?”
JHN.9.27	Ka o lebisi ba ye, “M pun deŋim yeli ya ka ya pu bood ye ya kelise, ka bo ka ya bood ye ya wum yaꞌase? Ya me bood ye ya liebi o nyaꞌandoliba?”
JHN.9.28	Ka ba tuꞌud o ye, “Fune aa o nyaꞌandol, ka tinam ane Moses nyaꞌandolib. 
JHN.9.29	Ti miꞌ ye Winaꞌam da pianꞌ tisne Moses, amaa dau kaŋa nwa, ti ziꞌ on yi zinꞌisiꞌa naa.”
JHN.9.30	Ka dau la yel ye, “Nwa ane lidigir. Ya ziꞌ on yi siꞌel naa, ka laꞌam ne wala o lakim nini ka m nyet. 
JHN.9.31	Ti miꞌ ye, Winaꞌam ku kelis one a tuumbeꞌed sob sosugo, amaa ka soꞌ yaꞌa puꞌusid Winaꞌam ka niŋidi o boodim, o na wumi o sosug. 
JHN.9.32	Dunia pinꞌilugin sa soꞌ nan ziꞌ wum ye ba ke ka on ka ba duꞌa o ka o a zuꞌom nini nyeta. 
JHN.9.33	Dinzugo dau kaŋa yaꞌa pu yiin Winaꞌam saꞌan naa, o ku nyaŋe niŋin siꞌe siꞌel la.”
JHN.9.34	Ka ba lebis o ye, “Ba duꞌa uf ne tuumbeꞌedin, ka fu lee bood ye fu paꞌali tii?” Ka ba kad o yiis.
JHN.9.35	Ka Yesu n wum ye ba kad dau la yiis la, ka nye o la, o buꞌos o ye, “Fu niŋ Ninsaal Biig la yaddaa?”
JHN.9.36	Ka o lebis ye, “M Zugsoba, Ninsaal Biig la a anoꞌon ka m na niŋ o yadda?”
JHN.9.37	Yesu yel o ye, “Fu nye o ka li ane one pianꞌad ne fu la.”
JHN.9.38	Ka dau la yel ye, “M Zugsob, m niŋ uf yadda.” Ka naꞌas Yesu.
JHN.9.39	Yesu yel ye, “Saria kadib yela ka m keenn dunia ni, ka zunzoos na nyet, ka bane nyet la na lieb zunzoos.”
JHN.9.40	Ka Farisee dim sieba bane kpiꞌe ne o la n wum neꞌeŋa la, ba buꞌos o ye, “Din la tinam me ane zunzoosee?”
JHN.9.41	Ka Yesu lebisi ba ye, “Ya yaꞌa aan zunzoos ya ku moren taale. Ka yaname sadigim yel ye ya nyet la, ya taal kpelim be.”
JHN.10.1	Ka Yesu ye, “Asida ka m yeti ya ye, one pu dol peꞌes zaꞌanoorin la n kpenꞌ buluugin laa ka du zaŋguomi kpenꞌ ane one faand bee naꞌayiig. 
JHN.10.2	Amaa one dol zaꞌanoorin la kpenꞌ ane peꞌes la konbkem. 
JHN.10.3	Ka one gur zaꞌanoor la na yoꞌogi tis o. Ka o peꞌes la miꞌ o kukor la zug, o buoni ba yuda ka gaad tuon ka ba dol o. 
JHN.10.4	Ka on more o peꞌes wusa yi na la, o gaadi ba tuon ka ba dol o, bozugo ba miꞌ o kukor. 
JHN.10.5	Ba ku dol saana, ba na zo ka bas o, bozugo ba ziꞌ o kukore.” 
JHN.10.6	Siiliŋ kaŋa ka Yesu zaŋi siilimi ba, amaa ba pu gbanꞌe o pianꞌad la gbin ne.
JHN.10.7	Ka Yesu yeli ba yaꞌas ye, “Asida ka m yeti ya ye, mane aa peꞌes la zaꞌanoor. 
JHN.10.8	Ban wusa deŋi m tuon ane bane faand bee naꞌayiis, ka peꞌes la pu kelisidi baa. 
JHN.10.9	Mane a zaꞌanoor la. Ka one dol zaꞌanoor kan la kpenꞌ na nye faangir. O na kpenꞌ ka yi na n nye diib n di. 
JHN.10.10	Naꞌayiig la kenne ye o zu ka ku, ka saꞌam maꞌaa, ka mam kena ye ba nye nyovur line kaꞌa naare.”
JHN.10.11	“Mane a konbkem suŋ la. Konbkem suŋ la pesigi o nyovur peꞌes la yela. 
JHN.10.12	One kaꞌ konbkem meŋire, ka gur peꞌes bane kaꞌ o meŋ dine ka li ane ligidi yela ka o guri ba la, o yaꞌa nye ka kunduŋ ken na ka o bas peꞌes la, ka zo. Ka kunduŋ la gbanꞌe ba ka widigi ba. 
JHN.10.13	Ban kaꞌ o meŋ peꞌese ka ane ligidi yela maꞌaa la zug, ka o zo.
JHN.10.14	“Mane lee a konbkem suŋ la, ka miꞌ m meŋ konbid ka ba me miꞌ man 
JHN.10.15	wenne m Baꞌ Winaꞌam miꞌi man ka man me miꞌ o siꞌem la. Mane pesigi m nyovure tisi m peꞌes la. 
JHN.10.16	M mor peꞌesieba bane kaꞌ buluug nwa nii. Li nar ka m me more ba na ka ba kelisi m kukor, ka laꞌase ba wusa gumm ka mor konbkem yinni. 
JHN.10.17	Ka man pesigi m nyovur la zug ka m Baꞌ la noŋi m. Ka m na lem diꞌe li yaꞌas. 
JHN.10.18	Soꞌ ku nyaŋe zaŋi m nyovure. M meŋ lee pesigi m nyovur. M mor paŋ ye m pesigi m nyovure kpi, ka lem mor paŋ ye m lem diꞌe li yaꞌas. M Baꞌ tisi m noziꞌel kaŋa.”
JHN.10.19	Ka pianꞌ bama zug ke ka bakir yaꞌan daa be Jew dim la soogin. 
JHN.10.20	Ka ba titaꞌam sa yel ye, “Bo ka ya kelisid o, o ane geeŋ ka kikirig dol o.”
JHN.10.21	Ka sieba yel ye, “Li kaꞌa on ka kikirig dol o pianꞌade nwaa. Kikirig na nyaŋe ke ka one zuꞌom nyeta?”
JHN.10.22	Ka diꞌema saŋa line ka ba tiend Winaꞌam puꞌusum yir pier Jerusalem teŋin la paae, ka li da a sapal. 
JHN.10.23	Ka Yesu ken Winaꞌam puꞌusum yir zinꞌikan ka ba buon Solomon zaꞌambeŋ la. 
JHN.10.24	Ka Jew dim laꞌase gilig o ka yel o ye, “Bo ka fu ke ka ti biꞌesid hale ne anwa? Fu yaꞌa ane Kiristo la, one ka Winaꞌam gaŋ la, fun yelimi ti nyain nyain.”
JHN.10.25	Ka Yesu lebisi ba ye, “M daa yeli ya, ka ya pu niŋi m yaddaa. Tuumban ka m tum m Baꞌ yuꞌurin la paꞌal mam a siꞌem. 
JHN.10.26	Amaa yaname kaꞌ m peꞌes la zug ka ya pu niŋi m yaddaa. 
JHN.10.27	M peꞌes wumi m kukor, ka m miꞌ ba, ka ba doli m, 
JHN.10.28	ka m tisidi ba nyovur line kaꞌ benne, ka ba kulum ku bodige, ka soꞌ kaeꞌ na nyaŋe faann ba m nuꞌugine. 
JHN.10.29	M Baꞌ one noki ba tisi m la mor paŋ hale gaad siꞌel wusa, ka soꞌ kaeꞌ na nyaŋe faann ba m Baꞌ la nuꞌugine. 
JHN.10.30	Mam ne m Baꞌ la ane yinni.”
JHN.10.31	Ka Jew dim lem ye ba lob o ne kuga n ku. 
JHN.10.32	Ka Yesu yeli ba ye, “M paꞌali ya tuumsuma bedego line yi m Baꞌ la ni, ka tuumsuŋban yela ka ya lobidi m ne kugaa?”
JHN.10.33	Ka Jew dim la lebis o ye, “Li kaꞌane tuumsuma yelaa amaa Winaꞌam yuꞌusaꞌuŋ la yela, bozugo fu ane ninsaal amaa fu ye fu ane Winaꞌam.”
JHN.10.34	Ka o lebisi ba ye, “Li sobi ya wada ni ye, ‘Mam, Winaꞌam yel ye, ya ane Winaa.’ 
JHN.10.35	Ti miꞌ ye Winaꞌam gbauŋ la a sida saŋa wusa, ka bane ka o zaŋ o labaar la tis la, o buoni ba ye ba ane wina. 
JHN.10.36	Ka laꞌam ne wala ka ya yet ye, mam kane ka Winaꞌam gaŋ la ka tumi m dunia nwa ni la saꞌamid Winaꞌam yuꞌur, mam yet ye, mam a Winaꞌam Biig la zug. 
JHN.10.37	M yaꞌa pu tumi m Baꞌ tuuma, da niŋine m yadda. 
JHN.10.38	Amaa m yaꞌa tumi li hale ka ya pu niŋi m yadda, siakimi m tuuma la, ka ya na nye ka baŋ ye, m Baꞌ la a yinni ne mam ka m me a yinni ne o.” 
JHN.10.39	Ka ba lem zigid ye ba gbanꞌ o, ka o toomi ba ni.
JHN.10.40	Ka o toomi anina n keŋ loꞌoŋ Joodan moꞌar n paae zinꞌikan ka Joon da deŋim suud nidib kuꞌom la n kpelimi ani. 
JHN.10.41	Ka nidib bedego kenn o saꞌan na ka yel ye, “Joon pu tum tuumnyalima, ka lin wusa ka o da pianꞌ dau kaŋa yela la ane sida.” 
JHN.10.42	Ka nidib bedego niŋ o yadda anina.
JHN.11.1	Ka dau daa be Betani teŋin. Ka o yuꞌur buon Lazarus. Ka o kaꞌ laafe. Teŋ kan ni ka Meeri ne o bier Marta be la. 
JHN.11.2	Li ane Meeri one daa kpaꞌe kpasoondim n walig Yesu ka eens o noba ne o zuobid la, on taunn n a Lazarus one n kaꞌ laafe la. 
JHN.11.3	Dinzug o tanp la daa tum n yel Yesu ye, “Zugsoba, fu zuanoŋir la kaꞌ laafe.”
JHN.11.4	Ka Yesu n wumi li la, ka o yel ye, “Banꞌakan ku kuu o. Amaa li ane ye Winaꞌam yuꞌur na du bedego. Ka lin zug ka Winaꞌam Biig la yuꞌur me na du.”
JHN.11.5	Ka Yesu noŋ Marta ne o pitu la ne Lazarus suꞌuŋa. 
JHN.11.6	Ka on wum ye Lazarus kaꞌ laafe la, o kpelim on daa be zinꞌisiꞌa la daba yi.
JHN.11.7	Ka lin nyaꞌaŋ la ka o yel o nyaꞌandolib la ye, “Keli ka ti keŋ Juuda yaꞌas.”
JHN.11.8	Ka o nyaꞌandolib la yel o ye, “Paꞌana, Jew dim daa bood uf ye ba lob ne kuga n kuu uf. Ka wala ka fu yel ye, fun na lem n keŋ anina yaꞌase?”
JHN.11.9	Ka Yesu lebis n buꞌosi ba ye, “Li kaꞌ daar yinni a nintaŋ tansib ne zaam maꞌare? Nid yaꞌa ken nintaŋ win o ku tuꞌuge, bozugo dunia neesim be. 
JHN.11.10	Amaa nid yaꞌa ken yuꞌuŋ o tuꞌugidne, bozugo neesim kaeꞌ.”
JHN.11.11	Ka on yeli ba nwa n naae la, o yeli ba ye, “Ti zua Lazarus gbisidne. Amaa m na keŋ n nie o gbeenmin la.”
JHN.11.12	Ka o nyaꞌandolib la yel o ye, “Zugsoba, o yaꞌa gbisidne, o na nye laafe.” 
JHN.11.13	Amaa Yesu yeti ba ne Lazarus kuꞌum yela. Ka ba tenꞌesid ye o yeti ba ne o gbeenm yela.
JHN.11.14	Ka Yesu yeli ba nyain ye, “Lazarus kpi ne. 
JHN.11.15	Man daa kaꞌ o saꞌan la yela, ke ka m mor sumalisim, yanam zug, bozugo ya na niŋ m yadda. Amaa keli ka ti keŋ o saꞌan.”
JHN.11.16	Ka Tomas, one a liiba la yinni, yel o nyaꞌandoltaab ye, “Keli ka ti laꞌam keŋ ne o. Ka li yaꞌa a kuꞌum, tinam laꞌam n kpi ne o.”
JHN.11.17	Ka Yesu n paae la, o nye ka Lazarus pun be yaugin ne daba anaasi sa. 
JHN.11.18	Ka Betani teŋ daa pu lal ne Jerusalem. Li ane wuu maila ayi ne. 
JHN.11.19	Ka Jew dim bedego kena ye ba belis Marta ne Meeri ba taunn kum la zug.
JHN.11.20	Ka Marta n wum ye Yesu kenna la, o due n yi ye o tuꞌos o. Ka Meeri kpelim n zinꞌi yin. 
JHN.11.21	Ka Marta yel Yesu ye, “Zugsoba, fu yaꞌa daa been kpela, man taunn nwa naan ku kpii nee. 
JHN.11.22	Amaa m miꞌ ye lin mekama ka fu sos Winaꞌam la, hale baa nannanna o na maal ala n tis uf.”
JHN.11.23	Ka Yesu yel o ye, “Fu taunn la na vuꞌug yaꞌas.”
JHN.11.24	Ka Marta yel o ye, “M miꞌ ye o na ti vuꞌug kumin dunia kaŋa naar daar.”
JHN.11.25	Ka Yesu yel o ye, “Mane a kuꞌum vuꞌugir ne nyovur. One niŋ m yadda la, hale o yaꞌa ane kuꞌum, o na vuꞌug. 
JHN.11.26	Ka one mekama voe ka niŋi m yadda la, o kudum ku kpii. Fu niŋ nwa yadda bee?”
JHN.11.27	Ka Marta yel o ye, “M Zugsoba, m niŋ uf yadda ye fu ane Kiristo, Winaꞌam Biig, on ka ba da ye o na kenn dunia ni na la.”
JHN.11.28	Ka on yel nwa naae la, o suaꞌ keŋ buol o pitu Meeri n yel o ye, “Ti Paꞌan la be kpela yamma yamma ka buon uf.” 
JHN.11.29	Ka on wum la ka o due toꞌoto n keŋ o saꞌan. 
JHN.11.30	Ka Yesu da nam pu paae teŋ la ni naa, amaa o kpelim bene zinꞌikan ka Marta tuꞌos o la. 
JHN.11.31	Ka Jew dim bane be yin n belisid Meeri la, n nye ka o due toꞌoto n yi la, ka ba dol o n tenꞌesid ye, o kenne yaugin la ye o kaas.
JHN.11.32	Ka Meeri paae Yesu n be zinꞌisiꞌa la, ka nye o, ka igin Yesu tuon n yel o ye, “M Zugsoba, fu yaꞌa daa been kpela man taunn nwa naan ku kpii nee.”
JHN.11.33	Ka Yesu n nye ka o kum ka Jew dim bane dol o la me kum la, ka o suunr saꞌam hale, ka o sinꞌim bedego, 
JHN.11.34	ka buꞌosi ba ye, yaa ni ka ya suaꞌ kum la? Ka ba yel o ye, “Ti Zugsoba, kem na n gos.”
JHN.11.35	Ka Yesu nintoꞌom yi.
JHN.11.36	Ka Jew dim la yel ye, “Gosimi, on noŋ o siꞌem.”
JHN.11.37	Ka sieba buꞌos ye, “Dau kaŋa daa niŋ siꞌem n nie zunzoŋ nini la ku nyaŋen keen ka dau kaŋa tiliginee?”
JHN.11.38	Dinzugo Yesu lem sinꞌim yaꞌas on paae yaugin la. Yaug la ane tampiing voonr, ka kugir ligili li noor. 
JHN.11.39	Ka Yesu yel ye, “Lakimi kugir la.”
JHN.11.39	Ka one kpi la taunn Marta yel o ye, “M Zugsoba, o be ne yaugin daba anaasi nwa. Anwa o punꞌe ya.”
JHN.11.40	Ka Yesu buꞌos o ye, “M pu yel ye, fu yaꞌa niŋi m yadda, fu na nye Winaꞌam paŋa?”
JHN.11.41	Ka ba lak kugir la ka bas yaug la noor. Ka Yesu goꞌe gosidi agol, ka yel ye, “M Baꞌ, man puꞌusid uf bareka fun wumi m sosug la. 
JHN.11.42	M miꞌ ye saŋa wusa fu wum ne m sosug. Amaa li ane nidib bane ziꞌe kpela nwa la zug, ka m yeli ala, ye ba niŋ yadda ye fun tum man na.”
JHN.11.43	Ka on n yel nwa wusa n naae la, ka o duꞌos o kukor n tans ye, “Lazarus, yim na.” 
JHN.11.44	Ka one daa kpi la due. Ka o noba ne o nuꞌus vilig ne pien. Ka pien bil loo o nindaa.
JHN.11.44	Ka Yesu yeli ba ye, “Yidigim pien la ka bas o ka o keŋ.”
JHN.11.45	Ka Jew dim bedego bane dol Meeri laꞌam kena ka nye Yesu n maal siꞌem la ba niŋ o yadda. 
JHN.11.46	Ka sieba keŋ Farisee dim saꞌan n yeli ba, Yesu n tum siꞌem la.
JHN.11.47	Ka maalmaan kpeenmnam ne Farisee dim laꞌas ba kpeenmnam ka yel ye, “Ti na niŋ wala? Dau kaŋa tum tuumnyalima bedego. 
JHN.11.48	Ti yaꞌa ke ka o kpelim niŋidi ala nidib wusa na niŋ o yadda, ka Room dim na kena saꞌami ti zinꞌisuŋ ne ti soꞌolim wusa.”
JHN.11.49	Ka ba nid yinni, on yuꞌur buon Kaifas one da a maalmaan kpeenm yuum kan la, yeli ba ye, “Ya ziꞌ siꞌel siꞌela. 
JHN.11.50	Ya pu baŋ ye li a suꞌum ye dau yinni naani kpi nidib la yela n gaad ti buudi la wusa saꞌuŋo?”
JHN.11.51	O pu yel neꞌeŋa ne o meŋ yaꞌam, amaa on da a maalmaan kpeenm yuum kaŋa la n ke ka o diꞌe Winaꞌam pianꞌad n tis nidib la, ye Yesu na kpi n tis Jew dim buudi la. 
JHN.11.52	Ka kaꞌane buudi kaŋa la yela maꞌanee, amaa ye o laꞌas Winaꞌam biis bane widig la. 
JHN.11.53	Dinzugo daar kan ka ba pinꞌili gbanꞌe ban na niŋ siꞌem ku o.
JHN.11.54	Lin yela ka Yesu pu lem neeli o meŋ Jew dim sooginee, ka toomi anina keŋ teŋ kane kpiꞌe moogin, ka kpenꞌ Efiram teŋin n gbeenn anina ne o nyaꞌandolib la.
JHN.11.55	Ka Jew dim diꞌema lin ka ba buon kum malek gaadug tienr la da liꞌelne, ka ba bedego naam teŋin la keŋ Jerusalem ye ba maal maluŋ kane na ke ka ba a nyain la, ka dabisir la nyaan paae. 
JHN.11.56	Ka ba ied Yesu. Ka ban be Winaꞌam puꞌusum yin la ka buꞌos taaba ye, “Ya tenꞌesid wala? Ya tenꞌes ka o ku kenn laꞌasug la naa?” 
JHN.11.57	Ka maalmaan kpeenmnam ne Farisee dim la daa deŋim tis noor ye soꞌ yaꞌa baŋ on be zinꞌi siꞌa, on yelimi ba ka ba gbanꞌ o.
JHN.12.1	Ka li kpelim daba ayuobu ka kum malek gaadug dabisir la paae, ka Yesu keŋ Betani, teŋ kan ka Lazarus on ka o daa vuꞌug kumin la be. 
JHN.12.2	Ka ba maal diib tis o, ka Marta pudug diib la, ka Lazarus paas bane dit ne o la ni. 
JHN.12.3	Ka Meeri zaŋ tudaare kpaam line ka ba buon naad la, ka na peꞌel kolibir, ka li ligidi zuꞌe bedego la, n kpaꞌe siinꞌe Yesu noba la ka nok o zuobid n duus li, ka yir la wusa taae ne tudaare kpaam la nyuug.
JHN.12.4	Ka Judas Iskariot one a Yesu nyaꞌandolib la yinni, one na ti zam o la, yel ye, 
JHN.12.5	“Bo ka o pu kuos tudaare kpaam la m mor ligidi la na ka ti tis noŋ dima? Ligid kan na paae nid yinni yuum yood.” 
JHN.12.6	Li kaꞌane on noŋ noŋdim la yela ka o yel neꞌeŋa, amaa li ane on da mor ba ligidi kolug ka a naꞌayiig la yela, ka yiti suaꞌ yiis line be anina la.
JHN.12.7	Ka Yesu yel ye, “Basimi poꞌa la baanlim. Kel ka o tenr lin ka o maal la n guri m mum daar. 
JHN.12.8	Noŋ dim na be ne ya saŋa wusa, amaa mam lee ku be ne ya saŋa wusa.”
JHN.12.9	Ka Jew dim nidib titaꞌam sa n wum ye o be ani la, ba kena ka li kaꞌane Yesu yela maꞌanee, amaa laꞌam ne Lazarus one ka Yesu vuꞌug o kumin la nyeeb men. 
JHN.12.10	Ka maalmaan kpeenmnam la gbanꞌe ye ba ku Lazarus men. 
JHN.12.11	Bozugo on yela ka Jew dim la bedego tiak ka niŋid Yesu yadda.
JHN.12.12	Ka yim beug ka nidib bedego bane keŋ maluŋ dabisir la ni wum ye Yesu ken Jerusalem la, 
JHN.12.13	ka zaŋ kpukpar vaand n tuꞌosid o ka pianꞌad ne kukortitaꞌar ye, “Hosaana, yelsum bene one ken na ne Zugsob la yuꞌur la, ka a Israel dim naꞌab la.” 
JHN.12.14	Yesu nye buŋsiaꞌasiŋ ka banꞌ o ka li dolne lin da sob siꞌem Winaꞌam gbauŋin ye,
JHN.12.15	“Jerusalem nidiba, da zoti dabiem.
JHN.12.15	Gosimi ya, ya naꞌab kenna ka banꞌad buŋsiaꞌasiŋ.”
JHN.12.16	O nyaꞌandolib da nam pu deŋim baŋi li gbin ne, amaa Yesu n ti nye zunꞌor la, ba tienn ye neꞌeŋa da sobne o yela ka li me a line ka ba niŋi tis o la.
JHN.12.17	Ka nidib bedego bane da be o saꞌan saŋkan ka o vuꞌug Lazarus kumin ka o yi yaugin na la, n yel Yesu n daa niŋ siꞌem. 
JHN.12.18	Ka on tum tuumnyaluŋ kaŋa ka nidib bedego wum la zug ba keŋ tuꞌos o. 
JHN.12.19	Ka Farisee dim yuꞌun yet taaba ye, “Ti ku nyaŋe niŋ siꞌe siꞌela. Gosimi ya, nidib la wusa dol o ne.”
JHN.12.20	Ka Greek dim sieba me daa be bane keŋ Jerusalem ye ba puꞌus Winaꞌam maluŋ dabisir daar la. 
JHN.12.21	Ka ba kenn Filip one yi Besaida, Galilee soꞌolimin la saꞌan na n yel o ye, “Ti bood ye ti nye Yesu.” 
JHN.12.22	Ka Filip keŋ yel Andrew ka ba dol taaba me keŋ yel Yesu.
JHN.12.23	Ka Yesu lebisi ba ye, “Saŋa la paae ya ye Ninsaal Biig la nye zunꞌor. 
JHN.12.24	Asida ka m yeti ya ye kief yaꞌa pinꞌ teŋin ka pu bule, li kpelim ane yinni, amaa li yaꞌa bul li na duꞌa ki bedego. 
JHN.12.25	One noŋi o nyovur na koꞌoŋi li, amaa one basi o nyovur dunia nwa ni la na nye nyovur line kaꞌ naare. 
JHN.12.26	One bood ye o tum tisi m, asee ka o doli m, ka mam be zinꞌisiꞌa la o me na be ani. Soꞌ yaꞌa tum tis man, m Baꞌ na zunꞌe o daana yuꞌur.
JHN.12.27	“Nannanna m sunf saꞌameya, ka m na yel ye bo? M Baꞌa faann m saŋkaŋa namisugin nwaa? Ayei, li ane neꞌeŋa nwa yela ka m kena paae saŋkaŋa nwa. 
JHN.12.28	M Baꞌa, zunꞌomi fu yuꞌur.”
JHN.12.28	Ka kukor yi saazug n yel ye, “M zunꞌe m yuꞌur ka na lem zunꞌe li yaꞌas.” 
JHN.12.29	Ka nimbane ziꞌe kpiꞌe la wumi li la ka yel ye, “Saa dam,” ka sieba ye, “Maleki pianꞌ tis o.”
JHN.12.30	Ka Yesu lebis ye, “Kukor kaŋa pianꞌane ya yela, ka kaꞌ mam yelaa. 
JHN.12.31	Dunia nwa saria kadib paae ya, ka ba na kad one soꞌe li la bas. 
JHN.12.32	Ka ba yaꞌa duꞌos man agol, m na buol nidib wusa kenn m saꞌan na.” 
JHN.12.33	Yesu yel neꞌeŋa ne ye o paꞌal kuꞌum kan buudi ka o na ti kpi.
JHN.12.34	Ka nidib la lebis o ye, “Ti wum wada gbauŋin ka li yel ye Kiristo la kpelim be ne saŋa wusa, ka bo ka fu yel ye, ba na duꞌos Ninsaal Biig la agole? Ka Ninsaal Bikaŋa a anoꞌone?”
JHN.12.35	Yesu siilimi ba ye, “Neesim la na be ne ya saŋa biꞌela. One a neesim n be la, kemi, ka neesim nan kpen be la da ke ka yuꞌuŋ sobi ya. One keŋ likin ziꞌ on ken siꞌela. 
JHN.12.36	Yaname be neesim la saꞌan la, niŋimini o yadda ka lieb neesim la biis.”
JHN.12.36	Ka on yel neꞌeŋa naae la ka toom n suaꞌ o meŋ ba saꞌan. 
JHN.12.37	Hale baa on tum tuumnyalima bedego ka ba nye la, laꞌam ne wala ba pu niŋ o yaddaa. 
JHN.12.38	Li da niŋi ala ye Winaꞌam nodiꞌes Azaya da pianꞌa siꞌel la niŋi ameŋa ye,
JHN.12.38	“Ti Zugsoba, anoꞌon siaki ti labaar la?
JHN.12.38	Ka anoꞌon saꞌan ka Zugsob la nie o paŋi paꞌale?”
JHN.12.39	Ba da pu niŋ o yaddaa, bozugo Azaya da lem yel yaꞌas ye,
JHN.12.40	“O zuꞌomi ba nini ka digilimi ba sunya,
JHN.12.40	ka ba da nyeta bee ba sunya baŋe
JHN.12.40	ka ba lebi mam Winaꞌam saꞌan na ka m tiꞌebi ba.”
JHN.12.41	Azaya yeli ala bozugo o da nye Yesu naꞌam paŋ ka pianꞌ o yela.
JHN.12.42	Ka laꞌam ne wala hale Jew dim tuongatib bedego niŋ o yadda ba sunya ni, ka Farisee dim zotim la yela ka ba pu neeli li ye ba na ti yiisi ba laꞌasug doogin n basi, 
JHN.12.43	ban noŋ saalib zunꞌor n gat Winaꞌam zunꞌor la zug.
JHN.12.44	Ka Yesu pianꞌ ne kukortitaꞌar ye, “One niŋid man yadda la, pu niŋid mam yadda maꞌanee, amaa o laꞌam niŋid ne one tum man na la yadda men. 
JHN.12.45	Ka one nyee man la me nye one tum man la na. 
JHN.12.46	M ane neesim n kenn dunia ni na, ka one niŋi m yadda ku kpelim likin ne.
JHN.12.47	“Ka soꞌ yaꞌa wumi m pianꞌad la ka pu doli li sueya, m ku kadi o saria, bozugo m pu kena ye m kadne dunia dim saria amaa ye m faaenn ba. 
JHN.12.48	One zanꞌas ka pu diꞌe m pianꞌad la mor saria kadib. Ka pianꞌaban ka m pianꞌa la na ti kadi o saria naar daar la. 
JHN.12.49	Ka m pu pianꞌ ne m meŋ paŋa. Amaa m Baꞌ one tum m la na meŋ tis m noor mam na pianꞌ siꞌem wusa. 
JHN.12.50	Ka m miꞌ ye o noor ziꞌelug la taꞌasid nyovur line kaꞌ naare. Dinzugo m Baꞌ yeli m siꞌel la, lin ka m pianꞌad.”
JHN.13.1	Ka kuꞌum malek gaadug tienr dabisir la da liꞌel la, ka Yesu baŋ ye o saŋa paae ye o yi dunia kaŋa ni ka keŋ o Baꞌ saꞌan. O da noŋi o meŋ nidib bane be dunia ni, ka noŋi ba hale.
JHN.13.2	Ka Yesu ne o nyaꞌandolib daa ditne ba yuꞌuŋ diib, ka Sutaana daa pun deŋim n kpenꞌ Judas, Simon Iskariot biig la sunfin, ye o zam Yesu. 
JHN.13.3	Yesu daa miꞌ ye o Baꞌ la zaŋ siꞌel mekama wusa niŋ o nuꞌugin la, ka miꞌ ye o yine Winaꞌam saꞌan na, ka lebidne Winaꞌam saꞌan. 
JHN.13.4	Ka o due diibin la n yeeg o fuug, ka zaŋ pien n lo o sia, 
JHN.13.5	ka bue kuꞌom niŋ siꞌuŋun ka pinꞌil n pie o nyaꞌandolib la noba, ka duusidi ba ne pien kan ka o lo o sia la.
JHN.13.6	O daa pie paae Simon Piita. Ka Piita buꞌos o ye, “M Zugsoba, fu ye fu pie m nobaa?”
JHN.13.7	Ka Yesu lebis o ye, “Fun nan ziꞌ man niŋid siꞌel la, amaa, nwa nyaꞌaŋ fu na baŋi li.”
JHN.13.8	Ka Piita yel o ye, “Fu kudum ku pie m nobaa.”
JHN.13.8	Ka Yesu lebis o ye, “M yaꞌa pu pie fu nobaa, fu lem kaꞌ m nyaꞌandola.”
JHN.13.9	Ka Simon Piita yel o ye, “M Zugsoba, alazugo piem m nuꞌus ne m zug, ka kaꞌ m noba gullimnee.”
JHN.13.10	Yesu yel o ye, “One pun su sa, o noba pier gullim siaki ya, ka li maal o niŋgbiŋ wusa ka li a nyain. Ya ane nyain, amaa kaꞌa ya wusaa.” 
JHN.13.11	Ka Yesu daa pun miꞌ one ye o zam o la zug, ka o yel ye kaꞌ ya wusa a nyain ne.
JHN.13.12	Ka one pie ba noba naae la, ka o lem ye o fuug, ka leb n zinꞌi, ka buꞌosi ba ye, “Ya baŋ man niŋ siꞌel laa?” 
JHN.13.13	“Ya buon man ye, Paꞌan ne Zugsob. Li ane ameŋa. M ane ala. 
JHN.13.14	Lin sadigim ane ye man ane ya Zugsob ne ya Paꞌan la, ka pie ya noba la, li suꞌum ye yanam me pie ya taaba noba. 
JHN.13.15	M maal nwa ne ye m paꞌali ya, ye yanam me na maalne wuu man maali ya siꞌem la. 
JHN.13.16	Ameŋa ka m yeti ya ye, tumtum ku gaad o zugsoba. Ka ban tum soꞌ la ku gaad one tum o la. 
JHN.13.17	Ya yaꞌa baŋ nwa, ka niŋ ala, yelsum be ya zutin.
JHN.13.18	“Li kaꞌ ya wusa yela ka m yeta. M miꞌ mane gaŋ sieba la. Amaa asee Winaꞌam gbauŋ la sob siꞌem la niŋ ameŋa ye, ‘One dit ne man la, tuligi kis man.’
JHN.13.19	“M yeti ya ne nannanna ka li nan pu maali. Ka li yaꞌa ti maal, ya na niŋ m yadda ye mane la. 
JHN.13.20	Ameŋa ka m yeti ya ye, one diꞌe on ka m tum la diꞌedne man. Ka one diꞌed man la diꞌedne one tum man la na.”
JHN.13.21	Ka Yesu n pianꞌ neꞌeŋa la ka o sunf saꞌam ka o yel ye, “Asida ka m yeti ya ye, ya yinni na zam man.”
JHN.13.22	Ka o nyaꞌandolib la gosid taaba ka yaꞌamisid on yela ka Yesu pianꞌad la. 
JHN.13.23	Ka Yesu nyaꞌandol yinni one ka o noŋ hale la zinꞌi kpiꞌe ne Yesu. 
JHN.13.24	Ka Simon Piita enbig nyaꞌandol la ka yel o ye, “Buꞌosim o, one ka o pianꞌad la.”
JHN.13.25	Ka one nan kpelim zinꞌi kpiꞌe ne Yesu baba la, buꞌos o ye, “Zugsoba, li aa anoꞌone?”
JHN.13.26	Ka Yesu lebis ye, “Li ane one ka m na zaŋ bodobodo nwa n suk laan la n tis o la na zam man.” Ka on suk diib la laan la ka zaŋi li tis Judas Iskariot. 
JHN.13.27	Ka Judas n di diib la naae la ka Sutaana kpenꞌ o ni.
JHN.13.27	Ka Yesu yel o ye, “Fun na niŋ siꞌel la, niŋimi li toꞌoto.” 
JHN.13.28	Ka bane wusa laꞌam dit ne o la pu baŋ lin yela ka o yel o alaa. 
JHN.13.29	Ka sieba tenꞌes ye Judas n da more ba ligidi kolug la yela ka Yesu yet o ye o daꞌam laꞌaban ka ba bood maluŋ diib dabisir la yela, bee o suŋim noŋdim la. 
JHN.13.30	Li daa ane yuꞌuŋ, ka Judas n diꞌe diib la naae la, ka kpelim yi.
JHN.13.31	Ka Judas n daa yi la, ka Yesu yel ye, “Ninsaal Biig la yuꞌur na nye zunꞌor nannanna, ka on ni ka Winaꞌam yuꞌur me na nye zunꞌor. 
JHN.13.32	Winaꞌam yuꞌur yaꞌa nye zunꞌor, o Biig la zug, Winaꞌam meŋ na zunꞌe o Biig la yuꞌur, ka li ku yuuge.
JHN.13.33	“M biise, m na be ne ya, saŋa biꞌela nwa. Ka ya na ti ied man. Wenne man daa yel Jew dim siꞌem la, ye, man ken zinꞌisiꞌa la ya ku tunꞌe kenn aninaa. Ala men ka m deŋim yeti ya nannanna.
JHN.13.34	“Nooryelug paal nwa ka m tisidi ya ye, ya noŋim taaba. Wenne man noŋi ya siꞌem la, ala men ka ya na noŋ taaba. 
JHN.13.35	Ya yaꞌa noŋ taaba, nidib wusa na baŋ ye ya ane m nyaꞌandolib.”
JHN.13.36	Ka Simon Piita buꞌos o ye, “M Zugsoba, fu ken yaani?”
JHN.13.36	Ka Yesu lebis o ye, “Man na ken zinꞌisiꞌa la, fu ku nyaŋ dol man nannanna. Amaa fu na ti yuolim dol man n keŋ.”
JHN.13.37	Ka Piita buꞌos o ye, “M Zugsoba, bo niŋ ka m ku nyaŋ dol uf nannanna? M na tunꞌe kpi fu zug.”
JHN.13.38	Ka Yesu lebis o ye, “Fu na kpi man zugoo? Ameŋa ka m yet uf ye, fu na kiꞌis man noor atanꞌ ka noraug naan kaas.”
JHN.14.1	Ka Yesu yeli ba ye, “Da ke ka siꞌel daam ya sunyaa. Niŋim Winaꞌam yadda, ka niŋ man yadda men. 
JHN.14.2	M Baꞌ yir mor dood bedego. Yaꞌa kaꞌane alaa, m naan ku yeline ya ye, m kene ye m maal zinꞌig ya zugo. 
JHN.14.3	Ka m yaꞌa keŋ n maal zinꞌig la naae, m na lem kena n diꞌe ya lebi m saꞌan, ka ya na be zinꞌikan ka m be la. 
JHN.14.4	Ka man ken zinꞌisiꞌa la ya miꞌ ani, ka lem miꞌ li suer men.”
JHN.14.5	Ka Tomas yel o ye, “M Zugsoba, ti ziꞌ fun ken zinꞌisiꞌa la. Ti na niŋ wala n baŋi li suere?”
JHN.14.6	Ka Yesu lebis o ye, “Mane a suer ne yelmeŋir ne nyovur. Soꞌ kaeꞌ na nyaŋ n keŋ m Baꞌ Winaꞌam saꞌane, asee o paae man. 
JHN.14.7	Ya yaꞌa baŋin man ya naani baŋin m Baꞌ Winaꞌam men. Ka lin pinꞌil nannanna n zaŋ ken sa, ya baŋ o ka nyet o.”
JHN.14.8	Ka Filip yel o ye, “M Zugsoba, paꞌalimi ti fu Baꞌ, ka tinam bood siꞌeli la.”
JHN.14.9	Ka Yesu lebis o ye, “Filip, man be ne ya ka li yuug, ka fun nan kpelim ziꞌ maa? Bozugo on wusa nyet man la, nyet m Baꞌ men. Ka bo zug ka fu lem yet ye, paꞌalimi ti fu Baꞌ la? 
JHN.14.10	Fu pu siak ye m a yinni ne m Baꞌ la, ka m Baꞌ la a yinni ne manne? Pianꞌaban ka m pianꞌad tisi ya la kaꞌ m meŋ pianꞌade, amaa m Baꞌ kane be m ni la, one tumi o tuuma. 
JHN.14.11	Niŋimi m yadda ye m a yinni ne m Baꞌ la, ka m Baꞌ la me a yinni ne man. Ka li yaꞌa kaꞌ alaa, niŋim man yadda m tuuma la zug. 
JHN.14.12	Yelmeŋir ka m yeti ya ye, one niŋ man yadda la na tum tuumbane ka man tum la. Hale o na tum tuumtitada ka ba gaad ala, bozugo m kenne m Baꞌ saꞌan. 
JHN.14.13	Lin wusa ka ya sos man yuꞌurin la, m na maali li, ye m Baꞌ yuꞌur na nye zunꞌor o Biig la zug. 
JHN.14.14	Ya yaꞌa sos siꞌel ne man yuꞌur, m na maali li.”
JHN.14.15	“Ya yaꞌa noŋ man, ya na siak m noyelug la. 
JHN.14.16	Ka m na sos m Baꞌ, ka o na tisi ya Suŋid soꞌ. Ka o na be ne ya saŋa wusa. 
JHN.14.17	One a yelmeŋir Siig la. Ka dunia dim ku nyaŋ diꞌe o, bozugo ba pu nyet o, ka me pu baŋ oo. Yanam miꞌ o, bozugo o kpelim ya saꞌan, ka na be ya ni.
JHN.14.18	“M ku basi ya wuu kpiibise. M na leb ya saꞌan na. 
JHN.14.19	Li kpelim biꞌela ka dunia nidib ku lem nyee m yaꞌase, amaa yanam na nyeti m. Man voe la zug, yanam me na mor nyovur. 
JHN.14.20	Daakan la ka ya na baŋ ye m a yinni ne m Baꞌ la, ka yanam me a yinni ne m, ka m a yinni ne ya.
JHN.14.21	“One diꞌe man noor ziꞌelug la, ka siaki li, one a one noŋi m. Ka one noŋ man la, m Baꞌ Winaꞌam me na noŋ o. Ka man na noŋ o, ka nie m meŋ n paꞌal o.” 
JHN.14.22	Ka Judas, kaꞌane Judas Iskariot la, buꞌos o ye, “M Zugsoba, wala ka fu na nie fu meŋ n paꞌal tinam, ka kaꞌane dunia nidiba?”
JHN.14.23	Ka Yesu lebis o ye, “Nid yaꞌa noŋ man, o na diꞌe m noor, ka m Baꞌ na noŋ o, ka tinam na kenn o saꞌan na n kpelim o ni. 
JHN.14.24	One pu noŋi m, pu diꞌedi m noore. Ka pianꞌad kane ka ya wum la, kaꞌ m meŋ pianꞌade, amaa li ane m Baꞌ one tum man na la pianꞌad.
JHN.14.25	“Pianꞌabama nwa ka m pianꞌad tisidi ya, man nan be ne ya la. 
JHN.14.26	Amaa Suŋid la, one a Winaꞌam Siig Suŋ ka m Baꞌ la na ti tum o ya saꞌan na, ne m yuꞌur la, o na paꞌali ya siꞌel wusa, ka tiens ya siꞌel wusa lin ka man daa pianꞌ tisi ya la.
JHN.14.27	“M basi m sumalisim tisi ya, ka li ane m meŋ sumalisim ka m tisi ya, ka pu wenne dunia tisidi ya siꞌem la. Da ke ka ya sunya saꞌam, bee ka dabiem kpenꞌe yaa. 
JHN.14.28	Ya daa pun wum ka m yeli ya ye, m na yi ya saꞌan, ka na lebi ya saꞌan na. Ya yaꞌa noŋin m, ya naan maalin sumalisim, man kenne m Baꞌ saꞌan la, bozugo m Baꞌ la gati m. 
JHN.14.29	Ka nannanna m deŋim yeti ya ne ka li nan pu paae. Ka li yaꞌa ti paae ya na niŋ man yadda. 
JHN.14.30	Ka lin yi nannanna n ken la, m ku lem pianꞌ bedego ne yaa, bozugo Sutaana one a dunia naꞌab la, kenna. Amaa o paŋ ku nyaŋe ma. 
JHN.14.31	Li a tilas ka dunia dim baŋ ye n noŋi m Baꞌ la, ka m Baꞌ la noor ziꞌelug la ka man dol.
JHN.14.31	“Duomi ka ti yi kpela keŋ.”
JHN.15.1	Ka Yesu paꞌali o nyaꞌandolib la ne siiliŋ ye, “Mane a veen tiig la ameŋa. Ka m Baꞌ gur tiig la. 
JHN.15.2	Wilkan be m ni ka pu wan na, m Baꞌ nwaadi li n basid. Ka wilkan wusa n wan la, o pesidi li ne n maali li suꞌuŋa ka li maligim wan bedego. 
JHN.15.3	Pianꞌakan ka m pianꞌ tisi ya la zug, ya ane nyain. 
JHN.15.4	Kpelim be man ni ka man me na be ya ni. Tiig wil ku tunꞌe wale, asee o kpelim be tiigin la. Ala men ka ya ku tunꞌe niŋ siꞌela asee ya kpelim be man ni.
JHN.15.5	“Mane a tiig la, ka yanam a wila la. One kpelim be man ni ka man me be o ni la, on sob na wal bedego, bozugo ya ku tunꞌe niŋ siꞌela asee ya kpelim be man ni. 
JHN.15.6	On kane pu kpelim be man ni wenne wilkan ka ba nwaꞌe n bas, ka li kudug la. Ba na laꞌas wilban n lob bugumin, ka bugum dii ba. 
JHN.15.7	Ya yaꞌa kpelim be man ni, ka m pianꞌad be ya ni, ya na sos yaname bood siꞌel wusa ka li na niŋ ala n tisi ya. 
JHN.15.8	Ya tuumsuma bedego duꞌosid m Baꞌ Winaꞌam yuꞌur. Ka ala men ka li na paꞌal ye ya ane m nyaꞌandolib.
JHN.15.9	“M Baꞌ noŋi m siꞌem la, ala men ka man noŋi ya. Kpelimi be ne m noŋir la poogin. 
JHN.15.10	Ya yaꞌa siak m noor ziꞌelug la, yanan kpelimi m noŋirin la, wuu man siak m Baꞌ noor ziꞌelug la, ka kpelim o noŋirin siꞌem la.
JHN.15.11	“M yeli ya yelbama ye ya diꞌe m sumalisim. Ka ya sunya na peꞌel ne sumalisim. 
JHN.15.12	M noor ziꞌelug nwa ka m yeti ya ye, noŋimi taaba, wuu man noŋi ya siꞌem la. 
JHN.15.13	Noŋir lem kaeꞌ gaad nidi naan kpi o zuanam zugo. 
JHN.15.14	Ya yaꞌa siak m noor ziꞌelug la, ya ane m zuanam. 
JHN.15.15	M yiti buoni ya ne ye, m tumtumnib. Amaa m ku lem buoli ya ala yaꞌase, bozugo tumtum ziꞌ o zugsob n niŋid siꞌela. Amaa m buoni ya ne ye, m zuanam, bozugo m yeli ya, m Baꞌ yeli m siꞌem wusa la. 
JHN.15.16	Kaꞌ yaname gaŋi ma. Amaa mane gaŋi ya ye ya tum tuumsuma wuu tisuŋi n wan welsuma siꞌem la. Ka ya tuumsuma na kpelim. Ka ya yaꞌa sos m Baꞌ Winaꞌam siꞌel man yuꞌur zug o na tisi ya. 
JHN.15.17	M noor ziꞌelug ane ye, ya noŋimi taaba.
JHN.15.18	“Dunia dim yaꞌa kisi ya, yanam baŋimi ye ba deŋi n kisigne man yiiga. 
JHN.15.19	Ya yaꞌa been dunia dim soꞌolimin la, dunia dim naan noŋini ba meŋ nidib. Amaa ya kaꞌ dunia dim soꞌolim nii. M gaŋi ya ne n weligi ya dunia dim soꞌolim ni. Dinzug ka dunia dim kisi ya la. 
JHN.15.20	Tienmi yelkan ka m yeli ya la ye, ‘Tumtum pu gaad o zugsoba.’ Ba yaꞌa namis man, ba na namisi ya men. Ka ba yaꞌa daa siak man paꞌalug, ba me na siak ya paꞌalug men. 
JHN.15.21	Ba na niŋi ya neꞌenam wusa man zug, bozugo ba ziꞌ one tumi m la naa 
JHN.15.22	Man yaꞌa pu keen na tuꞌasini ba, ba naan ku moren taale. Amaa lin a siꞌem la line na ligil ba taal la kaeꞌ. 
JHN.15.23	One kis man la, o kisi m Baꞌ la men. 
JHN.15.24	M yaꞌa pu tumin tuum kan ka soꞌ nan ziꞌ tumi ba saꞌan la, ba naan ku moren taale ba tuumbeꞌed zugo. Amaa lin a siꞌem la, ba nyeya ka kis man ne m Baꞌ la wusa. 
JHN.15.25	Lin na niŋ siꞌem la, ane ye ban da deŋi sob siꞌel Winaꞌam gbauŋin la lieb ameŋa ye, ‘Ba kis man ne zaalim.’
JHN.15.26	“Suŋid la na kena on ka m na tum o ya ni, one a yelmeŋir Siig la, one yi m Baꞌ Winaꞌam saꞌan na la. O na dii m kaset. 
JHN.15.27	Ka yanam me na dii man kaset, bozugo pinꞌilugin sa ka ya be m saꞌan.”
JHN.16.1	“M yeli ya neꞌenam wusa ye ya da yi yadda la ni. 
JHN.16.2	Ba na kadi ya yiis laꞌasug doodin, ka saŋa la sid kenna ka soꞌ yaꞌa ku ya, o na tenꞌes ye o tum line ka Winaꞌam bood. 
JHN.16.3	Ban ziꞌ m Baꞌ ne m meŋ la zug, ka ba na niŋ neꞌenam. 
JHN.16.4	Ka m yeli ya neꞌenam ye li saŋa la yaꞌa paae ya na tenr ye m daa yeli ya li yela.
JHN.16.4	“M pu yeli ya neꞌenam pinꞌiluginee, mam da be ya saꞌan la zug, 
JHN.16.5	amaa nannanna m ken one tum m la saꞌan, ka ya soꞌ pu buꞌosi m ye, fu waꞌae yaa nii? 
JHN.16.6	Ka mam yeli ya neꞌeŋa la zug ka ya sunya saꞌam bedego. 
JHN.16.7	Ka laꞌam ne wala li ane sida ka m yeti ya ye, li ane ya suꞌum zug ka m ye m yi kpela, ka m yaꞌa pu keŋe, Suŋid la ku kenn ya ni naa. 
JHN.16.8	Amaa o yaꞌa kena o na nie paꞌal dunia nidibi yidig tuumbeꞌed yela siꞌem ne ban yidig popielim yela siꞌem ne ban yidig saria kadib yela siꞌem la. 
JHN.16.9	Ba yidig tuumbeꞌed yela, bozugo ba pu niŋ man yadda. 
JHN.16.10	Ba yidig popielim yela, bozugo man kenne m Baꞌ Winaꞌam saꞌan ka ba ku nyee man la zug. 
JHN.16.11	Ba yidig saria kadib yela, bozugo Winaꞌam moŋ dunia nwa naꞌab buod siꞌem la zug.
JHN.16.12	“M mor yela bedego na pianꞌa tisi ya amaa ya ku nyaŋe baŋi li nannanna. 
JHN.16.13	Ka one a yelmeŋir Siig la yaꞌa kena, o na suŋi ya ka ya baŋ yelsida la wusa; ka o ku pianꞌ ne o meŋ yela, amaa o na pianꞌ lin ka o wum la, ka me na paꞌani ya yel bane na ti kena. 
JHN.16.14	O na zunꞌe man yuꞌur; ka zaŋ man yela n yeli ya. 
JHN.16.15	M Baꞌ la soꞌe siꞌel wusa la ane man din. Linzug ka m yel ye, o na zaŋ man yela n yeli ya la.”
JHN.16.16	Ka Yesu yel ye, “Li kpelim saŋa biꞌela ka ya ku lem nyee ma, ka li na niŋ biꞌela yaꞌas ka ya na nyee m.”
JHN.16.17	Ka nyaꞌandolib sieba yet taaba ye, “On yet ye li kpelim saŋa biꞌela ka ti ku nyee o, ka li na niŋ biꞌela yaꞌas ka ti na nyee o la, ka lem ye, m kenne m Baꞌ saꞌan la, li gbin a bo?” 
JHN.16.18	Ka ba lem ye, “On yet ye, saŋa biꞌela la, li gbin a bo? Ti ziꞌ li gbin ne.”
JHN.16.19	Ka Yesu baŋ ye ba bood ye ba buꞌos o li gbin la, ka yeli ba ye, “Ya buꞌosid ne taaba man yel ye, saŋa biꞌela ka ya ku nyee ma, ka saŋa biꞌela yaꞌas ka ya na nyee m la, gbin ne? 
JHN.16.20	Asida ka m yeti ya ye, ya na kum ka fabin, ka dunia dim sunya lee na malis. Ya sunya na saꞌam, ka ya susaꞌaŋ la na lieb sumalisim. 
JHN.16.21	Poꞌa yaꞌa saꞌ duꞌam, li zabidne, o saŋa paae la zug, ka o yaꞌa duꞌa naae o sunf malis, on duꞌa biig la zug ka tam zabir la. 
JHN.16.22	Ala men ya sunya saꞌam nannanna amaa m na lem nyee ya yaꞌas, ka ya na mor sumalisim, ka soꞌ ku ke ka ya sunya lem saꞌam. 
JHN.16.23	Saŋkan la ka ya ku lem buꞌosi m buꞌosa yaꞌase. Asida ka m yeti ya ye, ya yaꞌa sos siꞌeli m Baꞌ la saꞌan ne man yuꞌur zug, o na tisi ya. 
JHN.16.24	Ya nan pu sos siꞌel ne man yuꞌur zugo. Sosimi ka ya na diꞌe ka ya sunya na peꞌel ne sumalisim.
JHN.16.25	“M pianꞌ neꞌeŋa siilimi ya ne. Amaa saŋa la kenna ka m ku lem pianꞌade ya ne siilise, ka lee na pianꞌade ya m Baꞌ la yela nyain nyain. 
JHN.16.26	Saŋkan la ka ya na sos Winaꞌam ne man yuꞌur zug, ka m pu yel ye, m na sos o ya yelaa, 
JHN.16.27	bozugo o meŋi noŋi ya la zug. O noŋi ya, yanam noŋi m ka siak ye m yi ne m Baꞌ la saꞌan na zug. 
JHN.16.28	M sid naam ne m Baꞌ la ni kenn dunia ni na, ka na lem naam dunia ni n lebi m Baꞌ la saꞌan.”
JHN.16.29	Ka o nyaꞌandolib la yel ye, “Eheenn, nannanna fu yuꞌun pianꞌad ne nyain nyain, ka kaꞌ siilima. 
JHN.16.30	Ka ti yuꞌun baŋ ye fu miꞌ siꞌel wusa, ka li pu nar ye soꞌ buꞌos uf buꞌosa. Neꞌeŋa zug ka ti siak ye fu yine Winaꞌam saꞌan na.”
JHN.16.31	Yesu lebisi ba ye, “Ya yuꞌun siaki ya? 
JHN.16.32	Saŋa la kenna, ka li sid paae ya ka ya na widigi kul soꞌ ne o yir o yir ka basi mane m konꞌo konꞌ, amaa m kaꞌa m konꞌ, m Baꞌ be man saꞌan la zug.
JHN.16.33	“M yeli ya neꞌeŋa ye ya mor sumalisim man ni. Dunia kaŋa ni ya mor namisug, amaa more sukpiꞌeuŋ; ka m nyaŋ dunia.”
JHN.17.1	Ka Yesu n pianꞌ pianꞌabama naae la o godigi gos saazug ka yel ye,
JHN.17.1	“M Baꞌa, saŋa la paae ya. Zunꞌomi fu Biig la yuꞌur, ka o me na zunꞌe fu yuꞌur; 
JHN.17.2	ka fu tis o paŋ ka o soꞌe saalib wusa ye o na zaŋ nyovur line kaꞌ naare n tis ban wusa ka fu tis o la. 
JHN.17.3	Ka nyovur line kaꞌ naar la ane ye ba baŋ fun one sid a Winaꞌam yinni maꞌaa la, ne man Yesu Kiristo one ka fu tum na la. 
JHN.17.4	M tum tuum lin ka fu tisi m la naae ka zunꞌe fu yuꞌur dunia ni. 
JHN.17.5	Ka m Baꞌa, fu me zuꞌomi m yuꞌur fu meŋ tuon nannanna ne zunꞌor kan ka m more fu ni ka dunia nam kaeꞌ la.
JHN.17.6	“M paꞌali fu yuꞌur n tis nimbane ka fu gaŋ dunia nwa ni n tisi m la. Ba da ane fu din ka fu zaŋi ba n tisi m ka ba siaki fu noor, 
JHN.17.7	ka baŋ ye fun tis man siꞌel wusa la, yi ne fu saꞌan na, 
JHN.17.8	bozugo pianꞌaban ka fu tisi m la, m me tisi ba ka ba diꞌe, ka sid baŋ ye m yine fu saꞌan na, ka lem siak ye fune tumi m na. 
JHN.17.9	M sosid uf ba yela. Amaa m pu sosid uf ne dunia dim yelaa, amaa ban ka fu tisi m la yela, ban aa fu din la zug. 
JHN.17.10	Man din wusa ane fu din, ka fu din me a m din, ka ba ni ka m yuꞌur nyet zunꞌor. 
JHN.17.11	Ka nannanna m kenne fu saꞌan na ka pu lem be dunia nii, ka ban lee na kpelim be li ni. M Baꞌasuŋo, guri ba ne fu paŋ kan ka fu tisi m la ka ba a yinni wuu tiname a yinni siꞌem la. 
JHN.17.12	Man daa be ne ba la m guri ba ne paŋ kan ka fu tisi m la. M gosi ba ka ba soꞌ pu bodige asee one ka li yeli ziꞌel ye o saꞌam la, ye Winaꞌam gbauŋ sob siꞌem la niŋ ameŋa.
JHN.17.13	“Ka m yuꞌun kenne fu saꞌan na ka pianꞌ pianꞌabama dunia ni ye sumalisim wusa na be ba sunya ni. 
JHN.17.14	M tisi ba fu pianꞌad ka dunia dim kisi ba, ban kaꞌ dunia din la zug, wuu mam me kaꞌ dunia din siꞌem la. 
JHN.17.15	M pu sos uf ye fu yiisi ba dunia nwa ni, amaa m sos ye fu da ke ba kpenꞌ yelbeꞌed nii. 
JHN.17.16	Ka man kaꞌa dunia din siꞌem la, ala ka ba me kaꞌa dunia din ne. 
JHN.17.17	Kel ka yelsida la maali ba ka ba liebi fu meŋ nidib n a nyain, bozugo fu pianꞌad la a sida. 
JHN.17.18	Fun tumi m dunia ni na siꞌem la, ala men ka m me tumi ba dunia ni. 
JHN.17.19	Ka ban yela ka m pesig m meŋi tis uf, ye fu yelsida la ke ka ba me pesigi ba meŋ n tis uf.
JHN.17.20	“Li kaꞌane bama yela maꞌaa, ka m sosidi fo, amaa laꞌam ne bane na ti niŋ man yadda, ba labasuŋ moolug la zug. 
JHN.17.21	M Baꞌ ye ba wusa a yinni wuu fu, m Baꞌ, a yinni ne mam siꞌem la, ka m me a ne uf la, ala men ka ba me a yinni ne ti. Ka dunia dim na siak ye fune tum m na. 
JHN.17.22	Ka zunꞌor kan ka fu tisi m la, m zaŋi li tisi ba ye ba a yinni wuu tiname a yinni siꞌem la. 
JHN.17.23	M na be ne ba sunya ni ka fu be m ni, ye ba sid a yinni, ka dunia na baŋ ye fune tum man na ka noŋi ba wuu fun noŋ man siꞌem la.
JHN.17.24	“M Baꞌa, m bood ye ban ka fu tisi m la be ne m ka nyee m zunꞌor line ka fu da tisi m fu noŋir zug, saŋkan ka dunia da nam kaeꞌ la.
JHN.17.25	“M Baꞌ one a popielim soba, dunia nan pu baŋi fo, ka man lee baŋ uf, ka nimbama baŋ ye fune tum man na.
JHN.17.26	“Man ke ka ba baŋi fu yuꞌur ka na kpelim niŋidi ala, ye noŋir kan ka fu more m yela la, na bee ba ni, ka mam me be ne ba.”
JHN.18.1	Ka Yesu n pianꞌ pianꞌabama naae la, o yi ne o nyaꞌandolib la n keŋ loꞌoŋ Kidron bonꞌog n paae lombonꞌog siaꞌa ni n kpenꞌ.
JHN.18.2	Ka Judas one zam o la miꞌ zinꞌig la, bozugo Yesu ne o nyaꞌandolib la yiti laꞌased anina. 
JHN.18.3	Ka maalmaan kpeenmnam ne Farisee dim tis Judas ba tumtumnib ka sos Room dim sogianam n paꞌas o zug, ka ba keŋ anina ne fitlanam ne mood bugum ne zaba laꞌad.
JHN.18.4	Ka Yesu n miꞌ lin wusa na niŋ o la, o yi tuon na ka buꞌosi ba ye, “Anoꞌon ka ya ieda?”
JHN.18.5	Ka ba lebis o ye, “Ti iedne Yesu one yi Nazaret na la.”
JHN.18.5	Ka Yesu ye, “Mane nwa.” Judas one zam o la, laꞌam ziꞌe ne ba. 
JHN.18.6	Ka Yesu n yel ye, “Mane nwa” la, ka ba leb nyaꞌaŋi n lu teŋin.
JHN.18.7	Ka Yesu lem buꞌosi ba ye, “Anoꞌon ka ya ieda?”
JHN.18.7	Ka ba lebis ye, “Ti iedne Yesu one yi Nazaret teŋin la na.”
JHN.18.8	Ka Yesu lebisi ba ye, “M yeli ya ye mane la. Dinzugo ya yaꞌa iedne mane, lee keli ka nimbama keŋ.” 
JHN.18.9	Neꞌeŋa ke ka pianꞌakan ka o pianꞌ la niŋi ameŋa ye, “Nimbane ka fun Winaꞌam tisi m la, m pu ke ka soꞌ bodige.”
JHN.18.10	Ka Simon Piita fue suꞌug n kia maalmaan kpeenm tumtum ka o yuꞌur buon Malkus la tobiri fiꞌig.
JHN.18.11	Ka Yesu yel Piita ye, “Lebisimi fu suꞌug la li teongun. Nwam kane a namisug ka m Baꞌ tisi m la, m da diꞌe lii?”
JHN.18.12	Ka sogianam ne ba kpeenm la ne Jew dim tumtumnib gbanꞌe Yesu n lo o, 
JHN.18.13	ka mor o keŋ Annas saꞌan yiiga, one a Kaifas diem dau la. Kaifas n da a maalmaan kpeenm yuum kan la. 
JHN.18.14	Li ane Kaifas one da saꞌal Jew dim ye, li ane ba suꞌum ye nid yinni n kpi nidib wusa zug.
JHN.18.15	Simon Piita ne nyaꞌandol yinni daa be nyaꞌaŋ n dol Yesu. Ka maalmaan kpeenm la n miꞌ nyaꞌandol yinni la zug ka nyaꞌandol la laꞌam dol Yesu n kpenꞌ maalmaan kpeenm la zakin. 
JHN.18.16	Ka Piita on ziꞌe zaꞌanoor la yiiŋ, ka nyaꞌandol oŋa la, one ka maalmaan kpeenm la miꞌ la, yi yel poꞌa kane gur zaꞌanoor la ka dol Piita kpenꞌ.
JHN.18.17	Ka poꞌa kane gur zaꞌanoor la buꞌos Piita ye, “Kaꞌa fune a dau kaŋa nyaꞌandolib la yinni laa?”
JHN.18.17	Ka o lebis ye, “Ayei, li kaꞌa mane.”
JHN.18.18	Ka waad be ka tumtumnib la ne yamis nyuꞌe bugum ka ba ziꞌe giligi li uosid. Ka Piita me keŋ laꞌase ba me uosid.
JHN.18.19	Ka maalmaan kpeenm buꞌos Yesu o nyaꞌandolib la ne o paꞌalug la yela.
JHN.18.20	Ka Yesu lebis o ye, “M pianꞌ ne paalo n neeli tis nidib la. Saŋa mekama m paꞌan laꞌasug doodin ne Winaꞌam puꞌusum yin ka Jew dim wusa laꞌased la. M pu suaꞌ pianꞌ siꞌela. 
JHN.18.21	Bo ka fu buꞌosi ma? Buꞌosim ne bane wumi m pianꞌad la. Bane miꞌ mam yel siꞌel.”
JHN.18.22	Ka on pianꞌ neꞌe la ka tumtumnib la yinni ziꞌe kpiꞌe o ka nweꞌ Yesu ne tampiank ka yet ye, “Li ane ala ka fu lebisid maalmaan kpeenm?”
JHN.18.23	Ka Yesu lebis o ye, “Ka m yaꞌa pianꞌane beꞌed, fun dimi li kaset, ka m yaꞌa pianꞌane line dol suer, wala ka fu nweꞌedi ma?” 
JHN.18.24	Ka Annas ke ka o loob la kpelim aa ala ka ba mor o keŋ maalmaan kpeenm Kaifas saꞌan.
JHN.18.25	Ka Simon Piita nam kpelim ziꞌe uosid bugum la, ka ba buꞌos o ye, “Fu me kaꞌane o nyaꞌandolib la yinnii?”
JHN.18.25	Ka o kiꞌis ka yel ye, “Li kaꞌ mane.”
JHN.18.26	Ka maalmaan tumtum yinni one a duꞌad ne one ka Piita paꞌa fiꞌigi o tobir la buꞌos Piita yaꞌas ye, “Li kaꞌane fun ka m nye uf ne o lombonꞌogin laa?” 
JHN.18.27	Ka Piita lem kiꞌis yaꞌas. Ka noraug kpelim kaas.
JHN.18.28	Ka bekeeung ka ba mor Yesu n yi Kaifas yin n keŋ gomena one ziꞌe Room naꞌab noba zug la yin. Ka Jew dim bane mor o na la pu kpenꞌ gomena la yin ne, bozugo ba pu bood ye ba saꞌam ba maluŋ laa. Ban bood ye ba saa di kuꞌum malek gaadug tienr maluŋ diib la. 
JHN.18.29	Ka Pilate yi ba saꞌan na yel ye, “Tuumbeꞌed bo ka dau nwa tum ka ya mor o na?”
JHN.18.30	Ka ba lebis o ye, “O yaꞌa kaꞌane tuumbeꞌed soba, ti naan ku gbanꞌin o naa.”
JHN.18.31	Ka Pilate yeli ba ye, “Doli ne o keŋi n kadi o saria ne ya wada suere a siꞌem.”
JHN.18.31	Ka Jew dim la yel o ye, “Li pu dol suer ye ti ku soꞌo.” 
JHN.18.32	Neꞌeŋa da niŋ ne ye pianꞌakan ka Yesu da pianꞌa n paꞌal kum kan buudi ka o na kpi la, niŋi ameŋa.
JHN.18.33	Ka Pilate kpenꞌ zakin la yaꞌas ka buꞌos Yesu ye, “Fune a Jew dim naꞌab laa?”
JHN.18.34	Ka Yesu lebis o ye, “Buꞌoskaŋa yi ne fu meŋ saꞌan na bee sieba yel uf m yela?”
JHN.18.35	Ka Pilate lebis buꞌos o ye, “M ane Jew nida? Fu meŋ buudi ne ba maalmaan kpeenmnam gbanꞌe uf tisi m. Bo ka fu maale?”
JHN.18.36	Ka Yesu lebis o ye, “M naꞌam kaꞌ dunia nwa dine. Li yaꞌa aane ala m tumtumnib naani zabin ne Jew dim la ka ba ku gbanꞌini ma.”
JHN.18.37	Ka Pilate buꞌos o ye, “Alaa fu ane naꞌaba?”
JHN.18.37	Yesu lebis ye, “Fune yel ye, m ane naꞌab. Neꞌeŋa zug ka m kenn dunia nwa ni ka ba duꞌa m ye m paꞌal yelsida la. On mekama a yelsida sob wumi m kukor.”
JHN.18.38	Ka Pilate buꞌos o ye, “Yelsida a bo?”
JHN.18.38	Ka Pilate yel ala nyaꞌaŋ la, o lem yi keŋ Jew dim la saꞌan n yeli ba ye, “M pu nye dau nwa taale. 
JHN.18.39	Ka ya mor maluŋ ka yuum yuum kuꞌum malek gaadug tienr la saŋa ka m yiisid sarega nid yinni tisidi ya. Ya bood ye m yiis Jew dim naꞌab laa?”
JHN.18.40	Ka ba tansid ne kukortitaꞌar ye, “Kaꞌa one. Ti boodne Barabbas.” Barabbas da ane naꞌayiig kane faand.
JHN.19.1	Ka Pilate ke ka ba fieb Yesu. 
JHN.19.2	Ka sogianam zaŋ gonꞌos wug naꞌam zugpibig n pid o ka yeel o fuzenꞌug, 
JHN.19.3	ka kenn o saꞌan na yel o ye, “Naa, Jew dim naꞌaba,” ka nweꞌ o ne tampiank.
JHN.19.4	Ka Pilate lem yi nidibin la na yaꞌas n yeli ba ye, “Gosimi ya, m na mor o kenn ya saꞌan na ka ya baŋ ye m pu nye taali o saꞌane.” 
JHN.19.5	Ka Yesu pid gonꞌos zugpibig ka ye fuzenꞌug n yi na. Ka Pilate yeli ba ye, “Dau la nwa.”
JHN.19.6	Ka maalmaan kpeenmnam ne ba tumtumnib la nye o la, ba tans ye, “Kpaꞌami ne o dapuudir zug n ku. Kpaꞌami ne o.”
JHN.19.6	Ka Pilate yeli ba ye, “Ya meŋ zaŋim o n kpaꞌ, bozugo man pu nye o taale.”
JHN.19.7	Ka Jew dim la yel o ye, “Ti mor wada, ka li paꞌal ye, li nar ka o kpi, bozugo o maali o meŋ ye o ane Winaꞌam Biig.”
JHN.19.8	Ka Pilate n wum pianꞌabama la, dabiem maligim kpenꞌ o. 
JHN.19.9	Ka o lem kpenꞌ zakin la yaꞌas ka buꞌos Yesu ye, “Fu yi yaa ni na?” Ka Yesu pu lebis oo. 
JHN.19.10	Ka Pilate buꞌos o ye, “Fu ku lebisi maa? Fu ziꞌ ye m mor paŋ kane na bas uf, bee n kpaꞌa uf dapuudir zugo?”
JHN.19.11	Ka Yesu lebis o ye, “Winaꞌam yaꞌa pu tisin uf paŋa fu naani ku nyeen paŋi nyaŋeni ma. Dinzug one mor man na niŋi fu nuꞌusin la, tum tuumbeꞌed n gaad uf.”
JHN.19.12	Pianꞌakaŋa yela ka Pilate ied suer ye o bas o, amaa Jew dim daa tansid n yet ye, “Fu yaꞌa bas dau kaŋa, fu kaꞌ Room naꞌab Kaisa zuaa. Bozugo on mekama nok o meŋi maal naꞌab bood ye o zab ne Kaisa.”
JHN.19.13	Ka Pilate n wum pianꞌabama la, o mor Yesu n yi na zinꞌin saria kadib gbauŋ zug line be zinꞌikan ka Jew dim buon ye Gabbata la, ka li gbin a kuglama la. 
JHN.19.14	Daakan nintaŋ soos, ka ba tiꞌebid kuꞌum malek gaadug tienr daar la.
JHN.19.14	Ka Pilate yel Jew dim la ye, “Ya naꞌab la nwa.”
JHN.19.15	Ka ba tansid n yet ye, “Mor o keŋ n kpaꞌ o.”
JHN.19.15	Ka Pilate buꞌosi ba ye, “M kpaꞌami ne ya naꞌab laa?”
JHN.19.15	Ka maalmaan kpeenmnam lebis ye, “Ti pu mor naꞌaba, asee Kaisa.”
JHN.19.16	Ka o yuꞌun kees o tisi ba ye ba kpaꞌ o dapuudir zug n ku.
JHN.19.17	Ka ba mor Yesu yi teŋin la ka ke ka o zeedi o meŋ dapuudir n keŋ zinꞌikan ka Jew dim buon ye Golgota la, ka li gbin a ye zunwana zinꞌig. 
JHN.19.18	Ka ba kpaꞌ o n tabil dapuudir zug. Ka me kpaꞌ nidib ayi n tabil dapuuda zug, ka yinni be o dagobug ka yinni be o datiuŋ. Ka Yesu bee ba soogin.
JHN.19.19	Ka Pilate sob o yela n tabil dapuudir la zug ka sobir la yel ye,
JHN.19.20	Zinꞌikan ka ba da kpaꞌ Yesu la, da kpiꞌene teŋ poogin la, ka Jew dim bedego karem sob la. Ka sob la da sob ne Jew dim pianꞌad, ne Room dim pianꞌad ne Greek dim pianꞌad. 
JHN.19.21	Ka Jew dim maalmaan kpeenmnam yel Pilate ye o da sob ye, “Dau kaŋa ane Jew dim naꞌaba, amaa ye o som ye, dau kaŋa yel ye, o ane Jew dim naꞌab.”
JHN.19.22	Pilate lebis ye, “Mam sob siꞌem la line kpelim be.”
JHN.19.23	Ka sogianam kpaꞌ Yesu naae la, ba zaŋ o fuud pudugi li zinꞌis anaasi n tis taaba. Fuug la da pu senn, amaa ba wugu line mum.
JHN.19.24	Linzug ka ba yel taaba ye ba da aenn lii, amaa ba maal bugulum bugulum gos one na di.
JHN.19.24	Neꞌeŋa da niŋi ala ye Winaꞌam gbauŋ la sob siꞌem la niŋ ameŋa ye,
JHN.19.24	“Ba pudug m fuud n tis taaba
JHN.19.24	ka maal bugulum bugulum ne m fuug la yela.”
JHN.19.24	Ka sogianam la niŋi ala.
JHN.19.25	Ka Yesu ma ne o mapit, ne Kleopas poꞌa ne Meeri Magdalene, n ziꞌe kpiꞌe dapuudir la. 
JHN.19.26	Ka Yesu n nye o ma ne o nyaꞌandolkan ka o noŋ la ka ba ziꞌe kpiꞌe la, o yel o ma la ye, “M ma fu biig nwa.” 
JHN.19.27	Ka me yel o nyaꞌandol la ye, “Fu ma nwa.” Ka saŋkan ken sa ka o nyaꞌandol la dol Yesu ma la kuli o yin.
JHN.19.28	Ka Yesu yuꞌun baŋ ye siꞌel wusa naae ya la ka yel ye, “Kuꞌonuud more m.” O yeli ala ye Winaꞌam gbauŋ n sob siꞌem la niŋi ameŋa. 
JHN.19.29	Ka nwam ziꞌe ne danmiꞌisug. Ka ba zaŋ sooso los danmiꞌisugin la lo kikanꞌarin niŋi o noorin. 
JHN.19.30	Ka on nu danmiꞌisug la ka ye, “Li naae ya,” ka sun o zug ka kpi.
JHN.19.31	Li da ane vuꞌusum daar tiꞌebug, hale ka li a dabistitaꞌar, linzug ka Jew dim la pu bood ye niŋgbina la kpelim be dapuuda zugi li daare, ka ba sos Pilate ye o ke ka ba koꞌ ba noba, ka sigisi ba dapuuda la ni. 
JHN.19.32	Ka sogianam keŋ koꞌ yiiga daan la noba, ne o tiraan one ka ba daa laꞌam kpaꞌa kpiꞌe Yesu la noba. 
JHN.19.33	Ka ban kenn Yesu saꞌan na n nye ka o kpi la, ba pu koꞌ o nobaa. 
JHN.19.34	Ka sogia yinni zaŋ kpan n kunsi o lugir ka ziim ne kuꞌom kpelim yi na. 
JHN.19.35	One nye line naam la, dii li kaset. O pianꞌ ne yelsida, o meŋ miꞌ ye o pianꞌ ne yelsida, ye ya me siaki li. 
JHN.19.36	Ka neꞌeŋa niŋ ne ye Winaꞌam gbauŋ la n sob siꞌem la lieb ameŋa ye, “Baa o konbir yinni, ku koꞌoge.” 
JHN.19.37	Ka Winaꞌam gbauŋ lem sob zinꞌi siꞌa yaꞌas ye, “Ba na gos on ka ba kuns la.”
JHN.19.38	Neꞌeŋa nyaꞌaŋ ka Josef one yi Arimatea teŋin ka a Yesu nyaꞌandol n keŋ sos Pilate ye o zaŋim Yesu niŋgbiŋ la tis o. Josef daa ane Yesu nyaꞌandol amaa on daa zot Jew dim la zug ka o pu neeli o meŋa. Ka Pilate n siak la ka o kena zaŋ niŋgbiŋ la keŋ. 
JHN.19.39	Ka Nikodemus, one daa keŋ Yesu saꞌan yuꞌuŋ la, me dol Josef ka mor bunnyubis line buon mir ne aloes ka ba gendig taaba, ka li zuꞌe bedego. 
JHN.19.40	Ka ba zaŋ Yesu niŋgbiŋ n bobug ne fuud ne bunnyubisa la, wuu Jew dim kum maluŋo a siꞌem la. 
JHN.19.41	Ka lombonꞌog be zinꞌikan ka ba kpaꞌ o la baba, ka Jew dim yaug be li poogin, ka ba nam pu mum soꞌ li nii. 
JHN.19.42	Ka dabisir la sadigim a vuꞌusum daar tiꞌebug la ka yaug la me pu lal la, ka ba mum Yesu anina.
JHN.20.1	Ka Alasidaar ka Meeri Magdalene isigi keŋ yaugin la, ka li nam pu nie naae, ka o nye ka kugir line ligil yaug la bilig. 
JHN.20.2	Ka o zo keŋ Simon Piita ne o nyaꞌandol siꞌa saꞌan, on ka Yesu noŋ la, ka yeli ba ye, “Ba zaŋ Zugsob la yaugin la yi ka ti ziꞌ ban niŋ o siꞌela.”
JHN.20.3	Ka ba zo keŋ yaugin, 
JHN.20.4	ka nyaꞌandol oŋa la zo gaad Piita n paae yaugin la yiiga, 
JHN.20.5	ka kuni gos ka nye fuud la, ka lee pu kpenꞌe. 
JHN.20.6	Ka Simon Piita paae n kpelim kpenꞌ, ka nye fuud la digi, 
JHN.20.7	ne pien line ka ba da viligi o zug la. Li pu be ne fuud la, amaa li meŋi daꞌe keŋ n dig zinꞌisiꞌa. 
JHN.20.8	Ka nyaꞌandol one paae yiiga la, me kpenꞌ yaugin la n nye li ka siak. 
JHN.20.9	Lini sob Winaꞌam gbauŋin ye, asee ka o vuꞌug kumin la, ba da nam ziꞌ li gbin ne.
JHN.20.10	Ka nyaꞌandolib la lebi kul ba yaan.
JHN.20.11	Ka Meeri ziꞌe yaug la yiiŋ n kum, ka sunne gos yaug la poogin, 
JHN.20.12	ka nye maleknam ayi ka ba ye fupiela n zinꞌi zinꞌikan ka Yesu daa be la. Ka yinni be zug baba ka yinni me be noba baba.
JHN.20.13	Ka ba buꞌos o ye, “Poꞌaa, bo ka fu kaasida?”
JHN.20.13	Ka o lebisi ba ye, “Ba noki m Zugsob la ka m ziꞌ ban niŋ o siꞌel la.” 
JHN.20.14	On pianꞌ neꞌeŋa la ka giꞌe nye Yesu ka o ziꞌe ka o lee pu baŋ ye li ane one.
JHN.20.15	Ka Yesu buꞌos o ye, “Poꞌaa, bo ka fu kaasida? Ka anoꞌon ka fu ieda?”
JHN.20.15	Ka o tenꞌes ye o ane one gur lombonꞌog la ka yel o ye, “M diema, li yaꞌa ane fune zaŋi o niŋgbiŋ la, fun yeli m fun niŋ li siꞌel, ka m keŋ noki li.”
JHN.20.16	Ka Yesu buol o ye, “Meeri.”
JHN.20.16	Ka o giꞌe gos o ka pianꞌ o ne Jew dim pianꞌad ye, “Rabboni.” Li gbin ane ye, Paꞌana.
JHN.20.17	Yesu yeli o ye, “Da siꞌisi ma; ka m nan pu du m Baꞌ la saꞌane. Amaa kemi m baꞌabiis la saꞌan n yeli ba ye, m dutne one a m Baꞌ ne ya Baꞌ ni ka a m Winaꞌam ne ya Winaꞌam la ni.”
JHN.20.18	Linzug ka Meeri Magdalene keŋ yel Yesu nyaꞌandolib la ye, “M nye Zugsob la.” Ka o yel ba lin wusa ka Yesu yel o la.
JHN.20.19	Ka daakan yuꞌuŋ sisobir, line a Alasidaar, ka Yesu nyaꞌandolib la laꞌas taaba doogin, ka kpar zaꞌanoya, bozugo ba da zotne Jew dim la dabiem. Ka Yesu kena ziꞌe ba sisoogin, ka yeli ba ye, “Sumalisim na be ne ya.” 
JHN.20.20	Ka on daa yeli ba wala la, ka paꞌali ba o nuꞌus ne o lugir. Ka nyaꞌandolib la mor sumalisim ban nye Zugsob la zug.
JHN.20.21	Ka Yesu yeli ba yaꞌas ye, “Sumalisim na be ne ya. Wenne m Baꞌ tum man na la, ala men ka man me tumi ya.” 
JHN.20.22	Ka on yeli ala naae la, ka o vuꞌusi niŋi ba ni, ka yeli ba ye, “Diꞌem Winaꞌam Siig Suŋ. 
JHN.20.23	Niŋkan wusa ka ya niŋ suguru ne o ka yiis o tuumbeꞌed n bas la, Winaꞌam me na yiisi li bas. Ka niŋkan wusa ka ya pu niŋ o suguru ka yiis o tuumbeꞌed base, Winaꞌam me ku yiis o tuumbeꞌed n basi.”
JHN.20.24	Ka Tomas one ka ba buon Liibir ka a Yesu nyaꞌandolib pii ne yi la nid yinni la daa kaꞌ ba saꞌane Yesu n daa kena laa. 
JHN.20.25	Ka nyaꞌandolib la sieba yel o ye, “Ti nye Zugsob la.”
JHN.20.25	Ka o yeli ba ye, “M yaꞌa pu nye bane kpaꞌ o nuꞌug la isa, ka siꞌisi li ne m nuꞌubil, ka siꞌisi o lugire, mam ku siake.”
JHN.20.26	Ka daba anii lem paae, ka nyaꞌandolib la laꞌas doogin yaꞌas, ka Tomas be ne ba. Ka laꞌam ne ban kpar zaꞌanoya la Yesu kena ziꞌen ba soogin, ka yeli ba ye, “Sumalisim be ne ya.” 
JHN.20.27	Ka o yel Tomas ye, “Zaŋimi fu nuꞌubil n siꞌis m nuꞌus, ka zaŋ fu nuꞌug n siꞌis m lugir. Da biꞌesida amaa niŋim yadda.”
JHN.20.28	Ka Tomas lebis n yel o ye, “Fu ane m Zugsob ne m Winaꞌam.”
JHN.20.29	Ka Yesu buꞌos o ye, “Fu niŋ yadda fun nye man la zugoo? Yelsum be ne bane pu nyee, amaa ka lee niŋ yadda.”
JHN.20.30	Yesu da tum tuumnyalima sieba bedego ka o nyaꞌandolib la be ani. Ka tuumnyalima ban pu sob gbauŋ kaŋa nii. 
JHN.20.31	Ka m sob neꞌenam ye ya siak ye Yesu a Kiristo la, one a Winaꞌam Biig la, ka ya yaꞌa niŋ o yadda, ya na nye nyovur o yuꞌur zug.
JHN.21.1	Lin nyaꞌaŋ ka Yesu nie o meŋi yaꞌas n paꞌal o nyaꞌandolib la, Tiberias beuŋ baba, ka lin niŋ siꞌem ane anwa. 
JHN.21.2	Simon Piita ne Tomas one ka ba buon Liibir la, ne Nataniel, one yi Kana, Galilee soꞌolim la ne Zebedee biis ne Yesu nyaꞌandol sieba ayi da laꞌam bene taaba. 
JHN.21.3	Ka Simon Piita yeli ba ye, “M waꞌene ye m gbanꞌ zimi.” Ka ba lebis ye, “Ti me na keŋ.” Ka ba keŋ kpenꞌ aaruŋ, ka yuꞌuŋkan wusa ka ba pu gbanꞌe siꞌel siꞌela.
JHN.21.4	Ka beug yiligid la, ka Yesu ziꞌe beuŋ gbeug, amaa o nyaꞌandolib la pu baŋ ye li ane one.
JHN.21.5	Ka Yesu buꞌosi ba ye, “M biise, ya mor zimii?”
JHN.21.5	Ka ba lebis o ye, “Ayei.”
JHN.21.6	Ka o yeli ba ye, “Lomini ya zimilaꞌad la aaruŋ la datiuŋ baba ka ya na gbanꞌe. Ka ba lobi li ka zimi peꞌeli galis ka ba mak ye ba teeg li niŋ aaruŋ la guꞌuŋ.”
JHN.21.7	Ka nyaꞌandol yinni, on ka Yesu noŋ la yel Piita ye, “Li ane Zugsob la.” Ka Piita n wumi ala la, ka on pu yeꞌ fuug la zug, o yeꞌ fuug ka ianki li kuꞌomin la keŋ Yesu saꞌan. 
JHN.21.8	Aaruŋ la pu lal ne beuŋ gbeugo, ka wen wuu fun na yaꞌas noba kobus ayiꞌiŋa ne, ka nyaꞌandolib bama la be aaruŋin la n veꞌed laꞌakan ka zimi peꞌel la. 
JHN.21.9	Ka ban du gbeug la ba yi aaruŋin la na ka nye ka bugum saana dit, ka zimi paꞌe ka bodobodo me be.
JHN.21.10	Ka Yesu yeli ba ye, “More zimbane ka ya gbanꞌe la sieba na.”
JHN.21.11	Ka Simon Piita kpenꞌ aaruŋ ka veꞌed zimilaꞌad la duꞌos gbeug. Ka zimbeda peꞌeli li, ka ba kal a kobuga ne piisnu ne atanꞌ. Laꞌam ne ban zuꞌe la zimilaꞌad la pu aenn. 
JHN.21.12	Ka Yesu yeli ba ye, “Kemi na di.” Ka nyaꞌandolib la soꞌo soꞌ pu mor sukpiꞌem na buꞌos o ye, “Fu aa anoꞌone?” Bozugo ba baŋ ye on a Zugsob la. 
JHN.21.13	Ka Yesu zaŋ bodobodo ne zimi la tisi ba, ka ba onb. 
JHN.21.14	Neꞌeŋa da a noor atanꞌ daan ka Yesu nie o meŋ paꞌal o nyaꞌandolib la on da vuꞌug kumin la.
JHN.21.15	Ka ban di naae la, ka Yesu buꞌos Simon Piita ye, “Simon, Joon biiga, fu sid noŋ man n gat bamaa?”
JHN.21.15	Ka o lebis o ye, “Eenn, m Zugsoba, fu pun miꞌ ye m noŋ uf.”
JHN.21.15	Ka Yesu yel o ye, “Guri m peꞌebibis la.”
JHN.21.16	Ka Yesu lem buꞌos o noor ayi daan ye, “Simon, Joon biiga, fu noŋi maa?”
JHN.21.16	Ka o lebis o ye, “Eenn, m Zugsoba fu miꞌ ye m noŋ uf.”
JHN.21.16	Ka o yel o ye, “Guri m peꞌes la.”
JHN.21.17	Ka Yesu lem buꞌos o noor atanꞌ daan yaꞌas ye, “Simon, Joon biiga, fu noŋi maa?”
JHN.21.17	Ka Piita sunf saꞌam, on buꞌos o noor atanꞌ daan ye, “Fu noŋi maa la,” ka o lebis ye, “M Zugsoba, fu miꞌ siꞌel wusa, ka miꞌ ye m noŋ uf.”
JHN.21.17	Ka Yesu yel o ye, “Guri m peꞌes la.”
JHN.21.18	Ka Yesu lem yel o ye, “Asida ka m yet uf ye, fun da a dasaŋ la, fu da lood vilig n ken fun boode siꞌel, ka fun a bunkudug la, fu na tienn fu nuꞌus ka soꞌ na lo uf vilig ka more fu keŋ zinꞌi kan ka fu pu booda.” 
JHN.21.19	Yesu yel neꞌeŋa ne ye o paꞌal kuꞌum kan buudi ka Piita na kpi, ka li a zunꞌor n tis Winaꞌam. Ka neꞌeŋa nwa nyaꞌaŋ ka Yesu yel o ye, “Dol man.”
JHN.21.20	Ka Piita giꞌe ka nye ka nyaꞌandolkan ka Yesu noŋ la doli ba nyaꞌaŋ, ka a one zinꞌi kpiꞌe ne Yesu ban daa dit la. Ka o me buꞌos Yesu ye, “M Zugsoba, anoꞌon ye o zam uf la.” 
JHN.21.21	Ka Piita nye o la ka buꞌos Yesu ye, “Ka dau kaŋa mene?”
JHN.21.22	Yesu lebis o ye, “Li yaꞌa ane m boodim ye o kpelim be ka m ti leb na, fu baꞌa bo be li nii? Fun yaꞌa dol man.” 
JHN.21.23	Ka pianꞌad la yadig paae yadda niŋidib la ye nyaꞌandol kan la ku kpii, amaa Yesu meŋ pu yel ye o ku kpii, ka lee ye, “Li yaꞌa ane m boodim ye o kpelim be ka m ti leb na, fu baꞌa bo be li nii?”
JHN.21.24	Nyaꞌandol kaŋa di kaset yelbama nwa yela, ka sobi li. Ti baŋ ye o kaset la a yelsida.
JHN.21.25	Siꞌelnam bedego be ka Yesu maal. Ka ba yaꞌa ye ba sob li wusa, m tenꞌes ka paalo ku be dunia ni ka ba sob gbana la digile.
ACT.1.1	Teofilus, m daa yel uf m yiiga gbauŋ la poogin Yesu n daa pinꞌili tum ka paꞌal nidib siꞌel la wusa, hale 
ACT.1.2	n ti paae daar kan ka Winaꞌam zaŋ o n du arazana ni la. O daa mor Winaꞌam Siig Suŋ la paŋ ka paꞌal Tumtumnib bane ka o daa gaŋ la ban na tum siꞌem. Ka Winaꞌam naan zank o n du arazana ni. 
ACT.1.3	Yesu namisug nyaꞌaŋ la dabisa piisnaasi poogin, ka o nie o meŋ n paꞌali ba la, ka tum tuumnyalima bedego line paꞌal ye o voe. Ka ban nye o la o tuꞌasi ba Winaꞌam naꞌam la yela. 
ACT.1.4	Ka ban laꞌas ne Yesu n dit la, ka o tisi ba noor ye, “Da yi Jerusalem nii, ka gur Winaꞌam Siig Suŋ one a o piini kan ka m da yel ziꞌel la. 
ACT.1.5	Ka Joon daa suudi ya ne kuꞌom. Amaa li ku yuuge ka man na suu ya ne Winaꞌam Siig Suŋ.”
ACT.1.6	Ka tumtumnib la laꞌas taaba ne Yesu ka buꞌos ye, “Zugsoba, fu na lem lebis Israel dim naꞌam la nannanna n tisi ba?”
ACT.1.7	Ka Yesu yeli ba ye, “Ya baꞌa kaeꞌ ka ya baŋ saŋa ne dabisa ban ka m Baꞌ Winaꞌam da ziꞌel ne o meŋ paŋ la. 
ACT.1.8	Amaa ya na diꞌe paŋ, Winaꞌam Siig Suŋ la yaꞌa keenn ya saꞌan na, ka ya na tuꞌasi m yela Jerusalem ne Juuda ne Samaria ne dunia ben wusa.”
ACT.1.9	On tuꞌasi naae la ka ba gosid o, ka Winaꞌam zaŋ o n dut ka saŋgbana ligil o. 
ACT.1.10	Ka ban nam kpelim gosid saa agol la, ka dapa ayi ye fupiela n ziꞌe ba saꞌan, 
ACT.1.11	ka buꞌosi ba ye, “Galilee dima, bozug ka ya ziꞌe n gosid agole? Yesu one yi ya saꞌan n ken arazana ni la, o na ti leb na wuu yaname n nye o ka o keŋ siꞌem la.”
ACT.1.12	Ka o Tumtumnib la yi Olives Zuerin n leb Jerusalem. Li pu lal ne Jerusalem. 
ACT.1.13	Ka ban paae Jerusalem la, ba du girimbiisa line a ba yir sigidirin. Ka bane daa be ani la daa a Piita ne Joon ne Jemes ne Andrew ne Filip ne Tomas ne Bartolomew ne Mateo ne Jemes one a Alfeus biig la ne Simon Zealot ne Judas one a Jemes biig, 
ACT.1.14	bama wusa ne poꞌab ne Meeri Yesu ma ne Yesu pitib daa laꞌased ne taaba n sosid Winaꞌam ne ba yaꞌam wusa.
ACT.1.15	Ka dabisa bama ka yadda niŋidib la daa laꞌased taaba ka ba kal a wuu kobuga ne piisi. Ka Piita due n ziꞌe ba sisoogin n yel ye, 
ACT.1.16	“M zuanama, li ane tilas Winaꞌam gbauŋ pianꞌad kan ka o Siig Suŋ da pun yel ka li yi naꞌab David noorin la lieb ameŋa ne Judas niŋ siꞌel la yela. 
ACT.1.17	O daa gaad tuon n dol nidib bane keŋ n gbanꞌe Yesu la. O daa ane ti tumtum tiraan ka Winaꞌam gelig o laꞌas ne ti.”
ACT.1.18	(Dau kaŋa nwa daa daꞌ poog ne o tuumbeꞌed yood. O daa lu teŋin anina, ka o poor pusig, ka o nyood wusa yi. 
ACT.1.19	Ka Jerusalem teŋ nidib la wusa n wum la, ba pud poog la yuꞌur ne ba pianꞌad ye Akeldama. Li gbin ane Ziim Poog.)
ACT.1.20	Ka Piita ye, “Li sobne Winaꞌam yuuma gbauŋin ye,
ACT.1.20	‘Kel ka o yir na yo damzuunr,
ACT.1.20	ka nidib ku lem be aninaa.’
ACT.1.20	Ka lem sob ye,
ACT.1.20	‘Kel ka soꞌ diꞌe o tuuma tum.’
ACT.1.21+ACT.1.22	“Alazugo li suꞌum ye nid yinni paꞌasi ti ni. O a one daa nye ti Zugsob Yesu kuꞌum vuꞌugir yela. Li suꞌum ka o ane one n daa pun bee ti saꞌan saŋa wusa ti Zugsob Yesu daa goond ne ti, lin pinꞌil ne Joon n daa suud nidib kuꞌom la, n ti paae saŋkan ka Yesu daa yi ti saꞌan n du arazana ni la.”
ACT.1.23	Ka ba yiis nidiba ayi. Ka ayinni yuꞌur buon Josef one ka ba lem buon ye Barsabas ka lem buon Justus. Ka ayinni la yuꞌur buon Mattias. 
ACT.1.24	Ka ba sos Winaꞌam ye, “Ti Zugsoba, fun miꞌ ninsaalib poog. Paꞌalimi ti nidiba ayi nwa fun gaŋ soꞌ 
ACT.1.25	ye o diꞌe Judas zinꞌig n tum tumtumnib la tuuma lin ka o bas ka keŋ o meŋ zinꞌigin la.” 
ACT.1.26	Ka ba bugulim ka li lu Mattias zugin ka ba zaŋ o laꞌas Tumtumnib piina yinni la kalin.
ACT.2.1	Ka Pentekost daar n paae la, ka ba wusa daa be zinꞌig yinni. 
ACT.2.2	Ka toꞌoto yim ka vuud yi arazana ni na n wenne sisiꞌem titaꞌar ne, n peꞌel doog kan ka ba be la. 
ACT.2.3	Ka ba nye siꞌel lin wenne bugum zilima ne, n pudug n zoon ba wusa yinni yinni zutin. 
ACT.2.4	Ka Winaꞌam Siig Suŋ daa peꞌeli ba wusa, ka ba pinꞌil n pianꞌad ne teŋzuŋ pianꞌad wuu Siig Suŋ la n tisi ba siꞌem la.
ACT.2.5	Ka Jew dim sieba ban yi dunia soꞌolim wusa na, daa be Jerusalem ni. Ba daa ane bane dol Winaꞌam suer suꞌuŋa. 
ACT.2.6	Ka nidib bedego n wum vuud la, ka ba laꞌas taaba, ka li lidigi ba bedego, bozugo soꞌ wusa wum ban pianꞌad o meŋ buudi pianꞌad. 
ACT.2.7	Ka ba lidig n buꞌosid taaba ye, “Gosima, nidib bane pianꞌad nwa wusa kaꞌane Galilee dim bee? 
ACT.2.8	Ka li niŋ wala ka ti wusa yinni yinni wum ka ba pianꞌad tinam buudi pianꞌade? 
ACT.2.9	Ti yi ne Partia ne Media ne Elam ne Mesopotamia ne Juuda ne Kapadosia ne Pontus ne Asia, 
ACT.2.10	ne Frigia ne Pamfilia ne Egipiti ne Libiya lin kpiꞌe Sairene ne saam ban yi Room teŋin la, Jew dim ne sieba bane kaꞌ Jew dim buudi, ka lee doli ba malima, 
ACT.2.11	ne Krete dim ne Arabia dim. Ka li niŋ wala ka tinam wum ka ba pianꞌad ti buudi pianꞌad n yet tuumtitada ban ka Winaꞌam tum la?” 
ACT.2.12	Ka ba lidig n buꞌosid taaba ye, “Yel kaŋa nwa gbin lee a bo?”
ACT.2.13	Amaa ka sieba poꞌogi ba, ka yet ye, “Nimbama nwa nune daam n kool.”
ACT.2.14	Ka Piita due ziꞌen ne Tumtumnib piina yinni la, n yeli ba ne kukotitaꞌar ye, “Juuda dim, ne bane be Jerusalem nwa ni, ya wusa baŋim yelkaŋa, ka kelis man ye m tuꞌasi ya yel siꞌa la. 
ACT.2.15	Li nan ane beogin, dinzugo nidib nwa ku nu daam n kool wenne yanam tenꞌesid siꞌem laa. 
ACT.2.16	Amaa neꞌeŋa ane bun lin ka Winaꞌam nodiꞌes Joel da pun sob li yela la ye,
ACT.2.17	Winaꞌam yel ye,
ACT.2.17	‘Dunia naar yaꞌa ti liꞌel,
ACT.2.17	m na buꞌe m Siig Suŋ la n niŋ ninsaalib buudi wusa zut.
ACT.2.17	Ka ba biribis ne ba bipumis na diꞌe Winaꞌam pianꞌad n tis nidib.
ACT.2.17	Ka ba dasam na nye Winaꞌam yela wuu zaansuŋ ne.
ACT.2.17	Ka ba niŋkuda me na zaansim.
ACT.2.18	Ka saŋkan la m na buꞌe m Siig Suŋ la niŋ m tumtum dap ne m tumtum poꞌab zutin.
ACT.2.18	Ka ba na diꞌe m pianꞌad n tis nidib.
ACT.2.19	M na maal bunnyalima agol ka maal zanbina dunia zug.
ACT.2.19	Ziim ne bugum ne walim ne nyoꞌos na ti be.
ACT.2.20	Nintaŋ na ti lieb lik,
ACT.2.20	ka nwadig muꞌe wenne ziim ne,
ACT.2.20	ka Zugsob lebig daar la nyaan paae.
ACT.2.21	Ka lin saŋa la, on wusa buol Zugsob yuꞌur,
ACT.2.21	o na nye faangir.’
ACT.2.22	“Israel dim wusa, wumi pianꞌakaŋa nwa. Winaꞌam daa tum tuumnyalima ne bunnyalima ne zanbina Yesu saꞌan, one a Nazaret dau la, ka paꞌali ba ye one tum o ba saꞌan. Ya pun miꞌ neꞌeŋa, bozugo li daa maali ya saꞌan. 
ACT.2.23	Winaꞌam pun miꞌ siꞌel wusa. O boodim la zug, ka o zaŋ Yesu niŋ ba nuꞌusin ka ba ke ka nimbeꞌednam gbanꞌe o n kpaꞌ o tabil dapuudir zug n ku. 
ACT.2.24	Ka Winaꞌam saꞌam kuꞌum paŋ ka vuꞌug o kumin, kuꞌum ku tunꞌe mor o la zug. 
ACT.2.25	David da pun tuꞌas o yela sa ye,
ACT.2.25	‘M nyet Zugsob la m tuon daar wusa.
ACT.2.25	On bee ne man la zug,
ACT.2.25	soꞌ ku nyaŋe niŋi m siꞌel la.
ACT.2.26	Dinzugo m mor sumalisim,
ACT.2.26	ka pianꞌad sumalisim pianꞌad.
ACT.2.26	Ala men, m mor tiꞌir, man na kpi,
ACT.2.27	ka Winaꞌam ku basi m siig kpiꞌim teŋ la zug.
ACT.2.27	O ku ke ka mam one a o Ninsuŋ la punꞌe.
ACT.2.28	On ke ka m baŋ o nyovur suer la zug,
ACT.2.28	ka m mor sumalisim bedego o tuon.’
ACT.2.29	“M zuanama, keli ka m ansig n tuꞌasi ya, ti yaab naꞌab David yela. O da kpine ka ba pinꞌ o yaugin. Ka o yaug be ti saꞌan kpela hale n paae zina. 
ACT.2.30	David da ane Winaꞌam nodiꞌes ka baŋ ye Winaꞌam po ne ziꞌel ye o na ke ka nid yinni yi o yaas la sisoog n zinꞌin o naꞌam gbauŋ la zug. 
ACT.2.31	Dinzugo David da pun deŋi nye Winaꞌam da ye o tum siꞌem la. Ka tuꞌas Kiristo kuꞌum vuꞌugir yela ye,
ACT.2.31	‘Winaꞌam ku bas o kpiꞌim teŋ, bee ke ka o niŋgbiŋ punꞌe.’
ACT.2.32	Yesu la nwa, one ka Winaꞌam vuꞌug o kumin la. Ka ti wusa nye li, ka tuꞌasi ya li yela. 
ACT.2.33	Dinzug ka Winaꞌam duꞌos o n ziꞌel o datiuŋ, ka o diꞌe Siig Suŋ, line ka o pun yel ziꞌel la. Yanam wum ka nyet siꞌel nannanna la, a piini line ka o tisi ti. 
ACT.2.34	David meŋ da pu du arazana ni. Amaa o meŋ da yel ye,
ACT.2.34	‘Zugsob la yel m Zugsob ye,
ACT.2.34	“Zinꞌinim m datiuŋ,
ACT.2.35	n gur saŋa kan ka m na ke ka fu biꞌemnam lieb fu noba kuk.” ’
ACT.2.36	“Dinzug, keli ka Israel dim buudi wusa baŋ yelmeŋir ye Yesu kan ka ba daa kpaꞌ tabil dapuudir zug n ku la, on la ka Winaꞌam paꞌali ya ka o a Zugsob ne Kiristo.”
ACT.2.37	Nidib la n wum pianꞌad nwa la, ka li kpenꞌ ba sunya ni hale, ka ba buꞌos Piita ne Tumtumnib la ye, “Ti baꞌabiise, ti na niŋ wala?”
ACT.2.38	Ka Piita lebisi ba ye, “Tiakimi ya sunya, ka ya wusa yinni yinni diꞌe Winaꞌam kuꞌom suub ne Yesu Kiristo yuꞌur, ka Winaꞌam na yiisi ya tuumbeꞌed n bas. Ka ya na diꞌe Winaꞌam piini line a o Siig Suŋ. 
ACT.2.39	Noor ziꞌelug la ane ya din ne ya biis din ne bane be lalle, hale ne nidib bedego ban ka Zugsob la na ti buoli ba o saꞌan la.”
ACT.2.40	O daa pianꞌ pianꞌad sieba bedego n saꞌali ba ne nimmua n yeli ba ye, “Yiisim ya meŋ ne zumaaŋ kaŋa nimbeꞌednam la saꞌan.” 
ACT.2.41	Ka bane daa siak Piita pianꞌad la daa diꞌe kuꞌom suub. Ka daar kan la, nidib bane daa paꞌas ba ni la wenne tusa atanꞌ. 
ACT.2.42	Ka ba daa kpelim ziꞌe kiŋkiŋ ne Tumtumnib la paꞌalug. Ka mor noor yinni ka laꞌasedi dit diib ne taaba ka sosid Winaꞌam.
ACT.2.43	Ka dabiem daa kpenꞌ nidib la wusa, ka Winaꞌam ke ka Tumtumnib la tum tuumnyalima ne zanbina bedego. 
ACT.2.44	Ka nidib ban daa niŋ yadda la wusa daa mor noor yinni ka pudugid ban mor siꞌel wusa ne taaba, 
ACT.2.45	ka kuos ba laꞌad ne ba arazaꞌas wusa n pudug n tis on mekama nar ye o diꞌe siꞌem. 
ACT.2.46	Ka daar wusa ka ba laꞌased Winaꞌam puꞌusum yin, ka me laꞌased yir yir n dit ne taaba, ka mor sumalisim ne poog yinni, 
ACT.2.47	ka duꞌosid Winaꞌam yuꞌur suꞌuŋa, ka paam bareka nidib wusa saꞌan. Ka Zugsob paasid bane ka o tilig daar wusa la n laꞌased yadda niŋidib la saꞌan.
ACT.3.1	Ka nintaŋ koor lin daa a Winsosug saŋa la, Piita ne Joon dol taaba waꞌae Winaꞌam puꞌusum yin. 
ACT.3.2	Ka dau soꞌ be anina n a ponꞌor o biilimin sa. Ka daar wusa ba zeed o more kenne zinꞌin Winaꞌam puꞌusum yir zaꞌanoorin ka li buon Venlim zaꞌanoor. Ka o sosid nidib bane kpenꞌed Winaꞌam puꞌusum yin la. 
ACT.3.3	On nye Piita ne Joon ka ba bood ye ba kpenꞌ la, o sosi ba ye ba tis o siꞌel. 
ACT.3.4	Ka Piita ne Joon gos o kii, ka Piita yel o ye, “Gosimi ti.” 
ACT.3.5	Ka o midig o nini goti ba, ka tenꞌesid ye ba na tis o siꞌel.
ACT.3.6	Ka Piita yel o ye, “M pu mor anzurifa bee salima na tis fo. Amaa m na tis uf man mor siꞌel. Ne Yesu Kiristo one yi Nazaret na yuꞌur, duom n keŋ.” 
ACT.3.7	Ka Piita gbanꞌe ponꞌor la datiuŋ nuꞌug n zank o agol. Ka o noba la kpelim kpeꞌeŋ toꞌoto yim, 
ACT.3.8	ka o due ziꞌe agol ka keŋ n doli ba kpenꞌ Winaꞌam puꞌusum yin n ianꞌasid ka pianꞌad n duꞌosid Winaꞌam yuꞌur suꞌuŋa. 
ACT.3.9	Ka nidib wusa nye o ka o kene n duꞌosid Winaꞌam yuꞌur suꞌuŋa. 
ACT.3.10	Ka ba miꞌ ye one yiti zinꞌi Winaꞌam puꞌusum yir zaꞌanoor kan buon Venlim zaꞌanoor la ni n sosid la. Ka ban nye line niŋ o la, ka li lidigi ba bedego.
ACT.3.11	Ka ban nye ponꞌor la mor laafe n dol Piita ne Joon la, ka li lidig nidib wusa ka ba zo n laꞌas taaba zinꞌikan daa buon Solomon zaꞌambeŋ la. 
ACT.3.12	Ka Piita nye anwa la, ka buꞌos nidib la ye, “Israel dima, bo niŋ ka yelkaŋa nwa lidigi ya? Bee wala ka ya gosidi ti wenne ti meŋ paŋ ne ti tuumsuma zug n due dau nwa ka o kenna? 
ACT.3.13	Li ane Winaꞌam on ka Abraham ne Isaak ne Jakob ne ti yaanam da puꞌusid la n duꞌos o Biig Yesu la yuꞌur. On la ka ya daa zaŋ o n niŋ bane soꞌe paŋ nuꞌusin ka zanꞌas o gomena Pilate tuon, hale baa Pilate n daa bood ye o bas o la. 
ACT.3.14	Amaa ya daa zanꞌas ninsuŋ one a yelmeŋir dau la, ka lee daa bood ye Pilate bas niŋkuud la n tisi ya, 
ACT.3.15	ka ku one soꞌe nyovur suer, on ka Winaꞌam vuꞌug kumin la. Tinam daa nyee li ka tuꞌasidi ya li yela. 
ACT.3.16	Li ane yadda niŋir line be Yesu yuꞌurin ke ka dau kaŋa nwa kpeꞌeŋ la, wenne yanam nye la. Li ane yadda niŋir ne Yesu ka dau nwa nye laafe nyain ya wusa tuon nwa.
ACT.3.17	“M zuanam, nannanna m baŋ ye ya ziꞌilim la zug, ka yanam ne ya naꞌanam daa niŋi ala. 
ACT.3.18	Lin ka Winaꞌam da pun deŋi yel ne o nodiꞌesidib noor la niŋ ameŋa ye asee ka Kiristo namis. 
ACT.3.19	Dinzugo tiakem ya sunya ka leb Winaꞌam saꞌan na, ka o na yiisi ya tuumbeꞌed n bas, ka na tisi ya kpeꞌeŋir. 
ACT.3.20	O tum Yesu one a Kiristo ka o pun gaŋ la n tisi ya. 
ACT.3.21	O na be arazana ni hale n paae bun paala wusa maalug saŋa, wenne Winaꞌam da pun tuꞌas ne o nodiꞌesuma ka ba yel pinꞌilugin sa la. 
ACT.3.22	Moses da yel ye, ‘Ya Zugsob Winaꞌam na gaŋ o nodiꞌes yinni ya buudi soogin wenne on daa gaŋ mam siꞌem la. Asee ka ya kelis bun lin wusa ka o na tuꞌasi ya. 
ACT.3.23	Ka on wusa ku diꞌe Winaꞌam nodiꞌes kan noore, ba na saꞌam on daana n yiis o Winaꞌam nidib sisoogin.’
ACT.3.24	“Winaꞌam nodiꞌesidib bane da pianꞌ wusa, lin pinꞌil ne Samuel sa, ne ban da dol o nyaꞌaŋ la, ba bedego da pun tuꞌas dabisa bama yela. 
ACT.3.25	Winaꞌam noziꞌelug line yi o nodiꞌesidibin na la, aa ya din. Ka ya laꞌam diꞌe nonakan ka Winaꞌam maal ne ya yaanam, on da yel Abraham ye, ‘Fu yaas la maꞌasim zug ka dunia buudi wusa na ti nye Winaꞌam yelsum.’ 
ACT.3.26	Winaꞌam one vuꞌug o Biig kumin la, tum o ya saꞌan yiiga, ye o tisi ya yelsum, n fendigi ya wusa yinni yinni n yiisi ya tuumbeꞌed poogin.”
ACT.4.1	Ka ban nam tuꞌasid ne nidib la, ka maalmaan kpeenmnam ne Winaꞌam puꞌusum yir gurib kpeenm, ne Sadusii dim keenn ba saꞌan na. 
ACT.4.2	Ka ba sunya pelig ne Tumtumnib la ban paꞌan nidib ka mooni Yesu kuꞌum vuꞌugir labaar tisidi ba la, line na nie paꞌal ye kuꞌum vuꞌugir be. 
ACT.4.3	Ka ba gbanꞌe ba n kpenꞌes sarega ni ye beog nie, lin daa a zasisobir saŋa la zug. 
ACT.4.4	Amaa nidib bane daa wum Winaꞌam labaar la bedego sa daa niŋ o yadda. Ba dap kal daa a wuu tusa anu.
ACT.4.5	Ka beog nie la, ka naꞌanam ne kpeenmnam ne gbauŋmiꞌidib la laꞌas taaba Jerusalem ni. 
ACT.4.6	Ka Annas, on a maalmaan kpeenm, ne Kaifas ne Joon ne Alekizanda ne nidib bedego bane a maalmaanib buudi la daa laꞌas taaba. 
ACT.4.7	Ka ba more ba na n ziꞌel ba tuon ka buꞌosi ba ye, “Anoꞌon tisi ya paŋ ne noor ye ya maalim nwa?”
ACT.4.8	Ka Winaꞌam Siig Suŋ peꞌel Piita ka o yeli ba ye, “Yanam bane soꞌe nidib laa, ne Israel kpeenmnama, 
ACT.4.9	li yaꞌa ane ye ya buꞌosi ti zina daar nwa n baŋ tuumsuŋ kan ka ti sa maal n tis ponꞌor la ne line ke ka o nye laafe la 
ACT.4.10	ya wusa ne Israel dim wusa baŋim ye li ane Yesu Kiristo one yi Nazaret na la zug, ka nid nwa ziꞌe ya tuon ka mor laafe la. On ka ya daa kpaꞌ tabil dapuudir zug n ku, ka Winaꞌam daa vuꞌug o kumin la. 
ACT.4.11	Li sob Winaꞌam gbauŋin, Yesu n tuꞌas o meŋ yela ye,
ACT.4.11	‘Kugir kan ka tanmeedib daa neꞌes la,
ACT.4.11	lieb lodigin kugir.’
ACT.4.12	Soꞌ lem kaeꞌ a faangire. Ka yuꞌursiꞌa lem kaꞌ dunia nwa zug yaꞌas n na tis nidib ka ba nye tiligire.”
ACT.4.13	Ban wum ka Piita ne Joon tuꞌas ne sukpiꞌeuŋ la, ka ba miꞌ ye ba ane tadimnam, ka pu zamis siꞌel siꞌela, li lidigi ba hale ka ba baŋ ye ba daa bene Yesu saꞌan. 
ACT.4.14	Ban nyet dau kane sa nye laafe ka o ziꞌe ba saꞌan la, ba pu baŋ ban na tuꞌas siꞌem n tisi ba ka li a yele. 
ACT.4.15	Amaa ba yeli ba ye, ba yim kpeŋ. Ka ba yi. Ka ba buꞌos taaba ye, 
ACT.4.16	“Ti na niŋ wala ne nimbama nwa? Nidib bane wusa be Jerusalem nwa baŋi ba nyalima tuumtitaꞌar la yela. Ti ku tunꞌe n kiꞌisi lii. 
ACT.4.17	Amaa tiname na niŋ siꞌem ka bane n tum siꞌel la da yadigi n keŋ tuon ane ye, ti volisi ba ye ba mit ka ba lem tuꞌas yuꞌur nwa yela n tisi nidib yaꞌas.”
ACT.4.18	Dinzug ba buoli ba n yeli ba ye, ba mit ka ba lem tuꞌas bee paꞌal nidib Yesu yela yaꞌas.
ACT.4.19	Amaa ka Piita ne Joon lebis n yeli ba ye, “Li yaꞌa a suꞌum Winaꞌam tuon ye ti siak ya noor n gaad Winaꞌam noore, yanam tuꞌasim. 
ACT.4.20	Ka tinam ku tunꞌe n niŋ siꞌela, asee ti tuꞌas bun lin ka ti nye ka wum la.”
ACT.4.21	Ka ba volisi ba yaꞌas ka basi ba ye ba kem, ka pu nye yela kan na ke ka ba daami ba, nidib wusa duꞌosid Winaꞌam yuꞌur suꞌuŋa, bun lin ka ba sa maal la zug. 
ACT.4.22	Dau kane ka ba maal nyalimkaŋa ka o nye laafe la, daa gaad yuma piisnaasi.
ACT.4.23	Ban basi ba la, ka ba keŋi ba taaba saꞌan n tuꞌasi ba maalmaan kpeenmnam ne kpeenmnam la n yeli ba siꞌel wusa. 
ACT.4.24	Ban wum li naae la, ka duꞌosi ba kukoya n yet Winaꞌam ne yaꞌam yinni ye, “Zugsob, one kaꞌ tiraana, one maal agol ne dunia ne kuꞌotitaꞌar ne bun line be li wusa poogin. 
ACT.4.25	One da ke ka ti yaab David, on da a on tumtum la, tuꞌas ne Siig Suŋ paŋ n yel ye,
ACT.4.25	‘Bo niŋ ka dunia buudi wusa sunya pelig,
ACT.4.25	ka nidib tuꞌasid bun yaalis yela ?
ACT.4.26	Ka dunia naꞌanam due n ziꞌe,
ACT.4.26	ka bane soꞌe teŋ laꞌas taaba n zanꞌas Zugsob la ne Kiristo la men.’
ACT.4.27	Li ane yelmeŋir ye Herod ne Pontus Pilate daa laꞌas taaba teŋ kaŋa nwa ni, ne bane kaꞌ Jew dim, ne Israel nidib n zanꞌas Yesu, fu tumtumsuŋ, on ka fu ke ka o a Kiristo la. 
ACT.4.28	Ba maal bun line wusa ka fu pun niŋi ziꞌel ne fu paŋ ne boodim la. 
ACT.4.29	Zugsoba, nannanna gosim ban volisid tinam bane a fu tumtumnib la siꞌem, dinzugo tisimi ti sukpiꞌeuŋ wusa ka ti mooli fu labasuŋ la. 
ACT.4.30	Fu paŋ yela kel ka bane benꞌed paam laafe, ka Yesu one a fu tumtumsuŋ la yuꞌur zug, tuumnyalima ne zanbina na maal.”
ACT.4.31	Ban sos Winaꞌam naae la, ka zinꞌig kan ka ba laꞌas la n damid. Ka Winaꞌam Siig Suŋ peꞌeli ba wusa. Ka ba tuꞌas Winaꞌam pianꞌad la ne sukpiꞌeuŋ.
ACT.4.32	Ka nidib bedego bane niŋ yadda la, mor yaꞌam yinni laꞌam ne tenꞌesa yinni. Ka nid baa yinni pu yel ye on mor siꞌel la, one soꞌe lii. Li ane ba wusa din. 
ACT.4.33	Ka Tumtumnib la pianꞌad Zugsob Yesu kuꞌum vuꞌugir la ne paŋtitaꞌar ka yelsum bedego be ba wusa zutin. 
ACT.4.34	Ba nidib bedego ban mor pood la, kuos li n mor ligidi la na, 
ACT.4.35	n niŋ Tumtumnib la nuꞌusin. Ka ba pudug li n tis soꞌ mekama wusa boodim a siꞌem. Ka nid baa yinni kaꞌ ba saꞌan la, ka siꞌel poꞌog o.
ACT.4.36	Ka Josef kane a Levite buudi n yi Saipuros teŋin na, ka Tumtumnib la pud o yuꞌur Barnabas. (Ka li gbin yel ye, “One kpeꞌeŋid.”) 
ACT.4.37	O daa kuosi o poog ka zaŋ ligidi la na niŋ Tumtumnib la nuꞌusin.
ACT.5.1	Ka dau soꞌ daa be anina, ka o yuꞌur buon Ananias, ne o poꞌa Safira. Ka on ne o poꞌa me kuosi ba laꞌad sieba, 
ACT.5.2	ka yiis ligidi la sieba n suꞌa, ka ke line kpelim la n mor na n tis Tumtumnib la. Ka o poꞌa me baŋ li yela.
ACT.5.3	Ka Piita buꞌos ye, “Ananias, bo ka fu ke ka Sutaana kpenꞌ fu suunrin, ka fu maꞌ n tis Winaꞌam Siig Suŋ, ka yiis ligidi kan ka fu kuos fu laꞌad sieba n suꞌa? 
ACT.5.4	Fun nam pu kuosin la, li kpelim aane fu din. Fun kuos la men fu tunꞌe n maal fu yaꞌam bood siꞌem. Ka bo niŋ ka fu tenꞌes yelkaŋa fu suunrin ne? Fu pu maꞌ n tis ninsaala, amaa fu maꞌ n tis ne Winaꞌam Siig Suŋ.”
ACT.5.5	Ka Ananias n wum pianꞌad kaŋa nwa la, ka lu teŋin n kpi. Ka dabiem bedego kpenꞌ bane wum bun kaŋa nwa la. 
ACT.5.6	Ka dasam due n zaŋ o n vilig o ne pien n zee o keŋ mum.
ACT.5.7	Ka li pu yuuge ka o poꞌa me kena, ka pu baŋ line pun niŋ la yelaa.
ACT.5.8	Ka Piita buꞌos o ye, “Yelimi ma, yanam kuosi ya laꞌad la, ligidi la wusa nwa bee?”
ACT.5.8	Ka o lebis ye, “Eenn, li wusa la.”
ACT.5.9	Ka Piita buꞌos o ye, “Bo niŋ ka ya niŋ noor yinni ye ya mak Zugsob Winaꞌam Siiga? Gosima bane mum fu sid la nan ziꞌe zaꞌanoorin la. Ba me na zee fu n yi.”
ACT.5.10	Ka poꞌa kpelim lu teŋin n kpi Piita tuon. Ka dasam la kena n nye ka o kpi sa, ka ba nok o n keŋ mum kpiꞌeli o sid. 
ACT.5.11	Ka dabiem bedego kpenꞌ bane niŋ yadda la wusa ne bane wum yelkaŋa nwa la.
ACT.5.12	Ka Tumtumnib la tum nyalima tuuma bedego nidib la wusa sisoogin. Ka yadda niŋidib la laꞌas taaba zinꞌisiꞌa ka li buon Solomon zaꞌambeŋ. 
ACT.5.13	Ka bane pu niŋ Winaꞌam yadda n zo dabiem n pu laꞌas ne ba, hale baa ne nidib n pianꞌ ba yuꞌur suꞌuŋa la. 
ACT.5.14	Poꞌab ne dap bane daa niŋ Zugsob la yadda daa paas hale lieb bedego. 
ACT.5.15	Hale ka nidib mor banꞌadnam na n digili ba sueya ni ne deba ye Piita maꞌasim na ligili ba, o yaꞌa gaad anina saꞌan. 
ACT.5.16	Ka nidib bedego yi teens bane gilig Jerusalem na n mor banꞌadnam, laꞌam ne bane ka kikiris doli ba kena. Ka ba wusa paam laafe.
ACT.5.17	Ka maalmaan kpeenm ne bane be o saꞌan n a Sadusii dim la daa nen ne ba ka due suunr, 
ACT.5.18	n gbanꞌe Tumtumnib la kpenꞌesi ba sarega ni. 
ACT.5.19	Amaa ka Zugsob malek daa keŋ n yoꞌog sarega doog zaꞌanoor la yuꞌuŋ kan, n more ba n yiis yiŋ ka yeli ba ye, 
ACT.5.20	“Kem n ziꞌen Winaꞌam puꞌusum yin n tuꞌas nidib la nyovurpaal labaar la wusa.”
ACT.5.21	Ban wum neꞌeŋa la, ka keŋ n kpenꞌ Winaꞌam puꞌusum yin bekeeung la n paꞌan nidib.
ACT.5.21	Ka maalmaan kpeenm ne bane be o saꞌan la daa buol Israel dim kpeenmnam wusa ye ba laꞌas Jew dim la gbanꞌar laꞌasug anina, ka ba wusa be anina ka ba tum sarega ni la ye ba mor Tumtumnib la na. 
ACT.5.22	Amaa ban tum sieba la paaya ka pu nyee ba sarega la nii, ka leb na n yeli ba ye, 
ACT.5.23	“Tiname paae la ti nye ka sarega doog zaꞌanoor la kpar, ka bane gur la ziꞌe zaꞌanoorin, ka ba yoꞌog ka ti pu nyee ba anina.” 
ACT.5.24	Ka Winaꞌam puꞌusum yir gurib kpeenm ne maalmaan kpeenmnam la n wum yelkaŋa nwa la, ka biꞌesid line niŋ siꞌem ka li a ala.
ACT.5.25	Ka soꞌ kena n yeli ba ye, “Dap ban ka ya sa kpenꞌes sarega ni la, ziꞌe Winaꞌam puꞌusum yin n paꞌan nidib.” 
ACT.5.26	Ka Winaꞌam puꞌusum yir gurib kpeenm la ne o nidib keŋ gbanꞌe ba na, ka lee pu daami ba, ban zot ye nidib la na ti lobi ba ne kuga la zug.
ACT.5.27	Ban more ba na n ziꞌeli ba tuon la, ka maalmaan kpeenm la buꞌosi ba ye, 
ACT.5.28	“Ti daa pu yeli ya ye ya mit ka ya lem paꞌal soꞌ kpela ne yuꞌur kaŋa nwa yaꞌasa? Amaa gosim yaname niŋ siꞌem, Jerusalem nwa peꞌel ne ya paꞌalug. Ya bood ye ya zaŋ dau nwa ziim n zuol tinam zutin.”
ACT.5.29	Ka Piita ne o Tumtum taaba la lebisi ba ye, “Li suꞌum ka tinam siak Winaꞌam noor n gaad ninsaalib noor. 
ACT.5.30	Winaꞌam on ka ti yaanam da puꞌusid la daa vuꞌug Yesu on ka ya daa kpaꞌ tabil dapuudir zug n ku la. 
ACT.5.31	On la ka Winaꞌam duꞌos o n ziꞌel o datiuŋ, ka o a tuon gat ne faangir ye o tis Israel suer ka ba tiake ba sunya, ka Winaꞌam yiis ba tuumbeꞌed n bas. 
ACT.5.32	Tinam ne Siig Suŋ on ka Winaꞌam tisid nimbane siak o noor la, wusa daa nyee li, ka tuꞌasi li n tisi ya.”
ACT.5.33	Ban wum pianꞌakaŋa nwa la, ka ba sunya pelig hale ka ba bood ye ba kuu ba. 
ACT.5.34	Ka dau soꞌ due n ziꞌe laꞌasug la nidib sisoogin, n a Farisee nid ka o yuꞌur buon Gamaliel, n a one paꞌan Winaꞌam wada la yela, ka lem a yuꞌur daan nidib saꞌan. Ka o tis noor ye ba yiisim Tumtumnib la yiŋ ka li niŋ biꞌela. Ka ba yiisi ba. 
ACT.5.35	Ka o yel ye, “Israel dima, guꞌusimi ya meŋ ne yaname maan nimbama nwa siꞌel la. 
ACT.5.36	Ya tenr ye li pu yuug sa ka Teudas daa duꞌe n duꞌos o meŋ n yel ye on ane nintitaꞌar. Ka nidib wenne kobus anaasi daa dol o. Amaa ban daa kuu o la, nidib bane daa dol o la wusa daa widig. Ka li lieb zaalim. 
ACT.5.37	Ka lin nyaꞌaŋ ka Judas on yi Galilee ni me duꞌe, nidib kaalug saŋa la. Ka nidib sieba daa dol o. Ban daa kuu o la nidib bane daa dol o la daa widig men. 
ACT.5.38	Dinzugo nannanna m yeti ya ne ye ya yiisi ya nuꞌus nimbama yela ni. Ka li yaꞌa ane ninsaalib tuuma, li na ti lieb zaalim. 
ACT.5.39	Amaa li yaꞌa ane Winaꞌam din, ti ku tunꞌe n saꞌami lii. Daasiꞌer ti na ti nye ka ti zabid ne Winaꞌam.”
ACT.5.40	Ka ba siak o yelug la, ka buol Tumtumnib la n ke ka ba buꞌu ba, ka yeli ba ye, “Mit ka ya lem tuꞌas Yesu yuꞌur yaꞌas tis nidib.” Ka nyaan basi ba, ka ba keŋ.
ACT.5.41	Ka Tumtumnib la yi laꞌasug la ni ne sumalisim ban miꞌ ye Winaꞌam tenꞌes ye ba a suꞌum ne nyan diib Yesu yela la zug. 
ACT.5.42	Ka daar wusa ka ba be Winaꞌam puꞌusum yin la ne ba yaan, ka pu bas nidib zamisugo, ka moon ye Yesu ane Kiristo.
ACT.6.1	Ka dabisa bama saŋa ka nyaꞌandolib kal n daa paasid la, Jew dim bane daa pianꞌad Greek daa nwaꞌasid ne Jew dim bane daa pianꞌa Hibiru pianꞌad ye ban n suŋid nidib ne diib daar wusa la, ba pu tisid ban pokonya la siꞌela. 
ACT.6.2	Ala zug ka Tumtumnib piinayi la buol nyaꞌandolib la wusa n yeli ba ye, “Li pu nar ye ti bas Winaꞌam labaar moolug ka tum diib tuuma. 
ACT.6.3	Dinzugo ti zuanama, gosimi ya sisoogin la n gaŋ dapa ayopoi bane a ninsuma nidib saꞌan, ka a yaꞌamdim, ka Winaꞌam Siig Suŋ bee ba ni bedego, ka ti zaŋ tuumkaŋa nwa n niŋi ba nuꞌusin. 
ACT.6.4	Ka tinam na kpelim pesigi ti meŋ Winaꞌam sosugin ne labasuŋ la moolug tuuma ni.”
ACT.6.5	Ka ban yel siꞌem la daa niŋ nidib la wusa malisim. Ka ba gaŋ Sitivin one niŋ yadda bedego, ka Winaꞌam Siig Suŋ bee o ni bedego, ne Filip, ne Prokorus ne Nikanor ne Timon ne Parmenos ne Nikolas one yi Antiok teŋin na ka dol Jew dim puꞌusum maluŋ la. 
ACT.6.6	Ban ka ba more keŋ Tumtumnib la saꞌan ka ba paꞌali ba nuꞌus ba zutin n sos Winaꞌam n tisi ba.
ACT.6.7	Ka Winaꞌam pianꞌad la yadigid ka nyaꞌandolib la kal me paasid bedego Jerusalem ni. Ka maalmaanib la bedego daa siak n niŋ Yesu yadda.
ACT.6.8	Ka Sitivin daa mor Winaꞌam yelsum bedego ne paŋ la, ka tum nyalima tuumtitada nidib sisoogin. 
ACT.6.9	Amaa ka ninsieba bane puꞌusid laꞌasug doog siꞌa, ka li yuꞌur buon Soꞌe M Meŋ dim ka ba yi Sairene teŋin ne Alekizandria teŋin, ne Jew dim sieba bane yi Silisia ne Asia teensin na, ka ba nwaꞌas nonwaꞌar ne Sitivin, 
ACT.6.10	ka ku tunꞌe lebis o pianꞌa kan ka o pianꞌad ne yaꞌam kan ka Winaꞌam Siig Suŋ tis o laa, 
ACT.6.11	ka maal zam n bo nidib bane yel ye, “Ti wum ka o pianꞌ pianꞌabeꞌed n tuꞌu Moses ne Winaꞌam.”
ACT.6.12	Ka ba ke ka nidib la sunf due laꞌam ne kpeenmnam ne gbauŋmiꞌidib la ka keŋ gbanꞌ o mor o keŋ kpeenmnam laꞌasug saꞌan, 
ACT.6.13	ka buol ziri kasetib ka ba tuꞌas n zuol o zugin ye, “Dau kaŋa nwa tuꞌud Winaꞌam puꞌusum yisuŋ ne Winaꞌam wada ka pu basida. 
ACT.6.14	Ti wum ka o yel ye, Yesu one yi Nazaret na la, na saꞌam Winaꞌam puꞌusum yir la ka tiak malima ban ka Moses tisi ti la.”
ACT.6.15	Ka ban wusa zinꞌi kpeenmnam laꞌasugin la, gosid Sitivin kii, ka nye ka o nindaa wenne malek nindaa ne.
ACT.7.1	Ka maalmaan kpeenm la buꞌos Sitivin ye, “Ala bee?” 
ACT.7.2	Ka o lebis ye, “M zuanam ne m saamnama, kelisimi. Winaꞌam one a naꞌam titaꞌar daan la, daa nie o meŋ ti yaab Abraham saꞌan on da be Mesopotamia teŋin ka nam pu keŋ n zinꞌin Haran teŋin la, 
ACT.7.3	ka yel o ye, ‘Yiim ka bas fu teŋ ne fu buudi, ka keŋ teŋ kan ka m na paꞌal fu la.’
ACT.7.4	“Ka Abraham yi Kaldea teŋin la n keŋ zinꞌin Haran teŋin. Ka o saam kuꞌum nyaꞌaŋ ka Winaꞌam lem yiis o keŋ teŋ kan ka ya be nwa ni, 
ACT.7.5	ka pu tis o paalo teŋ la ni ka li siak o nobir tienri, amaa ka len yeli ziꞌel ye, o na tis o teŋ kan. Ka o kuꞌum nyaꞌaŋ ka o yaas me na ti soꞌe li. Ka saŋkan la ka o nam pu duꞌa biiga. 
ACT.7.6	Ka Winaꞌam da yel o neꞌeŋa ye, ‘Fu yaas la na ti keŋ teŋ siꞌa ni n lieb saam ne yamis anina, ka ba na namisi ba yuma kobus naasi. 
ACT.7.7	Amaa m na ti namis soꞌolim kan ka ba na ti a yamis la ka li nyaꞌaŋ ka ba na yi anina na n puꞌus m kpela.’ 
ACT.7.8	Ka Winaꞌam tis Abraham noor ye, on ne o yaas wusa kpenꞌem baŋo. Ka li paꞌal ye Winaꞌam ne Abraham siak taaba noor. Ka Abraham n da duꞌa Isaak li daba anii daar la ka o kpenꞌes o baŋo. Ka Isaak duꞌa Jakob. Ka Jakob duꞌa ti Jew dim yaanam piina ayi la.
ACT.7.9	“Ka ba da nen Josef ka kuos o n tis Egipiti teŋ dim. Amaa ka Winaꞌam da be o saꞌan, 
ACT.7.10	ka yiis o namisug wusa poogin n ke ka o tuuma malis Egipiti teŋ naꞌab Faaro ka tis Josef yaꞌam naꞌab la tuon. Ka naꞌab la tis o noor ka o soꞌe Egipiti teŋ ne on yir wusa.
ACT.7.11	“Ka koꞌomtitaꞌar lu Egipiti soꞌolim ne Keinan teŋin hale ka li a toog. Ka ti yaanam la da kaꞌ diibo. 
ACT.7.12	Amaa Jakob n da wum ye, diib be Egipiti la, ka tumi ti yaanam. 
ACT.7.13	Ka ba lebug line paas abuyi la ka Josef ke ka o baꞌabiis la baŋ o. Ka Faaro me baŋ Josef baꞌ yidim. 
ACT.7.14	Ka Josef tum buol o baꞌ Jakob ne o yidim wusa. Ba kal da paae piisyopoi ne anu. 
ACT.7.15	Ka Jakob due n keŋ Egipiti teŋin. Anina ka on ne ti yaanam da kpi. 
ACT.7.16	Ka ba zee ba n keŋ Sekem teŋin n mumi ba yaug kan ka Abraham da daꞌ ne ligidi Hamor biis saꞌan la.
ACT.7.17	“Amaa Winaꞌam noor ziꞌelug ne Abraham saŋa n da liꞌel la, nidib da paasne n lebig bedego Egipiti teŋin. 
ACT.7.18	Hale ka soꞌ ti di Egipiti naꞌam ka pu miꞌ Josef yele, 
ACT.7.19	ka maal yaꞌambeꞌed ne ti buudi la, ka mugusi ti yaanam ka ba bas bilies ka ba kpi.
ACT.7.20	“Saŋkaŋa nwa ka ba da duꞌa Moses ka o a bivenliŋ ka paae Winaꞌam yaꞌam. Ka ba ugus o nwadisa atanꞌ o baꞌ yin. 
ACT.7.21	Ka ban da bas o la, Faaro bipuŋ da nok o ugus. Ka o lieb o meŋ biig. 
ACT.7.22	Ka Moses zamis Egipiti dim yaꞌam wusa ka da a nintitaꞌar, o pianꞌad ne o tuuma wusa ni.
ACT.7.23	“On da paae yuma piisnaasi la, li da kenn o suunrin na ka o bood ye o keŋ kaae o buudi bane a Israel yaas la, 
ACT.7.24	ka nye ba nid yinni ka ba namisid o. Ka o suŋi ti nid la n ku one a Egipiti nid ka namisid o la n lebis sam, 
ACT.7.25	ka tenꞌesid ye o buudi la na baŋ ye Winaꞌam bood ye o ke ka on yiisi ba, ba fara la ni. Amaa ka ba pu baŋi. 
ACT.7.26	Ka beog nie ka o nye nidiba ayi ka ba zabid ne taaba. Ka o bood ye o ke ka ba naal noor la ka buꞌosi ba ye, ‘M zuanama, ya ane baꞌabiis, ka bo niŋ ka ya zabid taaba?’
ACT.7.27	“Ka one maal o kpiꞌe beꞌed la daꞌe o, ka buꞌos ye, ‘Anoꞌon tis uf noor ye fu soꞌe ti ka tuꞌas ti antuꞌa? 
ACT.7.28	Fu bood ye fu ku m wenne fu sa ku Egipiti dim dau siꞌem laa?’ 
ACT.7.29	Pianꞌad kaŋa zug, ka Moses zo keŋ Midian teŋin n lieb saan. Anina ka o duꞌa biis ayi.
ACT.7.30	“Ka yuma piisnaasi n gaad la ka o da be moogin line kpiꞌe Sinai zuer, ka nye ka bugum pielim be tituugin ka Zugsob malek nie o meŋ anina. 
ACT.7.31	Moses n nye li la ka li lidig o, ka o liꞌel ye o gosi li. Ka kukor yi Zugsob la saꞌan na 
ACT.7.32	n yel ye, ‘Mane a Winaꞌam on ka fu yaanam Abraham ne Isaak ne Jakob da puꞌusid la.’ Ka Moses kirid ka pu nyaŋe gosi lii.
ACT.7.33	“Ka Zugsob la yel o ye, ‘Pidigimi fu taꞌada la, ka zinꞌikan ka fu ziꞌe la a zinꞌisuŋ. 
ACT.7.34	M nye m nidib bane be Egipiti teŋin n namisid siꞌem, ka wumi ba fabulug ka sig na ye m faaenn ba. Ala zug kem na ka m tum uf Egipiti teŋin.’
ACT.7.35	“Moses kan ka ba da zanꞌas la, ka yel o ye, ‘Anoꞌone tis uf noor ye fu soꞌe ti ka tuꞌas ti antuꞌa?’ On la ka Winaꞌam da ke ka o malek pianꞌ tis o tituugin la. On la ka Winaꞌam tum ye o soꞌe o nidib ka yiisi ba namisug poogin la. 
ACT.7.36	Ka o more ba yi Egipiti teŋin maal o nyalima tuuma anina, ne ateuk zenꞌugin la, hale yuma piisnaasi moogin.
ACT.7.37	“Moses kan la n da yel Israel dim ye, ‘Zugsob Winaꞌam na yiis o nodiꞌesid ba buudi sisoogin wenne wuu on daa yiis mam ba ni siꞌem la.’ 
ACT.7.38	One da be Winaꞌam nidib saꞌan moogin ka da bee ti yaanam saꞌan, ne malek kan da tuꞌas n tis o Sinai zuerin la, ka da diꞌe Winaꞌam pianꞌad ka li voe n tisi ti la.
ACT.7.39	“Amaa ti yaanam da pu bood ye ba siak o noore, ka zanꞌas o, ka tenꞌesi ba sunya ni n da bood ye ba leb Egipiti teŋin. 
ACT.7.40	Ba da yel Aaron ye, ‘Maalim wina n tisi ti ka li bee ti tuon. Ka Moses kan more ti yi Egipiti teŋin na la, ti pu baŋ bun line niŋ o.’ 
ACT.7.41	Ka ba yaꞌab naꞌabil ka li a ba win ka maan baꞌar, ka maan sumalisim ne ba meŋ nuꞌus n maal siꞌel la. 
ACT.7.42	Dinzug ka Winaꞌam basi ba ka ba puꞌusid bun line be agol wusa, wuu lin sob Winaꞌam nodiꞌesidib gbana poogin siꞌem ye,
ACT.7.42	‘Israel nidiba,
ACT.7.42	li kaꞌa mam ka ya ku bunkonbid n maal maana yuma piisnaasi moogin n tis laa,
ACT.7.43	Lin ka ya da zee keŋ la,
ACT.7.43	da ane Win Molek fudoog ne Win Refan nwadibil.
ACT.7.43	Lin la ka ya da maal n puꞌusid la.
ACT.7.43	Alazug m na yiisi ya ka ya keŋ hale n gaad Babilon teŋin.’
ACT.7.44	“Ti yaanam da mor fudoog moogin la ka Winaꞌam wada la da be li poogin. Ba da maali li hale Winaꞌam da pianꞌ n tis Moses n yel o ye o maalimi li wenne wuu on nye siꞌem la. 
ACT.7.45	Ti yaanam bane diꞌe fudoog la ba saamnam saꞌan la, da zee li keŋ ne Josua ka soꞌe soꞌolim kan ka Winaꞌam da kad nidib n yiisi ba tuon la. Ka li kpelim be n paae David saŋa. 
ACT.7.46	David da paae Winaꞌam yaꞌam ka sos o ye o kel ka o me yir n tis on kan ka o yaab Jakob da puꞌusid la. 
ACT.7.47	Amaa li ane Solomon n da meꞌ yir n tis Winaꞌam.
ACT.7.48	“Amaa Winaꞌam one gaad bun zanꞌasa la pu zinꞌi ya ban ka ninsaalib n meꞌ ne nuꞌus maꞌaa nii, wuu Winaꞌam nodiꞌesidib yinni da yel ye,
ACT.7.49	‘Zugsob yel ye,
ACT.7.49	“Arazana ane man naꞌam gbauŋ,
ACT.7.49	ka dunia me a mam noba kuk.
ACT.7.49	Bo yir ka ya na meꞌ n tis mane?
ACT.7.49	Ka yaani n a mam vuꞌusum zinꞌiga?
ACT.7.50	Li kaꞌ mam nuꞌusi maal siꞌelnam wusa bee?” ’
ACT.7.51	“Yanam bane zuti kpiꞌem ka ya pu dol Winaꞌam ne ya sunya, ka pu kelisid Winaꞌam labaar la, ya kpeꞌeŋid n zanꞌasid Winaꞌam Siig Suŋ daar wusa wenne ya yaanam me da niŋ siꞌem la. 
ACT.7.52	Winaꞌam nodiꞌesid kane da be, ka ya yaanam la da pu namis o? Ba da ku sieba bane da pun mool Winaꞌam popielim tumtum daan la ken na la yela. On la men ka ya zam o ka ku o la. 
ACT.7.53	Ya ane bane da diꞌe Winaꞌam wada ban ka Winaꞌam tisi ya maleknam saꞌan la. Amaa ya pu siaki lii.”
ACT.7.54	Ban wum neꞌeŋa la, ba sunya pelig ka ba gaꞌadi ba nyina o yela. 
ACT.7.55	Amaa Sitivin daa peꞌel ne Winaꞌam Siig Suŋ la, ka gorig n gosid arazana ni kii, ka nye Winaꞌam naꞌam nie nyeen pil pil ka Yesu ziꞌe Winaꞌam datiuŋ. 
ACT.7.56	Ka o yeli ba ye, “Gosimi ya, m nye ka arazana yoꞌog ka Ninsaal Biig la ziꞌe Winaꞌam datiuŋ.”
ACT.7.57	Ka ba endi ba toba ka tans ne kukotitada n niŋ noor yinni laꞌas taaba n zo n gbanꞌ o, 
ACT.7.58	ka veꞌeg o yiis teŋ poogin n lob o ne kuga. Ka kasetib zaŋi ba fuud n guꞌul dasaŋ ka o yuꞌur buon Saul.
ACT.7.59	Ka ban lobid Sitivin ne kuga la, ka o sos Zugsob n yel ye, “Zugsob Yesu diꞌemi m siig” 
ACT.7.60	Ka igin teŋin n tans ne paŋ n yel ye, “Zugsoba, da niŋ nimbama nwa taale ba tuumbeꞌed kaŋa zugo.” On yel neꞌeŋa la ka bas o meŋ.
ACT.8.1	Ka Saul daa siak Sitivin kuꞌum la yela. Ka ba pinꞌil saŋkan la, n namis bane niŋ Yesu yadda ka be Jerusalem la, hale ka ba wusa zo widig n keŋ Juuda ne Samaria soꞌolim ni, ka Tumtumnib la gullim kpelim. 
ACT.8.2	Ka nimbane zot Winaꞌam daa ze Sitivin keŋ mum o, ka maal susaꞌaŋ ka kum o kuur hale bedego.
ACT.8.3	Amaa Saul daa kpeꞌeŋ o meŋ ye o saꞌam bane niŋ Yesu yadda la wusa ka kpenꞌed yaan n gbanꞌad poꞌab ne dap n kpenꞌesid sarega ni.
ACT.8.4	Ka bane daa zo widig la daa kenne ka moon Winaꞌam labaar la zinꞌis wusa. 
ACT.8.5	Ka Filip daa keŋ Samaria teŋ siꞌa n mool Kiristo labaar la n tisi ba. 
ACT.8.6	Ka nidib bedego daa maal noor yinni ka kelisid Filip n tuꞌasidi ba siꞌel la, ban wum ka nye tuumnyalima ban ka o maal la. 
ACT.8.7	Kikiris daa tans ne paŋ ka yi ka bas ban daa mor sieba la. Ka nidib bedego ban nuꞌus ne noba kpi la, daa nye laafe. 
ACT.8.8	Ka sumalisim bedego daa be teŋ la poogin.
ACT.8.9	Ka dau soꞌ daa be teŋ la ni ka o yuꞌur buon Simon. O daa bugid baꞌakolug ka li lidigid Samaria teŋ nidib. Ka o duꞌosi o meŋ ye o ane nintitaꞌar. 
ACT.8.10	Ka nidib wusa siakid o suꞌuŋa, tadimnam ne kpiꞌemnam wusa n yet ye, “Dau kaŋa mor Winaꞌam paŋ titaꞌar.” 
ACT.8.11	Ka nidib siak o suꞌuŋa ka li yuug on daa ke ka ba lidigid ne o baꞌakolug bugib la zug. 
ACT.8.12	Amaa Filip n mool Winaꞌam naꞌam ne Yesu Kiristo labasuŋ la, ba daa niŋ yadda ka o suu ba kuꞌom, poꞌab ne dap wusa. 
ACT.8.13	Ka Simon meŋ me niŋ Yesu yadda, ka diꞌe kuꞌom suub ka be Filip saꞌan, ka nyet tuumnyalima line maan la, ka li lidig o.
ACT.8.14	Ka Tumtumnib bane be Jerusalem la n wum ye Samaria dim pun diꞌe Winaꞌam pianꞌad la, ka ba tum Piita ne Joon ba saꞌan. 
ACT.8.15	Ka ban n paae anina la ba sos Winaꞌam tisi ba ye ba diꞌe Winaꞌam Siig Suŋ la, 
ACT.8.16	Winaꞌam Siig Suŋ la daa nam pu sigi ba zutin la zug. Ba lee daa diꞌene kuꞌom suub ne Zugsob Yesu yuꞌur la gullim. 
ACT.8.17	Ka ba zaŋi ba nuꞌus n paꞌal ba zutin ka ba diꞌe Winaꞌam Siig Suŋ la.
ACT.8.18	Simon n nye ka li ane Tumtumnib nuꞌus paꞌalug la zug ka ba diꞌe Siig Suŋ la, o daa bood ye o tisi ba ligidi, 
ACT.8.19	ka yeli ba ye, “Tisi m paŋ kaŋa nwa ka on mekama ka m na paꞌal m nuꞌus o zug, na diꞌe Siig Suŋ la.”
ACT.8.20	Amaa Piita daa yel o ye, “Fun ne fu ligidi la na baꞌas yori, fun tenꞌes ye Winaꞌam piini la daꞌad ne ligidi la zug. 
ACT.8.21	Fu baꞌatoog kaeꞌ tuuma nwa ni, bee fu poor kaꞌ li ni, bozugo fu suunr kaꞌa suꞌuŋa Winaꞌam saꞌane. 
ACT.8.22	Tiakim fu suunr ne tuumbeꞌed kaŋa nwa, ka sos Zugsob la ka o yiisi fu tuumbeꞌed lin ka fu tenꞌesid fu suunrin la n bas; 
ACT.8.23	ka man nyeya ka fu mor ne sutoog ka tuumbeꞌed lo uf.”
ACT.8.24	Ka Simon lebis n yel ye, “Sosim Zugsob la tisi m, ka bun line ka ya yel la baa yinni da paae ma.”
ACT.8.25	Piita ne Joon di kaset ka mool Zugsob Winaꞌam labaar anina. Ka daa lebid Jerusalem ka moon labasuŋ la Samaria teens bedego ni.
ACT.8.26	Ka Zugsob malek tuꞌas n tis Filip ye, “Duom n kpaꞌa nintaŋ dagobug n keŋ kidig pipirig suer kane yit Jerusalem n ken Gaza la.” 
ACT.8.27	Ka o duꞌe n keŋ, ka nye Etiopia dau soꞌ ka o a nintitaꞌar Etiopia teŋin ka gur poꞌanaꞌab Kandase ligidi. Ka o keŋ Jerusalem n sos Winaꞌam, 
ACT.8.28	ka lebidi n kun ka zinꞌi teroko kane ka widi teed la ni n karem Winaꞌam nodiꞌes Azaya gbauŋ. 
ACT.8.29	Ka Winaꞌam Siig la yel Filip ye, “Kem n liꞌel teroko la, ka doli li.”
ACT.8.30	Ka Filip zo n paae n wum ka o karem Winaꞌam nodiꞌes Azaya gbauŋ. Ka Filip buꞌos o ye, “Fu baŋ fun karem siꞌel nwa gbin ne?”
ACT.8.31	Ka o lebis ye, “M na niŋ wala n baŋi li ka ninsoꞌ pu paꞌali ma?” Ka o sos Filip ye, “Dum na n zinꞌin m saꞌan.”
ACT.8.32	Winaꞌam gbauŋ zinꞌig kan ka o karem la da sob ne ye,
ACT.8.32	“Ba da mor o na wuu peꞌog kan ka ba ken kuub ne,
ACT.8.32	ka wenne pebil kan ka ba kiesidi o konbid,
ACT.8.32	ka o pu kaas ye o faaenn o meŋa.
ACT.8.33	Ka ba poꞌog o ka pu kat o saria la ka li dol suer suꞌuŋa.
ACT.8.33	Ka soꞌ kaeꞌ na yel o, o yaas yelaa,
ACT.8.33	o nyovur n naae dunia nwa ni la zug.”
ACT.8.34	Ka poꞌanaꞌab ligidgur la yel Filip ye, “M bood ye m baŋi, Winaꞌam nodiꞌes Azaya tuꞌasidi o meŋ yel bee ninsoꞌ yela?” 
ACT.8.35	Ka Filip yaꞌae o noor n pinꞌil ne Winaꞌam gbauŋ kan ka o karem la, n mool Yesu labasuŋ la n tis o.
ACT.8.36	Ka ba dol suer n keŋ paae zinꞌisiꞌa ka kuꞌom be. Ka ligidgur la yel Filip ye, “Gosima, kuꞌom nwa kpela. Bo na viꞌi m suer ne kuꞌom suubo?”
ACT.8.37	Ka Filip yel o ye, “Fu yaꞌa niŋ yadda ne fu suunr wusa fu na tunꞌe diꞌe kuꞌom suub.” Ka o lebis n yel ye, “Man siak ye Yesu Kiristo la ane Winaꞌam Biig.”
ACT.8.38	Ka o ke ka teroko la ziꞌen. Ka Filip ne on babayi wusa sig kuꞌomin la ka Filip suu o Winaꞌam kuꞌom. 
ACT.8.39	Ka ban du kuꞌomin na la, ka Zugsob Siig la daa zaŋ Filip n gaad. Ka ligidgur la pu lem nye o yaꞌase, ka gbanꞌe o suer n ken ne sumalisim. 
ACT.8.40	Ka nidib nye Filip Azotus teŋin. Ka o gaad ka moon labasuŋ la teens la wusa ni, hale n paae Sizerea teŋin.
ACT.9.1	Ka Saul kpelim kpenꞌesid Zugsob nyaꞌandolib la dabiem ye o kuu ba, ka keŋ maalmaan kpeenm saꞌan 
ACT.9.2	n bood ye maalmaan kpeenm la sob gbana n tis o ka o more keŋ Jew dim laꞌasug doodin line be Damaskus teŋin, ka o yaꞌa nye soꞌ ka o dol Yesu suer ka a dau bee poꞌa, on gbanꞌe o loo more o keŋ Jerusalem.
ACT.9.3	On be suer zug n ti liꞌel Damaskus la, ka neesim yi arazana ni na n nie nyain n gilig o. 
ACT.9.4	Ka o lu teŋin, ka wum kukor ka li yel o ye, “Saul, Saul, bo ka fu namisidi ma?”
ACT.9.5	Ka Saul lebis ye, “Naa, fu a anoꞌone?”
ACT.9.5	Ka kukor la lebis yel ye, “M ane Yesu on ka fu namisid la. 
ACT.9.6	Duom n kpenꞌ teŋ poogin la, ka fu na wum fun na niŋ siꞌem.”
ACT.9.7	Ka dap bane dol o la ziꞌe ka ku nyaŋe yaꞌae noor yel siꞌela, ka lee wum kukor, amaa ka pu nye soꞌo. 
ACT.9.8	Ka Saul due n lak o nini ka pu tunꞌe nyet siꞌela. Ka ba veꞌ o n mor o keŋ Damaskus. 
ACT.9.9	Dabisa atanꞌ ka o nini pu nyeta. Ka o me pu di diib bee nu siꞌela.
ACT.9.10	Ka nyaꞌandolib ayinni daa be Damaskus, ka o yuꞌur buon Ananias. Ka o nye siꞌel ka li wenne zaansuŋ ne, ka Zugsob la buol o ye, “Ananias.”
ACT.9.10	Ka o lebis ye, “Mane nwa, Zugsoba.”
ACT.9.11	Ka Zugsob la yel o ye, “Duom n dol suer lin ka ba buon sapi suer la, n keŋ Judas yin ka buꞌos dau kane yi Tarsus, ka o yuꞌur buon Saul la yela. Ka o be anina ka sosid Winaꞌam. 
ACT.9.12	Ka o sosug la poogin ka o nye siꞌel ka li wenne zaansuŋ ne, ka dau kpenꞌe na n tik o ne nuꞌus, ye o nini la lak. O yuꞌur daa buon Ananias.”
ACT.9.13	Amaa ka Ananias lebis ye, “Zugsoba, m pun wum dau nwa yela bedego on tum Winaꞌam nidib beꞌed siꞌem Jerusalem ni. 
ACT.9.14	Nannanna ka o diꞌe noor maalmaan kpeenmnam saꞌan ye o gbanꞌe ban wusa puꞌusid ne Zugsob yuꞌur la.”
ACT.9.15	Amaa ka Zugsob la yel Ananias ye, “Kem ka m gaŋ o ne ye o tum m tuuma n zaŋ m yuꞌur n keŋ nimbane kaꞌ Jew dim buudi la ni, ne naꞌanam ne Israel yaas saꞌan. 
ACT.9.16	Mam meŋ na paꞌal o, one na namis siꞌem Zugsob la yuꞌur zug.”
ACT.9.17	Ka Ananias keŋ n kpenꞌ yin la ka tik Saul ne o nuꞌus n yel o ye, “M baꞌabiig Saul, Zugsob Yesu one nie o meŋ n paꞌal uf suer kan ni ka fu yi na la, one tum man fu saꞌan na ye fu nini la lak, ka Winaꞌam Siig Suŋ la peꞌel uf.” 
ACT.9.18	Ka siꞌel line wenne paꞌad kpelim yi Saul nini la ni. Ka o nini lak ka o nyet. Ka o due diꞌe Winaꞌam kuꞌom suub, 
ACT.9.19	ka di diib ka o paŋ leb na.
ACT.9.19	Saul daa kpelim ne nyaꞌandolib la dabisa biꞌela Damaskus teŋin. 
ACT.9.20	Ka li pu yuuge ka o kpenꞌ laꞌasug doodin la n moon n yet ye, Yesu ane Winaꞌam Biig. 
ACT.9.21	Ka li lidig bane wumi li la wusa. Ka ba yel ye, “Kaꞌa dau kaŋa nwa daa be Jerusalem ni n kpeꞌeŋidi o meŋ n namisid nimbane puꞌusid ne yuꞌur kaŋa nwa laa? Lin yela ka o kenn kpela na ye o gbanꞌe ba lo n more ba keŋ maalmaan kpeenmnam saꞌan.”
ACT.9.22	Amaa ka Saul kpelim paasid ne paŋ, ka nyaŋ Jew dim bane be Damaskus la n nie paꞌali ba ye, Yesu la a Kiristo.
ACT.9.23	Ka dabisa bedego n gaad la ka Jew dim gbanꞌe noor yinni ye ba kuu o. 
ACT.9.24	Ka Saul daa baŋ ban gbanꞌe ye ba niŋ siꞌem la. Ba daa gur teŋ la yaŋa ni nintaŋ ne yuꞌuŋ ye ba kuu o. 
ACT.9.25	Amaa o nyaꞌandolib la daa zaŋ o yuꞌuŋ n ke ka o zinꞌin peogin n sigis o zaŋguom zug.
ACT.9.26	Ka o daa paae Jerusalem ni la n bood ye o laꞌas ne nyaꞌandolib la. Amaa ba daa zot o dabiem, ban daa pu niŋ o yadda ye o ane nyaꞌandol la zug. 
ACT.9.27	Amaa ka Barnabas zaŋ Saul n mor o keŋ Tumtumnib la saꞌan n paꞌali ba Saul daa nye Zugsob la sueren, ka Zugsob la tuꞌas o siꞌem, ne Saul daa mool Yesu yela la ne sukpiꞌeuŋ Damaskus teŋin siꞌem. 
ACT.9.28	Ka Saul daa be ne ba Jerusalem ni, ka yiti goond, 
ACT.9.29	ka moon Zugsob Yesu yela ne sukpiꞌeuŋ ka tuꞌas ka nwaꞌas nonwaꞌar ne Jew dim bane wum Greek pianꞌad la. Ka ba bood ye ba kuu o. 
ACT.9.30	Ka yadda niŋidib la baŋ li yela ka mor o n keŋ Sizerea teŋin n ke ka o yi keŋ Tarsus teŋin.
ACT.9.31	Ka yadda niŋidib la wusa bane be Juuda ne Galilee ne Samaria daa mor sumalisim. Ka ba kal paasid. Ka ba yadda niŋir nobugid. Ka ba naꞌasid Zugsob la ne ba sunya wusa. Ka Winaꞌam Siig Suŋ suŋidi ba.
ACT.9.32	Ka Piita daa goond zinꞌig zinꞌig ba soogin la, ka saŋa siꞌa ka o keŋ Winaꞌam nidib bane be Lidda teŋin la ni. 
ACT.9.33	Anina ka o nye dau ka o yuꞌur buon Aeneas. Ka o benꞌ n ponꞌolim digi yuma anii. 
ACT.9.34	Ka Piita yel o ye, “Aeneas, Yesu Kiristo tis uf laafe. Duom n maal fu digisig la digil.” Ka o due yimmo. 
ACT.9.35	Ka ban wusa be Lidda ne Saron teensin la nye o la, ba noki ba meŋ n tis Zugsob la.
ACT.9.36	Ka nyaꞌandolib la yinni be Joppa ni, ka o yuꞌur buon Tabita. Li gbin ane Dorkas bee Molif. Ka o a tuumsuma daan, ka suŋid noŋ dim. 
ACT.9.37	Ka saŋkan la ka o lu banꞌas n kpi. Ka ba su o n zaŋ o du n digil girimbiisa doogin. 
ACT.9.38	Joppa daa pu lal ne Lidda. Ka nyaꞌandolib la wum ye Piita be anina la ka tum nidiba ayi ye ba buol o na, ye o da yuuge ka kena.
ACT.9.39	Ka Piita due n doli ba keŋ. Ka ba paae n mor o du girimbiisa la ni. Ka pokonya la wusa ziꞌe kpiꞌe ne Piita ka kum kuur ka paꞌan fuud ban ka Dorkas daa maal n tisi ba on daa be ne ba la.
ACT.9.40	Amaa Piita daa yiisi ba wusa yiŋ, ka igin n sos Winaꞌam ka yel kpiꞌim la ye, “Tabita, duom.” Ka o lak o nini n nye Piita ka due n zinꞌin. 
ACT.9.41	Ka Piita gbanꞌe o nuꞌug n due o n ziꞌel, ka buol yadda niŋidib ne pokonya bane niŋ yadda la n zaŋ o tisi ba. Ka o voe. 
ACT.9.42	Ka Joppa teŋ dim wusa daa wum yelkaŋa nwa la, ka ba bedego niŋ Zugsob la yadda. 
ACT.9.43	Ka Piita daa kpelim Joppa teŋin la dabisa bedego. O daa bene Simon on a gbanzab la yin.
ACT.10.1	Dau soꞌ daa be Sizerea, ka o yuꞌur buon Konelus. O daa ane sogianam kobuga kpeenm ka ba buoni ba ye Itali sogianam. 
ACT.10.2	O daa ane ninsuŋ ka puꞌusid Winaꞌam, on ne o yidim wusa, ka suŋid Jew dim bane a noŋ dim, ka puꞌusid Winaꞌam daar wusa. 
ACT.10.3	Ka nintaŋ gbiꞌir win ka li wenne zaansuŋ ne, ka o nye malek nyain. Ka malek la yi Winaꞌam saꞌan n kpenꞌ o saꞌan n buol o ye, Konelus.
ACT.10.4	Ka on nye malek la ka dabiem kpenꞌ o ka o yel ye, “Naa, wala?”
ACT.10.4	Ka o lebis n yel o ye, “Fu Winaꞌam sosug ne fu tuumsuma la paae Winaꞌam saꞌan, n tienn Winaꞌam fu yela. 
ACT.10.5	Tum nidib Joppa teŋin ka ba mor Simon Piita na. 
ACT.10.6	O signe Simon one a gbanzab la yin. Ka o yir kpiꞌene ateuk la.”
ACT.10.7	Ka malek la n tuꞌas o naae ka keŋ la, ka Konelus buol o tumtumnib ayi ne sogiasuŋ yinni, one be bane tum o tuuma la saꞌan, 
ACT.10.8	ka tuꞌasi ba siꞌel wusa n naae, ka tumi ba Joppa teŋin.
ACT.10.9	Ka beog nie ka ba be sueren n liꞌel teŋ la, ka Piita du doog zug nintaŋ soos ye o sos Winaꞌam. 
ACT.10.10	Ka o koꞌom daa zabid ka o bood diib ye o di. Ban nam be anina n maan diib la, ka li wenne o zaansim ne. Ka o nye 
ACT.10.11	ka arazana yoꞌog, ka siꞌel wenne pientitaꞌar ne n lo li luas anaasi sigid dunia ni na. 
ACT.10.12	Ka bunkonbid wusa laꞌam ne bunvuuda ne niis buudi wusa bee li poogin. 
ACT.10.13	Ka o wum kukor ka li yel ye, “Piita, duom kuu li n di.”
ACT.10.14	Amaa ka Piita lebis n yel ye, “Ayei, Zugsoba, m nam ziꞌ di line kisa ka a dianꞌade.”
ACT.10.15	Ka kukor la lem yel o yaꞌas ye, “Bun lin ka Winaꞌam maal suꞌuŋa la, mit ka fu ye li kisa.”
ACT.10.16	Ka li niŋi ala noorimbutanꞌ, ka yuꞌun leb arazana ni.
ACT.10.17	Ka Piita daa biꞌesid o potenꞌerin bun lin ka o nye la gbin. Ka bane ka Konelus daa tum la, buꞌos Simon yir zinꞌig n kena ziꞌe yaŋirin, 
ACT.10.18	ka buol n buꞌos ye ba baŋ ye Simon Piita la sig ne anina bee?
ACT.10.19	Ka Piita nan tenꞌesid lin ka o nye yela la, ka Winaꞌam Siig Suŋ yel o ye, “Gosima, dap atanꞌ bood uf. 
ACT.10.20	Duom sig n bieli ba ka da biꞌesida; ka mane tumi ba na.”
ACT.10.21	Ka Piita sig teŋin n keŋ dap la saꞌan n yeli ba ye, “Mane la ka ya bood la. Ya ken labaar a bo?”
ACT.10.22	Ka ba yel o ye, “Konelus on a sogianam kobuga kpeenm, ka a ninsuŋ n puꞌusid Winaꞌam, ka Jew dim soꞌolim wusa pianꞌad o yel suꞌuŋa la, ka Winaꞌam daa tum o maleksuŋ o saꞌan n saꞌal o ye, o tum buol uf na ka fu na tuꞌas o fun mor siꞌel.” 
ACT.10.23	Ka Piita diꞌe ba. Ka ba gbeenn o saꞌan.
ACT.10.23	Ka beog nie ka o due n doli ba. Ka yadda niŋidib sieba ban be Joppa la biel o n keŋ. 
ACT.10.24	Ka daba ayi daar ka ba paae Sizerea teŋin. Ka Konelus daa guri ba ka buol o duꞌadib ne o zuanam n laꞌas. 
ACT.10.25	Ka Piita n kpenꞌed la ka Konelus tuꞌos o n igin o tuon n puꞌus o wenne Winaꞌam. 
ACT.10.26	Amaa ka Piita due o ka yel ye, “Ziꞌenim, ka mam me ane dau wuu fun a siꞌem la.”
ACT.10.27	Ka ban pianꞌad ne taaba la ka kpen nye ka nidib bedego laꞌas taaba. 
ACT.10.28	Ka o yeli ba ye, “Ya meŋ miꞌ ye Jew dim kis ne ban na laꞌas ne nid soꞌ one a buud zoŋ, bee ba kpenꞌ o yin. Amaa Winaꞌam pun paꞌal man ye m da buol nid ye o a dianꞌad daana. 
ACT.10.29	Alazug ka fu tum buoli m ka m pu zanꞌase, ka kena. Bo yela ka fu tum buoli ma?”
ACT.10.30	Ka Konelus lebis n yel o ye, “Dabisa anaasi nwa gaad saŋkaŋa nwa win, ka m daa be yin n sosid Winaꞌam. Ka dau soꞌ ye fuug ka li nie nyain n ziꞌe m tuon, 
ACT.10.31	ka yel ye, ‘Konelus, Winaꞌam wum fu sosug la, ka tenꞌes tuumsuma ban ka fu maan la. 
ACT.10.32	Dinzugo tum Joppa teŋin n buol Simon Piita na. O sig ne Simon yin, one a gbanzab ka o yir kpiꞌe ateuk la.’ 
ACT.10.33	Alazug ka m tum yimmo, ka fu maal suꞌum ka kena la. Ti wusa be Winaꞌam tuon kpela ye ti wum bun lin wusa ka Zugsob la yel ye fu tuꞌasi ti la.”
ACT.10.34	Ka Piita yaꞌae o noor n yel ye, “Yelmeŋir, m baŋ ye Winaꞌam pu gaansid nidiba. 
ACT.10.35	Amaa ye buudi wusa ni soꞌ yaꞌa puꞌusid o ka maan line a suꞌum, on daana paae o yaꞌam. 
ACT.10.36	Ya miꞌ labaar kan ka Winaꞌam tum Israel dim saꞌan n moon sumalisim labasuŋ la Yesu Kiristo maꞌasim zug, one a ti wusa Zugsob. 
ACT.10.37	Ya miꞌ tuum kane daa pun maal Juuda teŋin wusa la yela. Li daa pinꞌil ne Galilee teŋin Joon n daa moon kuꞌom suub yela la nyaꞌaŋ. 
ACT.10.38	Ya miꞌ Yesu one yi Nazaret la yela, Winaꞌam daa tis o Siig Suŋ ne paŋ siꞌem ka o daa keŋ zinꞌig wusa n tum tuumsuma, ka maꞌed ban wusa ka Sutaana daa namisid la. Ka Winaꞌam daa be o saꞌan.
ACT.10.39	“Ti nye bun lin wusa ka o tum Jew dim teŋin ne Jerusalem la. Ba daa yaꞌal o dapuudir zug n kuu o. 
ACT.10.40	Amaa Winaꞌam daa due o dabisa atanꞌ daar la, ka ke ka o nie o meŋ paalo ni, 
ACT.10.41	tinam bane ka Winaꞌam daa gaŋ la saꞌan. Ka ti tuꞌasid nidib bun lin ka ti daa nye la, tinam bane laꞌam di ka nu ne o la, o kuꞌum vuꞌugir nyaꞌaŋ la. O lee daa pu nie o meŋ nidib wusa saꞌane. 
ACT.10.42	O yeli ti ye ti moolim yel nidib ye on ka Winaꞌam zaŋ n ziꞌel ye o kat bane voe ne bane kpi la saria. 
ACT.10.43	Winaꞌam nodiꞌesidib la wusa da tuꞌas o yela, ye on mekama niŋ Yesu yadda, Winaꞌam na yiis o daana tuumbeꞌed n bas o yuꞌur poogin.”
ACT.10.44	Piita n nan kpelim tuꞌasid neꞌeŋa la, ka Winaꞌam Siig Suŋ la sig ban wusa wum pianꞌad la zutin. 
ACT.10.45	Ka Jew dim yadda niŋidib bane kenn ne Piita la na lidig ne ban nye ka Winaꞌam tisid nimbane kaꞌ Jew dim buudi la o Siig Suŋ la, 
ACT.10.46	ne ban wum ka ba pianꞌad teŋzuŋ pianꞌad n duꞌosid Winaꞌam yuꞌur la zug.
ACT.10.47	Ka Piita yel ye, “Nimbama nwa diꞌe Winaꞌam Siig Suŋ la wenne tinam daa diꞌe siꞌem la. Ka anoꞌone na kadi ba Winaꞌam kuꞌom suub diꞌere?” 
ACT.10.48	Ka o yeli ba ye ba diꞌem kuꞌom suub ne Yesu Kiristo yuꞌur. Ka ba sos Piita ye o kpelim ba saꞌan dabisa biꞌela.
ACT.11.1	Ka Yesu Tumtumnib ne yadda niŋidib bane be Juuda soꞌolim la wum ye nidib bane kaꞌ Jew dim buudi me diꞌe Winaꞌam pianꞌad la. 
ACT.11.2	Ka Piita n leb Jerusalem na ka Jew dim yadda niŋidib bane bood ye yadda niŋidib wusa kpenꞌe baŋo la daa poꞌog Piita, 
ACT.11.3	ka yel o ye, “Bo niŋ ka fu laꞌas ne nidib bane pu kpenꞌe baŋo la n dit ne ba?”
ACT.11.4	Amaa Piita daa pinꞌil n paꞌali ba bun line daa maal hale pinꞌilugin sa ye, 
ACT.11.5	“M daa bene Joppa teŋin n sosid Winaꞌam ka li wenne zaansuŋ ne, ka m nye ka siꞌel sigid na n wenne pientitaꞌar ne n lo luas anaasi yi arazana ni n sigid na n paae mam be siꞌel la. 
ACT.11.6	Ka mam gosid li la, m nye yinkonbid ne sianꞌarkonbid ne bunvuuda ne niis. 
ACT.11.7	Ka m wum kukor ka li yel ye, ‘Piita, duom kuu li n di.’
ACT.11.8	“Amaa ka m yel ye, ‘Ayei, Zugsoba, bun line kis ka a dianꞌad nam pu kpenꞌ m noorine.’
ACT.11.9	“Ka kukor la lem pianꞌ tisi m yi arazana ni yaꞌas ye, bun lin ka Winaꞌam yel ye li a bunsuŋ la m mit ka m yel ye li kis. 
ACT.11.10	Neꞌeŋa daa niŋ ne ala noor atanꞌ, ka ba lebis li wusa arazana ni yaꞌas.
ACT.11.11	“Saŋkan la ka nidib atanꞌ ban ka ba daa tum m saꞌan na la yi Sizerea teŋin n paae yir kan ka m daa be la. 
ACT.11.12	Ka Winaꞌam Siig Suŋ la yel m ye m doli ba n keŋ ka da biꞌese. Ka yadda niŋidib ayuobu bama biel m ka ti keŋ kpenꞌ dau la yin. 
ACT.11.13	Ka dau la yeli ti on daa nye malek la ka o ziꞌe o yin ka ye o tum Joppa teŋin n buol Simon Piita na. 
ACT.11.14	Ka on na tuꞌas o labaar kane na tilig o ne o yidim wusa.
ACT.11.15	“Ka man pinꞌil ye m pianꞌ la ka Winaꞌam Siig Suŋ la sigi ba zutin na, wuu lin daa niŋ tinam siꞌem pinꞌilugin la. 
ACT.11.16	Ka m tienn Zugsob la daa yel ye, ‘Joon daa suud nidib ne kuꞌom amaa ba na suu ya ne Winaꞌam Siig Suŋ.’ 
ACT.11.17	Alazug Winaꞌam sadigim tisi ba piini kan ka o daa tisi ti la, tiname daa niŋ Zugsob Yesu Kiristo yadda la, mam aa anoꞌone na kiꞌis Winaꞌam?”
ACT.11.18	Ban wum neꞌeŋa la ka sin, ka lee duꞌosid Winaꞌam yuꞌur suꞌuŋa n yet ye, “Alazugo Winaꞌam me tis nimbane kaꞌ Jew dim buudi la suer ka ba na tiake ba sunya ka nye nyovur.”
ACT.11.19	Ka bane daa widig n keŋ zinꞌig wusa ban nye namisug bedego Sitivin yela nyaꞌaŋ la, ba daa keŋ hale n paae Fonisia ne Saipuros ne Antiok teensin n moon Winaꞌam labaar la n tisid Jew dim buudi gullim. 
ACT.11.20	Amaa dap sieba bane daa yi Saipuros ne Sairene soꞌolim daa keŋ Antiok teŋin n tuꞌas ne Greek dim ka mool Zugsob Yesu labaar la n tisi ba. 
ACT.11.21	Ka Zugsob la paŋ daa bee ba saꞌan. Ka nidib bedego niŋ Zugsob yadda ka fendigi dol o.
ACT.11.22	Winaꞌam nidib bane be Jerusalem la n wum labakaŋa nwa, ka tum Barnabas Antiok teŋin. 
ACT.11.23	Ka on paae n nye Winaꞌam bareka la, li niŋ o malisim hale. Ka o saꞌali ba wusa ye ba kpelim dol Zugsob ne sida ka da basi. 
ACT.11.24	O daa ane ninsuŋ ka Winaꞌam Siig Suŋ ne yadda niŋir bee o ni bedego. Ka nidib bedego me niŋ Zugsob la yadda.
ACT.11.25	Ka Barnabas babes Saul Tarsus teŋin. 
ACT.11.26	Ka on nye o la o dol o leb Antiok na. Ka yuum mum wusa, ka ba laꞌased ne Winaꞌam nidib la n paꞌan nidib bedego. Antiok ni ka ba daa kieb n buon nyaꞌandolib la ye Kiristo nidib.
ACT.11.27	Saŋkan ni ka Winaꞌam nodiꞌesidib daa yi Jerusalem n keŋ Antiok. 
ACT.11.28	Ka ba nid yinni yuꞌur buon Agabus. Ka o due n ziꞌe n tuꞌas yel kane be tuon sa yel ne Winaꞌam Siig Suŋ paŋ ye, koꞌomtitaꞌar na ti lu dunia wusa zug. Li daa niŋne naꞌab Klaudius zumaana ni. 
ACT.11.29	Ka nyaꞌandolib la siak ye, soꞌ wusa yiisim on mor siꞌel o paŋ ben n tis, ka li suŋ yadda niŋidib bane be Juuda soꞌolim ni. 
ACT.11.30	Ka ba daa niŋi ala, ka zaŋi li n niŋ Barnabas ne Saul nuꞌusin ye ba kem n tis yadda niŋidib kpeenmnam bane be Juuda soꞌolimin la.
ACT.12.1	Saŋkan la ka naꞌab Herod daa namisid Winaꞌam nidib la sieba, 
ACT.12.2	ka ke ka ba ku Jemes, Joon baꞌabiig la ne suꞌuraug. 
ACT.12.3	Ka on nye ka li malis Jew dim sunya la, ka me ke ka ba gbanꞌe Piita men. Neꞌeŋa daa niŋne bodobodo lin kaꞌ dabin diib saŋa. 
ACT.12.4	Ban gbanꞌe o n kpenꞌes sarega la ka o ke ka sogianam piina ayuobu pudug anaas naas gur o suꞌuŋa, ka bood ye kuꞌum malek gaadug tienr maluŋ nyaꞌaŋ ba mor o yi nidib saꞌan na.
ACT.12.5	Ka Piita daa kpelim be sarega ni. Amaa ka Winaꞌam nidib la daa sosid Winaꞌam o zug hale ka pu basida.
ACT.12.6	Herod n daa ziꞌel dabisir kan ka o na yiis o niŋ nidib nuꞌusin la, yuꞌun kan ka dabisir la nam pu paae la, Piita daa gbisidne sogianama ayi soogin. Ka ba lo o ne bana ayi. Ka bane gur la n be zaꞌanoorin n gur sarega la. 
ACT.12.7	Ka Zugsob malek kpelim nie o meŋ. Ka bugum nie on be doog siꞌa la ni. Ka malek la nweꞌ Piita lugir n nie o n yel ye, “Duom toꞌoto.” Ka bana la lu ka ke o nuꞌus.
ACT.12.8	Ka malek la yel o ye, “Gaꞌalimi fu senbidiŋ, ka pid fu taꞌada.” Ka o niŋi ala. Ka malek la lem yel o ye, “Loomi fu fugobug ka dol m.” 
ACT.12.9	Ka Piita dol o yi yiiŋ ka nam pu baŋ ye malek la niŋid siꞌel la ane ameŋaa, ka tenꞌes ye li wenne o zaansim ne. 
ACT.12.10	Ka ban gaad gurib yinni ne ayi zinꞌig la n ti paad kunt zaꞌanoorin line ken teŋ poogin la, ka li yoꞌog li tuꞌer ka ba yi yiiŋ n dol suer. Ka malek la kpelim bas Piita.
ACT.12.11	Ka Piita potenꞌer yuꞌun nie ka o yel ye, “Nannanna m baŋi ameŋa ye Zugsob la n tum o malek ka o faaenn m Herod nuꞌusin ne bun lin wusa ka Jew dim la boodin ye ba niŋ m la.”
ACT.12.12	On baŋ neꞌeŋa nwa la, ka keŋ Joon Maak ma Meeri yin. Anina ka nidib bedego laꞌas taaba n sosid Winaꞌam. 
ACT.12.13	Ka o paae n nweꞌ yaŋir zaꞌanoor ka bipuŋ one yuꞌur buon Roda la kena ye o gos. 
ACT.12.14	Ka o baŋ Piita kukor. Ka sumalisim zug ka o pu yoꞌog yaŋir laa, ka zo n kpenꞌ n yel ye, “Piita ziꞌe yaŋirin la.” 
ACT.12.15	Ka ba yel bipuŋ la ye, “Fu geenm ne.” Ka o zanꞌas ka yel ye, “Li ane on la.” Ka ba lebis ye, “Li ane o malek.”
ACT.12.16	Amaa ka Piita kpelim n nweꞌed yaŋir la. Ka ba yoꞌog n nye ka li a on la. Ka ba lidig hale. 
ACT.12.17	Ka Piita yibisi ba ne o nuꞌug, ye ba a baanlim. Ka o tuꞌasi ba Zugsob la niŋ siꞌem n yiis o sarega ni la. Ka o yeli ba ye, “Yelimi Jemes ne yadda niŋidib bane kpelim la.” Ka o yi n keŋ toom zinꞌig.
ACT.12.18	Ka beog nie ka damugtitaꞌar be sogianam la sisoogin, ban bood ye ba baŋ line niŋ Piita la zug. 
ACT.12.19	Ka Herod n ia Piita n guꞌuŋ la ka tuꞌa bane gur sarega la antuꞌa, ka bas noor ye ba kuu ba. Ka lin nyaꞌaŋ ka o yi Juuda n keŋ Sizerea teŋin n kpelim anina.
ACT.12.20	Ka naꞌab Herod suunr daa pelig hale ne nidib bane be Taya ne Sidon teensin. Ka ba laꞌas taaba n deŋi nye Blestus one a naꞌab Herod samannaꞌab la n maal suer ye o nweꞌ naꞌab nuꞌug, ba diib n yit naꞌateŋ la na zug.
ACT.12.21	Ka Herod gaŋ dabis siꞌer la n paae la, ka o ye o naꞌam kparib n zinꞌi o naꞌam gbauŋ zug ka pianꞌ n tis nidib la. 
ACT.12.22	Ka nidib la tans n yel ye, “Nwa ane Winaꞌam kukor ka li kaꞌ ninsaal din ne.” 
ACT.12.23	Ka Zugsob malek kpelim nweꞌ o, on pu duꞌos Winaꞌam yuꞌur la zug. Ka zunzunya di o, ka o kpi.
ACT.12.24	Amaa ka Winaꞌam pianꞌad la yadig n paas.
ACT.12.25	Ka Barnabas ne Saul n daa naae ban ye ba tum siꞌel Jerusalem la, ba daa piꞌe Joon Maak n leb Antiok.
ACT.13.1	Winaꞌam nodiꞌesidib ne paꞌanib daa be yadda niŋidib la soogin Antiok teŋin. Ba a Barnabas, ne Simeon Niger ne Lusius on yi Sairene na la, ne Manaen on ka ba daa ugus o naꞌab Herod yin la ne Saul. 
ACT.13.2	Ka ban daa lo noor puꞌusid Zugsob la, ka Winaꞌam Siig Suŋ yeli ba ye, “Gaŋim Barnabas ne Saul ba gunni, ka ba tum tuum kan ka m gaŋi ba ye ba tum la.” 
ACT.13.3	Ka ban lo noor ka sos Winaꞌam la, ka zaŋ ba nuꞌus paꞌali ba zutin ka tumi ba ka ba yi keŋ.
ACT.13.4	Ka Winaꞌam Siig Suŋ la n tumi ba la, ka ba keŋ Selusia teŋin n kpenꞌ aaruŋ anina n keŋ Saipuros soꞌolimin, 
ACT.13.5	ka ba paae Salamis teŋin n mool Winaꞌam pianꞌad la Jew dim laꞌasug doodin. Ka Joon Maak me suŋi ba ne tuuma la.
ACT.13.6	Ka ban daa loꞌoŋ Saipuros teŋ kane ka kuꞌom giligi li la ni n paae Pafos na la, ka nye baꞌakolug daan ka o a Jew nid ka o maꞌ ye o ane Winaꞌam nodiꞌes, ka o yuꞌur buon Bar-Yesu. 
ACT.13.7	O daa ane teŋ kan gomena la zua. Gomena la daa mor yaꞌam hale. O yuꞌur daa buon Sergius Paulus. Ka o buol Barnabas ne Saul, on bood ye o wum Winaꞌam pianꞌad la zug. 
ACT.13.8	Amaa baꞌakolug daan Bar-Yesu bee Elimas line a Greek yuꞌur la, daa kpeꞌeŋ o meŋ n kiꞌis Saul ne Barnabas ye o saꞌam gomena la yadda niŋir. 
ACT.13.9	Amaa Saul on ka ba buon Paul la, daa peꞌel ne Winaꞌam Siig Suŋ ka kpaꞌ gosid baꞌakolug daan la kii, 
ACT.13.10	ka yel ye, “Fun one a Sutaana biig ne tuumsuma wusa biꞌem ne zam daana la, wala ka fu mood ye fu saꞌam Zugsob la suesuŋ la? 
ACT.13.11	Gosima, Zugsob na namis uf. Fu na zuꞌom ka ku tunꞌe nyet saŋa biꞌela.”
ACT.13.11	Ka o kpelim zuꞌom n due n babin n bood ye nid veꞌ o. 
ACT.13.12	Ka gomena la niŋ Zugsob yadda on nye bun line niŋ la wusa. Ka lin ka o zamis Zugsob la yela lidig o.
ACT.13.13	Ka Paul ne o tumtum taaba kpenꞌ aaruŋ n yi Pafos ni keŋ Perga teŋin line be Pamfilia soꞌolim ni. Ka Joon basi ba ka leb Jerusalem. 
ACT.13.14	Ka ba daa yi Perga n gaadi paae Antiok line be Pisidia soꞌolim la. Ka Jew dim vuꞌusum daar ka ba keŋ laꞌasug doogin n zinꞌin. 
ACT.13.15	Ka ban karem Winaꞌam wada ne Winaꞌam nodiꞌesidib gbana naae la, ka laꞌasug doog la kpeenmnam tumi ba saꞌan n yeli ba ye, “Ti zuanama, ya yaꞌa mor saꞌalug n na saꞌali nidib la, yanam tuꞌasimi li.”
ACT.13.16	Alazug ka Paul due n ziꞌe ka yibisi ba ne o nuꞌug ka yeli ba ye, “Israel nidib ne bane puꞌusid Winaꞌam wenne tinam la, kelisimi. 
ACT.13.17	Winaꞌam one ka Israel dim puꞌusid la da gaŋi ti yaanam n duꞌosi ti buudi la, ban daa nam be Egipiti teŋin n a saam la. Ka Winaꞌam da more ba ne o paŋtitaꞌar la n yiisi ba Egipiti teŋin na. 
ACT.13.18	Ka yuma piisnaasi ka o di suguru ne ba, ban daa be moogin la. 
ACT.13.19	Ka o da saꞌam buudi ayopoi Keinan soꞌolim ni n tisi ba teŋ la ka ba soꞌe ka li a ba faar, 
ACT.13.20	hale wuu yuma kobusnaasi ne piisnu.
ACT.13.20	“Ka lin nyaꞌaŋ la, ka o tisi ba antuꞌa tuꞌadib n ti paae nodiꞌes Samuel saŋa. 
ACT.13.21	Ka ba sos ye ba boodne naꞌab. Ka Winaꞌam tisi ba Kihi biig Saul, one a Benjamin yaaŋ, ka o di naꞌam yuma piisnaasi. 
ACT.13.22	Ka Winaꞌam n da pidigi Saul naꞌam la, ka gaŋ David ka o di naꞌam. Ka Winaꞌam yel ye, ‘M nye Jese biig David one paae m yaꞌam ka na tum line wusa ka m bood.’ ”
ACT.13.23	Ka Paul lem ye, “Naꞌab David yaas sisoogin ka Winaꞌam daa yiis faangid la n tis Israel dim, one a Yesu, wenne on da pun yel ziꞌel siꞌem la. 
ACT.13.24	On da nam pu kena la, ka Joon daa mool n tis Israel nidib wusa ye ba tiakemi ba sunya ka diꞌe kuꞌom suub. 
ACT.13.25	Ka Joon daa ti bood ye o naae o tuuma la, ka buꞌosi ba ye, ‘Ya tenꞌes ka m aa anoꞌone? Mam kaꞌ on ka ya gur laa. Amaa soꞌ na ken mam nyaꞌaŋ na, ka m pu suꞌum ye m pidig o taꞌadaa.’ ”
ACT.13.26	Ka Paul ye, “M zuanam bane a Abraham yaas, ne bane puꞌusid Winaꞌam wenne tinam la, Winaꞌam tum faangir labaar la na n tis tinam. 
ACT.13.27	Nimbane daa be Jerusalem la ne ba kpeenmnam wusa daa pu baŋ ye one a faangid laa. Ka me pu baŋ nodiꞌesidib pianꞌad la ka ba karem vuꞌusum daar wusa la gbin ne. Ban kadi o saria n koos beꞌed la, ke ka nodiꞌesidib n da yel siꞌel la niŋ ameŋa. 
ACT.13.28	Hale ne ban pu nye yelbeꞌed ne lin suꞌum ye o kpi la, ba kpelim sos Pilate ye o bas suer ka ba kuu o. 
ACT.13.29	Ka ban daa niŋ siꞌel wusa wenne lin pun sob o yela siꞌem n naae la, ka sigis o dapuudir la zug n pinꞌ o yaugin. 
ACT.13.30	Amaa Winaꞌam daa vuꞌug o kumin. 
ACT.13.31	Ka dabisa bedego ka o nie o meŋ n paꞌal bane yi Galilee n dol o keŋ Jerusalem na la, ka ba nye o. Ka nannanna ba tuꞌas nidib ban nye o yela siꞌem la.
ACT.13.32	“Ka tinam mor labasuŋ la n keenn ya saꞌan na. Lin ka Winaꞌam da pun yel n ziꞌeli ti yaanam la, 
ACT.13.33	line nwa niŋ ameŋa n tis tinam bane aa ba yaas la, on vuꞌug Yesu kumin la. Li wenne lin sob yuuma gbauŋin yuum ayi daan poogin siꞌem la ye,
ACT.13.33	‘Fu ane man Biig.
ACT.13.33	Zina ka m lieb fu saam.’
ACT.13.34	Winaꞌam n daa vuꞌug Yesu kumin la paꞌal ye o niŋgbiŋ ku punꞌe, neꞌeŋa yela la ka o da pun yel o gbauŋ poogin la ye,
ACT.13.34	‘M na tis uf yelsum kan ka m da pun yel ziꞌel David la.’
ACT.13.35	Dinzug o lem yel o yuuma gbauŋ poogin zinꞌisiꞌa yaꞌas ye,
ACT.13.35	‘Fu ku bas fu ninsuŋ la ka o punꞌe.’
ACT.13.36	“David da tum line paae Winaꞌam yaꞌam, o meŋ zumaana win la, ka kpi. Ka ba mum o o yaanam saꞌan ka o niŋgbiŋ punꞌe. 
ACT.13.37	Amaa on ka Winaꞌam vuꞌug o kumin la, o pu punꞌee.
ACT.13.38	“Dinzugo m zuanama, baŋim ye dau kaŋa nwa maꞌasim zug ka tuumbeꞌed yiisib yela mooni ya saꞌan. 
ACT.13.39	On zug on mekama n niŋ o yadda Winaꞌam na yiis o tuumbeꞌed lin wusa ka Moses wada daa ku tunꞌe yiis la bas. 
ACT.13.40	Dinzugo guꞌusim ka yela ban ka Winaꞌam nodiꞌesidib da yel la da luu ya zutin ne.
ACT.13.41	‘Gosimi yanam bane a niŋkiꞌisidib la.
ACT.13.41	Ya na vol yaꞌam n kpi.
ACT.13.41	Man ya Winaꞌam na tum tuuma ya zumaana nwa ni
ACT.13.41	ka ya ku siak ye li sid niŋeya,
ACT.13.41	hale baa soꞌ yaꞌa peligi o poog paꞌali yaa.’ ”
ACT.13.42	Ka Paul ne Barnabas ti yit la, ka nidib la sosi ba ye ba lem vuꞌusum daar kane ken na la n tuꞌasi ba bun lin ka ba tuꞌasi ba la yaꞌas. 
ACT.13.43	Ka laꞌasug la widig la, ka Jew dim bedego ne bane kaꞌ Jew dim buudi, ka lee dol Jew dim suer la, daa dol Paul ne Barnabas. Ka ba saꞌali ba ye ba kpelim be Winaꞌam yelsum poogin.
ACT.13.44	Ka vuꞌusum daar lem paae yaꞌas la, ka teŋ la dim sieba bedego n laꞌas taaba ye ba wum Winaꞌam pianꞌad la. 
ACT.13.45	Ka Jew dim la n nye nidib bedego la ka fufum gbanꞌe ba. Ka ba kiꞌis Paul n tuꞌas siꞌel la, ka pianꞌad o pianꞌabeꞌed.
ACT.13.46	Amaa Paul ne Barnabas tuꞌasi ba ne sukpiꞌeuŋ n yeli ba ye, “Li suꞌum ka ti tuꞌas Winaꞌam pianꞌad la n tisi ya yiiga. Amaa yanam zanꞌas li, ka kadi ya meŋ saria ye ya pu nar ye ya diꞌe nyovur line kaꞌ naar laa. Din yela ti na fendigi keŋ bane kaꞌ Jew dim buudi la saꞌan. 
ACT.13.47	Ka noyelug kane ka Zugsob la yel tinam la dolne lin da sob ye,
ACT.13.47	‘M gaŋ uf ka fu na ke ka bane kaꞌ Jew dim buudi la baŋ Winaꞌam yela nyain,
ACT.13.47	ka dunia dim wusa na nyet faangir fu labaar moolug la ni.’ ”
ACT.13.48	Ka bane kaꞌ Jew dim buudi la n wum neꞌeŋa la, li niŋi ba malisim hale. Ka ba duꞌos Winaꞌam pianꞌad suꞌuŋa. Ka ban wusa ka Winaꞌam daa gaŋ ye ba nye nyovur line kaꞌ naar la niŋ o yadda.
ACT.13.49	Ka Zugsob pianꞌad la daa mool soꞌolim kan wusa ni. 
ACT.13.50	Amaa Jew dim daa ke ka poꞌab bane ka ba yuꞌur du teŋin la ka ba kaꞌ Jew dim buudi ka lee dol Jew dim suer la, ne dap bane a tuongatib teŋ la ni sunya pelig ne Paul ne Barnabas. Ka ba siꞌiŋe namisi ba n kadi ba n yiis ba soꞌolim la ni. 
ACT.13.51	Ka Paul ne Barnabas pisigi ba nuꞌus, ka li paꞌal ye ba baꞌa kaꞌ ne baa, ka yi n keŋ Ikonium teŋin. 
ACT.13.52	Ka nyaꞌandolib la mor sumalisim. Ka Winaꞌam Siig Suŋ bee ba ni.
ACT.14.1	Ka Ikonium ni ka Paul ne Barnabas kpenꞌ Jew dim laꞌasug doogin pianꞌ hale ka nidib bedego, Jew dim ne bane kaꞌ Jew dim la niŋ Winaꞌam yadda. 
ACT.14.2	Amaa ka Jew dim bane pu diꞌe pianꞌad la daam bane kaꞌ Jew dim la ye ba kis nidib bane dol Winaꞌam la. 
ACT.14.3	Ka Paul ne Barnabas zinꞌini anina yuug ka pianꞌad Zugsob la yela ne sukpiꞌeuŋ. Ka Zugsob tisi ba paŋ ka ba tum tuumnyalima ka li paꞌal nidib la ye Winaꞌam popielim labaar la ane sida. 
ACT.14.4	Ka teŋ la nidib pudug. Ka sieba bood Jew dim ka sieba bood Paul ne Barnabas.
ACT.14.5	Ka Jew dim ne bane kaꞌ Jew dim ne ba kpeenmnam bood ye ba diis Paul ne Barnabas nyan ka lobi ba ne kuga. 
ACT.14.6	Ka ba baŋ li ka zo keŋ Likaonia soꞌolim, Listra ne Derbe teensin ne ba teŋbibisin 
ACT.14.7	n mool labasuŋ la anina.
ACT.14.8	Ka dau daa zinꞌi Listra ni ka pu tunꞌe kenna. O daa ponꞌolim ne o biilimin sa ka nam pu keŋe. 
ACT.14.9	Ka o kelis Paul pianꞌad la. Ka Paul gos o kii ka baŋ ye o niŋ Winaꞌam yadda ka na tunꞌe nye laafe, 
ACT.14.10	ka yel o ne kukotitaꞌar ye, “Duom ziꞌen.” Ka dau la ianki ziꞌen ka keŋ.
ACT.14.11	Ka nidib bedego la nye Paul n tum siꞌel la, ba tans ne Likaonia pianꞌad ye, “Winaꞌamnam sigi ti saꞌan na wenne nidib ne.” 
ACT.14.12	Ba daa pudi ba Winaꞌamnam bedego la yuda, ka yinni buon Zeus ka yinni la me buon Hermes. Ka ba buol Barnabas ye Zeus, ka buol Paul ye Hermes, on daa a pianꞌad kpeenm la zug. 
ACT.14.13	Ka Zeus puꞌusum doog daa be teŋ la tuon. Ka Zeus baꞌamaan ne nidib la tenꞌes ye ba ane wina, ka mor naꞌaraad ne tiis puum n keŋ teŋ la zaꞌanoorin na n bood ye ba maal maana n tis Winaꞌam Tumtumnib Barnabas ne Paul.
ACT.14.14	Amaa Paul ne Barnabas n wum ban niŋ siꞌem la, ba aanse ba meŋ fuud ka kpenꞌ nidib la soogin tansid ye, 
ACT.14.15	“Ti zuanama, bo ka ya niŋid neꞌenama? Tinam me ane nidib wenne yanam ne. Ti ye ti mool labasuŋ la n tisi ya ye ya bas line kaꞌa sidaa, ka fendigi dol Winaꞌam one voe ka maal saazug ne dunia ne moꞌar ne line be li ni wusa la. 
ACT.14.16	Kudumin la, Winaꞌam daa ke ka buudi wusa doli ba meŋ sueya, 
ACT.14.17	amaa ka lee niŋ tuumsuma ye nidib baŋ o yela. O tisidi ti saa, ne bunib saŋa ye ti dii tig ka mor sumalisim.” 
ACT.14.18	Laꞌam ne pianꞌ bama la, li daa toe ka ba giŋ nidib la ka ba ku maal maan la n tisi baa.
ACT.14.19	Ka Jew dim yi Antiok ne Ikonium teensin kena nyaŋ ke ka nidib la doli ba n lobi Paul ne kuga, ka vuug o yiisi teŋin la, ka tenꞌes ye o kpine. 
ACT.14.20	Amaa ka nyaꞌandolib la laꞌase gilig o ka o due kpenꞌ teŋin la. Ka beog nie la ka Paul ne Barnabas keŋ Derbe teŋin.
ACT.14.21	Ka Paul ne Barnabas mool labasuŋ la Derbe teŋin, ka nye nyaꞌandolib bedego anina, ka leb Listra ne Ikonium ka nyaan leb Antiok ni, 
ACT.14.22	ka kpemis bane niŋ Yesu yadda la n saꞌani ba ye ba kpelim niŋ Yesu yadda, ka yet ye, “Li nar ka ti namis yiiga ka naan kpenꞌ Winaꞌam naꞌamin.” 
ACT.14.23	Ka ba gaŋ kpeenmnam tis yadda niŋidib bane laꞌas teŋ teŋ wusa ka lo noor n ka puꞌus Winaꞌam, ka noki ba niŋ Zugsob one ka ba niŋ yadda la nuꞌusin la, 
ACT.14.24	ka gaadi yi Pisidia teŋin n paae Pamfilia teŋin na.
ACT.14.25	Ka ban mool Winaꞌam pianꞌad la Perga teŋin la ka gaadi sig Attalia teŋin. 
ACT.14.26	Anina ka ba kpenꞌ aaruŋ n keŋ Antiok teŋin zinꞌikan ka nidib la daa sos Winaꞌam yelsum n tisi ba laꞌam ne tuum kan ka ba naae la zug. 
ACT.14.27	Ka ba paae n laꞌas yadda niŋidib la ka yeli ba Winaꞌam tum siꞌel ne ba, ne on maal suer ye bane kaꞌa Jew dim niŋ o yadda la, 
ACT.14.28	ka zinꞌin ne ba yuug.
ACT.15.1	Ka nidib sieba yi Juuda teŋin n sig na n paꞌan yadda niŋidib la ye, “Ya yaꞌa pu kpenꞌe baŋo wuu Moses wada la paꞌan siꞌem laa, ya ku nyaŋe paam faangire.” 
ACT.15.2	Ka Paul ne Barnabas daa nwaꞌas nonwaꞌar hale ne ba, dinzug ka ba gaŋ Paul ne Barnabas ne yadda niŋidib sieba ye ba keŋ Winaꞌam Tumtumnib la ne yadda niŋidib kpeenmnam bane be Jerusalem la saꞌan n buꞌosi ba nonwaꞌar kaŋa yela. 
ACT.15.3	Ka yadda niŋidib la yiisi ba tum, ka ba doli yi Fonisia ne Samaria teŋin n yet nidib bane kaꞌ Jew dim la tiaker la yela. Ka li niŋ sumalisim hale n tis Fonisia ne Samaria yadda niŋidib la. 
ACT.15.4	Ka ban paae Jerusalem la, ka yadda niŋidib la ne Winaꞌam Tumtumnib la ne ba kpeenmnam wusa diꞌe ba. Ka ba tuꞌas Winaꞌam maal siꞌel wusa ne ba.
ACT.15.5	Ka yadda niŋidib bane a Farisee dim due ziꞌen ka yel ye, “Asee ka ba kpenꞌe baŋo, ka ti zamis ba, ka ba siak Moses wada la.”
ACT.15.6	Ka Winaꞌam Tumtumnib ne yadda niŋidib la kpeenmnam laꞌas ye ba gbanꞌe yel kaŋa nwa gbin. 
ACT.15.7	Ka nogban nwaꞌar la yuꞌun galis la, ka Piita due ziꞌen ka yeli ba ye, “M zuanama, ya miꞌ ye pinꞌilugin saŋa ka Winaꞌam daa gaŋ mam ya ni, ye m tuꞌasi o labasuŋ la n tis bane kaꞌ Jew dim la ka ba wum ka siak. 
ACT.15.8	Ka Winaꞌam one miꞌ saalib potenda daa tisi ba o meŋ Siig Suŋ la wenne on daa tis tinam siꞌem la n paꞌali ti ye ba siak o noor. 
ACT.15.9	Bakir daa kaꞌa tinam ne ban soogin ne. Ba daa niŋ Winaꞌam yadda ka o yiisi ba tuumbeꞌed n bas. 
ACT.15.10	Bo ka ya makid Winaꞌam ka tisid o nyaꞌandolib malimkpiꞌema lin ka tinam ne ti yaanam daa pu nyaŋe maale? 
ACT.15.11	Tinam siakiya ye tinam na paam faangir ne ti Zugsob Yesu popielim poogin, wenne lin na niŋ bane kaꞌ Jew dim siꞌem la.”
ACT.15.12	Ka nidib la wusa a baanlim, ka kelis Barnabas ne Paul n tuꞌasid tuumnyalima ban ka Winaꞌam tum buudi buudi saꞌan ne ba. 
ACT.15.13	Ka ban n pianꞌ naae la, ka Jemes yel ye, “M zuanama, kelisimi. 
ACT.15.14	Simon Piita yel n tienn ti Winaꞌam n daa deŋi paꞌali ye o bood ye o tis bane kaꞌ Jew dim la yelsum, n gaŋ nidib ba saꞌan ka ba lieb o nidib. 
ACT.15.15	Yel bama nwa dolne Winaꞌam nodiꞌesidib n sob siꞌem la ye,
ACT.15.16	‘Zugsob la yel ye,
ACT.15.16	“Neꞌeŋa nyaꞌaŋ m na leb na
ACT.15.16	n tis tadimnam bane a David yaas la paŋ ye,
ACT.15.17	nidib na ie m,
ACT.15.17	buudi ban wusa ka m gaŋ ye ba aa m nidib la ne nidib wusa.”
ACT.15.18	Zugsob la maal bun bama n yel ye o ke ka ba baŋ li wusa kudimin sa.’
ACT.15.19	“Alazug mam potenꞌer ane ye ti da daam bane kaꞌ Jew dim buudi ka fendigi keenn Winaꞌam saꞌan la naa, 
ACT.15.20	amaa ka lee sob gbauŋ n yeli ba ye ba da di baꞌar diibo ka li kaꞌ nyainee. Ka dap ne poꞌab da saꞌam taaba. Ka da onb bunkonbid bane ka ba sianki kuu, ne niꞌim kane nam mor ziim. 
ACT.15.21	Kudimin sa ka ba mool Moses paꞌalug teens wusa ni ka karem o sob la laꞌasug doodin, vuꞌusum daar wusa.”
ACT.15.22	Ka Winaꞌam Tumtumnib ne yadda niŋidib wusa ne ba kpeenmnam tenꞌes ye li a suꞌum ka ba gaŋ nidib ba soogin n tumi ba Antiok teŋin laꞌam ne Paul ne Barnabas. Ka ba gaŋ Judas one ka ba me buon Barsabas la ne Silas, nimbane ka yadda niŋidib la naꞌasidi ba, 
ACT.15.23	ka sob gbauŋ n tisi ba ye ba more n keŋ Antiok teŋin.
ACT.15.23	Ka gbauŋ la yel ye,
ACT.15.23	Tinam bane a Winaꞌam Tumtumnib ne yadda niŋidib la kpeenmnam puꞌusid yadda niŋidib bane kaꞌ Jew dim buudi, ka be Antiok teŋin ne Siriya ne Silisia teensin la.
ACT.15.24	Ti wumya ye ninsieba yi ti saꞌan na n daami ya ne pianꞌad bane fendigidi ya yaꞌam, ka ti pu tisi ba noore. 
ACT.15.25	Alazug ka ti laꞌas taaba n gbanꞌe noor yinni n tenꞌes ye li a suꞌum ka ti gaŋ ninsieba n tumi ba ya saꞌan na. Ban ne ti zuanam Paul ne Barnabas na laꞌam kena, 
ACT.15.26	nimbane nyovur n daa be toog ni ti Zugsob Yesu Kiristo la zug. 
ACT.15.27	Dinzug ka ti tum Judas ne Silas ye ba meŋ yeli ya bun kan la ne ba noya. 
ACT.15.28	Li a suꞌum n tis Winaꞌam Siig Suŋ la ne tinam ka ti da ziꞌeli ya yela n gaad line nara. 
ACT.15.29	Ya da di baꞌar diibo, ka da onb niꞌim kane nam mor ziim ne bunkonbid bane ka ba sianki kuu, ka dap ne poꞌab da saꞌam taabaa. Ya yaꞌa pu tum yel bamaa, ya na tum tuumsuma.
ACT.15.29	Winaꞌam na tisi ya yelsum.
ACT.15.30	Ban daa yiisi ba tum la, ka ba kenn sig Antiok teŋin n laꞌas yadda niŋidib la, ka nok gbauŋ la n tisi ba. 
ACT.15.31	Ka ba karem gbauŋ la ka li niŋi ba sumalisim bedego ne ban yel siꞌem n kpeꞌeŋidi ba la zug. 
ACT.15.32	Ka Judas ne Silas ban me daa a Winaꞌam nodiꞌesidib la, pianꞌ hale n kpemis yadda niŋidib la. 
ACT.15.33	Ka zinꞌin ne yadda niŋidib la yuug biꞌela ka ba nyaan keꞌesi ba ne sumalisim. Ka ba leb bane daa tumi ba la saꞌan. 
ACT.15.34	Ka Silas gbanꞌe ye o kpelim anina. 
ACT.15.35	Ka Paul ne Barnabas me kpelim anina ka ban ne paꞌanib bedego bane be anina la paꞌan ka moon Zugsob pianꞌad la.
ACT.15.36	Ka dabisa biꞌela nyaꞌaŋ ka Paul yel Barnabas ye ba lem n kaae yadda niŋidib teens bane wusa ni ka ba daa mool Zugsob pianꞌad la n gos ban a siꞌem. 
ACT.15.37	Ka Barnabas daa bood ye o dol Joon on yuꞌure buon Maak la ka ba laꞌam keŋ. 
ACT.15.38	Amaa ka Paul tenꞌes ye li kaꞌa suꞌum ka ba dol one daa zo ka basi ba Pamfilia teŋin ka pu doli ba tum la. 
ACT.15.39	Ka ba nwaꞌas taaba pudug konꞌob konꞌob. Ka Barnabas nok Maak ka ba kpenꞌ aaruŋ n keŋ Saipuros teŋin. 
ACT.15.40	Ka Paul gaŋ Silas. Ka yadda niŋidib la sos Winaꞌam n tisi ba ye o guri ba ne o yelsum. 
ACT.15.41	Ka ba keŋ n yi Siriya ne Silisia teensin n kpemisid yadda niŋidib la sunya.
ACT.16.1	Ka ba keŋ paae Derbe ne Listra teensin na. Ka Winaꞌam nyaꞌandol daa be Listra ka o yuꞌur buon Timoti, on daa a Jew dim poꞌa biig. Ka o ma daa a yadda niŋid. Amaa ka o saam daa a Greek nid. 
ACT.16.2	Ka Listra ne Ikonium yadda niŋidib daa pianꞌa o tuumsuma yela. 
ACT.16.3	Ka Paul n daa bood ye Timoti dol o la zug ka o kpenꞌes o baŋo, bozugo Jew dim wusa bane daa be zinꞌig kan la daa miꞌ ye o saam daa ane Greek nid. 
ACT.16.4	Ka ba keŋ yi teŋ teŋ n tuꞌasidi tisid yadda niŋidib la Winaꞌam Tumtumnib ne yadda niŋidib kpeenmnam bane be Jerusalem gbanꞌe siꞌem, ka yeli ba ye ba dol gbanꞌar kaŋa. 
ACT.16.5	Ka yadda niŋidib la yadda daa kpeꞌeŋ ka ba kal paasid daar wusa.
ACT.16.6	Ka ba keŋ yi Frigia ne Galatia teensin, Winaꞌam Siig Suŋ la pu ke ka ba pianꞌad Winaꞌam pianꞌad Asia teŋin la zug. 
ACT.16.7	Ka ba paae Misia teŋ ben na n kpeꞌeŋ ye ba keŋ Bitinia teŋin. Amaa ka Yesu Siig pu siaki tisi ba suere. 
ACT.16.8	Ka ba doli gaad Misia teŋin n keŋ sig Troas teŋin. 
ACT.16.9	Ka li wenne zaansuŋ ne n kenn Paul saꞌan yuꞌuŋ kan na, ka o nye Masedonia dim dau ka o ziꞌen belim o ye “Kem Masedonia na n suŋi ti.” 
ACT.16.10	Ka on nye zaansuŋ la ka ti tiꞌeb toꞌoto ye ti keŋ Masedonia teŋin, tiname gbanꞌe ye Winaꞌam buoli ti ye ti tuꞌas labasuŋ la n tisi ba la zug.
ACT.16.11	Ka ti kpenꞌ aaruŋ anina n kpaꞌa tituꞌaa keŋ Samotires teŋin. Ka beog nie ka ti keŋ Niapolis teŋin. 
ACT.16.12	Ka ti yi anina keŋ Filipi teŋin line a teŋtitaꞌar Masedonia soꞌolim ni. Ka Filipi a Room dim soꞌolim. Ka ti zinꞌini anina dabisa biꞌela.
ACT.16.13	Ka vuꞌusum daar ka ti yi teŋin la n keŋ kolug baba, zinꞌikan ka ti tenꞌes ye ba puꞌusid Winaꞌam. Ka ti zinꞌi anina pianꞌa tis poꞌab bane laꞌas na. 
ACT.16.14	Yinni one wum ti pianꞌad daa ane Tiatira teŋ poꞌa ka o yuꞌur buon Lidia. O daa kuosidne fuvenla ka pun puꞌusid Winaꞌam. Ka Zugsob la yoꞌog o potenꞌer ka o kelis Paul n pianꞌad siꞌel la suꞌuŋa. 
ACT.16.15	Ka ti daa suu on ne o yidim Winaꞌam kuꞌom. Ka Lidia yeli ti ye, “Ya yaꞌa siak ye m sid niŋ Zugsob la yadda, kemi na zinꞌini m yin.” Ka ti siaki keŋ.
ACT.16.16	Ka tiname daa waꞌae puꞌusum zinꞌigin la, ka bipuŋ one a yamug ka kikirig dol la daa tuꞌos ti. O daa ane baꞌabugud ka o bugub la ni ka o nyet kpanꞌam bedego tisid bane soꞌe o la. 
ACT.16.17	Ka o dol Paul ne tinam n tansid ye, “Nimbama nwa ane Winaꞌam one gaad bun zanꞌasa la tumtumnib, bane mooni yeti ya faangir la suer.” 
ACT.16.18	Ka o tum neꞌeŋa dabisa bedego. Amaa ka li zab Paul hale, ka o fendigi yel kikirig la ye, “M yet uf ne Yesu Kiristo yuꞌur zug ye fu yim ka bas bipuŋ.” Ka kikirig la yi o saꞌan saŋkan la.
ACT.16.19	Amaa bane soꞌe o la baŋ ye tiꞌir kan ka ba daa mor ka nyet kpanꞌam la lem kaeꞌ la, dinzug ka ba gbanꞌe Paul ne Silas n veꞌegi ba kpenꞌ daꞌan bane soꞌe teŋ la tuon. 
ACT.16.20	Ka ba more ba n keŋ one tuꞌasid antuꞌa la saꞌan n yel ye, “Nimbama nwa ane Jew dim bane saꞌami ti teŋ. 
ACT.16.21	Ba paꞌane malima bane pu doli ti wadaa. Tinam a Room nidib la ti ku siaki dol malimbamaa.”
ACT.16.22	Ka nidib bedego laꞌase giligi ba ka one tuꞌasid antuꞌa la pidig Paul ne Silas fuud ne paŋ ka bas noor ye ba fiꞌebimi ba. 
ACT.16.23	Ka ba buꞌu ba bedego ka kpenꞌesi ba sarega ni ka yel one guri sarega doog la ye o gosimi ba suꞌuŋa. 
ACT.16.24	Ka ban yel neꞌeŋa la ka o kpenꞌesi ba doog kane be poogin la, ka loo ba noba taꞌal ne datitada.
ACT.16.25	Amaa ka yuꞌuŋ tisoos saŋa ka Paul ne Silas puꞌusid ka yuum yuuma n tisid Winaꞌam ka bane laꞌam be ne ba sarega ni la kelisid. 
ACT.16.26	Ka toꞌoto ka teŋ dam hale ka sarega doog eenbir la dam. Ka zaꞌanoya wusa yoꞌog. Ka bana la yidig nidib la wusa ni. 
ACT.16.27	Ka sarega gur la due gbeemin ka nye zaꞌanoya la yoꞌog la, ka tenꞌes ye ba suꞌane yi, ka fue suꞌug ye o ku o meŋ. 
ACT.16.28	Amaa ka Paul tans ne kukor kpiꞌeuŋ ye, “Da poaꞌalim fu meŋa, ka ti wusa be kpela.”
ACT.16.29	Ka sarega gur la buol ka ba mor fitla na. Ka o vaꞌ due kpenꞌ kirid ne dabiem ka lu Paul ne Silas tuon. 
ACT.16.30	Ka more ba yi na ka yel ye, “Dapa, m na niŋ wala ka nye faangire?”
ACT.16.31	Ka ba yel o ye, “Niŋim Zugsob Yesu yadda ka fun ne fu yidim wusa na nye faangir.” 
ACT.16.32	Ka ba tuꞌas Zugsob la pianꞌad n tis on ne bane wusa daa be yin la. 
ACT.16.33	Ka o noki ba yuꞌuŋkan la, n piesi ba fenꞌed la. Ka ba suu on ne o yidim wusa Winaꞌam kuꞌom. 
ACT.16.34	Ka o more ba du o yin ka tisi ba diib. Ka li niŋ on ne o yidim wusa sumalisim, ban niŋ Winaꞌam yadda la zug.
ACT.16.35	Ka beog nie ka one tuꞌasid antuꞌa la tum o tumtumnib ye ba yel one gur sarega la ye, “Basim ka nidib ayi la n yi.” 
ACT.16.36	Ka sarega gur la tuꞌas labaar la n tis Paul ye, “Antuꞌa tuꞌad la tis noor ye m ke ka ya yi. Dinzugo yiim keŋ baanlim.”
ACT.16.37	Ka Paul yel tumtumnib la ye, “Tinam ane Room teŋ dim. Amaa ba buꞌu ti nidibin ka pu wum ti noor pianꞌade, ka kpenꞌesi ti sarega ni. Ka nannanna ba yuꞌun yiisidi ti, ka li wenne suꞌadimnee. Ayei, kel ka ba meŋ kena n yiisi ti.”
ACT.16.38	Ka tumtumnib la keŋ yel antuꞌa tuꞌad la neꞌeŋa. Ka dabiem kpenꞌ ba, ban wum ye Paul ne Silas ane Room teŋ dim la zug. 
ACT.16.39	Ka ba meŋ kena nweꞌe ba nuꞌug ka yiis ba ka belimi ba ye ba yim teŋin la. 
ACT.16.40	Ka ba yi sarega la ni n keŋ kaae Lidia ka nye yadda niŋidib la, ka pianꞌa pianꞌad line kpeꞌeŋidi ba sunya, ka nyaan keŋ.
ACT.17.1	Ba daa gaad Amfipolis ne Apolonia teensin n kenn Tesalonika teŋin na, zinꞌikan ka Jew dim laꞌasug doog daa be. 
ACT.17.2	Ka Paul daa kpenꞌ anina vuꞌusum daarnam atanꞌ, wuu on yiti maan siꞌem la, ka tuꞌad ne ba dine be Winaꞌam gbauŋin 
ACT.17.3	n bigisidi ba li gbin nyain ye li daa a tilas ye Kiristo namis ka vuꞌug kumin, ka yet ye, “Yesu on ka m mooni o yela tisidi ya la a Kiristo la.” 
ACT.17.4	Ka sieba daa siaki dol Paul ne Silas laꞌam ne Greek dim nidib bedego bane puꞌusid Winaꞌam laꞌam ne poꞌab bedego bane a tuon gatib la.
ACT.17.5	Amaa ka Jew dim benꞌ fufum ka buol bugusum dim sieba bane be daꞌan n kaꞌa tuuma la. Ka ba laꞌas n a bedego ka maal tukpeedug n keŋ gilig Jason yir n ied Paul ne Silas ye ba more ba yi nidibin la na. 
ACT.17.6	Ka ba pu nyaŋe nyee ba ka gbanꞌe Jason ne yadda niŋidib sieba n more ba keŋ teŋin kpiꞌemnam saꞌan ka tans ye, “Nimbama nwa bo yela n daam dunia wusa. Ka nannanna ba kenn ti teŋin na, 
ACT.17.7	ka Jason diꞌe ba. Ba wusa kiꞌisid Room naꞌab wada ka yet ye, naꞌasoꞌ lem be, ka ba buon o Yesu.” 
ACT.17.8	Ka ban wum neꞌeŋa la ka li zab nidib la ne teŋin kpiꞌemnam la. 
ACT.17.9	Ka ba diꞌe ligidi Jason ne bane dol o la saꞌan, line ka ba na lebisi tisi ba, ba yaꞌa ti nye ka ba pu kpenꞌ yelsiꞌa ni yaꞌase, ka basi ba ka ba keŋ.
ACT.17.10	Ka yuꞌuŋ sob ka yadda niŋidib la yiis Paul ne Silas ka ba keŋ Berea teŋin. Ka ba paae anina n keŋ kpenꞌ Jew dim laꞌasug doogin. 
ACT.17.11	Ka Jew dim bama potenda nie gaad Jew dim bane be Tesalonika teŋin la. Ka ba diꞌe pianꞌad la ne ba yaꞌam boodim, ka karem Winaꞌam gbauŋ la n zamisid daar wusa ye ba gos ye Paul n tuꞌasidi ba siꞌel la a sida bee li kaꞌ sida. 
ACT.17.12	Ka Jew dim bedego niŋ yadda laꞌam ne Greek dim poꞌab bane mor yuꞌur nidibin ne dap bedego.
ACT.17.13	Ka Jew dim bane be Tesalonika teŋin la wum ye Paul moon Winaꞌam pianꞌad Berea teŋin la, ka ba keŋ anina daam nidib ka ke ka ba sunya pelig ne Paul ne Silas. 
ACT.17.14	Ka yadda niŋidib la kpelim ke ka Paul keŋ ateuk gbeug. Amaa ka Silas ne Timoti kpelim anina. 
ACT.17.15	Ka bane biel Paul la mor o paae Atens teŋin la ka lebid ka Paul tolimi ba ye ba yaꞌa paae ban yel Silas ne Timoti ye ba kenn nannanna na.
ACT.17.16	Ka Paul daa guri ba Atens teŋin la ka nye ka teŋ la peꞌel ne wina ne baꞌa. Ka o sunf pelig. 
ACT.17.17	Ka o keŋ Jew dim laꞌasug doogin tuꞌasid Jew dim ne bane kaꞌ Jew dim ka puꞌusid Winaꞌam wenne ban la, ka tuꞌasid laꞌam ne daꞌan, daar wusa. 
ACT.17.18	Ka nimbane zamis yaꞌam hale ka ba buoni ba Epikurea dim ne Stoik dim, nye o. Ka sieba buꞌos ye, “Bo ka yalim kaŋa nwa bood ye o yele?” Ka sieba yel ye, “Ti wum ye one moon win paala la suer yela ka paꞌan Yesu yela, ne kuꞌum vuꞌugir la yela men.” 
ACT.17.19	Ka ba mor o keŋ Areopagus zinꞌig kan ba laꞌas nidib na, ka yel ye, “Kel ka ti baŋ paꞌalsaaŋ kan ka fu tuꞌasid la; 
ACT.17.20	ka yel bama nwa ane yelsaaŋ n tisi ti ka ti bood ye ti baŋi li gbin.” 
ACT.17.21	Ka Atens dim ne saam bane zinꞌi anina bood ye ba tuꞌas yelpaala bee ka me wum yelpaala saŋa wusa.
ACT.17.22	Ka Paul due ziꞌen Areopagus laꞌasug la tuon ka yel ye, “Atens nidiba, m baŋ ye ya siꞌel mekama wusa ni ya dol baꞌa maalug yela suꞌuŋa. 
ACT.17.23	Man giligi ya teŋ la ka gos zinꞌis ban ni ka ya puꞌusid la, m nye ya puꞌusum maluŋ zinꞌig ka li sob anina ye, 
ACT.17.24	“Winaꞌam one maal dunia ne line be li ni wusa, ka soꞌe saazug ne teŋ wusa la, pu zinꞌi dood bane ka ninsaalib me maꞌaa nii. 
ACT.17.25	Laꞌam ne lin wusa ka ninsaal tum tis o pu paꞌalne ye siꞌel pasig oo. O meŋ mor nyovur ne vuꞌusum ne siꞌel mekama zanꞌasa n tisid nidib wusa. 
ACT.17.26	Nid yinni la ni ka o maal nidib buudi wusa n ke ka ba be dunia ni wusa. O meŋ mak saŋkan ne zinꞌis ban ni ka ba na zinꞌin. 
ACT.17.27	O tum neꞌeŋa ye ba ie o zinꞌig, ka daasiꞌere ba na nye o. Amaa o pu lal ne tii. 
ACT.17.28	O ni ka ti be ka vuꞌusid ka ken wenne yanam Atens solima dim sieba n daa yel ye, ‘Tinam me ane o biis.’
ACT.17.29	“Tiname sagidim aa o biis la, ti da tenꞌes ye Winaꞌam beilim wenne wuu baꞌa ban ka ninsaal nok salima bee anzurifa bee kuga, n tenꞌesi maal ne o nuꞌuse. 
ACT.17.30	Winaꞌam da pu mugus ninsaalib saŋkan ka ba da ziꞌ on a siꞌem la. Amaa nannanna o tis noor zinꞌis mekama ni wusa ye nidib wusa tiake ba tuumbeꞌed sueya ni; 
ACT.17.31	ka o mak dabiskan ka o na ke ka nid kan ka o daa gaŋ la kad dunia nidib wusa saria ne asida. O paꞌal neꞌenam nyain n tis soꞌ wusa on vuꞌug nid kan kumin la zug.”
ACT.17.32	Ban wum ye Paul pianꞌad kuꞌum vuꞌugir yela la, ka sieba laꞌ o. Amaa ka sieba yel ye, “Ti bood ye ti wum ka o lem pianꞌa pianꞌakaŋa yaꞌas.” 
ACT.17.33	Ka Paul yi ba saꞌan. 
ACT.17.34	Ka ninsieba laꞌas o ni n niŋ yadda. Dionisius one a Areopagus laꞌasug nid la daa be ba soogin, ne poꞌa ka o yuꞌur daa buon Damaris, laꞌam ne ninsieba.
ACT.18.1	Neꞌeŋa nyaꞌaŋ ka Paul due Atens teŋin keŋ Korint teŋin. 
ACT.18.2	Anina ka o nye Jew dim dau one yuꞌure buon Akuila, ka ba duꞌa o Pontus teŋin, one nam kpelim yi Room n be Itali teŋin kena ne o poꞌa Prisila, gomena Klaudius tis wada ye Jew dim wusa duom Room teŋin la zug. Ka Paul keŋ ye o kaae ba, 
ACT.18.3	ka kpelim anina ban a gbanzabnam la zug. Ka ba laꞌam tum. 
ACT.18.4	Ka o pianꞌad laꞌasug doogin vuꞌusum daar wusa n zigid ye o fendig Jew dim ne Greek dim ka ba siak o pianꞌad la.
ACT.18.5	Ka Silas ne Timoti daa yi Masedonia teŋin paae na la, Paul daa nokne o meŋ yaꞌa wusa tuꞌasid labasuŋ la n yet Jew dim la ye Yesu la a Kiristo. 
ACT.18.6	Ka ba kiꞌis o ka pianꞌa pianꞌabeꞌed o yela. Ka o kpaꞌas o fuug n paꞌali ba ye li kaꞌ suꞌuŋaa, ka yeli ba ye, “Ya yaꞌa bodig, li ane ya meŋ yel ka mam baꞌa kaeꞌ. Lin yi saŋkan nwa waꞌae m na keŋ bane kaꞌ Jew dim la saꞌan.”
ACT.18.7	Ka o basi ba ka keŋ be one kaꞌ Jew dim nid yin, one yuꞌure buon Titius Justus ka puꞌusid Winaꞌam, ka o yir daa kpiꞌe laꞌasug doog la. 
ACT.18.8	Laꞌasug doog la kpeenm daa ane Krispus ka on ne o yidim wusa niŋ Zugsob la yadda. Ka ninsieba bedego bane be Korint teŋin wum labasuŋ la ka niŋ yadda ka ba suu ba kuꞌom.
ACT.18.9	Ka yuꞌuŋ yinni ka Paul zaansim ka Zugsob yel o ye, “Da zot dabiem, amaa kpelim pianꞌam ka da base; 
ACT.18.10	ka m be ne uf. Soꞌ ku nyaŋe daam uf bee poaꞌalime fo. Nimbane be teŋin nwa bedego ane m nidib.” 
ACT.18.11	Ka Paul zinꞌin anina yuum ne pusuk n paꞌan nidib Winaꞌam pianꞌad.
ACT.18.12	Ka saŋkan ka Gallio daa soꞌe Akaia soꞌolim la, ka Jew dim due laꞌase gbanꞌe Paul n mor o keŋ koto ni 
ACT.18.13	yel ye, “Niŋkaŋa nwa zigid ne ye o fendig nidib ka ba puꞌus Winaꞌam, line pu dol ti wada.”
ACT.18.14	Ka Paul n daa nam bood ye o pianꞌa la, ka Gallio yel Jew dim la ye, “Neꞌeŋa yaꞌa aane line kaꞌan suꞌum bee tuumbeꞌed siꞌa ka o maalin, m naan modigin ne yanam Jew dim. 
ACT.18.15	Amaa lin a pianꞌa nwaꞌasug ne yuda nwaꞌasug ne ya meŋ wada nwaꞌasug la, yanam gbanꞌami li; ka mam ku niŋ neꞌeŋa sariakata.” 
ACT.18.16	Ka o kadi ba n yiis koto la ni. 
ACT.18.17	Ka ba wusa gbanꞌe Sostenes one a Jew dim laꞌasug doog kpeenm, n buꞌ o koto la tuon. Amaa ka Gallio pu gos ban tum siꞌel laa.
ACT.18.18	Ka Paul kpelim zinꞌin Korint teŋin ne yadda niŋidib la ka li yuug. Ka o yuꞌun keesi ba ka kpenꞌ aaruŋ ne Prisila ne Akuila n keŋ Siriya teŋin. Ka on daa nam pu kpenꞌ aaruŋ Kenkiria teŋin la, ka pun o zug on daa puꞌulim n tis Winaꞌam la zug. 
ACT.18.19	Ka ba paae Efesus teŋin, ka Paul bas Prisila ne Akuila anina ka keŋ kpenꞌ laꞌasug doogin n tuꞌas ne Jew dim Yesu Kiristo labasuŋ la yela. 
ACT.18.20	Ka ba sos o ye o kpelim ba saꞌan n yuug. Amaa ka o zanꞌas, 
ACT.18.21	ka keesi ba ka ye, “Winaꞌam yaꞌa siak m na leb ya saꞌan na yaꞌas.”
ACT.18.21	Ka o yi Efesus n kpenꞌ aaruŋ 
ACT.18.22	n paae Sizerea ka keŋ Jerusalem n puꞌus yadda niŋidib bane be anina la ka nyaan keŋ Antiok.
ACT.18.23	Ka o yuug anina biꞌela ka yi n goond Galatia teensin ne Frigia teensin n kpemisid yadda niŋidib la wusa suꞌuŋa.
ACT.18.24	Ka Jew dau soꞌ one yuꞌure buon Apollos ka ba duꞌa o Alekizandria teŋin la kenn Efesus na n a pianꞌ miꞌilim daan ka miꞌ Winaꞌam gbauŋ suꞌuŋa. 
ACT.18.25	Dau nwa paam zamisug Zugsob la suer yela ka kpeꞌeŋid o meŋ paꞌan Yesu suer suꞌuŋa, hale laꞌam ne on miꞌi ne Joon kuꞌom suub maꞌaa la. 
ACT.18.26	Ka o pinꞌili tuꞌasid ne sukpiꞌeuŋ Jew dim laꞌasug doogin la. Ka Prisila ne Akuila wum o pianꞌad la ka dol o keŋ bigis o Winaꞌam suer la yela suꞌuŋa n paas.
ACT.18.27	Ka o bood ye o keŋ Akaia teŋin ka yadda niŋidib bane be Efesus teŋin la kpemis o, ka sob gbauŋ tis yadda niŋidib bane be Akaia ni la ye ba diꞌem o suꞌuŋa. Ka o paae anina n suŋ bane ka Winaꞌam daa tisi ba o yelsum ka ba niŋ o yadda la. 
ACT.18.28	Ka o tuꞌas ne Jew dim la hale n nyaŋe ba paalo ni n paꞌali ba Winaꞌam gbauŋ poogin ye Yesu ane Kiristo.
ACT.19.1	Ka Apollos daa nam be Korint teŋin la ka Paul doli teensin n gaadi keŋ Efesus teŋin. Anina ka o nye nyaꞌandolib sieba, 
ACT.19.2	ka buꞌosi ba ye, “Yanam n niŋ Yesu yadda la, ya diꞌe Winaꞌam Siig Suŋ laa?”
ACT.19.2	Ka ba lebis ye, “Ayei, ti nan ziꞌ wum ye Siig Suŋ bee.” 
ACT.19.3	Ka Paul buꞌosi ba ye, “Bo kuꞌom suub ka ya diꞌe?”
ACT.19.3	Ka ba lebis ye, “Li ane Joon kuꞌom suub la ka ti diꞌe.”
ACT.19.4	Ka Paul yel ye, “Joon kuꞌom suub la paꞌalne ye ya tiake ya tuumbeꞌed sueya. Ka Joon daa paꞌal Jew dim ye ba dol one na kenne on Joon nyaꞌaŋ la na, ka o yuꞌur buon Yesu.” 
ACT.19.5	Ban wum neꞌeŋa la ka diꞌe kuꞌom suub Zugsob Yesu yuꞌur zug. 
ACT.19.6	Ka Paul noki o nuꞌus paꞌal ba zutin ka Winaꞌam Siig Suŋ la keenn ba saꞌan na ka ba pianꞌad pianꞌazuna ka diꞌe Winaꞌam pianꞌad n tis nidib. 
ACT.19.7	Ba daa ane wuu nidib piina ayi.
ACT.19.8	Ka nwadisa atanꞌ ka Paul kpenꞌed Jew dim laꞌasug doogin pianꞌad n tisid nidib ne sukpiꞌeuŋ ka tuꞌasidi ba Winaꞌam naꞌam yela n kpeꞌeŋid ye o fendigi ba. 
ACT.19.9	Ka sieba mor zukpiꞌeuŋ ka pu siake, ka pianꞌad pianꞌayood Zugsob suer la yela paalo ni. Ka Paul ne nyaꞌandolib sieba basi ba ka toom. Ka daar wusa ka o tuꞌasid nidib Winaꞌam yela, Tirannus paꞌalug doogin, 
ACT.19.10	ka niŋ neꞌeŋa yuma ayi. Ka nidib wusa bane be Asia teensin wum Zugsob pianꞌad, Jew dim ne bane kaꞌ Jew dim la wusa.
ACT.19.11	Ne Winaꞌam paŋ Paul daa tum tuumnyalima hale. 
ACT.19.12	Hale ba daa nok pien ne fuud line siꞌisi o niŋgbina la more keŋ banꞌadnam ni, ka ba paam laafe, ka kikiris yi ka bas sieba.
ACT.19.13	Ka Jew dim sieba ban daa giligid n kat kikiris nidib saꞌan la, daa makid ye ba kat kikiris ne Zugsob Yesu yuꞌur n yet kikiris la ye, “M yeti ya ne Yesu yuꞌur, on ka Paul moon o yela la, ye ya yim.” 
ACT.19.14	Ba daa ane Jew dim maalmaan kpeenm on yuꞌure buon Seva la biisa ayopoi daa tum neꞌeŋa. 
ACT.19.15	Amaa ka kikirig la lebis ye, “M miꞌ Yesu ka miꞌ Paul. Ka yanam a anoꞌonama?” 
ACT.19.16	Ka one mor kikirig la due paami ba nyaŋe ba, ka ba yi yin la biel ne sapoꞌat.
ACT.19.17	Ka Jew dim ne bane kaꞌ Jew dim wusa bane be Efesus teŋin wumi li yela. Ka dabiem kpenꞌ ba wusa. Ka ba duꞌosid Zugsob Yesu yuꞌur. 
ACT.19.18	Ka yadda niŋidib bedego keŋ nidibin na n peligi ba poosi tuꞌasi ba tuumbeꞌed. 
ACT.19.19	Ka tiim dim sieba more ba gbana na laꞌase nyuꞌe bugum ka li di soꞌ mekama nini ni. Ka ba gelig gbana la ligidi ka li a anzurifa ligidi tusa piisnu. 
ACT.19.20	Ala ka Zugsob pianꞌad la kpelim yadigid ka paasid ne paŋ.
ACT.19.21	Neꞌeŋa nyaꞌaŋ ka Paul tenꞌes o sunfin ye o na gaadi yi Masedonia ne Akaia teensin n keŋ Jerusalem, ka ye, “M yaꞌa keŋ anina, asee ka m laꞌam keŋ Room teŋin.” 
ACT.19.22	Ka o tum o suŋidiba ayi ka ba yuda buon Timoti ne Erastus, Masedonia teŋin ka on meŋ kpelim Asia n yuug biꞌela.
ACT.19.23	Saŋkan la Zugsob suer dolim daa ane yela hale Efesus teŋin. 
ACT.19.24	Dau soꞌ daa be ka o yuꞌur bun Demetrius. O da more anzurifa kunt siꞌelnam ka li wenne Artemis puꞌusum doog ne. Ka li niŋ nyood bedego n tis anzurifa tumtumnib la. 
ACT.19.25	Ka o laꞌas o tumtum taab n yel ye, “Nidiba, ya miꞌ ye tuumbama nwa ni ka ti kpanꞌam yit na. 
ACT.19.26	Ya wumya ka ya meŋ nye Paul n niŋid siꞌem la. Li kaꞌ Efesus teŋin maꞌanee, amaa laꞌam ne Asia soꞌolim wusa, o kpeꞌeŋi nyaŋe fendig nidib bedego n yet ye wina ban ka nidib me ne ba nuꞌus la kaꞌ winaa. 
ACT.19.27	Line pak kaꞌane ti tuuma la saꞌuŋ maꞌane, amaa Artemis paŋ me na saꞌam, one mor paŋ ka Asia soꞌolim wusa ne dunia nidib wusa puꞌusid la. Ba yaꞌa pu niŋ siꞌela, o puꞌusum doog la na lieb zaalim.”
ACT.19.28	Ban wum pianꞌad bama la ba sunya peligne ka ba tans ye, “Efesus dim win Artemis ane one mor paŋ la.” 
ACT.19.29	Ka tukpeedug yadig teŋin la wusa. Ka nidib la gbanꞌe Gaius ne Aristarkus babayi bane a Masedonia teŋ nidib n dol Paul la, n zo ne ba keŋ antuꞌa doogin. 
ACT.19.30	Ka Paul bood ye o kpenꞌ nidibin la amaa ka o nyaꞌandol taaba pu siake. 
ACT.19.31	Ka kpeenmnam sieba bane aa o zuanam tum o saꞌan na belim o ye o da kpenꞌ antuꞌa doogin laa.
ACT.19.32	Ka tukpeedug due nidibin la ka ba tansid konꞌob konꞌob, ba bedego ziꞌ line ke ka ba laꞌas la zug. 
ACT.19.33	Ka Jew dim gaŋ Alekizanda ka o ziꞌe nidib la tuon, ka sieba tenꞌes ye one soꞌe antuꞌa la. Ka Alekizanda paꞌal ne o nuꞌus n kpeꞌeŋ ye o pianꞌa n tis nidib la. 
ACT.19.34	Amaa ban baŋ ye o ane Jew nid la, ka ba wusa laꞌase maal tukpeedug yuug hale yel ye, “Efesus dim baꞌar Artemis ane one mor paŋ.”
ACT.19.35	Ka teŋ la kpeenm maꞌae ba ka yel ye, “Efesus nidiba, dunia nidib wusa miꞌ ye Efesus dim gur Artemis one mor paŋ la doog, ka laꞌam gur kugir kane naam saazug lu la na. 
ACT.19.36	Soꞌ ku nyaŋe kiꞌis yel bamaa. Dinzugo kel tukpeedug ka da niŋ sukpiꞌeuŋ yoode. 
ACT.19.37	Ya mor nimbama kpela na ka ba me pu yel yelbeꞌed n tisi ya baꞌar la bee maal yelbeꞌed n tis o puꞌusum doogo. 
ACT.19.38	Ka Demetrius ne o tumtumnib yaꞌa moren pianꞌad ne soꞌ, antuꞌa dabisir be, ka bane mor kpiꞌeuŋ be. Dinzug ya tunꞌe mor taaba paae antuꞌa tuꞌad la tuon. 
ACT.19.39	Amaa ya yaꞌa lem bood siꞌel n paas, li na maal ne teŋ nidib laꞌasugin. 
ACT.19.40	Yanam maal siꞌel zina la zug, ti mor yel, bane ied zaba la maꞌad ziri. Ti ku nyaŋe yel lin ke ka ba maal tukpeedug bama. Ti me ku nyaŋe tuꞌasi li gbin nyainee.” 
ACT.19.41	On yel neꞌeŋa naae la ka yeli ba ye ba widigim.
ACT.20.1	Tukpeedug la nyaꞌaŋ ka Paul buol yadda niŋidib la laꞌas n kpeꞌemise ba ka keesi ba ka yi keŋ Masedonia. 
ACT.20.2	Ka kpemisid yadda niŋidib bane be teŋ bane wusa ka o daa doli gaad la, ka nan paae Akaia teŋin na 
ACT.20.3	zinꞌin anina nwadisa atanꞌ, ka tiꞌeb ye o kpenꞌ aaruŋ n keŋ Siriya teŋin, ka wum ye Jew dim gbanꞌe potenꞌebeꞌede o yela. Ka linzug ka o tenꞌesi gbanꞌe ye o lebi yi Masedonia. 
ACT.20.4	Ka Pirus biig Sopata one yi Berea teŋin na la, daa dol o laꞌam ne Tesalonika nidiba ayi, Aristarkus ne Sekundus, ne Derbe teŋ nid ka o yuꞌur buon Gaius, ne Tikikus ne Trofimus, babayi bane yi Asia teŋin na la, ne Timoti. 
ACT.20.5	Ka ba gaad tuon n guri ti Troas teŋin. 
ACT.20.6	Ka bodobodo kane kaꞌ dabin maluŋ laꞌasug dabisa nyaꞌaŋ la, ka ti kpenꞌ aaruŋ n naam Filipi teŋin, ka daba anu daar ka ti paae bane be Troas teŋin la ka zinꞌin anina daba ayopoi.
ACT.20.7	Ka Alasidaar yuꞌuŋ yinni ka ti laꞌas ye ti di Zugsob diib. Ka Paul daa bood ye o due beog kane nied la, ka pianꞌa tis nidib la ka yuꞌuŋ kena sodig. 
ACT.20.8	Ka fitla bedego daa be girimbiisa dokan ni ka ti laꞌas la. 
ACT.20.9	Ka dasaŋ soꞌ on yuꞌur daa buon Yutikus daa zinꞌi doog la takoro zug. Ka Paul kpelim pianꞌad la ka gbeꞌum gbanꞌ o, ka o gbisi naam agol doogin la n lu teŋin na. Ka ba uk o due ka o pun kpi sa. 
ACT.20.10	Ka Paul sig teŋin keŋ toꞌoto bibug o ka ye, “Da ke ka li paki ya; ka o kpen vuꞌusid.” 
ACT.20.11	Ka o lebi du gbenꞌes bodobodo di, ka sons ne ba yuug. Ka beog nie ka o basi ba ka keŋ. 
ACT.20.12	Ka ba dol dasaŋ la kul. Ka o voe. Ka li niŋi ba sumalisim bedego.
ACT.20.13	Ka ti kpenꞌ aaruŋ deŋ Paul tuon n keŋ Assos teŋin, on ye o keŋ ne noba la zug. 
ACT.20.14	On tuꞌosi ti Assos teŋin la o laꞌam kpenꞌ aaruŋ la ne ti keŋ Mitilene teŋin. 
ACT.20.15	Ka beog nie ka ti yi Mitilene teŋin keŋ Kios teŋ baba. Ka beog nie yaꞌas ka ti paae Samos teŋin na. Ka li yimbeogun yaꞌas ka ti paae Miletus teŋin, 
ACT.20.16	Paul daa bood ye o be Jerusalem ka Pentekost daar naan paae la, o daa luak Efesus teŋin, on pu bood ye o yuug Asia soꞌolim ni la zug.
ACT.20.17	Ka Paul naam Miletus ni tolim Efesus teŋin ye yadda niŋidib kpeenmnam la tuꞌos o na. 
ACT.20.18	Ka ban paae o saꞌan na la, ka o yeli ba ye, “Ya miꞌ man daa tum siꞌem, man daa be ya saꞌan saŋa wusa, lin yi daar kan ka m paae Asia soꞌolim ni la. 
ACT.20.19	M sigisi m meŋ tum Winaꞌam tuuma ne nintoꞌom, hale laꞌam ne mane nye makir bedego Jew dim saꞌan la. 
ACT.20.20	M kpeꞌeŋi m meŋ n mool yela wusa line na suŋi ya ka paꞌali ya paalo ni ne ya yaan, 
ACT.20.21	ka pianꞌ ne nimmua n tis Jew dim ne bane kaꞌ Jew dim ye ba fendigim dol Winaꞌam ka niŋ Zugsob Yesu yadda.
ACT.20.22	“Ka nannanna m siak Winaꞌam Siig Suŋ noor ye m waꞌane Jerusalem ka ziꞌ line na niŋ m aninaa. 
ACT.20.23	M miꞌ ye teŋ kane ka m ken la wusa, Siig Suŋ la paꞌani m ye ba na lo m ka namisi m ka kpenꞌesi m sarega ni. 
ACT.20.24	Amaa m zaŋ m meŋ nyovur ka li kaꞌ siꞌeli tisi ma, man naae m tuuma ban ka Zugsob Yesu tisi m ye m mool Winaꞌam popielim labasuŋ la.
ACT.20.25	“M miꞌ ye baa ya yinni ku lem nye m yaꞌase, yanam bane ka m mool Winaꞌam naꞌam yela ya saꞌan la. 
ACT.20.26	Dinzug ka m yeti ya zinkaŋa ye ya yinni yaꞌa bodig m baꞌa lem kaeꞌ o ni la. 
ACT.20.27	Mam mooli tisi ya Winaꞌam yela wusa ka pu suaꞌ siꞌela. 
ACT.20.28	Guꞌusimi ya meŋ ka gur nimbane wusa ka Winaꞌam Siig Suŋ la guꞌuli ya la. Guri Winaꞌam nidib ban ka o daꞌ ne o Biig la ziim la. 
ACT.20.29	M miꞌ ye m yaꞌa basi ya, nimbeꞌednam na kenn ya saꞌan na n gbanꞌe ya wuu zaŋkuaꞌar yiti gbanꞌad konbid siꞌem la. 
ACT.20.30	Ka saŋa na kena ka ninsieba ya soogin na maꞌ damaꞌam piꞌe yadda niŋidib la keŋ ba saꞌan. 
ACT.20.31	Dinzugo guꞌusimi ya meŋ ka tenr ye yuma atanꞌ nwa ka m saꞌane ya nintaŋ ne yuꞌuŋ wusa ne nintoꞌom ka pu base.
ACT.20.32	“Ka nannanna m zaŋi ya niŋ Winaꞌam nuꞌusin ne o popielim pianꞌad la yela line na paas ya yadda niŋir ka ke ka ya laꞌas ne Winaꞌam ninsoma n diꞌe yelsum. 
ACT.20.33	M daa pu mor yaꞌamleog ne soꞌ anzurifa bee salima bee fuude. 
ACT.20.34	M tum ne m meŋ nuꞌus n diisidi m meŋ ne m dolim taas la. 
ACT.20.35	M paꞌali ya siꞌel mekama wusa ni ye, asee ka ya suŋ tadimnam ne ba tuuma poogin wenne man daa niŋ siꞌem la, ka tenr pianꞌad lin ka ti Zugsob Yesu daa yel la ye, ‘Sumalisim bedego bene one tisid n gat one diꞌed.’ ”
ACT.20.36	Ka Paul n pianꞌ naae la ka igin teŋin ne ba wusa puꞌus. 
ACT.20.37	Ka ba wusa kaasi bibug Paul ka kees o. 
ACT.20.38	Ba sunya daa saꞌam hale on yel ye, ba ku lem nye o la. Ka ba biel o keŋ aaruŋin la.
ACT.21.1	Ka ti keesi ba ka kpenꞌ aaruŋ n kpaꞌa tituꞌaa keŋ paae Kos teŋin. Ka beog nie ka ti paae Rodes teŋin, ka naami anina keŋ Patara teŋin. 
ACT.21.2	Ka anina ka ti nye aaruŋ ka li waꞌae Fonisia teŋin. Ka ti kpenꞌ keŋ. 
ACT.21.3	Ka ti paae zinꞌisiꞌa na ka gosi nye Saipuros teŋ tuon sa ka bas teŋ la dagobug ka luak gaad Siriya soꞌolim n sig Taya teŋin, zinꞌikan ka ba ye ba sigis aaruŋ la laꞌad la. 
ACT.21.4	Ka ti ie nye yadda niŋidib anina ka zinꞌin ne ba daba ayopoi. Ka ba yel Paul ne Siig Suŋ la paŋ ye o da keŋ Jerusalem. 
ACT.21.5	Ka ti dabisiri daa paae la ka ti keesi ba ka waꞌae. Ka ban ne ba poꞌab ne ba biis wusa bieli ti yi teŋ la kpukpeŋ. Ka ti wusa igin teŋin ateuk noorin n puꞌus Winaꞌam ka kees taaba. 
ACT.21.6	Ka tinam kpenꞌ aaruŋin. Ka ban me lebidi kun.
ACT.21.7	Ka ti yi Taya teŋin n keŋ Tolemais teŋin n puꞌus yadda niŋidib bane be anina, ka gbenn ba saꞌan daar yinni. 
ACT.21.8	Ka beog nie ka ti yi anina keŋ Sizerea teŋin n kpenꞌ Filip yin n zinꞌini anina. O daa ane one moon Winaꞌam labaar, ka a kpeenmnam ayopoi la ni yinni, ban ka ba daa gaŋ Jerusalem ni ye ba tot diib la. 
ACT.21.9	O daa mor poꞌayuos anaasi ka ba a yiwies ka me a Winaꞌam nodiꞌesidib.
ACT.21.10	Ka tiname daa be anina dabisa biꞌela la ka Winaꞌam nodiꞌes on yuꞌur buon Agabus, yi Juuda paae na 
ACT.21.11	ka kenn ti saꞌan na n fue Paul sialoodiŋ n lo o meŋ noba ne o nuꞌus ka yel ye, awana ka Winaꞌam Siig Suŋ la yel, ye, “Sialoodiŋ kaŋa nwa daan, Jew dim na lo o awana Jerusalem teŋin n nok o niŋ bane kaꞌ Jew dim la nuꞌusin.”
ACT.21.12	Ka tiname wum neꞌe la ka tinam ne nimbane be anina la belim Paul ye o da keŋ Jerusalem. 
ACT.21.13	Amaa ka o lebis ye, “Bo ka ya kaasid n saꞌamidi m sunfo? M pu tiꞌeb ye ba lo m Jerusalem ni maꞌanee, amaa m laꞌam na kpi ti Zugsob Yesu yuꞌur zug.” 
ACT.21.14	Ka ti pu nyaŋ o ka o siaki tisi tii. Ka ti bas o ka yel ye, “Zugsob boodim niŋim.”
ACT.21.15	Ka ti daa be anina dabisa biꞌela ka nyaan tiꞌeb keŋ Jerusalem. 
ACT.21.16	Ka Sizerea teŋ nyaꞌandolib sieba bieli ti more ti keŋ Mason yin, zinꞌikan ka ti na zinꞌin. Mason daa ane Saipuros nid one daa a nyaꞌandol pinꞌilugin sa.
ACT.21.17	Ka ti paae Jerusalem na ka yadda niŋidib diꞌe ti ne sumalisim. 
ACT.21.18	Ka beog nie ka Paul doli ti keŋ Jemes saꞌan. Ka yadda niŋidib kpeenmnam wusa be. 
ACT.21.19	Ka Paul puꞌusi ba ka tuꞌasi ba Winaꞌam n maal siꞌel wusa bane kaꞌ Jew dim ni o tuuma poogin.
ACT.21.20	Ka ban wum la ka duꞌos Winaꞌam yuꞌur suꞌuŋa ka yel Paul ye, “Ti baꞌabiiga, gosim lin a siꞌem. Jew dim tusa bedego niŋ Yesu yadda, ka mor wada kan ka Winaꞌam tis Moses la suꞌuŋa. 
ACT.21.21	Ti wum ye fu paꞌal Jew dim wusa bane zinꞌin bane kaꞌ Jew dim teensin ye ba basim Moses wada, ka da kpenꞌes ba biis baŋo bee dol Jew dim malimaa. 
ACT.21.22	Ba sid na wum ye fu kena. Bo ka ti na niŋe? 
ACT.21.23	Niŋim tinam na yel uf siꞌem la. Nidib anaasi be ti saꞌan kpela n po ye ba na maal siꞌel n tis Winaꞌam. 
ACT.21.24	Doli ba laꞌase pies fu meŋ ba maluŋ la zug, ka yoo ba sama, ka ba nyaŋe pun ba zuobid. Neꞌeŋa na ke ka soꞌ wusa baŋ ye lin ka ba pianꞌ fu yela wusa kaꞌ sidaa, ka fu dol Moses wada la. 
ACT.21.25	Amaa bane kaꞌ Jew dim ka niŋ yadda la, tinam daa sob gbauŋ n yeli ba ye, ‘Ba da di baꞌar diib ne niꞌim kane mor ziim. Ka da onb bunkonbug kane ka ba sianki kuu. Ka dap ne poꞌab da saꞌam taabaa.’ ”
ACT.21.26	Ka beog nie ka Paul nok nidib la ka ba pie ba maluŋ dianꞌad ka keŋ Winaꞌam puꞌusum yin n kpenꞌ ziꞌel dabis kan ka ba na pie naae ka ba soꞌ wusa maali o maan n tis Winaꞌam.
ACT.21.27	Ka li kpelim biꞌela ka daba ayopoi la naae ka Jew dim bane yi Asia soꞌolim na nye Paul Winaꞌam puꞌusum yin, ka ba ke ka nidib la sunya pelig ne Paul ka gbanꞌ o, 
ACT.21.28	ka tans ye, “Israel dima, suŋimi ti. Dau kaŋa nwa giligid teens wusa n paꞌan nidib ye ba da dol Israel dim ne Moses wada ne Winaꞌam puꞌusum yir maluŋ laa. Hale o mor bane kaꞌ Jew dim la n kpenꞌ Winaꞌam puꞌusum yin la na n miligi li.” 
ACT.21.29	Ban daa nye Trofimus one yi Efesus na n dol Paul teŋin la zug, ka tenꞌes ye o dol o ne kpenꞌ Winaꞌam puꞌusum yin.
ACT.21.30	Ka teŋ la daa dam ka nidib wusa zo laꞌas taaba gbanꞌe Paul n teeg o yiis puꞌusum yin la. Ka yo zaꞌanoya toꞌoto. 
ACT.21.31	Ka ba bood ye ba ku Paul. Ka labaar paae Room sogia kpeenm saꞌan na ye Jerusalem teŋ dim wusa dam ne. 
ACT.21.32	Ka o due toꞌoto dol sogianam ne ba kpeenmnam ka ba zo keŋ nidibin la. Ka ban nye sogia kpeenm ne sogianam la ka bas Paul buꞌub.
ACT.21.33	Ka sogia kpeenm la keŋ gbanꞌe Paul ka tis sogianam noor ye ba loom o ne bana ayi. Ka buꞌos on a soꞌ ne on niŋ siꞌel. 
ACT.21.34	Ka sieba nidibin la lebis n tansid konꞌob konꞌob ka tukpeedug zuꞌe. Ka o ku nyaŋe wum line maale, ka tis sogianam noor ye ba nokim o du n kpenꞌ ba yititaꞌarin la. 
ACT.21.35	Ka ba mor o paae bane dut siꞌel kpenꞌed doogin la ka sogianam la ze o, nidib bugusum la zug. 
ACT.21.36	Ka ba wusa kenna n tansid ye, “Kuumi ne o.”
ACT.21.37	Ka ban ye ba kpenꞌes Paul sogianam yin la, ka o yel sogia kpeenm la ye, “M mor siꞌel ye m yel.”
ACT.21.37	Ka kpeenm la buꞌos o ye, “Fu wum Greek dim pianꞌade? 
ACT.21.38	Ala fu kaꞌ Egipiti nid one daa zigid ye o kad gomena ka daa dol niŋkuudib tusa anaasi n keŋ moogin laa?”
ACT.21.39	Ka Paul lebis ye, “M ane Jew nid n yi Tarsus teŋin Silisia teŋgbauŋin na. M ane teŋtitaꞌar nid. M sos uf ye fu ke ka m pianꞌ tis nidib la.”
ACT.21.40	Ka kpeenm la bas o noor. Ka Paul ziꞌe bane dut siꞌel kpenꞌed doogin la zug, ka uk o nuꞌug. Ka nidib la sin. Ka o pianꞌ tisi ba ne Hibiru pianꞌad ye:
ACT.22.1	“M saamnam ne m zuanama, kelisimi ka m yiisi m meŋi ya tuon.” 
ACT.22.2	Ban wum ka o pianꞌade tisidi ba ne Hibiru pianꞌad la ka ba sin baanlim, ka o ye, 
ACT.22.3	“Mam ane Jew nid ka ba duꞌa m Tarsus line be Silisia teŋgbauŋin. Amaa ba ugus man ne teŋ kaŋa. Ka Gamaliel zamisi m ka m zaꞌaŋi ti yaanam wada la suꞌuŋa. M tiꞌa Winaꞌam suꞌuŋa wenne yanam niŋid siꞌem zina nwa. 
ACT.22.4	M da namis bane dol suekaŋa hale ye ba kpi, ka gbanꞌe dap ne poꞌab n kpenꞌesi ba sarega ni. 
ACT.22.5	Winaꞌam maalmaan kpeenm ne kpeenmnam wusa na nyaŋe di man kaset ye m pianꞌad sida. M da diꞌe gbana ba saꞌan n tis Jew dim bane be Damaskus, ka waꞌae anina ye m gbanꞌe suekaŋa nyaꞌandolib bane be anina n baꞌ ba ne bana n more ba leb Jerusalem na n namisi ba.”
ACT.22.6	“Man da waꞌae ka tuaꞌe Damaskus na nintaŋ sisoos la, ka neesimtitaꞌar yi saazug na nie nyain n gilig m. 
ACT.22.7	Ka m lu teŋin ka wum ka kukor buol m ye, ‘Saul, Saul, bo ka fu namisidi ma?’
ACT.22.8	“Ka m lebis ye, ‘Naa, fu a anoꞌone?’
ACT.22.8	“Ka o lebis ye, ‘M ane Yesu, one a Nazaret nid, on ka fu namisid la.’ 
ACT.22.9	Ka nimbane daa be m saꞌan la nye neesim la, amaa ka pu gbanꞌe kukor kane pianꞌad la gbine.
ACT.22.10	“Ka m buꞌos ye, ‘Zugsoba, m na niŋ wala?’
ACT.22.10	“Ka Zugsob la yel m ye, ‘Duom, n keŋ kpenꞌ Damaskus. Ka anina ba na yel uf lin wusa ka Winaꞌam ziꞌel tis uf ye fu niŋ.’ 
ACT.22.11	Ka m pu nyeta, neesim la zug. Ka bane dol m la veꞌ m. Ka ti keŋ kpenꞌ Damaskus.
ACT.22.12	“Dau daa be anina, ka o yuꞌur buon Ananias, ka siaki ti wada la. Ka Jew dim bane be Damaskus wusa pianꞌade o yela suꞌuŋa. 
ACT.22.13	Ka o kenn m saꞌan na ziꞌeni kpiꞌen m, ka yel ye, ‘M baꞌabiig Saul, lakim.’ Ka m nini lak saŋkan la yim ka m nyet.
ACT.22.14	“Ka o yeli m ye, ‘Winaꞌam one ka ti yaanam da puꞌusid la gaŋ uf ye fu baŋ o boodim ka nye one a popielim sob, ka wum ka o pianꞌ ne o meŋ kukor. 
ACT.22.15	Fu na yel nidib wusa fun nye ka wum siꞌel la. 
ACT.22.16	Fu gur bo? Duom ka diꞌe kuꞌom suub, ka buol Yesu yuꞌur ka o pie fu tuumbeꞌed bas, fu kuꞌom suub diꞌer nwa yela.’
ACT.22.17+ACT.22.18	“M da leb Jerusalem ka daa puꞌusid Winaꞌam puꞌusum yin. Ka Zugsob la nie o meŋi m saꞌan na wenne zaansuŋ ne, yel m ye, ‘Niŋim toꞌoto ka yi Jerusalem; ka nidib bane be kpela nwa ku siak fun na yeli ba m yela siꞌem laa.’
ACT.22.19	“Ka m lebis ye, ‘M Zugsoba, nimbama miꞌ suꞌuŋa ye m daa keŋ laꞌasug doodin wusa n gbanꞌad bane niŋ uf yadda la, n buꞌu ba ka kpenꞌesi ba sarega ni. 
ACT.22.20	Ka saŋkan ka ba daa ku Sitivin one tuꞌas nidib fu yela la, m daa be anina n tenꞌesid ye ba niŋ suꞌum, ka gur bane ku o la fuud.’
ACT.22.21	“Ka Zugsob yel m ye, ‘Kem, ka m na tum uf bane kaꞌ Jew dim n be lalle sa la saꞌan.’ ”
ACT.22.22	Ka nidib la kelis Paul hale ka o pianꞌ neꞌeŋa. Ka ba pinꞌil tansid ye, “Kuumi no ka o pu nar ye o be dunia nii.”
ACT.22.23	Ka ba tansid ka more ba fuudi yuulum agola ka gbenꞌesid titan n yaarid agol. 
ACT.22.24	Ka sogia kpeenm tis sogianam noor ye ba nokim Paul n kpenꞌes o ba yin, ka yeli ba ye ba fiꞌebim o ka buꞌos baŋ lin yela ka ba tansid o yela la. 
ACT.22.25	Amaa ban lo o ye ba fiꞌeb o la, ka o buꞌos sogia kpeenm one ziꞌe anina la ye, “Suer be ya wada ni ye ya fiꞌeb Room teŋ nid, ka ba nam pu kad o saria?”
ACT.22.26	Ka sogia kpeenm la n wum ala la, ka o keŋ one soꞌe ba wusa la saꞌan n buꞌos o ye, “Fu ye fu maal bo? Dau nwa ane Room teŋ nid.”
ACT.22.27	Ka sogianam la kpeenm keŋ Paul saꞌan n buꞌos o ye, “Fu ane Room teŋ nida?”
ACT.22.27	Ka o lebis ye, “Eenn.”
ACT.22.28	Ka sogia kpeenm la yel ye, “M meŋ yo ligidi bedego ka lieb Room teŋ nid.”
ACT.22.28	Ka Paul ye, “Ba duꞌa man ne Room nid.”
ACT.22.29	Ka bane paꞌa ye ba fiꞌeb o la leb nyaꞌaŋ toꞌoto. Ka sogianam kpeenm la zo dabiem, on baŋ ye Paul ane Room teŋ nid ka o lo o la zug.
ACT.22.30	Ka beog nie ka o bood ye o baŋ li sida lin zug ka Jew dim ziꞌe o yela, ka o yidig Paul, ka tis noor ye Winaꞌam maalmaan kpeenmnam ne kpeenmnam wusa laꞌasem. Ka ba laꞌas. Ka o mor o keŋ ziꞌel ba tuon.
ACT.23.1	Ka Paul gosid kpeenmnam la kii ka yel ye, “M zuanama, man potenꞌer a nyain Winaꞌam saꞌan m biilimin sa paae zina.” 
ACT.23.2	Ka maalmaan kpeenm Ananias tis noor ye bane ziꞌe kpiꞌe Paul la n nweꞌem o noor. 
ACT.23.3	Ka Paul yel o ye, “Winaꞌam na nweꞌ uf. Fu wenne zaŋguom kudug kane ka ba taae. Ka yiŋ venl, ka poogin kaꞌa suꞌum. Fu zinꞌi kad man saria, wada la yela, amaa fu saꞌam wada la, fun tis noor ye ba nweꞌ man la.”
ACT.23.4	Ka bane ziꞌe kpiꞌe Paul la yel o ye, “Fu tuꞌudne Winaꞌam maalmaan kpeenm.”
ACT.23.5	Ka o lebis ye, “M baꞌabiise, m ziꞌ ye o a Winaꞌam maalmaan kpeenm. Bozugo Winaꞌam gbauŋin li sob ye, ‘Da pianꞌ pianꞌabeꞌed n tis kpeenm kane guri fu buudi.’ ”
ACT.23.6	Ka Paul n baŋ ye sieba a Sadusii dim, ka sieba a Farisee dim la, ka yel kpeenmnam laꞌasugin la ye, “M baꞌabiise, mam ne m yaanam ane Farisee dim. Man mor tiꞌir ye bane kpi la na lem vuꞌug la zug ka m be yela nwa ni la.” 
ACT.23.7	On yel neꞌeŋa la ka Farisee dim ne Sadusii dim pinꞌil nwaꞌasid ne taaba, ka nidib la welig. 
ACT.23.8	Sadusii dim la pu siak kuꞌum vuꞌugir ne maleknam ne siis yelaa, amaa Farisee dim siaki li wusa.
ACT.23.9	Ka tukpeedug due Paul yela. Ka gbauŋmiꞌidib sieba bane a Farisee dim due nwaꞌas ne paŋ ye, “Ti pu nye dau kaŋa nwa tuumbeꞌede. Daasiꞌere li ane siig bee malek n pianꞌ tis o.” 
ACT.23.10	Ka noŋgban nwaꞌar la kena galis. Ka sogia kpeenm la zo dabiem ye ba na aans Paul zora zora, ka tis sogianam noor ye ba kem n faaenn o nidib la saꞌan n mor o kpenꞌ sogianam yin.
ACT.23.11	Ka yuꞌuŋ kan ka Zugsob la kenn Paul saꞌan na yel o ye, “Kpeꞌeŋimi fu sunf; ka li nar ka fu tuꞌas m yela Room teŋin, wuu fun tuꞌas m yela Jerusalem ni kpela siꞌem la.”
ACT.23.12	Ka beog nie ka Jew dim sieba laꞌas taaba n po noor ye ba ku di diib bee nu kuꞌom asee ban na ti ku Paul. 
ACT.23.13	Bane daa laꞌas n gbanꞌe neꞌeŋa la daa gaad nidib piisnaasi. 
ACT.23.14	Ka ba keŋ maalmaan kpeenmnam ne kpeenmnam saꞌan yel ye, “Ti laꞌase po noor ye ti ku di siꞌela asee tinam na ti ku Paul. 
ACT.23.15	Dinzug fun ne kpeenmnam laꞌasem ka tum sogia kpeenm la saꞌan ye o mor Paul n kenn ya saꞌan na, ka niŋ wenne ya bood ye ya wum o yela suꞌuŋa; ka tinam tiꞌeb ye ti ku o hale ka o nam pu paae naa.”
ACT.23.16	Ka Paul taunn biig baŋ ban gbanꞌe siꞌem ka keŋ sogianam yin la n yel Paul.
ACT.23.17	Ka Paul buol sogia kpeenmnam la yinni yel o ye, “Dasaŋ kaŋa mor siꞌel ye o yeli ya kpeenm la. Dinzugo dol o keŋ.” 
ACT.23.18	Ka sogia kpeenm la mor biig la keŋi ba kpeenm la saꞌan n yel ye, “Paul, one a sarega nid la, buole m ye m mor dasaŋ kaŋa keenn fu saꞌan na; ka o mor siꞌel ye o yel uf.”
ACT.23.19	Ka kpeenm la gbanꞌe o nuꞌug mor o yi kpukpeŋ n buꞌos o ye, “Fu mor bo ye fu yeli ma?”
ACT.23.20	Ka o lebis ye, “Jew dim gbanꞌeya ye beog ba na sos uf ye fu mor Paul n keenn ba kpeenmnam laꞌasugin la na. Ka niŋ wenne ba bood ye ba wum o yela suꞌuŋa. 
ACT.23.21	Amaa da siake; ka ba nidib gaad piisnaasi suꞌa gur Paul. Ba wusa po noor ye ba ku di diib bee nu kuꞌom, asee ban na ti ku Paul. Ba tiꞌeb ne gur fun na lebis siꞌem.”
ACT.23.22	Ka kpeenm la yel dasaŋ la ye, “Da yel soꞌ ye fu yele m siꞌela.” Ka o ke ka o keŋ.
ACT.23.23	Ka o buol o sogia kpeenmnama ayi n yeli ba ye, “Laꞌasem sogianam kobus yi, ne wedbanꞌadib piisyopoi ne kpantoondib kobus yi, ka ba tiꞌeb yuꞌuŋ kaŋa karefa awai n keŋ Sizerea. 
ACT.23.24	Ka tis Paul widi ka o banꞌ, ka mor o baanlim keŋ gomena Felik saꞌan.”
ACT.23.25	Ka o sob gbauŋ n yel ye:
ACT.23.26	Naa, gomena suŋ Felik.
ACT.23.26	Man Klaudius Lisias sob gbauŋ kaŋa n tis fun. M puꞌusid uf.
ACT.23.27	Jew dim daa gbanꞌe dau kaŋa nwa ka bood ye ba ku o. Ka mam wum ye o ane Room nid, ka keŋ ne sogianam n faaenn o, 
ACT.23.28	ka bood ye m baŋ lin yela ka ba tuꞌadi o yela beꞌed, ka mor o keŋ ba kpeenmnam laꞌasugin. 
ACT.23.29	M daa nye ka o yela ane Jew dim wada nwaꞌasug la zug, ka o pu niŋ siꞌel ka li nar kuꞌum bee ba yo o sarega nii. 
ACT.23.30	Ka ban yeli m ye Jew dim gbanꞌe yelbeꞌed o yela la, dinzug ka m tum o toꞌoto fu saꞌan, ka tis noor ye bane ziꞌe o yela la kemi fu saꞌan na n yiis ba noor pianꞌad.
ACT.23.31	Ka sogianam la niŋ on yeli ba siꞌem la, ka mor Paul yuꞌuŋ kan n paae Antipatris teŋin. 
ACT.23.32	Ka beog nie ka sogianam bane ken ne noba la leb Jerusalem na ka wedbanꞌadib la dol Paul n keŋ. 
ACT.23.33	Ka ba mor o n paae Sizerea teŋin n nok gbauŋ la n tis gomena ka nok Paul n tis o. 
ACT.23.34	Ka o karem gbauŋ la ka buꞌos on yi soꞌolim siꞌa na. On baŋ ye o yi ne Silisia soꞌolimin la, 
ACT.23.35	o yel o ye, “Bane more fu antuꞌa la yaꞌa paae na m na kelis fu antuꞌa.” Ka o tis noor ye ba kpenꞌes o naꞌab Herod yin ka ba gur o.
ACT.24.1	Ka daba anu daar ka maalmaan kpeenm Ananias kena ne kpeenmnam sieba ne kpeenm kane miꞌ antuꞌa, ka o yuꞌur buon Tertullus. Ka ba zaŋ Paul antuꞌa tis gomena la. 
ACT.24.2	Ka ba buol Tertullus. Ka o pinꞌil tuꞌasid Paul yela ye, “Naa, naꞌasuŋ Felik. Fu yaꞌam suŋ la tisi ti yolisim, ka tiak bunbeꞌed bedego ka li a teŋ la suꞌum. 
ACT.24.3	Ti siak neꞌeŋa wusa zinꞌis wusa ka puꞌusid uf suꞌuŋa. 
ACT.24.4	Naꞌaba, man pu bood ye m saans uf la, dinzug ka m sosid uf ye fu di suguru ka kelis m antuꞌa giŋ nwa, Paul yela.
ACT.24.5	“Ti nye niŋkaŋa ka o ane nimbeꞌug ne one bood yela. O tugul Jew dim nidib dunia wusa, ka ba zab. O ane bane dol Nazaret nid la tuongat. 
ACT.24.6	O zig ye o miligi ti Winaꞌam puꞌusum yir. Ka ti gbanꞌe o, 
ACT.24.7	ka gbanꞌe gbanꞌar ye ti kad o saria ne tinam meŋ wada. Amaa ka sogia kpeenm Lisius kena ne paŋ n faaenn o ti saꞌan, 
ACT.24.8	ka tis noor ye bane mor antuꞌa ne o la kemi fu saꞌan na. Fu yaꞌa buꞌos o, fu meŋ na wum o saꞌan lin wusa ka ti pianꞌ o yela.”
ACT.24.9	Ka Jew dim me paꞌas pianꞌ o yela, ka yel ye, neꞌeŋa wusa a sida.
ACT.24.10	Ka gomena la tis Paul suer ye o pianꞌam. Ka Paul yel ye, “M miꞌ ye fu niŋ sariakat ne soꞌolim kaŋa nwa ni ka yuma lal. Alazug ka m siak ye m pianꞌ yiis m meŋ. 
ACT.24.11	Li a naꞌana ka fu na nyaŋe baŋ ye li pu gaad dabisa piinayi nwa ka m daa keŋ Jerusalem ye m puꞌus Winaꞌam. 
ACT.24.12	Ka Jew dim la pu nye m ka m nwaꞌas ne soꞌ Winaꞌam puꞌusum yire. Ba me pu nye m ka m tugul nidib laꞌasug doodin bee teŋ la zinꞌisiꞌa nii. 
ACT.24.13	Ba me ku nyaŋe nie bigise m line ka ba yel ye m maaliyaa. 
ACT.24.14	Amaa m siak neꞌeŋa ye m dolne suer kan ka ba ye li bee li gunni la, n puꞌusid Winaꞌam on ka ti yaanam da puꞌusid la. M siak lin wusa n sob Moses wada gbauŋin ne Winaꞌam nodiꞌesidib gbana ni. 
ACT.24.15	M mor tiꞌir Winaꞌam ni wenne ban mor tiꞌir siꞌem, ye nidib wusa, bane a suꞌum ne bane kaꞌ suꞌum na vuꞌug kumin la. 
ACT.24.16	Dinzug ka m kpeꞌeŋidi m meŋ saŋa wusa ye m potenꞌer nie Winaꞌam saꞌan ne nidibin.
ACT.24.17	“M daa yi Jerusalem ka yuma lal ka m mor ligidi leb ye m tis m meŋ nidib bane a tadimnam ka maal maana n tis Winaꞌam. 
ACT.24.18	M daa niŋid neꞌeŋa ka ba nye m Winaꞌam puꞌusum yin. Ka m naae pier maluŋ. Ka nidib bedego daa kaꞌa anina ka daauŋ me daa kaeꞌ. 
ACT.24.19	Amaa Jew dim sieba bane yi Asia soꞌolim daa be. Ba yaꞌa moren yela ne man, ba meŋ naani moren m antuꞌa keen fu saꞌan. 
ACT.24.20	Nimbama yaꞌa nye m tuumbeꞌed siꞌa saŋkan ka kpeenmnam la kat man saria la, ba yelim li nannanna. 
ACT.24.21	Asee yel yinni maꞌaa yela ka m tans ba saꞌan, line a kuꞌum vuꞌugir yela, ka m ziꞌe ya tuon ka ya kat man saria la.”
ACT.24.22	Ka Felik n miꞌ labasuŋ la suer suꞌuŋa la, o bas pianꞌad la, ka yeli ba ye, “Sogia kpeenm Lisius yaꞌa paae na, m na gbanꞌe ya pianꞌad la.” 
ACT.24.23	Ka tis sogia kpeenm one gur Paul la noor ye o gosim o, amaa ka tis o yolisim biꞌela, ka ke ka o zuanam tis o, on bood siꞌel.
ACT.24.24	Ka dabisa yuug biꞌela ka Felik ne o poꞌa Drusilla one a Jew nid kena. Ka o buol Paul ka ke ka o pianꞌ Yesu Kiristo yadda niŋir yela. 
ACT.24.25	Ka Paul n pianꞌad popielim ne meŋ luakir ne sariakadib line ken na yela la, ka dabiem gbanꞌe Felik, ka o yel Paul ye, “Kem, ka m yaꞌa ti nye saŋa m na buol uf.” 
ACT.24.26	Ka lee mor tiꞌir ye Paul na tis o ligidi dinzug ka tuom biꞌela ka o buol o, tuom biꞌela ka o buol o n sonsid ne o.
ACT.24.27	Ka yuma ayi gaad ka Porsius Festus yuꞌun diꞌe Felik zinꞌig. Ka Felik bood ye o maal line na malis Jew dim la zug, o ke ka Paul kpelim be sarega ni.
ACT.25.1	Ka Festus paae teŋ kane ka o soꞌe la ni ka zinꞌi anina daba atanꞌ, ka naam Sizerea teŋin n keŋ Jerusalem. 
ACT.25.2	Anina ka maalmaan kpeenmnam ne Jew dim tuongatib mor Paul na tis Festus, 
ACT.25.3	ka sos o ye o suŋi ba yiis Paul lebis Jerusalem, ka ba gbanꞌe ye ba suꞌa n ku o sueren. 
ACT.25.4	Ka Festus lebis ye, “Paul be sarega ni Sizerea teŋin. Mam meŋ na leb anina daba ayi nwa. 
ACT.25.5	O yaꞌa tum tuumbeꞌed siꞌa, yanam kel ka ya tuongatib n dol m keŋ Sizerea ka ba pianꞌ o pianꞌad.”
ACT.25.6	Ka Festus zinꞌi ne ba ka li pu gaad dabisa piigaa, ka naan keŋ Sizerea teŋin. Ka beog nie ka o kpenꞌ koto ni n zinꞌin, ka tis noor ye ba mor Paul na. 
ACT.25.7	Ka Paul n kpenꞌ na la ka Jew dim bane yi Jerusalem duꞌe ziꞌen gilig o, ka pianꞌa ye o tum taal bedego, taal bane ka ba ku nyaŋe nie li gbin nyain ne.
ACT.25.8	Ka Paul tuꞌa ye o yiis o meŋ ka yel ye, “M pu niŋ siꞌel ka li a beꞌed Jew dim wada ni bee Winaꞌam puꞌusum yir bee Room naꞌatitaꞌar saꞌane.”
ACT.25.9	Ka Festus n bood ye o niŋ line na malis Jew dim la zug, o buꞌos Paul ye, “Fu siak ye fu na keŋ Jerusalem ka m kad uf saria ne antuꞌa bama yelaa?”
ACT.25.10	Amaa ka Paul lebis yel ye, “M be ne Room naꞌatitaꞌar meŋ koto ni; ka anina nar ne ban na kadi man saria. Fu meŋ miꞌ suꞌuŋa ye m pu tum beꞌed n tis Jew dima. 
ACT.25.11	Ka m yaꞌa saꞌamin wada ka niŋin siꞌel line ka m narin ne kuꞌum, m naani ku zanꞌasinee. Amaa m antuꞌa lin ka ba mor la ye ba pianꞌ la yaꞌa kaꞌa sidaa, soꞌ ku nyaŋe noki m n tisi baa. M bood ye ba kadi m saria Room naꞌatitaꞌar koto ni.”
ACT.25.12	Ka Festus ne o suŋidib pianꞌa gbanꞌe, ka o lebis Paul ye, “Fu yel ye, fu bood ye ba kad uf saria Room naꞌatitaꞌar koto ni. Dinzugo naꞌatitaꞌar la saꞌan ka fu na keŋ.”
ACT.25.13	Ka dabisa biꞌela gaad la ka naꞌab Agrippa ne o taunn Benis kenn Sizerea na ye ba puꞌus Festus. 
ACT.25.14	Ka ban be anina n yuug biꞌela la, ka Festus tienn naꞌab Agrippa Paul antuꞌa yela ye, “Dau be kpela, ka Felik bas o ka o kpelim be sarega ni. 
ACT.25.15	Ka man keŋ Jerusalem la, ka Jew dim maalmaan kpeenmnam ne teŋ la kpeenmnam mor o antuꞌa kena tienn m, ka sos m ye, m koosim ye o tum tuumbeꞌed.
ACT.25.16	“Amaa ka m lebisi ba ye, li kaꞌa Room dim malima ye niŋkan ka ba ke ka ba gbanꞌe o la ye ba niŋ o siꞌel la, asee on ne bane ke ka ba gbanꞌe o la kpaꞌa taaba, ka o nye suer kan ka o na nyaŋe kiꞌis bane yel siꞌel ziꞌil o la. 
ACT.25.17	Bane ke ka ba gbanꞌe dau la daa kenn kpela na la, m pu ke ka li yuuge, amaa beog nie la, ka m kpenꞌ zinꞌin koto ni, ka tis noor ka ba mor o kpenꞌ na, 
ACT.25.18	ka tenꞌes ye ba na yel ye o tum tuumbeꞌed. Amaa bane due ziꞌen la ba pu nyaŋe yel on tum tuumbeꞌed siꞌaa. 
ACT.25.19	Amaa ba nwaꞌas taaba ne o ba puꞌusum suer yela maꞌaa, ne dau soꞌ one yuꞌur buon Yesu, one kpi ka Paul yel ye o vuꞌugiya la yela. 
ACT.25.20	Ka m pu nyaŋe gbanꞌe man na niŋ siꞌem baŋ yel bama gbin ne, ka buꞌos Paul ye o bood ye o keŋ Jerusalem ka m kad o saria aninaa? 
ACT.25.21	Ka Paul yel ye o bood ye o kpelim sarega ni, ka keŋ Room naꞌatitaꞌar koto ni ka o koosi o pianꞌad la. Ka m naan tis noor ka ba mor o keŋ naꞌatitaꞌar la saꞌan.”
ACT.25.22	Ka naꞌab Agrippa yel Festus ye, “M bood ye m meŋ wum dau kaŋa nwa pianꞌad.” Ka Festus lebis ye, “Beog yaꞌa nie fu na wum o pianꞌad.”
ACT.25.23	Ka beog nie ka Agrippa ne Benis kena duꞌosid naꞌam bedego, ka kpenꞌ pianꞌad doogin ne sogia kpeenmnam ne teŋ la tuongatib. Ka Festus tis noor ye ba mor Paul na, 
ACT.25.24	ka yel ye, “Naa, naꞌab Agrippa, ne bane wusa laꞌas na. Ya nye dau kaŋa, one ka Jew dim wusa yel o yela Jerusalem ni ne kpela, ka tansid ye o pu nar ye o kpelim voeya. 
ACT.25.25	Amaa mam pu nye on niŋ siꞌel ka li nar ne on na kpii. Ka o meŋ yel ye o bood ye ba taꞌasi o pianꞌad la naꞌatitaꞌar saꞌan. Ka m gbanꞌe ye m na ke ka o keŋ. 
ACT.25.26	Amaa m pu mor antuꞌa zug o yela na sob n tis naꞌatitaꞌar laa. Alazug ka m ke ka ba mor o ya saꞌan na, fun naꞌab Agrippa meŋ meŋ, ye ya yaꞌa buꞌos o buꞌosa naae, m na nye yel siꞌa o ni n sob. 
ACT.25.27	Ka m tenꞌes ka li kaꞌ suꞌum tis m ka m zaŋ sarega nid n tis naꞌatitaꞌar ka pu paꞌal suꞌuŋa ban gbanꞌe o siꞌel yelaa.”
ACT.26.1	Ka Agrippa yel Paul ye, “Suer be ka fu yiis fu noor pianꞌad.” Ka Paul uk o nuꞌug, ka tuꞌa ye o yiis o meŋ, 
ACT.26.2	Ka yel ye, “Naꞌab Agrippa, m tenꞌes ka li malis man ka m na tuꞌa yiis m meŋ fu tuon zina nwa lin wusa ka Jew dim ke ka ba gbanꞌe m la ni. 
ACT.26.3	Fun sadigim miꞌ Jew dim malima ne ba gbanꞌar suꞌuŋa la zug, m sosid uf ye fu mor suguru ka kelisi m pianꞌad la.
ACT.26.4	“Jew dim wusa miꞌ man a siꞌem m biilimin sa, ka miꞌ m duꞌamin sa ye m bene m meŋ teŋin ne Jerusalem. 
ACT.26.5	Ba baŋiya ka li yuug. Ba yaꞌa bood, ba tunꞌe ziꞌeni di m kaset ye m ane Farisee dim nid yinni bane tiꞌa ba puꞌusum la hale. 
ACT.26.6	Nannanna m ziꞌe saria kadib zinꞌigin kpela, mam mor tiꞌir ne noziꞌel kan ka Winaꞌam da yeli ziꞌeli ti yaanam la zug. 
ACT.26.7	Noziꞌel kan ka ti buudi nidib pii na ayi bane puꞌusid Winaꞌam nintaŋ ne yuꞌuŋ la mor tiꞌir ye ba na nye li. Naa, li ane tiꞌir kaŋa zug ka Jew dim ke ka ba gbanꞌa m. 
ACT.26.8	Bo ka li toe tisi ya ye Winaꞌam na nyaŋe vuꞌug kuꞌum?
ACT.26.9	“Mam meŋ daa tenꞌes ye m niŋ siꞌel wusa line na saꞌam Yesu one a Nazaret nid la yuꞌur. 
ACT.26.10	Man tum neꞌeŋa Jerusalem ni. Maalmaan kpeenmnam daa tis m paŋ ka m gbanꞌe Winaꞌam nidib bedego kpenꞌes sarega ni. Ka bane ka ba daa kadi ba saria ye ba nar ne kuꞌum la, mam meŋ daa siaki ba kuub. 
ACT.26.11	Saŋa bedego ka m namisi ba laꞌasug doodin n kpeꞌeŋi fendigi ba ka ba basi ba puꞌusum la. Ka m sunf daa pelig ne ba hale ka m keŋ teens bane kaꞌ Jew dim soꞌolim ni, ye m namisi ba.
ACT.26.12	“Li daa ane neꞌeŋa zug ka m daa diꞌe noor maalmaan kpeenmnam saꞌan n keŋ Damaskus teŋin. 
ACT.26.13	Naa, ka m be suer zug nintaŋ tisoos ka m nye neesim ka li nie gaad nintaŋ n yi saazug na n gilig m ne bane dol m la. 
ACT.26.14	Ka ti wusa lu teŋin ka m wum kukor ka li yel m ne Hibiru pianꞌad ye, ‘Saul, Saul, bo ka fu namisid ma? Li na a toog n tis uf wenne naaf na tonꞌ o daan balaar.’
ACT.26.15	“Ka m buꞌos ye, ‘Naa, fu a anoꞌone?’
ACT.26.15	“Ka Zugsob la yel m ye, ‘M ane Yesu one ka fu namisid la. 
ACT.26.16	Amaa duom ziꞌen ka m nie m meŋi fu saꞌan ka gaŋi uf ye fu lieb m tumtum. Fu na tuꞌas nidib fun nye siꞌel m saꞌan zina ne m yela lin ka m na ti paꞌal uf. 
ACT.26.17	M na suŋ uf ka fu yi Jew dim nuꞌusin ne bane kaꞌ Jew dim buudi la nuꞌusin, bane saꞌan ka m tum uf. 
ACT.26.18	M na lake ba potenda, ka fendigi ba n yiis likin n lebisi ba neesim ni, ka fendigi ba n yiis Sutaana nuꞌusin n lebisi ba Winaꞌam saꞌan. M na ke ka ba niŋi m yadda ka Winaꞌam yiisi ba tuumbeꞌed n bas, ka laꞌase ba ne Winaꞌam nidib.’
ACT.26.19	“Naꞌab Agrippa. M nye dau one yi arazana ni n nie siꞌel paꞌal m la, ka m pu zanꞌas oo. 
ACT.26.20	Ka m pinꞌil Damaskus ne Jerusalem ne Juuda soꞌolim wusa ne buudi bane kaꞌ Jew dim la saꞌan n mool ye ba fendigim keŋ Winaꞌam saꞌan, ka tum line paꞌal ye ba tiakeya. 
ACT.26.21	Neꞌeŋa zug ka Jew dim daa gbanꞌa m Winaꞌam puꞌusum yin n zig ye ba kuum. 
ACT.26.22	Lin paae zinkaŋa nwa Winaꞌam suŋi m, ala ka m ziꞌe kpela n tuꞌasid man nye siꞌel n tisidi ya wusa, kpiꞌemnam ne tadimnam. Man yel siꞌel wusa ane line ka Winaꞌam nodiꞌesidib ne Moses da yel ka li na niŋ la. 
ACT.26.23	Ye, asee ka Kiristo namis ka lieb one vuꞌug kumin yiiga, ka mool labasuŋ n tis Jew dim ne bane kaꞌ Jew dim buudi la.”
ACT.26.24	Ka Paul n tuꞌad ye o yiis o meŋ neꞌeŋanam ni la, ka Festus tans Paul ye, “Fu geenm ne. Fune zamis zuꞌe hale la yela kpenꞌesid uf geenmis.”
ACT.26.25	Ka Paul lebis ye, “Naa, m pu geenm. M pianꞌade yelsida ne yaꞌam.
ACT.26.26	“Naꞌab Agrippa. M na nyaŋe pianꞌa tis uf ne sukpiꞌeuŋ, fun miꞌ neꞌeŋanam wusa la zug. M baŋ ye fu nye neꞌeŋanam wusa line niŋ paalo ni. Li pu niŋ likin ne. 
ACT.26.27	Naꞌab Agrippa, fu siak Winaꞌam nodiꞌesidib la yelaa? M miꞌ ye fu siakeya.”
ACT.26.28	Ka Agrippa yel Paul ye, “Fu tenꞌes ye fu na ke ka m kilim Kiristo nid saŋa biꞌela nwaa?”
ACT.26.29	Ka Paul yel ye, “Li yaꞌa yuug bee li pu yuuge, m puꞌusid Winaꞌam ye fun ne bane wusa kelisidi man zina na kilim wuu man a siꞌem la. Amaa m pu bood ye ba loo ya ne bana wuu ban lo man siꞌem laa.”
ACT.26.30	Ka gomena Festus ne naꞌab la ne Benis ne nidib la wusa due 
ACT.26.31	yi ka yel taaba ye, “Dau kaŋa pu niŋ siꞌel ka li nar ye o kpi bee ba kpenꞌes o sarega nii.”
ACT.26.32	Ka Agrippa yel Festus ye, “Dau kaŋa nwa yaꞌa pu yelin ye o bood ye o keŋ naꞌatitaꞌar la saꞌane, fu naani yiisin o.”
ACT.27.1	Ka ba gbanꞌe ye ti kpenꞌ aaruŋ keŋ teŋ kane yuꞌure buon Itali la, ka nok Paul ne sarega nidib sieba n niŋ sogia kpeenm yinni one yuꞌure buon Julius la nuꞌugin, one a Ogestus sogianam kpeenm. 
ACT.27.2	Ka aaruŋ kane yi Adramitium teŋin na daa be anina ye li keŋ Asia ateuk gbeug teŋ sieba ni. Ka ti kpenꞌ waꞌae. Ka Aristarkus one a Masedonia nid one yi Tesalonika na la, doli ti.
ACT.27.3	Ka beog nie ka ti paae Sidon teŋin, ka Julius maal Paul suꞌuŋa bas o noor ka o keŋ o zuanam saꞌan ka ba tis o diib. 
ACT.27.4	Ka ti kpenꞌ aaruŋ anina. Ka pebisug tuꞌusidi ti. Ka ti kpiꞌe Saipuros teŋin ka dol zinꞌig kane na lusi ti lebis pebisugin la, 
ACT.27.5	ka gaad ateuk la line kpiꞌe Silisia ne Pamfilia teensin n paae Mira teŋin line be Lisia soꞌolimin. 
ACT.27.6	Anina ka sogia kpeenm la nye Alekizandria teŋ aaruŋ ka li bood ye li keŋ Itali teŋin. Ka ti wusa kpenꞌ. 
ACT.27.7	Ka li kaꞌa naꞌana ka ti keŋ kuꞌomin la biꞌel biꞌel dabisa biꞌela n paae Nidus teŋin na. Ka pebisug pu ke ka ti nyaŋe keŋ tuone, ka luaki keŋ kpiꞌe Salmone teŋ kane be Krete soꞌolimin. Ka Krete teŋ lusi ti lebis pebisugin. 
ACT.27.8	Ka ti kene kpiꞌe ateuk gbeug. Ka li muꞌe ka ti paae zinꞌi kane buon “Zinꞌisuŋ kan ka Aaruŋ Ziꞌe la.” Ka li kpiꞌe Lasea teŋin.
ACT.27.9	Ka dabisa yuug ka li lieb yeli tisi ti ne tinam na keŋ kuꞌomin la n tugis, noor loob dabisir n gaad la zug. Ka Paul saꞌali ba ye 
ACT.27.10	“M baŋeya ka ti kuꞌomin ken la na niŋ yel beꞌed tisi ti. Laꞌad la bedego na saꞌam, laꞌam ne aaruŋ la meŋ ne nidib nyovuya.” 
ACT.27.11	Amaa ka sogia kpeenm la kelis aaruŋ la sob pianꞌad, ka pu kelis Paul n yel siꞌel laa. 
ACT.27.12	Ka pebisug saŋa ka zinꞌig la kaꞌa suꞌuŋa ka aaruŋ na ziꞌen. Lin zug ka nidib la sieba bedego yel ye, li a suꞌum ka ti keŋ, ka li yaꞌa a siꞌem ti na paae Foenik teŋin n zinꞌin teŋkan ni, teŋ kane be Krete soꞌolim n gosid tuon la.
ACT.27.13	Ka pebisug yi dagobug na daꞌad. Ka ba tenꞌes ye ba nye ba meŋ ka teeg aaruŋ la kunt line kpenꞌ teŋin la n fue ne nwiig. Ka ti kene n kpiꞌe ateuk gbeug Krete teŋin. 
ACT.27.14	Ka li pu yuuge ka sisiꞌetitaꞌar yi Krete teŋin line buon nyaꞌaŋ sisiꞌem 
ACT.27.15	n kena daꞌae aaruŋ la bedego. Ka ba ku nyaŋe ke ka aaruŋ la kpaꞌ sisiꞌem la ka bas li morem ka ke ka sisiꞌem la n mor aaruŋ la ken. 
ACT.27.16	Ka ti paae teŋbil zinꞌig kan ka kuꞌom gilig ka li buon Kauda. Ka teŋ la lusi ti sisiꞌemin. Ka ti kpeꞌeŋi ti meŋ ka gbanꞌe aaruŋbil la suꞌuŋa 
ACT.27.17	n duꞌos aaruŋ titaꞌar zugin. Ka ba nok nwiis n lo kiŋkiŋ n vilig aaruŋ titaꞌar la n tisi li paŋ, ka zo dabiem ye ti na paae zinꞌig kan ka titanbiꞌisug be ka li buon Sirtis ka kuꞌom pu zulum la. Lin zug ka ba sigis aaruŋ la futitaꞌar ka ke ka sisiꞌem la zeedi li ken. 
ACT.27.18	Ka beog nie ka sisiꞌem la kpelim daꞌad. Ka ba pinꞌili yiisid laꞌad bane be aaruŋin la n basid kuꞌomin. 
ACT.27.19	Ka beog lem nie ka ba meŋ yiis aaruŋ la meŋ laꞌad la n bas kuꞌomin. 
ACT.27.20	Dabisa bedego ka saŋgbana ligil winig ne nwadibibis, ka sisiꞌem kpelim daꞌad ne paŋ. Ka ti pu lem mor potenꞌer ne vum.
ACT.27.21	Ka nidib la yuug ka pu di diibo. Ka Paul ziꞌeni ba soogin n yel ye, “Ya yaꞌa da siakini m noor ka da duon Krete teŋine, ti naani yiin yelbama nwa wusa ni. 
ACT.27.22	Amaa m sosidi ya ye ya kpeꞌeŋi ya sunya. Ka hale baa yinni ku kpii ti soogine. Asee aaruŋ la maꞌaa na saꞌam. 
ACT.27.23	Yuꞌuŋ ka Winaꞌam malek sa ziꞌe m saꞌan, ye Winaꞌam one soꞌe man ka m puꞌusid o la, 
ACT.27.24	yel m ye, ‘Paul, da zo dabiem. Sida fu na ziꞌen naꞌatitaꞌar Kaisa la tuon, fu saria kadib yela. Ka Winaꞌam na tis uf bane dol uf la wusa vum.’ 
ACT.27.25	Dinzugo, kpeꞌeŋimi ya sunya; ka man niŋ Winaꞌam yadda ye li sid na niŋ wuu malek la yel m siꞌem la. 
ACT.27.26	Amaa sisiꞌem na daꞌae ti keŋ zinꞌig kan ka kuꞌom gilig la n fir.”
ACT.27.27	Li daa ane dabisa pii na anaasi yuꞌuŋ ka sisiꞌem daꞌadi ti ateukun ken. Ka ateuk la yuꞌur buon Adria. Ka yuꞌuŋ sisoos ka nidib bane tum aaruŋ la tuuma tenꞌes ye ti tuꞌae teŋ 
ACT.27.28	ka nok line makid ne li kal wusa n mak kuꞌom la nye ka kuꞌom la zuluŋ a maka kobuga ne piisi. Ka li niŋ biꞌela ka ba lem maki gos, ka li a piiswai. 
ACT.27.29	Ka ba zo dabiem ye aaruŋ la na tuꞌos tampiins, ka sigis aaruŋ la kunt line kpenꞌ teŋin la anaasi ne nwiis aaruŋ la nyaꞌaŋ ka puꞌus ye beog nie. 
ACT.27.30	Ka nidib bane tum aaruŋ la tuuma la maꞌ ye ba sigis kunt kuꞌomin aaruŋ la tuon, ka sigis aaruŋbil la kuꞌomin kpeꞌeŋid ye ba yi aaruŋin la. 
ACT.27.31	Ka Paul yel sogia kpeenm ne sogianam la ye, “Nimbama nwa yaꞌa pu zinꞌin aaruŋin la, ti wusa ku nyaŋe tilige.” 
ACT.27.32	Ka sogianam la kensig nwiis bane lo aaruŋbil la ka kee li ka li keŋ.
ACT.27.33	Ka beog bood nier, ka Paul belimi ba wusa ye ba dim diib ka yel ye, “Zina dabisa piina anaasi nwa ka ya biꞌesid kuꞌum ne vum ka pu di siꞌela. 
ACT.27.34	Dinzugo m belimi ya ne ye ya di diib ka nye paŋ; ka ya zuobug baa yinni ku bodige.” 
ACT.27.35	On yel neꞌeŋa naae la, ka nok bodobodo n puꞌus Winaꞌam bareka ba wusa tuon ka koꞌog bodobodo la n di. 
ACT.27.36	Ka ba wusa kpeꞌeŋi ba meŋ sunya n di diib la ba meŋ. 
ACT.27.37	(Ti wusa daa ane nidib kobus yi ne piisyopoi ne ayuobu aaruŋ la poogin.) 
ACT.27.38	Ban dii siak la ka nok line kpelim la lob kuꞌomin, ye aaruŋ la fak.
ACT.27.39	Ka beog nie ka bane tum aaruŋ la tuuma pu baŋ teŋ laa. Amaa ka ba nye zinꞌig kane a kukun ka gbanꞌe ye ba yaꞌa nyaŋ, ba na ke ka aaruŋ la kpaꞌ anina. 
ACT.27.40	Ka ba lodig aaruŋ la kunt n bas ateukun ka lodig daad bane ket ka aaruŋ la keŋ ban bood zinꞌisiꞌa la, ka duꞌos fuug line be aaruŋ la tuon ye pebisug daꞌae aaruŋ la n keŋ tuon. 
ACT.27.41	Ka aaruŋ la tuꞌos titanbiꞌisduur. Ka li tuon fir n guꞌuŋ ken. Ka kuꞌopila nweꞌedi li nyaꞌaŋ, ka li saꞌam.
ACT.27.42	Ka sogianam la gbanꞌe ye ba ku sarega nidib la wusa ka soꞌ da nyaŋe suaꞌ lub kuꞌom du gbeugo. 
ACT.27.43	Amaa ka sogia kpeenm la bood ye o yiis Paul kumin ka zanꞌas, ka tis noor ye bane miꞌ lub la iankim yi aaruŋin la yiiga n lubu du gbeug, 
ACT.27.44	ka bane kpelim la n doli gbanꞌe daad ne aaruŋ la dakoolima n lubu du. Ala ka ti wusa daa tiligi du gbeug.
ACT.28.1	Neꞌeŋa nyaꞌaŋ ka ti baŋ ye teŋ la yuꞌuri daa buon Malta. 
ACT.28.2	Ka teŋ la nidib maali ti zuod bedego. Ka saa pinꞌili niid ka waad be ka ba nyuꞌe bugum n diꞌe ti ka ti uosid. 
ACT.28.3	Ka Paul laꞌas dabobir n niŋid bugumin. Ka tuulug wum waaf. Ka o yi na gaꞌ Paul nuꞌug. 
ACT.28.4	Ka teŋ la nidib nye waaf la gaꞌ o nuꞌug la ka yel ba taaba ye, “Biꞌesug kaeꞌ, oŋa ane niŋkuud. Yelsida ku ke ka o vuꞌugi, hale baa ne on nyaŋe yi kuꞌomin la na.” 
ACT.28.5	Amaa ka Paul misig o nuꞌug ka waaf la lu bugumin ka pu niŋ o siꞌela. 
ACT.28.6	Ka nidib la guꞌus ye ba na nye ka o niŋgbina mot bee o na kpelim lu teŋin n kpi. Amaa lin yuug ka ba pu nye ka siꞌel niŋ o la ka ba tiake ba potenda ye o ane baꞌar.
ACT.28.7	Ka zinꞌig kan ka ba be la ka poog kpiꞌe anina yamin n a teŋ la naꞌab poog. Ka naꞌab la yuꞌur buon Publius. Ka o diꞌe ti ne sumalisim. Ka ti be o yin a o saan daba atanꞌ. 
ACT.28.8	Ka o saam benꞌed n digi ka o niŋ tul ka o saand. Ka Paul kpenꞌ o doogin n puꞌus Winaꞌam ka paꞌal o nuꞌus o ni ka o nye laafe. 
ACT.28.9	Neꞌeŋa niŋ la ka teŋ la nidib bane a banꞌadnam wusa kena. Ka Paul sos Winaꞌam ka ba nye laafe. 
ACT.28.10	Ka ba tisi ti piini bedego.
ACT.28.11	Ka nwadisa atanꞌ nyaꞌaŋ ka ti waꞌae ka kpenꞌ Alekizandria teŋ aaruŋin line daa be Malta teŋin sisiꞌetitaꞌar saŋa, ka aaruŋ la yuꞌur buon “Lieba.” Ka ba niŋ aaruŋ la poogin tiname bood siꞌel la. 
ACT.28.12	Ka ti keŋ paae Sirakuse teŋin ka zinꞌini anina daba atanꞌ, 
ACT.28.13	ka naami anina n keŋ paae Regium teŋin na. Ka beog nie ka sisiꞌem yi ti nyaꞌaŋ na n daꞌadi ti. Ka daba ayi daar ka ti paae Puteoli teŋin 
ACT.28.14	n nye yadda niŋidib sieba anina. Ka ba sosi ti ka ti zinꞌi ne ba daba ayopoi, ka ken Room teŋin na. 
ACT.28.15	Ka yadda niŋidib bane be Room teŋin la wumi ti yela la, ka yi na. Ka sieba paae zinꞌig kane buon Saam Dooda Atanꞌ teŋin na. Ka sieba paae zinꞌig kane buon Appius Daꞌan teŋin na n tuꞌosi ti. Ka Paul n nyee ba la ka puꞌus Winaꞌam ka o sunf kpeꞌeŋ.
ACT.28.16	Tiname kpenꞌ Room teŋin na la, ka sogia kpeenm ke ka Paul zinꞌini o konꞌ ka sogia gur o.
ACT.28.17	Ka daba atanꞌ nyaꞌaŋ ka Paul buol Jew dim kpeenmnam bane be teŋin la n laꞌas ka yeli ba ye, “M zuanama, hale laꞌam ne mam daa pu niŋ siꞌel beꞌede ti nidibin bee wada bane ka ti diꞌe ti yaanam saꞌan laa, ba daa gbanꞌe m Jerusalem ni n nok m n tis Room sogianam. 
ACT.28.18	Ka ba buꞌos m buꞌosa ka bood ye ba bas m, ban daa pu nye ka m tum tuumbeꞌed siꞌa line nar ne kuꞌum la zug. 
ACT.28.19	Amaa Jew dim zanꞌas. Ka man pu tunꞌe niŋ siꞌela ka sos noor sogia kpeenm saꞌan ye o tis m suer ka m keŋ Room naꞌatitaꞌar koto ni, hale ka kaꞌ ye m mor antuꞌa siꞌa ne m meŋ nidiba. 
ACT.28.20	Dinzug ka m buoli ya ye m nyee ya n pianꞌ ne ya. Nid kan yela ka Israel dim mor tiꞌir la zug ka ba lo m ne bana.”
ACT.28.21	Ka ba yel o ye, “Ti pu diꞌe gbana Juuda teŋin ka li sob fu yelaa. Jew dim bane kenn kpela na la, ba soꞌ pu tisi ti fu labaar bee pianꞌa fu tuumbeꞌed yelaa. 
ACT.28.22	Amaa ti bood ye ti wum fu saꞌan fun tenꞌes siꞌel puꞌusum kan ka fu dol la. Ti miꞌ ye zinꞌig wusa nidib pianꞌad puꞌusum la pianꞌabeꞌed.”
ACT.28.23	Ka ba ziꞌel dabisir ne Paul. Ka li daar paae la ka nidib bedego laꞌas Paul zinꞌigin na. Ka Paul tuꞌasidi bigisidi ba Winaꞌam naꞌam yela, yi beogin ti maꞌae zaam. Ka o kpeꞌeŋidi nyaŋe paꞌani ba Yesu yela Moses wada gbauŋin ne Winaꞌam nodiꞌesidib gbana ni. 
ACT.28.24	Ka o pianꞌad la nyaŋe ke ka sieba siak ka sieba pu siake. 
ACT.28.25	Ka Paul naan pianꞌa pianꞌuk yinni ye, “Winaꞌam Siig Suŋ daa mor yelsida ka yel n tisi ya yaanam Winaꞌam nodiꞌes Azaya pianꞌad poogin ye,
ACT.28.26	‘Kem buudi bama nwa saꞌan n yeli ba ye,
ACT.28.26	“Ba na wum ka lem wum,
ACT.28.26	amaa ka ku baŋ li gbin ne.
ACT.28.26	Ba na gos ka lem gos,
ACT.28.26	amaa ka ku nye siꞌela.”
ACT.28.27	Buudi bama nwa, zibisug lusi ba potenda,
ACT.28.27	ka ba toba zianꞌas ne wum.
ACT.28.27	Ka ba lusi ba nini.
ACT.28.27	Ka yaꞌa kaꞌ ala,
ACT.28.27	ba naani nyeen ne ba nini,
ACT.28.27	ka wumin ne ba toba,
ACT.28.27	ka baŋin ne ba potenda,
ACT.28.27	ka fendig m saꞌan na ka m tiꞌebini ba.’ ”
ACT.28.28	“Dinzugo, baŋimi neꞌeŋa ye Winaꞌam tum labaar line a faangir n tis bane kaꞌ Jew dim la. Bama na kelis.” 
ACT.28.29	Ka nidib la kaꞌ noor yinni ka widig.
ACT.28.30	Ka Paul zinꞌin yir kan ka o yood li yela la ni yuma ayi, ka diꞌesid ban wusa kene o saꞌan na, 
ACT.28.31	ka paꞌani ba Winaꞌam naꞌam yela ne Zugsob Yesu Kiristo yela, ka pianꞌad ne sukpiꞌeuŋ ka soꞌ pu giŋid oo.
ROM.1.1	Man Paul on a Yesu Kiristo tumtum, ka Winaꞌam buol m ye m a Yesu Kiristo Tumtum la, ka gaŋi m tum ye m mool o labasuŋ la, sobid neꞌ. 
ROM.1.2	Winaꞌam da deŋim ziꞌel noor labasuŋ la yela, ka li yi o nodiꞌesidib saꞌan, line sob Winaꞌam gbauŋin, 
ROM.1.3	ka ane Winaꞌam Biig ti Zugsob Yesu Kiristo la yela. Ti yaꞌa tenꞌes on a ninsaal la yela, ti miꞌ ye o ane David yaaŋ. 
ROM.1.4	Ka ti yaꞌa tenꞌes on a Winaꞌam ka a suꞌum nyain la yela, ti nye ka Winaꞌam vuꞌug o kumin, ka ala ka o paꞌal ne paŋ ye o ane o Biig. 
ROM.1.5	Winaꞌam tis mam o popielim piini n ke ka m aa o Tumtum ka li yi ne ti Zugsob Yesu Kiristo la ni na, ye m ke ka dunia buudi wusa niŋ o yadda ka siak o noor, ti Zugsob yuꞌur zug. 
ROM.1.6	Ka yanam meŋ bane ka Winaꞌam gaŋi ya ye ya aa Yesu Kiristo nidib la, me paꞌasi ani.
ROM.1.7	M sobid gbauŋ kaŋa n tisid yanam bane wusa be Room teŋin ka Winaꞌam noŋi ya ka gaŋi ya ye ya aa o meŋ nidib gullim la.
ROM.1.7	Ti Baꞌ Winaꞌam ne ti Zugsob Yesu Kiristo la na tisi ya yelsum ne sumalisim.
ROM.1.8	Yiiga daan m puꞌus Winaꞌam bareka Yesu Kiristo ni, ya wusa zug, ka me puꞌus o dunia wusa wum ya yadda niŋir labaar la zug, 
ROM.1.9	ka yiti tiendi ya yela m puꞌusugin saŋa wusa. Winaꞌam on ka m tum o tuuma ne m yaꞌam wusa n moon labasuŋ o Biig la yela la, miꞌ ye man yel siꞌel la ane sida. 
ROM.1.10	M sos Winaꞌam ye o boodim na yuꞌun ke ka m nyaŋe kena n kaae ya nannanna.
ROM.1.11	M yaꞌamleog be ya saꞌan hale ka m bood ye m nyee ya, ka ke ka ya na diꞌe piini line yi Winaꞌam Siig Suŋ ni na la, ka ya na nye paŋ. 
ROM.1.12	Man yel siꞌel la ane ye, mam ne yanam na laꞌam nye suŋir. Ka yanam na suŋ mam, ka mam me na suŋi ya, ti yadda niŋir Winaꞌam poogin la.
ROM.1.13	M baꞌabiise m bood ye ya baŋ ye m mo noor siꞌem sa, ye m kena kaae ya. Ka saŋkan la sa ne nwa, ka yel sieba viꞌi m ka m pu nyaŋe. Ka m bood ye m ke ka Room dim sieba tiake ba sunya ka dol Zugsob la, wuu man niŋ bane kaꞌ Jew dim buudi sieba la ni siꞌem la. 
ROM.1.14	Mam di nidib wusa sam labasuŋ la yela, Greek dim ne bane kaꞌ ba buudi, nimbane ka ba nini nie ne nimbane ka ba nini pu nie. 
ROM.1.15	Dinzug ka m me bood hale ye m mool labasuŋ yela la yanam bane be Room teŋin la saꞌan.
ROM.1.16	Li ane labasuŋ la ni, ka Winaꞌam paŋ ke ka nimbane wusa niŋ o yadda la nyet faangir, Jew dim la yiiga laꞌam ne bane kaꞌ Jew dim la. Linzug ka nyan pu mor m labasuŋ la yelaa. 
ROM.1.17	Li paꞌani ti Winaꞌam niŋid siꞌem n ke ka ti aa popielim dim o tuon. Ka li ane ti yadda niŋir Yesu Kiristo ni gullim ke ka ti mor popielim. Li dolne lin da sob Winaꞌam gbauŋin ye, “One a popielim daana Winaꞌam tuon la na voe ne o yadda niŋir Winaꞌam ni.”
ROM.1.18	Winaꞌam supeen nieya, ka yit arazana ni lut nidib tuumbeꞌed ne nimbane tum beꞌed ka li pu dol Winaꞌam suere zut. Ka ba viꞌid yelsida ne ba tuumbeꞌed, ka li pu tumi ba nii. 
ROM.1.19	Bun lin ka ninsaal na tunꞌe baŋ Winaꞌam yela la, nie nyain ba saꞌan; ka Winaꞌam meŋ nie li paꞌali ba. Dinzug ka o supeen li na. 
ROM.1.20	Hale saŋkan ka Winaꞌam da maal dunia sa la, nidib nyet Winaꞌam maal siꞌel. Ka linzug ka ba gbanꞌe li gbin ka baŋ Winaꞌam a siꞌem laꞌam ne ban pu nye o ne ba nini laa, ka baŋ ye o mor paŋ kane kaꞌ naare, ka a Winaꞌam. Ka dinzug ka ba ku nyaŋe yel ye ba ziꞌ Winaꞌam yelaa.
ROM.1.21	Ba pu tis o naꞌasi kan ka o nar ye o diꞌe laa, ka pu puꞌus o bareka, laꞌam ne ban miꞌ ye o be laa. Ka ba tenꞌesug lieb zolim. Ka ba yaꞌam a yoog, ka ku nyaŋe gbanꞌe siꞌel gbin ne. 
ROM.1.22	Ba yel ye ba ane yaꞌam dim, ka lee a zon, 
ROM.1.23	ka pu naꞌasid Winaꞌam one mor naꞌam ka ku kpi laa, ka lee tiake naꞌasid siꞌelnam bane ka nidib maan, ka ba wenne ninsaalib bane na kpi la, bee niis bee bunkonbid bee siꞌelnam bane vuudi ba poya zut ne.
ROM.1.24	Dinzugo, Winaꞌam basi ba ye ba niŋ dianꞌad dine ka ba yaꞌam bood ka diis taaba nyan ba niŋgbina ni. 
ROM.1.25	Ba basid Winaꞌam yelsida la ka pu naꞌasid Winaꞌam one maal siꞌel wusa laa, one nar ne zunꞌor saŋa line kaꞌ naare, ka lee dol damaꞌar, ka naꞌasid dine ka Winaꞌam maal la, ka maane li maluŋ.
ROM.1.26	Dinzug Winaꞌam basi ba ye ba niŋ ba yaꞌamleog dine mor nyan. Ka poꞌabi naan dig ne dap la wuu Winaꞌam bood ye li a siꞌem la. Ka ba basi li ka lee dig ne taaba. 
ROM.1.27	Ka dap la me bas poꞌab la. Ka yaꞌamleog more ba bedego ba dap taaba yela. Ka dap niŋid siꞌelnam dine mor nyan ne taaba. Ka dinzug ka ba diꞌed namisug kane ka ba nar ne ba diꞌed la ba meŋ niŋgbina ni, ban niŋid siꞌel la yela.
ROM.1.28	Ka ninsaalibi zanꞌas ye ba mor yelsida Winaꞌam yela ba potenda ni la zug, Winaꞌam basi ba ye ba mor yaꞌamyoog ka niŋid dine ka ba pu nar ye ba niŋida. 
ROM.1.29	Ka bunbeꞌed buudi wusa more ba. Ka li a bun bugusum, ne fufum ne kisug ne nennim ne ninkuud ne zaba ne damaꞌar ne sutoog. Ba keend, 
ROM.1.30	ka pianꞌade saꞌamid ba taaba zut, ka kis Winaꞌam, ka a nimponannib, ka mor nyeesim, ka nweꞌedi ba meŋ nyoꞌog, ka ied suepaal n na tum tuumbeꞌed, ka zanꞌasid ba manam ne ba saamnam noya, 
ROM.1.31	ka a ninyood, ka pu doli ba noziꞌelugo, ka pu mor noŋir ne ba taaba saꞌane ka me pu zoti nimbaanliga. 
ROM.1.32	Ba miꞌ ye Winaꞌam suer poogin, ninkane niŋid bunbeꞌed bama nar ne kuꞌum, ka zanꞌas ka kpelim niŋid ala. Ka line a beꞌed gaad ala, ane ye ba me yel ye nimbane niŋid ala ane ninsuma.
ROM.2.1	Fu yaꞌa kati fu taaba saria ka koosi ba beꞌed, fun pun koos ne fu meŋ beꞌed bozugo fun me tum ne ala. 
ROM.2.2	Ti miꞌ ye Winaꞌam ane yelsida sob ka na kad nimbama nwa tuumbeꞌed saria n koos. 
ROM.2.3	M zua, fu yaꞌa yel sieba bane tum tuumbeꞌed bama ye ba niŋ beꞌed, ka fu meŋ tum ala, fu tenꞌes ye fu na nyaŋe pons Winaꞌam n kad tuumbeꞌed saria la bee? 
ROM.2.4	Ka fu neꞌes Winaꞌam n niŋ siꞌem n naꞌasi ti suꞌuŋa ka mor sumotir bedego ne ti la bee? Ka ziꞌ ye Winaꞌam naꞌasi ti ye o ke ka ti tiak ka bas tuumbeꞌed la bee?
ROM.2.5	Fu mor zugkpiꞌeuŋ ka zanꞌas ye fu tiake bas tuumbeꞌed. Dinzugo fu paasi fu meŋ ne namisug line ka fu na ti nye daar kan ka Winaꞌam na kad saria ne yelsida, ka o supeen na nie paalo ni la. 
ROM.2.6	Winaꞌam na tis soꞌ mekama nyood wuu on tum siꞌem la, 
ROM.2.7	ka na zaŋ nyovur line kaꞌ naare n tis bane modig n tum tuumsuma, ka bood naꞌasi Winaꞌam saꞌan ne nyovur line kaꞌ naar la. 
ROM.2.8	Ka o supeen na lu bane boodi ba meŋ, ka zanꞌas yelsida, ka siak tuumbeꞌed la zut. 
ROM.2.9	O na zaŋ namisug ne daamug n tis ninsaalib bane wusa tum tuumbeꞌed. Jew dim la na nyee li yiiga, ka bane kaꞌ Jew dim la me tiaꞌal. 
ROM.2.10	Ka o na zaŋ naꞌasi ne sumalisim n tis nimbane wusa tum tuumsuma. Jew dim na nyee li yiiga men, ka bane kaꞌ Jew dim la tiaꞌal. 
ROM.2.11	Winaꞌam pu mor baragaŋ ne nidibaa.
ROM.2.12	Nimbane kaꞌ Jew dim la pu mor wada line ka Moses diꞌe Winaꞌam saꞌan laa. Amaa ba tuumbeꞌed la zug ka ba na kpi, laꞌam ne ban pu mor wada laa. Jew dim la mor Moses wada la, ka lee tum tuumbeꞌed. Ka Winaꞌam na kadi ba saria ne wada la. 
ROM.2.13	Li kaꞌ bane wum wada la a popielim dim Winaꞌam tuone, ka lee ane bane niŋid wuu wada la yel siꞌem la. 
ROM.2.14	Nimbane kaꞌ Jew dim la pu mor Moses wada laa. Ka li yaꞌa aa ba meŋ boodim ka ba niŋid wuu wada la yel siꞌem la, ba meŋ tenꞌesug ane wada ba saꞌan, laꞌam ne ban pu mor Moses wada la. 
ROM.2.15	Ba niŋir paꞌal ye wada la yel siꞌel la be ba sunfin, ka ba potenꞌer line miꞌ suꞌum ne beꞌed la me paꞌal ye li a sida. Ka ba tenꞌesug yiti yeli ba daasiꞌer ye ba pu niŋ suꞌum, ka yiti lem yiisi ba. 
ROM.2.16	Li na ane anwa. Daakan ka Winaꞌam na kad nidib potenꞌesuaꞌada saria, ka li yi Yesu Kiristo ni na. Ala ka labasuŋ kane ka m moon la paꞌan.
ROM.2.17	Ka fun kane buol fu meŋ ye Jew dim yinni la, fu yela a bo? Fun mor Moses wada la zug, ka fu tenꞌes ye Winaꞌam na diꞌe uf bee? Fu nweꞌed nyoꞌog ye fu ane Winaꞌam nid, 
ROM.2.18	ka miꞌ Winaꞌam boodim. Ka wada la paꞌal uf fun na gaŋ line a suꞌum. 
ROM.2.19	Ka fun mor wada line ke ka fu baŋ miꞌilim ne sida wusa la zug, ka fu tenꞌes ye fu ane ninkane na nyaŋe zamis bane ziꞌ Winaꞌam wada, ne bane be likin, 
ROM.2.20	ka tenꞌes ye fu na zamis bane a zon la, ne bane a biis, ka paꞌane fu taaba, 
ROM.2.21	bo ka fu pu zamisi fu meŋa? Ka moon ye nidib da zuuda, ka fu meŋ lee zuuda? 
ROM.2.22	Fun kane yel ye ba da saꞌam poꞌab la, fu meŋ saꞌam poꞌab bee? Ya pu siak ye ba maalim baꞌare, amaa ya meŋ zuud baꞌar laꞌad. 
ROM.2.23	Ka nweꞌed nyoꞌog ne Winaꞌam wada, ka me saꞌami li ka diis Winaꞌam nyan. 
ROM.2.24	Li dolne lin da sob Winaꞌam gbauŋin ye, “Yanam Jew dim zug, ka bane kaꞌ Jew dim la pianꞌad beꞌed n saꞌamid Winaꞌam yuꞌur.”
ROM.2.25	Fu yaꞌa siak wada la, fu baŋo kpenꞌeb line paꞌal ye fu ane Winaꞌam nid yinni la mor nyood. Ka fu yaꞌa saꞌam wada la, fu baŋo kpenꞌeb la ane zaalim. 
ROM.2.26	Ka bane kaꞌ Jew dim, ka pu kpenꞌe baŋo la, yaꞌa siak wada la noyelug, Winaꞌam na gosi ba wuu bane kpenꞌed baŋo. 
ROM.2.27	Yanam Jew dim mor wada la gbauŋin, ka kpenꞌed baŋo, ka lee saꞌam wada la. Ka bane pu kpenꞌe baŋo ba niŋgbina ni, ka lee siak wada la, na paꞌal yanam yela ye ya tum tuumbeꞌed.
ROM.2.28+ROM.2.29	Li kaꞌane niŋkane mor Jew dim zanbin o niŋgbina ni sid a Jew nida. Li ane one dol Winaꞌam o sunfin. Ka baŋo kpenꞌeb line a sida la, kaꞌ o niŋgbina ni, ka lee be o sunfin. Ka Winaꞌam Siig Suŋ maali li. Ka li kaꞌane wada la maali lii. Ninkane sid a Jew nid la, diꞌe zunꞌor Winaꞌam ni, ka kaꞌ ninsaalibinee.
ROM.3.1	M ye m buꞌos buꞌosa wuu ninsaalib yiti niŋid siꞌem la ka lebis m meŋ lebisa. Ka bo nyood ka Jew dim la nye n gaad bane kaꞌ Jew dim la? Ka ba baŋo kpenꞌeb la nyood a bo? 
ROM.3.2	Li ane bedego. Yiiga daan, Winaꞌam da guꞌuli ba o noor pianꞌad.
ROM.3.3	Ka ba sieba yaꞌa da kaꞌane yelsida dima li na ke ka Winaꞌam ku a yelsida sob bee? 
ROM.3.4	Ayei, baa biꞌelaa! Hale nidib wusa yaꞌa a ziri dim, Winaꞌam na kpelim a sida sob. Li dol ne lin da sob Winaꞌam gbauŋin siꞌem la ye,
ROM.3.4	“Li nar ka Winaꞌam a yelsida sob.
ROM.3.4	Ka on kat saria siꞌem la ziꞌenid.”
ROM.3.5	Winaꞌam tuumsoma la yaꞌa nie paꞌal tinam tuumbeꞌede, ti na yel ye Winaꞌam n tekidi ti tubor la o tum tuumbeꞌed bee? Ayei, baa biꞌelaa! 
ROM.3.6	Winaꞌam yaꞌa kaꞌane sida soba, o naan ku nyaŋen kadin dunia nidib saria. 
ROM.3.7	Ka m yaꞌa ane ziri sob ka man ziri la zug yaꞌa ke ka Winaꞌam yelsida la paasid, ka tisid Winaꞌam zunꞌor, ba mor suer na kad man saria ye m ane tuumbeꞌed daana? 
ROM.3.8	Ka bo ka ti ku tum tuumbeꞌed n ket ka bunsuma doli li? Ninsieba tuꞌud man n yet ye mane yeli ala. Winaꞌam na koos ba yela beꞌed wuu lin nare ba siꞌem.
ROM.3.9	Aa, to. Tinam bane a Jew dim la a suꞌum gat bane kaꞌ Jew dim la bee? Ayei. M pun deŋim paꞌal ye tuumbeꞌed mor paŋ ne Jew dim laꞌam ne bane kaꞌ Jew dim wusa. 
ROM.3.10	Li dolne lin da sob Winaꞌam gbauŋin ye,
ROM.3.10	“Baa nid yinni kaeꞌ a popiel soba.
ROM.3.11	Soꞌ kaeꞌ n baŋ Winaꞌam yelaa,
ROM.3.11	bee bood ye o miꞌ Winaꞌam.
ROM.3.12	Ninsaalib wusa kedigne
ROM.3.12	ka pu dol Winaꞌam suere ka me bodig.
ROM.3.12	Soꞌ kaeꞌ n niŋid line a suꞌum,
ROM.3.12	hale baa yinni mene.
ROM.3.13	Ba kukoya wenne yaug zaꞌanoor line ka ba pu yooda.
ROM.3.13	Ba more ba zilima pianꞌad ne damaꞌar.
ROM.3.13	Ba noor toe wenne yabigne.
ROM.3.14	Ba noor pianꞌad ane nopoor ne tuꞌud gullim.
ROM.3.15	Ba sunya duod toꞌoto ye ba ku nid.
ROM.3.16	Ka zinꞌikan ka ba gaad wusa susaꞌaŋ na be anina.
ROM.3.17	Ba ziꞌ sumalisim suere,
ROM.3.18	ka me pu zot Winaꞌam.”
ROM.3.19	Ti miꞌ ye wada la yaꞌa yel siꞌel, li yeti tisid bane doli li la. Linzug ka nidib wusa bane mor wada la ne bane kaꞌa li la, na sini ba noor. Ka ba wusa na tuꞌasi ba yela Winaꞌam tuon ka koꞌoŋ buod. 
ROM.3.20	Ninsaal kaeꞌ na niŋ wada la yel siꞌem la, ka a popielim daan Winaꞌam tuone. Li ane wada la ni, ka ninsaalib baŋ ye ba ane tuumbeꞌed dim.
ROM.3.21	Ka nannanna Winaꞌam nie paꞌal on niŋid siꞌem n ke ka ninsaalib a popielim dim o tuon. Ka Winaꞌam nodiꞌesidib ne wada la paꞌali ti li yela, ka li lee pu yine wada la dolim ni naa. 
ROM.3.22	Winaꞌam ket ka ninsaalib bane wusa niŋ Yesu Kiristo yadda la a popielim dim o tuon ka li yine ba yadda niŋir Yesu Kiristo ni, ka pu mor baragaŋ ye Jew dim nwa, ka bane kaꞌ Jew dimi nwaa. 
ROM.3.23	Ninsaalib wusa tum tuumbeꞌed ka koꞌoŋ Winaꞌam yelsum. 
ROM.3.24	Ka diꞌe buod Winaꞌam tuon line a o piini n tisi ti, ka li yi ne Yesu Kiristo ni na, one faaenn ti la. 
ROM.3.25	Winaꞌam zaŋ o n tis ye o kpi, ka o ziim yi, ye o ke ka Winaꞌam supeen naae ne ti. Ka ti naal noor ne o tinam niŋ o yadda la. O niŋ ala ye o paꞌal ye o ane popielim sob. Saŋa kane da gaad la, Winaꞌam da mor sumbugusum ne ninsaalib, ka pu geligidi ba tuumbeꞌede. 
ROM.3.26	Ka nannanna, o niŋ neꞌ ye o paꞌal ye o meŋ ane popielim sob, ka me ke ka ninkane niŋ Yesu yadda la a popielim sob o tuon.
ROM.3.27	Dinzugo, siꞌel kaeꞌ ka ti na nweꞌe nyoꞌog ne lii. Li kaꞌane ninsaalib n dol wada la na ke ka ba nyaŋe nweꞌe nyoꞌogo. Li ane ban niŋ Yesu Kiristo yadda la zug. 
ROM.3.28	Ti gbanꞌe ye soꞌ yadda niŋir Kiristo ni gullim na ke ka Winaꞌam ke ka o a popielim sob o tuon, ka kaꞌane on dol wada la zugo.
ROM.3.29	Ya tenꞌes ye Winaꞌam ane Jew dim la Winaꞌam maꞌanee? Ayei, o ane Jew dim ne bane kaꞌ Jew dim la wusa Winaꞌam. 
ROM.3.30	Winaꞌam ane yinni, ka na ke ka Jew dim ne bane kaꞌ Jew dim la me a popielim dim o tuon, ba wusa yadda niŋir ni. 
ROM.3.31	Ya tenꞌes ye tinam paꞌal ye nidib diꞌed popielim ba yadda niŋir zug la, ket ka wada la a zaalim bee? Ayei, baa biꞌelaa. Ti lee ke ka wada la ziꞌe suꞌuŋa.
ROM.4.1	Ti na yel Abraham one aa tinam bane a Jew dim yaab la yela ye bo? O da nye bo? 
ROM.4.2	On da niŋid siꞌem la yaꞌa keen ka o a popielim sob Winaꞌam tuon, o da naan moren siꞌel na nweꞌe nyoꞌog, ka lee ku nyaŋe nweꞌed nyoꞌog Winaꞌam tuone. 
ROM.4.3	Li sob Winaꞌam gbauŋin ye, “Abraham da niŋ Winaꞌam yadda, ka Winaꞌam geligi li ka yel ye o ane popielim sob o tuon.”
ROM.4.4	Nid yaꞌa tum tuuma, o diꞌed yood. Ka ba lee ku geligi li ye li ane piinii, amaa li lee ane dine nar ye o diꞌe. 
ROM.4.5	Niŋkane tiaꞌ o yadda niŋir ka kaꞌane o tuumsoma, ka niŋ yadda ye o na di buod Winaꞌam tuon o yadda niŋir zug, Winaꞌam na gelig niŋkan yadda niŋir ka o lieb popielim daan o tuon. 
ROM.4.6	David me da yel ninsaal sumalisim yela ka li be Winaꞌam gbauŋin ye, Winaꞌam gelig ye o ane popielim sob, ka li kaꞌane o tuuma zugo. Ka ye,
ROM.4.7	“Sumalisim be ne bane ka Winaꞌam di suguru ne ba
ROM.4.7	ka yiisi ba tuumbeꞌed n bas la.
ROM.4.8	Sumalisim be ne niŋkane tum tuumbeꞌed
ROM.4.8	ka Zugsob la ku geligi li laa.”
ROM.4.9	Sumalisim line ka David pianꞌ li yela la, kaꞌane nimbane kpenꞌe baŋo la din maꞌanee. Li me ane nimbane pu kpenꞌe baŋo la din. Ti deŋim sob ye, “Abraham da niŋ Winaꞌam yadda, ka Winaꞌam geligi li ka yel ye o ane popielim sob o tuon.” 
ROM.4.10	Tenꞌesimi saŋkan ka li da niŋ la yela. Li da ane Abraham daa nam pu kpenꞌe baŋo la, ka kaꞌ li nyaꞌaŋa. 
ROM.4.11	Abraham da siak baŋo kpenꞌeb la, ka li ane zanbin, ka paꞌal ye saŋkan ka o nam pu kpenꞌe baŋo laa, Winaꞌam da gelig ka o a popielim sob o tuon, o yadda niŋir la zug. Dinzugo, Abraham ane bama yiiga, bane wusa niŋ Winaꞌam yadda ka Winaꞌam gelig ka ba a popielim dim o tuon, ka pu kpenꞌe baŋo la. 
ROM.4.12	Abraham me a nimbama ni yiiga nimbane kpenꞌe baŋo, ka li kaꞌane kpenꞌeb la maꞌanee, ka ane ban niŋ Winaꞌam yadda wuu Abraham da niŋ siꞌem, ka da nam pu kpenꞌe baŋo laa.
ROM.4.13	Winaꞌam da ziꞌel noor tis Abraham ne o yaas, ye bane na ti soꞌ dunia. Ka li kaꞌane Abraham da dol wada la zug ka o da ziꞌel noor laa, ka ane on da niŋ Winaꞌam yadda ka o gelig ka o a popielim sob o tuon la zug. 
ROM.4.14	Ka li yaꞌa aan bane dol wada la n diꞌedin Winaꞌam yelsum la, ninsaalib yadda niŋir Winaꞌam ni, ne o noor ziꞌelug la na aan zaalim. 
ROM.4.15	Wada la ket ka Winaꞌam supeen lut na. Ka wada la yaꞌa kaeꞌ wadasaꞌuŋ me ku bee.
ROM.4.16	Linzug ninsaalib bane niŋ Winaꞌam yadda la diꞌed o noorziꞌelug ka li yine o popielim ni na, ye Abraham yaas wusa sid na diꞌe o noorziꞌelug la. Ka li kaꞌane o yaas bane dol wada la gullimnee, ka me ane bane niŋ Winaꞌam yadda wuu Abraham da niŋ siꞌem la. Abraham aa ti wusa yaab. 
ROM.4.17	Li dolne Winaꞌam da yel siꞌem o gbauŋin ye, “M na ke ka fu a buudi bedego yaab.” Noorziꞌelug la sid ane siꞌel Winaꞌam tuon, on ka Abraham niŋ o yadda la, ka o ket ka kum vuꞌug, ka o noyelug ket ka line kaeꞌ na be la.
ROM.4.18	Abraham n da gos ka li a siꞌem la, tiꞌir da kaeꞌ ne biig nyeebo. Ka o da niŋ Winaꞌam yadda ka mor tiꞌir. Ka linzug o da a buudi bedego yaab. Li dolne Winaꞌam da yel o ye, o yaas na ti a anwa bedego. 
ROM.4.19	Ka o da gos o meŋi kudug n a wuu yuma kobuga la, dinzug ka o da pu mor potenꞌer ne biig duꞌam yela yaꞌasa, ne Sara da a kunduꞌar men la, laꞌam ne wala, Abraham yadda niŋir Winaꞌam ni pu bukee. 
ROM.4.20	O da pu bas o yadda niŋir ne Winaꞌam, ka me pu biꞌesid o noorziꞌelugo. O yadda niŋir ke ka o nye paŋ. Ka o tis Winaꞌam naꞌasi, 
ROM.4.21	ka miꞌ suꞌuŋa ye Winaꞌam na nyaŋe maal siꞌel wusa o noorziꞌelug ni. 
ROM.4.22	Ka linzug ka o yadda niŋir ke ka Winaꞌam gelig ka o a popielim sob o tuon. 
ROM.4.23	Lin da sob siꞌem la ye Winaꞌam siak ka o a popielim sob la kaꞌane on zug gullimnee, 
ROM.4.24	ka li me ane tinam zug men. Winaꞌam me gelig tinam ka ti a popielim dim o tuon, tinam bane niŋ Winaꞌam yadda la, one vuꞌug ti Zugsob Yesu kumin la. 
ROM.4.25	Winaꞌam da ke ka Yesu kpi ti tuumbeꞌed zug, ka vuꞌug o kumin ye o ke ka ti a popielim dim o tuon.
ROM.5.1	Dinzugo, Winaꞌam ke ka ti a popielim dim o tuon, ka li yi ne ti yadda niŋir la zug. Ka linzug ka ti naalim ne Winaꞌam. Ka li ane ti Zugsob Yesu Kiristo maꞌasim la zug. 
ROM.5.2	Kiristo ke ka ti nye Winaꞌam popielim piini ka more li kiŋ kiŋ, ka me mor tiꞌir ye ti na laꞌam diꞌe naꞌasi ne Winaꞌam. Ka li tisi ti sumalisim. 
ROM.5.3	Ka ti me mor sumalisim ti namisug la zug, n miꞌ ye namisug ke ka ti nyaŋe modig. 
ROM.5.4	Ka ti yaꞌa modig, li me paꞌal ye ti nye kpansug ka a suꞌum. Ka lin ke ka ti mor tiꞌir ye ti na ti be ne Winaꞌam. 
ROM.5.5	Ka Winaꞌam pesigi o noŋire ti sunya ni, ka li yine o Siig Suŋ ni na, on ka Winaꞌam tisi ti la. Ka linzug ka tiꞌir kaŋa kaꞌ ziri tiꞌire.
ROM.5.6	Winaꞌam n gaŋ saŋsiꞌa la, tinam daa nan a tuumbeꞌed dim ka kaꞌ suŋir la, ka Kiristo kpi tisi ti. 
ROM.5.7	Li toe ka soꞌ diꞌe popiel nid kuꞌum n kpi. Amaa daasiꞌere soꞌ na siaki kpi ninsuŋ yela. 
ROM.5.8	Ka Winaꞌam paꞌali ti o noŋir a bedego siꞌem, tinam daa nan a tuumbeꞌed dim ka Kiristo kpi tisi ti la.
ROM.5.9	Ka o ziim la ke ka Winaꞌam ke ka ti a popielim dim o tuon, linzug biꞌesug len kaeꞌ ye Kiristo na faann tiꞌ ka ti ku nye Winaꞌam supeene. 
ROM.5.10	Ti da ane dataas ne Winaꞌam. Ka o Biig la kum ke ka o naal ne ti. Ka tinam naal ne Winaꞌam la, ka biꞌesug len kaeꞌ ye Kiristo nyovur na faann ti. 
ROM.5.11	Ka line len paas ane ye ti maal sumalisim ne Winaꞌam n niŋ siꞌel la. Ka li ane ti Zugsob Yesu Kiristo la zug, on kane yuꞌun naali ti ne Winaꞌam la.
ROM.5.12	Dau yinni da tum tuumbeꞌed, ka nan ke ka tuumbeꞌed sig dunia ni na. Ka o tuumbeꞌed la zug, ka kuꞌum kena. Ka linzug ka kuꞌum loꞌomis ninsaalib wusa, ban tum tuumbeꞌed la zug. 
ROM.5.13	Saŋkan ka Winaꞌam da nam pu tis Moses o wada la, tuumbeꞌed da be. Ka wada yaꞌa kaeꞌ, Winaꞌam pu geligid tuumbeꞌede. 
ROM.5.14	Ka Adam saŋa ti paae Moses saŋa, kuꞌum pun paae nidib wusa, hale ne bane tum tuumbeꞌed ka li pu a wuu Adam da zanꞌas Winaꞌam noyelug siꞌem laa.
ROM.5.14	Adam ne Yesu Kiristo one kenn o nyaꞌaŋ na la wenne taaba, 
ROM.5.15	ka lee kaꞌ bun yinni. Ka Winaꞌam piini pu wenne Adam tuumbeꞌede. Dau yinni tuumbeꞌed la ke ka nidib bedego kpiid. Ka Winaꞌam popielim gaad ala bedego. Ka o piini line yit dau yinni one a Yesu Kiristo la popielim ni, zuꞌeya n tis nidib bedego. 
ROM.5.16	Dine dol Winaꞌam piini pu wenne line dol dau yinni la tuumbeꞌede. Saria kadib line dol tuumbeꞌed yinni la ane koosbeꞌed. Ka Winaꞌam piini line dol tuumbeꞌed bedego ane ye Winaꞌam ke ka ti a popielim dim o tuon. 
ROM.5.17	Dau yinni tuumbeꞌed la zug, ka kum paae nidib wusa, ka li yi dau kaŋa ni. Ka line dol Yesu Kiristo tuuma la gaad ala. Nidib bane wusa diꞌed Winaꞌam popielim line zuꞌe ne o piini dine a popielim la, na nye naꞌam ne nyovur. Ka li yi ne dau yinni one a Yesu Kiristo la ni.
ROM.5.18	Aa to. Tuumbeꞌed yinni la ke ka nidib wusa nye saria kadib beꞌed Winaꞌam saꞌan. Ala men Yesu Kiristo popielim tuum yinni ke ka Winaꞌam ke ka nidib wusa a popielim dim o tuon, ka tisi ba nyovur. 
ROM.5.19	Nid yinni la zanꞌas Winaꞌam noor la ke ka nidib bedego a tuumbeꞌed dim Winaꞌam tuon. Ala men ka nid yinni la siak Winaꞌam noor la ke ka Winaꞌam ke ka nidib bedego a popielim dim o tuon.
ROM.5.20	Wada la da kena ye li ke ka wadasaꞌuŋ nobug. Ka tuumbeꞌed n nobug la Winaꞌam popielim piini nobug bedego gaad ala. 
ROM.5.21	Tuumbeꞌed nyaŋed nidib wusa ka ba kpiid. Ala men Winaꞌam ke ka ti a popielim dim o tuon la zug ka o popielim soꞌe ti ka tisi ti nyovur line kaꞌ naare, ka li yine ti Zugsob Yesu Kiristo ni.
ROM.6.1	Dinzugo, ti na yel ye bo? Ti na yel ye, ti na kpelim tum tuumbeꞌed ye Winaꞌam popielim piini la nobug bee? 
ROM.6.2	Ayei, baa biꞌelaa. Li wenne ti daa kpi ne, ka linzug tuumbeꞌed pu len soꞌe tii. Dinzugo ti ku kpelim niŋ wuu tuumbeꞌed nan soꞌe tii. 
ROM.6.3	Ya sid miꞌ ye tinam bane diꞌe Winaꞌam kuꞌom suub ka lieb yinni ne Yesu Kiristo la, me lieb yinni ne o kuꞌum la. 
ROM.6.4	Kiristo da kpiya ka ba mum o, ka Winaꞌam vuꞌug o kumin ne o paŋ. Ka ala men, ti daa diꞌe kuꞌom suub, ka li wenne ti daa kpi ka ba mumi ti ne o, ye ti vuꞌug n diꞌe vumpaal ka kpelim bee li ni.
ROM.6.5	Li yaꞌa a sida ye ti daa lieb yinni ne Kiristo n kpi wuu on niŋ siꞌem, ala men ti sid na a yinni ne o, n vuꞌug kumin wuu on me niŋ siꞌem la. 
ROM.6.6	Ti miꞌ ye tinam meŋ daa a beꞌed siꞌem la, ti daa kpi ne o dapuudir zug, ye ti tuumbeꞌed yaꞌamleog paŋ saꞌam, ka tuumbeꞌed ku len soꞌe ti wuu ti aa li yamugo. 
ROM.6.7	Nid yaꞌa kpi, o nye yolisim ne tuumbeꞌed paŋ.
ROM.6.8	Ka tiname sadigim kpi ne Kiristo la, ti siak ye ti me na voe ne o. 
ROM.6.9	Ti miꞌ ye Winaꞌam sadigim vuꞌug Kiristo kumin la, o kudum ku len kpii. Kum len kaꞌ paŋ o saꞌane. 
ROM.6.10	O da kpi vuguri ti tuumbeꞌed zug ka li ku len daam oo. Ka o nan voe, ka voe ye o naꞌas Winaꞌam. 
ROM.6.11	Ka ala men, ya meŋ tenꞌesimi ye yaname a yinni ne Yesu Kiristo la zug, ya meŋ kpi ka tuumbeꞌed ku len soꞌe yaa, ka ya me voe ye ya naꞌas Winaꞌam.
ROM.6.12	Da ke ka tuumbeꞌed len soꞌe ya niŋgbina ye ya siak yaꞌamleog beꞌed bane ka ya niŋgbina bood la. 
ROM.6.13	Da pesigi ya niŋgbina luas wusa n tis tuumbeꞌed ye tuumbeꞌed more ba n tum beꞌede, ka lee pesigi ya meŋ n tis Winaꞌam; ka ya ane nimbane ka o more ya yi kumin n keŋ vumin. Pesigimi ya niŋgbina luas wusa n tis Winaꞌam ye o more ba n tum popiel tuuma. 
ROM.6.14	Wada la pu soꞌe yaa, ka Winaꞌam popielim lee soꞌe ya. Linzug tuumbeꞌed pu soꞌe yaa.
ROM.6.15	Aa to. Wada la pu soꞌe tii, ka Winaꞌam popielim lee soꞌe ti. Linzug ti na kpelim tum tuumbeꞌed bee? Ayei, baa biꞌelaa. 
ROM.6.16	Ya yaꞌa pesigi ya meŋ ka a soꞌ yamis ka siak o noor, ya sid ane one ka ya siak la yamis. Ya yaꞌa siaki tum tuumbeꞌed, ya ane tuumbeꞌed yamis, ka lin dol kuꞌum. Ka ya yaꞌa siak Winaꞌam noor, ya ane o yamis, ka lin me ke ka ya a popielim dim Winaꞌam tuon. 
ROM.6.17	Ka ti puꞌus Winaꞌam bareka yanam yuꞌun siak paꞌalug kane ka ya diꞌe la ne ya sunya, hale laꞌam ne yaname daa a tuumbeꞌed yamis la. 
ROM.6.18	Winaꞌam daa ke ka ya soꞌe ya meŋ tuumbeꞌed saꞌan, ka me ke ka ya a popielim yamis.
ROM.6.19	Ya ninsaalib yaꞌam kaꞌ paŋ la zug, m pianꞌad wuu ninsaalib yiti pianꞌad ba yela siꞌem la. Ya daa yiti pesigi ya meŋ n tis tuumyood ne tuumbeꞌed ka li nobugid bedego. Ala men, nannanna pesigimi ya meŋ me tis popielim, ye ya niŋ line a suꞌum nyain. 
ROM.6.20	Yanam daa a tuumbeꞌed yamis la, ya daa soꞌe ya meŋ popielim saꞌan. 
ROM.6.21	Ka tuumbane ka ya daa tum ka li mor nyan ya saꞌan nannanna la, daa tisi ya bo nyoode? Tuumban la dolne kuꞌum. 
ROM.6.22	Ka nannanna Winaꞌam ke ka ya soꞌe ya meŋ tuumbeꞌed saꞌan, ka lieb o yamis. Ka li nyood ane ye ya aa o nidib gullim. Ka lin dol nyovur dine kaꞌ naare. 
ROM.6.23	Tuumbeꞌed yood ane kuꞌum. Ka Winaꞌam piini ane nyovur dine kaꞌ naare. Ka ti diꞌe li tinam a yinni ne ti Zugsob Kiristo Yesu la.
ROM.7.1	M baꞌabiise, ya wusa miꞌ wada la yela. Dinzugo ya na gbanꞌe man ye m yel siꞌel la gbin. Wada la soꞌene nid, o vum saŋa maꞌaa. 
ROM.7.2	Dinzugo, wada la poogin, li mugusne ye poꞌa laꞌas ne o sid, o sid vum saŋa. Ka o sid yaꞌa kpi, poꞌa la soꞌe o meŋ ne sid kulug wada la. 
ROM.7.3	Dinzugo, o yaꞌa laꞌas ne dau soꞌ, ka o sid la nan voe, ba na yel ye o saꞌam dau. Ka o sid yaꞌa kpi, o soꞌe o meŋ ne sid kulug wada la. Ka o yaꞌa kul dau soꞌ, o pu saꞌam dau.
ROM.7.4	M baꞌabiise, yanam me ane ala. Yaname a Kiristo niŋgbina lua la zug, ya daa kpi ka wada la pu len soꞌe yaa. Ka nannanna Kiristo one ka Winaꞌam vuꞌug o kumin ye ti niŋ line maꞌae Winaꞌam sunf la, yuꞌun soꞌe ya. 
ROM.7.5	Saŋkan ka ti daa yiti dol ti ninsaalib boodim la, ka wada ke ka ti yaꞌamleog beꞌed due ka li tum ti niŋgbina ni ye ti niŋ line dol kum. 
ROM.7.6	Ka nannanna ti soꞌe ti meŋ wada la saꞌan. Ti daa kpi, ka wada la pu len soꞌe tii. Linzug ti dol Winaꞌam ne vumpaal line ka o Siig Suŋ tisi ti la, ka li kaꞌane wadakudug line da sob la ke ka ti dol oo.
ROM.7.7	Ti na yel ye bo? Ti na yel ye wada la ane bunbeꞌed bee? Ayei, baa biꞌelaa. Laꞌam ne lin a sida ye wada la ane bunsuŋ la, wada la yaꞌa da kaꞌanee, m naan ku baŋin tuumbeꞌede a siꞌela. Wada la yaꞌa da pu yelin ye, “Da mor fufume,” m naan ku baŋin fufum a siꞌela. 
ROM.7.8	Ka tuumbeꞌed nyee li suer noyelug la ni, ka ke ka fufum buudi bedego due m sunfin. Wada la yaꞌa kaꞌanee, ti naan ku miꞌin tuumbeꞌede. 
ROM.7.9	Kudum sa ka m da voe, ka da ziꞌ wada la gbin ne, ka yuꞌun baŋ noyelug la gbin, ka tuumbeꞌed yuꞌun due m sunfin ka m kpi. 
ROM.7.10	Ka wada kane da ken ne vum la, m nye ka li mor ne kuꞌum na. 
ROM.7.11	Tuumbeꞌed nyee suer wada la ni, ka maꞌ m, n kpenꞌesi m kumin. 
ROM.7.12	Wada la meŋ ane suꞌum nyain. Ka noyelug la me a sida, ka a suꞌum nyain.
ROM.7.13	Ka li ane line a suꞌum la mor kuꞌum na tisi m bee? Ayei, baa biꞌelaa. Li ane tuumbeꞌed la niŋi li, ka nok noyelug line a suꞌum la n kuu m ye li nie ye li sid ane tuumbeꞌed. Ka linzug ka tuumbeꞌed yuꞌun lieb line a bunbeꞌed titaꞌar.
ROM.7.14	Ti miꞌ ye wada la ane Winaꞌam Siig Suŋ din. Ka man ane ninsaal, ka wenne yamug one ka ba kuosi tis tuumbeꞌed. 
ROM.7.15	Man pu gbanꞌe man niŋid siꞌel la gbin ne. M pu niŋ man bood siꞌela, ka lee tum man pu bood siꞌel la. 
ROM.7.16	M yaꞌa tum man pu bood ye m tum siꞌel la, li paꞌal ye m siak ye wada la a suꞌum. 
ROM.7.17	Dinzugo, li kaꞌane mane niŋid neꞌeŋa, ka lee ane tuumbeꞌed line bee m ni la. 
ROM.7.18	M miꞌ ye bun line a suꞌum kaꞌ m nii. M ye m yel ye, bun line a suꞌum kaꞌa man ninsaal boodim saꞌane. Laꞌam ne tuumsuma yaꞌamleog bee m saꞌan la, m pu nyaŋedi niŋidi lii, 
ROM.7.19	ka pu niŋid suꞌum wuu man bood ye m niŋ siꞌem laa, ka lee tum tuumbeꞌed line ka m pu bood ye m niŋ la. 
ROM.7.20	M yaꞌa tum line ka m pu booda, li paꞌal ye li kaꞌane mane niŋidi lii, ka lee ane tuumbeꞌed line bee m ni la.
ROM.7.21	Dinzugo, m nyet ka mugusug kaŋa be. Li ane ye, m yaꞌa bood ye m niŋ dine a suꞌum, m ku nyaŋe. Asee line a beꞌed maꞌaa ka m na tunꞌe niŋ. 
ROM.7.22	Winaꞌam wada la ket ka m sunf maꞌed. 
ROM.7.23	Ka m nyet wada siꞌa line tum m niŋgbina ni ka zabid ne wada line ka m potenꞌer bood la, ka loo m wuu m ane sarega nid ye m siak tuumbeꞌed line kuli m niŋgbina la. 
ROM.7.24	Oi, bo susaꞌaŋu nwa ka m nyeta! Anoꞌon na faaenn m, ka m niŋgbina nwa ku doli m n keŋ kumine? 
ROM.7.25	Winaꞌam gullim na faaenn m, ka li yi ne ti Zugsob Yesu Kiristo ni. M puꞌus Winaꞌam bareka.
ROM.7.25	M miꞌ line a suꞌum ye m tum Winaꞌam boodim, amaa m niŋgbina boodim nyaŋe m ka m tum line kaꞌa suꞌum.
ROM.8.1+ROM.8.2	Winaꞌam Siig Suŋ one tisidi ti vum, ka li yit Yesu Kiristo ni la na, soꞌe m, ka ke ka tuumbeꞌed ne kum pu len soꞌe ma. Dinzugo, nannanna nimbane a yinni ne Yesu Kiristo ku nye saria kadib beꞌede. 
ROM.8.3	Winaꞌam tum o meŋ Biig, ka o lieb ninsaal, ka wenne ninsaalib bane a tuumbeꞌed dim, ka kpi ti tuumbeꞌed zug. Ka o kuꞌum poogin Winaꞌam kad tuumbeꞌed saria ka saꞌam li paŋ, line tum ti ninsaal boodim ni. Ti ninsaal boodim ket ka wada la kaꞌ paŋ la zug, wada la ku nyaŋe saꞌam tuumbeꞌed paŋa. 
ROM.8.4	Winaꞌam niŋi li ye tinam bane belim dol Winaꞌam Siig Suŋ boodim la, ka li kaꞌ ti ninsaalib boodim la, na siaki niŋ wada la noyelug line a sida la suꞌuŋa.
ROM.8.5	Nimbane beilim doli ba ninsaalib boodim la, noki ba yaꞌam niŋ ninsaalib boodim ni. Ka nimbane beilim doli Winaꞌam Siig Suŋ boodim la, noki ba yaꞌam niŋ Siig Suŋ la boodim ni. 
ROM.8.6	Fu yaꞌa noki fu yaꞌam niŋ ninsaalib boodim ni, li ane kuꞌum. Ka fu yaꞌa noki fu yaꞌam niŋ Siig Suŋ la boodim ni, li ane nyovur ne sumalisim. 
ROM.8.7	Fu yaꞌa noki fu yaꞌam niŋ ninsaalib boodim ni, fu ane Winaꞌam dataa, ka pu siakid Winaꞌam wada laa, ka sid ku nyaŋe siaki lii. 
ROM.8.8	Nimbane doli ba ninsaalib boodim la ku nyaŋe maꞌae Winaꞌam sunfo.
ROM.8.9	Winaꞌam Siig Suŋ sadigim bee ya saꞌan la, ya beilim pu doli ya ninsaalib boodim, ka lee doli Siig Suŋ la boodim. On mekama pu mor Kiristo Siig Suŋ la, kaꞌa Kiristo nida. 
ROM.8.10	Ka Kiristo yaꞌa bee ya saꞌan, ya siis mor nyovur yaname lieb popielim dim Winaꞌam tuon la zug, hale ne ya niŋgbina na kpi tuumbeꞌed zug la. 
ROM.8.11	Ka Winaꞌam one vuꞌug Yesu kumin la Siig Suŋ yaꞌa bee ya saꞌan, on one vuꞌug Yesu Kiristo kumin la, me na tisi ya ninsaalib niŋgbina nyovur paal, ka li yine o Siig Suŋ line bee ya saꞌan la.
ROM.8.12	Aa to, m baꞌabiise, ti di Winaꞌam sam, ka pu di ninsaalib boodim sam ye ti beilim doli lii. 
ROM.8.13	Ya yaꞌa doli ninsaalib boodim ya na kpi. Ka ya yaꞌa kuu ya tuumbeꞌed tuuma ka basi li ne Siig Suŋ paŋ, ya na voe. 
ROM.8.14	Nimbane dolisid Winaꞌam Siig Suŋ la ane Winaꞌam biis. 
ROM.8.15	Siig Suŋ kane ka Winaꞌam tisi ya pu ke ka ya a yamis ka zot dabiem, ka lee ke ka ya a Winaꞌam biis ka buon Winaꞌam ye, “Ti Baꞌ.” 
ROM.8.16	Winaꞌam Siig Suŋ meŋ ke ka ti meŋ siis miꞌ suꞌuŋa ye ti ane Winaꞌam biis. 
ROM.8.17	Tiname sadigim aa o biis la, ti na diꞌe yelsum bane ka o digil ye o tis o nidib la, ka me na diꞌe li ne Kiristo. Tiname sadigim namis ne Kiristo la, ti me na diꞌe naꞌasi ne o arazana ni.
ROM.8.18	M tenꞌesid ye namisug line ka ti nyet nannanna la ane biꞌela, ka ti ku nyaŋe maki li ne naꞌasi line na ti nie ka ti nye laa. 
ROM.8.19	Dunia bun wusa ka Winaꞌam maal la gur saŋkan ka Winaꞌam na ke ka o biis la nie na n boodi li bedego. 
ROM.8.20	Winaꞌam da ke ka dunia ku nyaŋe niŋ lin ka o pun da maali li ye li niŋ laa, ka li kaꞌ dunia meŋ boodim ka lee ane Winaꞌam boodim ka li a ala. Hale ne ala, ka tiꞌir kaŋa da be, 
ROM.8.21	ye, Winaꞌam na ke ka dunia meŋ soꞌe li meŋ li yaꞌa ti punꞌe. Winaꞌam biis na mor yolisim ne naꞌasi. Ka dunia me na diꞌe li ne ba.
ROM.8.22	Ti miꞌ ye saŋkan n ti paae zina, ka dunia wusa unsid ne toog wenne poꞌa yiti saꞌ bood duꞌab la. 
ROM.8.23	Ka li kaꞌ dunia la maꞌanee, ka me ane tinam bane mor Winaꞌam Siig Suŋ line aa o piini yiiga la. Tinam me unsid ti sunya ni, n gur saŋkan ka Winaꞌam na nie paꞌal paalo ni ye ti aa o biis, ka ke ka ti niŋgbina nye yolisim li yaꞌa ti punꞌe. 
ROM.8.24	Tiꞌir kaŋa ni ka ti nye faangir. Ka ti yaꞌa nye line ka ti mor li tiꞌir la, lin kaꞌa tiꞌire. Anoꞌon mor tiꞌir ne lin ka o pun nye? 
ROM.8.25	Ka ti yaꞌa mor tiꞌir ne lin ka ti pu nyee, ti modigidne ka guri li.
ROM.8.26	Ala men, Winaꞌam Siig Suŋ la kena ye o suŋi ti, ti tadimis ni. Ti ziꞌ lin nar ye ti puꞌus Winaꞌam siꞌem. Winaꞌam Siig Suŋ meŋ sosid Winaꞌam tisidi ti ka ke ka ti unsid ka sosidi ti sunya ni ka ziꞌ tinam yet siꞌela. 
ROM.8.27	Ka Winaꞌam one miꞌ ninsaalib sunya la, miꞌ Siig Suŋ la potenꞌer, on sosid Winaꞌam n tisid o nidib ka li doli Winaꞌam boodim la zug.
ROM.8.28	Ti miꞌ ye siꞌel mekama yaꞌa ti niŋ, Winaꞌam tumi li ni ka maan suꞌum n tit nimbane noŋ o ka o gaŋi ba ne o meŋ boodim la. 
ROM.8.29	O da gaŋ nin sieba ka ba na aa o nidib, ka dunia nam pu maale ka o da gbanꞌe ye o na ke ka ba wenne o Biig, ye o Biig la na a kpeenm o pitib bedego saꞌan, 
ROM.8.30	ka buol nimbane ka o da gbanꞌe ye o na ke ka ba wenne o Biig la o saꞌan, ka ke ka ba a popielim dim o tuon, ka me tisi ba naꞌasi.
ROM.8.31	Dinzugo, bo ka ti na yele? Winaꞌam yaꞌa be ne ti, anoꞌone na nyaŋe niŋe ti siꞌela? 
ROM.8.32	Ka Winaꞌam yaꞌa pu ke ka o meŋ Biig la pons kuꞌum, ka zaŋ o Biig la ka o kpi ti wusa zugo, o me ku tisi ti siꞌel wusa zaalim bee? 
ROM.8.33	Anoꞌon na nyaŋe pianꞌ nimbane ka Winaꞌam gaŋ la yela beꞌede? Li ane Winaꞌam meŋ n koos ye ba mor buod. 
ROM.8.34	Anoꞌon na nyaŋe kadi ba saria ka koosi ba yela beꞌede? Li kaꞌa Yesu Kiristo one da kpi ka me vuꞌug kumin ka zinꞌi Winaꞌam datiuŋ, ka nweꞌed nuꞌug ti yela la, na koosi ti yela beꞌede. 
ROM.8.35	Bo na nyaŋe baki ti Kiristo noŋilim ne? Daamug bee yelpakir bee namisug bee koꞌom bee noŋ bee yeltoog bee kuꞌum na nyaŋe baki ti bee? Ayei. 
ROM.8.36	Li niŋne wuu lin da sob Winaꞌam gbauŋin siꞌem ye,
ROM.8.36	“Winaꞌam dolim zug, ka kuꞌum namisidi ti daar wusa.
ROM.8.36	Ka maane ti wenne bunkonbid ka ba ye ba kodig ne.”
ROM.8.37	Yel bama ku baki tii. Laꞌam ne yelbama wusa keenn ti saꞌan na la, Kiristo one noŋi ti la ke ka ti nyaŋe ba wusa ka kee ba bas. 
ROM.8.38	M miꞌ suꞌuŋa ye siꞌel kaeꞌ na nyaŋe baki ti Kiristo noŋirin nee. Kuꞌum bee nyovur bee maleknam bee siꞌelnam line soꞌe nidib bee siꞌelnam line mor paŋ bee line niŋid nannanna bee line na ti niŋ bee 
ROM.8.39	siꞌelnam line be agol bee teŋin bee siꞌel mekama wusa dine be dunia nwa ni wusa kudum ku nyaŋe baki ti Winaꞌam noŋirin nee, noŋir dine yine ti Zugsob Yesu Kiristo ni la.
ROM.9.1	M ane Kiristo nid ka pu maꞌada. Ka Winaꞌam Siig Suŋ soꞌe m potenꞌer, ka li me yeti m ye m pu maꞌada. Man ye m yel siꞌel la ane sida, 
ROM.9.2	ye m mor susaꞌaŋ bedego m meŋ buudi zug. 
ROM.9.3	Li yaꞌa naan keen ka m buudi nyeen suꞌum ka Winaꞌam poon noor tisini m ka m bakin ne Kiristo, m naan boodine li. 
ROM.9.4	Ba ane buudi ban ka Winaꞌam da gaŋ la. O da ke ka ba aa o biis ka nye o naꞌam paŋ. Ka o naa noor ne ba ka tisi ba o wada la ne o suer ye ba doli li ka zunꞌe o. Ka ba diꞌe o noorziꞌelug, 
ROM.9.5	ka ane Abraham ne Isaak ne Jakob yaas. Ka Kiristo n da lieb ninsaal la, o ane ba buudi. Winaꞌam one soꞌe siꞌel wusa la, na nye zunꞌor ka li kaꞌ naare. Ami.
ROM.9.6	M pu yet ye, Winaꞌam pu dol on yet siꞌel laa. Li kaꞌane Israel dim wusa a nimbane ka Winaꞌam gaŋ laa. 
ROM.9.7	Ka li kaꞌane Abraham yaas wusa sid tuunn o tituunlii. Winaꞌam da yel ye, o na gos Isaak biis gullim ka ba a Abraham yaas. 
ROM.9.8	Dinzugo biis bane ka Abraham duꞌa wuu ninsaalib yiti duꞌa biis siꞌem la, kaꞌa Winaꞌam biise. Ka bane ka ba duꞌa ka li yine Winaꞌam noorziꞌelug ni wenne Isaak la, sid ane Abraham yaas ne Winaꞌam biis. 
ROM.9.9	Winaꞌam da ziꞌel noor n yel ye, “Saŋkan ka m na leb na la, Sara na duꞌa biig.”
ROM.9.10	Ka li kaꞌ zaꞌa nwaa. Ti yaapoꞌa Rebeka da zaŋ liiba puug, ka ba mor saam yinni, one a Isaak. 
ROM.9.11+ROM.9.12	Ka saŋkan ka ba daa nam pu duꞌa ba la, ba nam pu niŋ siꞌel ka li a suꞌum bee beꞌed la, ka Winaꞌam da yel ye, “Kpeenm la na lieb o pitu la tumtum.” Ka yel ala ye o boodim la na keŋ tuon. O boodim la ane ye o gaŋ nidib, ka li kaꞌ ban niŋ siꞌel la ke ka ba aa o nidiba, ka lee ane o gaŋir zug. 
ROM.9.13	Li sob Winaꞌam gbauŋin ye Winaꞌam yel ye, “M daa noŋ Jakob ka kis Esau,” ban wusa ane Isaak biis.
ROM.9.14	Dinzugo, bo ka ti na yele? Ti na yel ye, Winaꞌam kaꞌa sida daan bee? Ayei, baa biꞌelaa. 
ROM.9.15	Winaꞌam da yel Moses ye,
ROM.9.15	“M na zo nimbane ka m gaŋ ne m boodim la nimbaanlig.”
ROM.9.16	Ka li pu dol ninsaalib boodim bee ba niŋire, ka lee dolne Winaꞌam nimbaanlzoor. 
ROM.9.17	Li da sob Winaꞌam gbauŋin ye, Winaꞌam yel Egipiti naꞌab Faaro ye, “M ke ka fu a naꞌab ye m paꞌali m paŋ zem siꞌem, ka ke ka dunia wusa baŋ m yela” 
ROM.9.18	Dinzugo, Winaꞌam zot nimbane ka o gaŋ ne o boodim la nimbaanlig, ka ket ka nin sieba bane ka o gaŋ ne o boodim la mor zugkpiꞌeuŋ.
ROM.9.19	Aa to. Ya yinni na buꞌosi m ye, “Li yaꞌa a wala, bo ka Winaꞌam nyet nidib taale? Anoꞌon na nyaŋe zanꞌas Winaꞌam boodim?” 
ROM.9.20	M zua, fu a anoꞌon na nyaŋe lebis Winaꞌam pianꞌade? Duk ku buꞌos one yaꞌab o la ye, bo ka fu yaꞌab man wala? 
ROM.9.21	One yaꞌabid la mor suer n na nok yaꞌagbil n yaꞌab on bood siꞌel ka me mor suer na yaꞌab duk kan ligidi zuꞌe ne one ligidi pu zuꞌe ne yaꞌagbil yinni.
ROM.9.22	Ala men ka Winaꞌam da tum. O da bood ye o paꞌal o supeen ka ke ka nidib wusa baŋ o paŋ. Dinzugo o da gbanꞌe o meŋ ka modig ne bane ka o supeen na luu ba zug ka nar ye o saꞌami ba la, 
ROM.9.23	ka me bood ye o nie paꞌal paalo ni o naꞌam paŋtitaꞌar, dine ka o pesigi tinam bane ka o zo nimbaanlig ka da tiꞌebi ti ye ti ti diꞌe o naꞌam la. 
ROM.9.24	Li ane tinam bane ka o gaŋ la, ka kaꞌ Jew dim la ni gullimnee, ka ane bane kaꞌ Jew dim la ni men. 
ROM.9.25	Li dolne Hosea da sob Winaꞌam gbauŋin siꞌem la ye, Winaꞌam yel ye,
ROM.9.25	“Nimbane da kaꞌ m nidib la,
ROM.9.25	ka m na noki ba ka ba aa m nidib.
ROM.9.25	Ka buudi kan ka m pu noŋ la,
ROM.9.25	ka m na gaŋi ba ka ba lieb buudi kan ka m noŋ la.”
ROM.9.26	Ka
ROM.9.26	“Zinꞌig kan ka m yeli ba ye,
ROM.9.26	‘Ba kaꞌ m nidib la,’
ROM.9.26	anina ka m na gaŋi ba ka ba a man, Winaꞌam one voe la biis.”
ROM.9.27	Winaꞌam nodiꞌes Azaya da yel paalo ni Israel dim yela ye,
ROM.9.27	“Hale ne Israel yaas a bedego wuu titanbiꞌisug line dig moꞌar noorin la,
ROM.9.27	ba biꞌela maꞌaa na nye faangir.
ROM.9.28	Zugsob na kad dunia saria toꞌoto.”
ROM.9.29	Li dolne Azaya me da deŋi yel siꞌem la ye,
ROM.9.29	“Zugsob one soꞌe siꞌelnam wusa la yaꞌa da keen yaas biꞌela tisini tii,
ROM.9.29	ti naan liebin wuu Sodom ne Gomorra teens dim,
ROM.9.29	bane kaꞌ yaas la ne.”
ROM.9.30	Aa to. Bo ka ti na yele? Buudbane kaꞌ Jew dim la da pu mood ye ba a popielim dim Winaꞌam tuone, ka Winaꞌam lee ke ka ba a popielim dim o tuon ba yadda niŋir poogin. 
ROM.9.31	Ka Israel dim bane bood wada kane na ke ka ba a popielim dim Winaꞌam tuon la, lee pu nyee lii. 
ROM.9.32	Bo ka ba pu nyee li? Li ane ba boodim la pu laꞌas ne ba yadda niŋir la zug, ka ba lee tenꞌes ye ba na diꞌe li ba tuuma zug. Ba tuꞌug kugir n lu, kugkane ka ba sobi li yela Winaꞌam gbauŋin ye,
ROM.9.33	“Winaꞌam yel ye,
ROM.9.33	‘Gosima.
ROM.9.33	M digil kugir Zion Zuer zug,
ROM.9.33	line na ke ka nidib tuꞌug ka lu.
ROM.9.33	Li ane kugtitaꞌar ka ba na bilig n lu.’
ROM.9.33	Kiristo nwaasne kugir la.
ROM.9.33	Ka one niŋ o yadda la,
ROM.9.33	ku di nyan o zugo.”
ROM.10.1	M baꞌabiise, m bood ne m sunf wusa ka sosid Winaꞌam ye m meŋ buudi nye faangir. 
ROM.10.2	M miꞌ ka yeli ba yela ye ba dol Winaꞌam ne ba sunf wusa, ka ba dolim la lee pu yi sida miꞌilim nii. 
ROM.10.3	Ba ziꞌ suer kane ka Winaꞌam ket ka nidib a popielim dim o tuone, ka bood ba meŋ sueya, ka linzug ba pu noki ba meŋ n lo ne Winaꞌam suere. 
ROM.10.4	Kiristo ke ka wada la naae, ka Winaꞌam na ke ka on mekama niŋ o yadda la, na a popielim daan o tuon.
ROM.10.5	Moses da sob popielim line yi wada dolim ni la yela, ye, “One siak wada noyelug la na nye nyovur li dolim poogin.” 
ROM.10.6	Ka ba da sob popielim line yi yadda niŋir Winaꞌam ni la yela ye, da yeli fu meŋ ye, anoꞌon na du arazana ni? (Li gbin ane ye, anoꞌon na du arazana ni ye o ke ka Kiristo sig na?) 
ROM.10.7	Bee, da yeli fu meŋ ye, anoꞌon na sig kpiꞌimnam teŋin? (Li gbin ane ye o keŋ ke ka Kiristo vuꞌug kumin na.) 
ROM.10.8	Ka li me sob ye, Winaꞌam pianꞌuk kpiꞌe uf ka be fu noorin ne fu sunfin. Li ane Winaꞌam pianꞌuk yadda niŋir la yela ka lin la ka ti moon. 
ROM.10.9	Fu yaꞌa yel ne fu noor paalo ni ye Yesu ane Zugsob la, ka siaki fu sunfin ye Winaꞌam da vuꞌug o kumin, fu na nye faangir. 
ROM.10.10	Ti siaki ti sunfin ye Yesu ane Zugsob la, linzug ka ti lieb popielim dim Winaꞌam tuon, ka yeli li ne ti noor, ka linzug ka ti nye faangir. 
ROM.10.11	Li sobne Winaꞌam gbauŋin ye, “On mekama niŋ Kiristo yadda la, ku di nyan o zugo.” 
ROM.10.12	Gaŋir kaeꞌ Jew dim ne bane kaꞌ Jew dim la nii. Zugsob la ane Jew dim Zugsob, ka me a bane kaꞌ Jew dim la Zugsob, ka pesig o yelsum tis bane wusa sos suŋir o saꞌan. 
ROM.10.13	Li sob Winaꞌam gbauŋin ye, “On wusa sos suŋir Zugsob la saꞌan na nye faangir.”
ROM.10.14	Nidib yaꞌa pu niŋ o yaddaa, ba na niŋ wala sos suŋir o saꞌane? Ka ba yaꞌa pu wum labaar o yelaa, ba na niŋ wala niŋ o yadda? Soꞌ yaꞌa kaeꞌ na moon labaar laa, nidib na niŋ wala wumi li? 
ROM.10.15	Ka Winaꞌam yaꞌa pu tum bane moon labaar la naa, labaar na niŋ wala moole? Li sob Winaꞌam gbauŋin ye, “Bane moon labasuŋ la ken ne malis bedego.”
ROM.10.16	Ka li kaeꞌ nidib wusa siak labasuŋ laa. Azaya da sob Winaꞌam gbauŋin ye, “Zugsoba, ba biꞌela siaki ti labaar la.” 
ROM.10.17	Yadda niŋir yitne labaar la wumug ni, ka Kiristo labaar la yela ket ka nidib wum labaar la.
ROM.10.18	M ye m buꞌosi ya neꞌeŋa ye, ya tenꞌes ye nidib pu wum labaar laa? Sida ba wumya. Li dolne lin da sob Winaꞌam gbauŋin siꞌem la ye,
ROM.10.18	“Nidib wumi ba kukoya ne ba pianꞌad dunia zinꞌis wusa.”
ROM.10.19	M na lem buꞌosi ya ye, ya tenꞌes ye, Israel dim pu gbanꞌe Moses n sob siꞌel la gbin bee? Sida ba da gbanꞌeya. Moses da yel ye,
ROM.10.19	“Winaꞌam yel Israel dim ye,
ROM.10.19	‘M na ke ka ba mor fufum ne nidib bane kaꞌa ba buudi,
ROM.10.19	ka ke ka ba sunf due ne buudi bane a yalimnam ka pu gbanꞌad yela gbin nee.’ ”
ROM.10.20	Ka Azaya mor sukpiꞌeuŋ ka me yel ye,
ROM.10.20	“Winaꞌam yel ye,
ROM.10.20	‘Nimbane pu ied m la, nye m,
ROM.10.20	ka m paꞌal m meŋ tisi ba.’ ”
ROM.10.21	Ka yel Israel dim yela ye,
ROM.10.21	“M bood bedego ye m diꞌe ya daar wusa
ROM.10.21	ka ya lee ane nimponannib
ROM.10.21	bane pu siakidi m noore.”
ROM.11.1	M ye m buꞌosi ya ye, ya tenꞌes ye Winaꞌam bas o meŋ nidib ne bee? Ayei, baa biꞌelaa. M meŋ ane Israel nid, ka a Abraham yaaŋ, ka a Benjamin buudi, ka Winaꞌam pu basi ma. 
ROM.11.2	Winaꞌam pu bas o nidib bane ka o deŋim gaŋ laa. Ya miꞌ lin sob Winaꞌam gbauŋin Elija n yel Winaꞌam, Israel yela siꞌem la ye, 
ROM.11.3	“Zugsoba, ba kuu fu nodiꞌesidib, ka saꞌam fu maan zinꞌig la. Ka mam maꞌaa kpelim, ka ba mood ye ba ku mam men.” 
ROM.11.4	Ka Winaꞌam da lebis o yel ye, “Mam kpelim mor nidib tusa ayopoi ka ba dol m, ka pu dol Baale.” 
ROM.11.5	Li ane ala nannanna. Nidib biꞌela be ka Winaꞌam gaŋi ba o popielim zug. 
ROM.11.6	O gaŋir yine o popielim ni, ka kaꞌa ba niŋir zugo. Winaꞌam gaŋir yaꞌa yiin nidib niŋir ni, o popielim la ku aan sida popielim.
ROM.11.7	Aa, to. Israel dim pu nye ban bood siꞌela. Li ane ba biꞌela bane ka Winaꞌam gaŋ la da nyee li. Ka bane kpelim la pu siak Winaꞌam ka lieb tobpuwumnib. 
ROM.11.8	Li dolne lin da sob Winaꞌam gbauŋin ye,
ROM.11.8	“Hale n ti paae zina, Winaꞌam ke ka ba yaꞌam a yoogo,
ROM.11.8	ka ba nini pu nyeta,
ROM.11.8	ka ba toba pu wum na.”
ROM.11.9	Ka David me yel Winaꞌam gbauŋin ye,
ROM.11.9	“Winaꞌam na ke ka lin ka nimbama dol la a bendug ba saꞌan
ROM.11.9	ka ba na li ka nye namisug,
ROM.11.10	ka ke ka ba nini yo,
ROM.11.10	ka ba ku nyaŋe nyee,
ROM.11.10	ka ke ka yeltoog bane ka ba zeed la wumi ba
ROM.11.10	ka ba kuꞌusid.”
ROM.11.11	Dinzugo, m buꞌosi ya ye, ya tenꞌes ye Israel dim da tuꞌugne ye ba lu ka saꞌam bee? Ayei, baa biꞌelaa. Ban tuꞌug ka tum tuumbeꞌed la zug, ka bane kaꞌ Jew dim la nye faangir. Winaꞌam niŋ ala ye Israel dim na mor fufum ne bane kaꞌ Jew dim la. 
ROM.11.12	Israel dim tuumbeꞌed da ke ka dunia dim bane kpelim la nye yelsum bedego. Ka ban kaꞌ Winaꞌam nidib yaꞌas la ke ka bane kaꞌ Jew dim la nye Winaꞌam yelsum bedego. Ka saŋkan ka Israel dim bedego na len lieb Winaꞌam nidib yaꞌas la, Winaꞌam yelsum na a bedego n gaad ala.
ROM.11.13	M ye m sob neꞌ tis yanam bane kaꞌ Jew dim la. Ye Winaꞌam sadigim ke ka m a Kiristo Tumtum ka tum m yanam bane kaꞌ Jew dim saꞌan la, m naꞌasid tuum kan ka Winaꞌam tisi m 
ROM.11.14	ye li ke ka m meŋ buudi mor fufum ne bane kaꞌ Jew dim la. Ka ala ka m na faaenn m meŋ buudi sieba. 
ROM.11.15	Winaꞌam n daa bas Jew dim ka ba kaꞌa o nidib yaꞌas la, ke ka Winaꞌam naal ne dunia dim bane kpelim la. Ka li yuꞌun na a wala, Winaꞌam diꞌe ba ka ba aa o nidib yaꞌasa? Li na ane buntitaꞌar line a nyovur tis bane kpi la.
ROM.11.16	Fu yaꞌa nok bodobodo kane ka fu gbinꞌe yiiga la n tis Winaꞌam, line kpelim la me ane o din. Ka tiig nyaꞌa yaꞌa a Winaꞌam din, tiig la wila me ane o din. 
ROM.11.17	Jew dim la wenne Olive tiig line be yin ne. Ka Winaꞌam koꞌ tikaŋa wila sieba, ka nok moogin Olive tiig wil n toꞌoŋ yin tiig, ka li lieb yinni. Yanam bane kaꞌ Jew dim la wenne moogin Olive tiig wil la, ka ya diꞌed Winaꞌam yelsum line yi ne Jew dim saꞌan na wenne moogin Olive tiig wil la diꞌed suꞌum line yi ne yin tiig la ni. 
ROM.11.18	Dinzugo, da nweꞌed nyoꞌog ka neꞌes bane ka Winaꞌam koꞌogi ba bas wenne yin tiig wila laa. Da mor titaꞌalim; ka fu ane wil maꞌaa. Nyaꞌa tit uf suꞌum, ka kaꞌ fu tit nyaꞌa suꞌum.
ROM.11.19	Fu na lebis ye, “Sida, Winaꞌam da koꞌ wila la n ke ka paalo naam n tis man.” 
ROM.11.20	Li a sida. Ban pu niŋ Winaꞌam yadda la zug ka o kuu ba. Ka fun niŋ o yadda la zug ka fu kpelim toꞌoŋ ne o. Dinzugo, da more titaꞌalim. Guꞌusimi fu meŋ. 
ROM.11.21	Winaꞌam pu ke ka yin tiig wila bane pu niŋ o yadda la kpelim toꞌoŋ ne yin tiig laa. Fu tenꞌes ye fun yaꞌa pu niŋ o yaddaa, o na ke ka fu kpelim toꞌoŋ bee?
ROM.11.22	Gosim Winaꞌam zot nimbaanlig ka kpiꞌem ne sida siꞌem. O a sida sob tis bane li, ka fu yaꞌa kpelim niŋ o yadda la gullim, o na kpelim zoti fu nimbaanlig. Li yaꞌa kaꞌ walaa, o me na koꞌog fu men n bas. 
ROM.11.23	Ka Jew dim yaꞌa tiak ka len niŋ Winaꞌam yadda, o na ke ka ba me len toꞌoŋ ne yin tiig la; ka Winaꞌam na nyaŋe niŋ ala. 
ROM.11.24	Yanam bane kaꞌ Jew dim la wenne moogin Olive tiig wil, ka Winaꞌam koꞌogi li ka toꞌoŋi li ne yin Olive tiig la. Ka lin kaꞌ ban yiti toꞌoŋ tiis siꞌem laa. Ka li pu toe ka Winaꞌam na nok wil bane ka o koꞌog yin tiig la ni len toꞌoŋ ne ba meŋ tiig la yaꞌasa.
ROM.11.25	M baꞌabiise, m bood ye ya baŋ yelsuaꞌada kaŋa, ye ya da tenꞌes ye ya ane yaꞌam dima. Li ane ye Israel dim sieba mor zugkpiꞌeuŋ, ka li na be n ti paae saŋkan ka bane kaꞌ Jew dim wusa ka Winaꞌam gaŋ la kpenꞌ Winaꞌam soꞌolimin. 
ROM.11.26	Ka ala ka Israel dim wusa na nye faangir. Li dolne lin da sob Winaꞌam gbauŋin ye,
ROM.11.26	“Winaꞌam yel ye,
ROM.11.26	‘Ti Faangid la na yi Zion zuer ni kena,
ROM.11.26	ka na yiis Jakob yaas tuumbeꞌed wusa.
ROM.11.27	Ye ka lin la na a on nonaar ne ba la,
ROM.11.27	saŋkan ka o na yiisi ba tuumbeꞌed n bas la.’ ”
ROM.11.28	Jew dim la da zanꞌas labasuŋ la zug, ka ba lieb Winaꞌam dataas, ka li ane yanam bane kaꞌ Jew dim la suꞌum nyeeb la zug. Winaꞌam gaŋ Jew dim buudi ne ba yaanam la zug ka ba me a nimbane ka o noŋ. 
ROM.11.29	Winaꞌam pu gaŋid nidib ka tisidi ba o yelsum ka len tiakedi o yaꞌam. 
ROM.11.30	Yanam bane kaꞌ Jew dim da zanꞌas Winaꞌam, ka nannanna ka o yuꞌun zoo ya nimbaanlig, Jew dim la zanꞌas o la zug. 
ROM.11.31	Ala men Jew dim la zanꞌasid Winaꞌam nannanna ye ba na diꞌe nimbaanlzoor o saꞌan. Ka li me a nimbaanlzoor kane ka ya diꞌe Winaꞌam saꞌan la. 
ROM.11.32	Nidib wusa zanꞌas Winaꞌam, ka Winaꞌam ke ka li loo ba wuu ba bene sarega ni, ye o na zo nidib wusa nimbaanlig.
ROM.11.33	Winaꞌam yelsum ane bedego, ka o mor yaꞌam ne miꞌilim bedego. Anoꞌon na nyaŋe yel o potenꞌere, ka na nyaŋe baŋ on niŋid siꞌela? 
ROM.11.34	Li dolne lin da sob Winaꞌam gbauŋin ye,
ROM.11.34	“Soꞌ kaeꞌ miꞌ Zugsob potenꞌere,
ROM.11.34	bee na nyaŋe saꞌal oo,
ROM.11.35	bee na tis o siꞌel ye o ti lebisi yoo.”
ROM.11.36	Winaꞌam maal siꞌel wusa. Ka on zug ka siꞌel wusa kpelim be ye li tis o naꞌasi. Winaꞌam na nye naꞌasi ka li kaꞌ naare. Ami.
ROM.12.1	Dinzugo, m baꞌabiise, Winaꞌam zoo ti nimbaanlig ka li yuꞌun zuꞌe la zug, ka m saꞌani ya ye ya noki ya meŋ, ka ke ka li a maan line voe n tis Winaꞌam n a suꞌum nyain ka maꞌae Winaꞌam sunf. Neꞌeŋa a sida zunꞌor n tis Winaꞌam. 
ROM.12.2	Da tuꞌasidi line wusa ka dunia dim niŋid laa. Keli ka Winaꞌam tisi ya yaꞌam paal, ka li na tiake ya beilim. Ka ya na nyaŋe baŋ Winaꞌam boodim, bun line a suꞌum ne line maꞌed Winaꞌam sunf.
ROM.12.3	Winaꞌam popielim piini kan ka o tisi m la zug, ka m yeti ya wusa, ye ya da tenꞌes ye ya zuꞌe gaad ya meŋ a siꞌem laa, ka lee tenꞌes ne sida ye ya ane yanam kpelim a siꞌem la, ka li dolne yadda niŋir line ka Winaꞌam tisi ya a siꞌem la. 
ROM.12.4	Nid mor niŋgbiŋ yinni, ka li mor luas bedego. Ka luas zaꞌa more ba tuuma gun gun. 
ROM.12.5	Ala men, ti a yinni ne Kiristo ka wenne niŋgbiŋ yinni ne, laꞌam ne tinam a bedego la. Ka ti wusa toꞌoŋ taaba wuu niŋgbiŋ yinni luas n toꞌoŋ taaba siꞌem la. 
ROM.12.6	Ti diꞌed piini konꞌob konꞌob, ka li yine Winaꞌam popielim ni. Dinzugo ti nokim piini la n suŋ taaba. Ka one piini a nodiꞌesug, on diꞌem Winaꞌam noor pianꞌad n tis nidib ka li dolne ti yadda niŋir a siꞌem. 
ROM.12.7	Ka one piini a ye o suŋ nidib, on suŋim. Bee one piini a ye o paꞌal nidib Winaꞌam yela, on paꞌalim. 
ROM.12.8	Bee one piini a ye o kpemis nidib, on kpemisi ba sunya. One piini a tisib, on tis ne o sunf wusa. Ka one piini a ye o a tuon gat, on tumi li suꞌuŋa. Ka one piini a nimbaanlzoor, on maalimi li ne sumalisim.
ROM.12.9	Keli ka ya noŋir a sida noŋir, ka kisi bunbeꞌed, ka gbanꞌe line a suꞌum ne ya nuꞌus ayi, 
ROM.12.10	ka noŋ taaba suꞌuŋa yaname kpelim a baꞌabiis ne taaba Kiristo saꞌan la, ka tiaꞌ ye ya tis taaba naꞌasi, 
ROM.12.11	ka tum bedego n tis Winaꞌam ka da zoti gbanyaꞌam, ka pesigi ya meŋ n tum Winaꞌam tuuma ne nimmua, 
ROM.12.12	ka ya tiꞌir ke ka ya mor sumalisim, ka modigi ya yeltood poogin, ka puꞌus Winaꞌam saŋa wusa, 
ROM.12.13	ka suŋ Winaꞌam nidib bane bood suŋir, ka diꞌe saam ya yaan.
ROM.12.14	Sosim Winaꞌam ye o tis bane namisidi ya la yelsum. Sida, sosim o ka o tisi ba yelsum, ka da tisi ba nopoore. 
ROM.12.15	Maalim sumalisim ne bane mor sumalisim. Ka mor susaꞌaŋ ne bane me mor susaꞌaŋ. 
ROM.12.16	More potenꞌer yinni ne taaba. Ka da more titaꞌalim, ka lee siaki laꞌas ne tadimnam. Ka da tenꞌes ye ya nif nienee.
ROM.12.17	Da lebis beꞌed, beꞌed zugo. Kpeꞌeŋimi ya meŋ n tum line ka nidib wusa gos ka li a suꞌum. 
ROM.12.18	Ka li yaꞌa nyaŋedin ya saꞌan, yanam mor sumalisim ne nidib wusa. 
ROM.12.19	M baꞌabinoŋa, kudin da lebis beꞌed, beꞌed zugo, ka lee ke ka Winaꞌam supeen niŋi li. Li sob Winaꞌam gbauŋin ye, “Zugsob na lebis yo sam.” 
ROM.12.20	Niŋimi wuu lin sob Winaꞌam gbauŋin ye,
ROM.12.20	“Fu dataa koꞌom yaꞌa zabid,
ROM.12.20	fun diisim o,
ROM.12.20	ka kuꞌonuud yaꞌa mor o,
ROM.12.20	fun tisim o kuꞌom ka o nu;
ROM.12.20	ka fu yaꞌa niŋ ala,
ROM.12.20	yeltitaꞌar ka fu noke ziꞌil o.”
ROM.12.21	Da ke ka tuumbeꞌed di yaa, ka lee noke tuumsuma n nyaŋ tuumbeꞌed.
ROM.13.1	Nid wusa siakim nimbane soꞌe teŋ la noya. Bozugo soꞌ pu mor paŋa, asee li yi Winaꞌam saꞌan na. Li ane Winaꞌam ke ka nimbane soꞌe teŋ la mor paŋ. 
ROM.13.2	Ka on mekama zanꞌas nimbane soꞌe teŋ la noor, o zanꞌasne line ka Winaꞌam ziꞌel la. Ka on mekama niŋid ala, ba na kad o saria beꞌed. 
ROM.13.3	Nimbane tum beꞌed na zo paŋdim, ka kaꞌ nimbane tum suꞌum laa. Ya yaꞌa pu bood ye ya zo nimbane mor paŋ la, yanam tum line nar, ka o pianꞌa ya, 
ROM.13.4	bozugo o ane Winaꞌam nidi ya suŋir zug. Ya yaꞌa tum beꞌed yanam zom o; ka o sid mor paŋ kan na tisi ya saansug. O ane Winaꞌam tumtum, ka diꞌed Winaꞌam supeen n saansid nimbane tum beꞌed la. 
ROM.13.5	Ka linzugo li nar ye ya siak nimbane mor paŋ la noor, ka kaꞌane ye ya luak Winaꞌam supeen maꞌanee, ka me ane ye ya miꞌ ye lin a suꞌum.
ROM.13.6	Ka li me ane din zug ka ya yiti yood lampo. Nimbane tuuma a ye ba soꞌe nidib la tumme Winaꞌam tuuma. 
ROM.13.7	Tisimi ba wusa line nar ye ba diꞌe. Li yaꞌa nar ye ba diꞌe lampo bee arazaꞌas lampo, yanam yoom tisi ba. Ka li yaꞌa nar ye ba diꞌe naꞌasi, yanam naꞌasimi ba.
ROM.13.8	Da more soꞌ samme. Yaname na mor sam siꞌa ane ye ya noŋ taaba. On mekama noŋ o tiraan, siak Winaꞌam wada la wusa. 
ROM.13.9	Winaꞌam noyelug sieba be, ka ane ye, “Da saꞌam poꞌaba, da ku nidaa, da zuudaa, da more fufumee.” Ka bedego len be ka laꞌas ne bama a yinni, “Noŋimi fu tiraan wuu fun noŋi fu meŋ siꞌem la.” 
ROM.13.10	One noŋ o tiraan ku tum o tiraan beꞌede. Dinzugo ya yaꞌa noŋ taaba, ya siak wada la wusa.
ROM.13.11	Niŋimi ala yaname miꞌ saŋa a siꞌem la zug. Saŋa paa na ye ya due gbeemin. Ti faangir saŋa yue, ka pu lal wuu tinam daa nam pinꞌili niŋ Yesu Kiristo yadda siꞌem laa. 
ROM.13.12	Yuꞌuŋ bood gaadug, ka beog bood nier. Dinzugo ti basim lik tuuma line a beꞌed la, ka nok Winaꞌam zaba laꞌad line a tuumsuma. 
ROM.13.13	Keli ka ti tuuma niŋir a suꞌum wuu nimbane be nintaŋin ka ti da nu daam kool bee saꞌam poꞌaba, bee zabid ne nidiba bee mor fufume. 
ROM.13.14	Doli ti Zugsob Yesu Kiristo ka niŋidi wuu on niŋ siꞌem la, ka bas ka da len tenꞌes yanam na niŋi ya niŋgbiŋ boodim siꞌem la yaꞌasa.
ROM.14.1	Diꞌem ninkane yadda pood, ka da nwaꞌasid ne o, o tenꞌesug la yelaa. 
ROM.14.2	Ninsoꞌ yadda niŋir tunꞌe ke ka o di siꞌel wusa, ka one yadda pood la kis niꞌim. 
ROM.14.3	Ka niŋkane dit siꞌel wusa la da neꞌes niŋkane kis niꞌim laa. Ka one pu kis siꞌela da yel one kis siꞌel ye o niŋ line kaꞌa suꞌum, bozugo Winaꞌam diꞌe o. 
ROM.14.4	Fu a anoꞌone na kadi soꞌ tumtum saria? O yaꞌa ziꞌe bee lu ne, li ane o meŋ Zugsob na yel ye o di buod bee o luya. Ka o sid na di buod ka ziꞌe kiŋ kiŋ, Zugsob la n na tunꞌe ke ka o ziꞌe kiŋ kiŋ la zug.
ROM.14.5	Ninsoꞌ gosid ka dabis siꞌa a suꞌum gaad dabis sieba. Ka soꞌ gosid ka dabisa wusa zem ne. Soꞌ wusa kel ka o potenꞌer a yinni. 
ROM.14.6	On mekama gosid ka dabis siꞌa a suꞌum, niŋidi li ye o naꞌas Zugsob la. Ka on mekama pu kis siꞌela, diti li ye o naꞌas Zugsob la, on puꞌusid Winaꞌam bareka diib la yela la zug. Ka one me kis disieba diib la, niŋid ala ye o me naꞌas Zugsob la, ka me puꞌusid Winaꞌam bareka. 
ROM.14.7	Soꞌ kaeꞌ voe o meŋ yela, bee kpiid o meŋ boodim maꞌanee. 
ROM.14.8	Ti yaꞌa voe, ti vone ye ti tum Zugsob boodim. Ka ti yaꞌa kpi, li ane ti Zugsob boodim ka ti kpi. Aa to, ti yaꞌa voe bee ti yaꞌa kpi ne, ti ane Zugsob la nidib. 
ROM.14.9	Kiristo da kpi ka len vuꞌug kumin la ye o a bane kpi ne bane voe la Zugsob.
ROM.14.10	Ka fune, bo ka fu kati fu baꞌabiig saria? Bee bo yela ka fu neꞌesidi fu baꞌabiiga? Ti wusa na ziꞌen Winaꞌam tuon ka o kadi ti saria. 
ROM.14.11	Li sob Winaꞌam gbauŋin ye,
ROM.14.11	“Zugsob yel ye,
ROM.14.11	‘Man voe nwa,
ROM.14.11	nidib wusa na igin man tuon,
ROM.14.11	ka zilim wusa na tuꞌas tis Winaꞌam.’ ”
ROM.14.12	Aa to, ti yinni yinni na tuꞌas o meŋ yela wusa n tis Winaꞌam.
ROM.14.13	Dinzugo, keli ka ti bas, ka da kati ti baꞌabitaaba saria, ka lee gbanꞌe ka da nok siꞌel niŋ ti baꞌabiig sueren line taꞌasid o luuga. 
ROM.14.14	Mam a yinni ne ti Zugsob Yesu la ke ka m baŋ sida ye diid kaeꞌ a dianꞌade. Amaa soꞌ yaꞌa tenꞌes ye diid be a dianꞌad, li ane dianꞌade o saꞌan. 
ROM.14.15	Fu baꞌabiig sunf yaꞌa saꞌam fun dit disiꞌa la zug, fu pu len tum noŋilim tuuma. Da ke ka diib kane ka fu di la saꞌam fu baꞌabiig one ka Kiristo kpi o zug laa. 
ROM.14.16	Ka da ke ka line ka fu gos ka li a suꞌum la lieb beꞌed nidib pianꞌadinee. 
ROM.14.17	Diib bee nuub kaꞌ dine pak Winaꞌam soꞌolim nii, ka lee ane popielim ne sumalisim kan ka Winaꞌam Siig Suŋ tisid la. 
ROM.14.18	Ka on mekama dol Kiristo anwa na malisne Winaꞌam ka nye naꞌasi nidibin.
ROM.14.19	Dinzugo ti moomi ka yiti niŋ dine na mor sumalisim ka na suŋi ti baꞌabitaaba. 
ROM.14.20	Da saꞌam line ka Winaꞌam niŋ la diib zugo. Diib wusa nare ba di. Amaa li kaꞌa suꞌum ka fu di siꞌel line na ke ka fu taaba lu tuumbeꞌedinee. 
ROM.14.21	Lini a suꞌum ye fu niŋ ane ye fu da di nimme bee nu daam bee niŋ siꞌel line na ke ka fu baꞌabiig luu.
ROM.14.22	Mori fun tenꞌes neꞌe yela siꞌem fu ni ne Winaꞌam saꞌan maꞌaa. Niŋkane niŋ siꞌel line ka o gos ka li a suꞌum, ka pu tenꞌes ye o mor gbaꞌar li zug la mor sumalisim. 
ROM.14.23	One biꞌesid siꞌel yela ka dii li la, tum taal. Bozugo o pu di li ne yadda. Ka lin wusa pu dol ne yadda ane tuumbeꞌed.
ROM.15.1	Li nar ka tinam bane yadda niŋir Yesu Kiristo ni zuꞌe la suŋ nimbane ka ba yadda niŋir pood ka ba nye sukpiꞌem ba yadda niŋir ni. 
ROM.15.2	Ti yinni yinni niŋim dine na maꞌae o baꞌabiig sunf, ka kaꞌ o meŋ sunfo, ka li ane o baꞌabiig suꞌum nyeeb zug ye li suŋ o ka o yadda niŋir kpiꞌem. 
ROM.15.3	Ka Kiristo da pu niŋ dine maꞌed o meŋ sunfo, ka lee niŋ ka li dolne lin sob Winaꞌam gbauŋin ye,
ROM.15.3	“Bane tuꞌud Winaꞌam la tuꞌudne man.”
ROM.15.4	Lin wusa ka ba da sob Winaꞌam gbauŋin la, da sobne ye li zamisi ti, ye Winaꞌam gbauŋ la na ke ka ti modig ka mor sukpiꞌeuŋ, ka li na ke ka ti mor tiꞌir ye ti na ti be Winaꞌam saꞌan.
ROM.15.5	M sos Winaꞌam one tisidi ti modigir ne kpeꞌeŋir la ye o na ke ka yaname dol Yesu Kiristo la na ke ka ya mor potenꞌer yinni, 
ROM.15.6	ka dinzug ka ya wusa na mor noor yinni n zunꞌe Winaꞌam one aa ti Zugsob Yesu Kiristo Baꞌ la.
ROM.15.7	Gbanꞌami noor yinni ne taaba ka naꞌas Winaꞌam, wuu Kiristo da diꞌe yanam siꞌem la. 
ROM.15.8	M yeli ya ye Kiristo da lieb Jew dim la tumtum ye o paꞌal ye Winaꞌam a sida sob, ka me ye o ke ka Winaꞌam da ziꞌel ti yaanam noor la lieb sida, 
ROM.15.9	ka me ye bane kaꞌ Jew dim la na zunꞌe Winaꞌam on zoti ba nimbaanlig la zug. Li da sob Winaꞌam gbauŋin ye,
ROM.15.9	“Dinzugo, m na puꞌus fun Winaꞌam bareka bane kaꞌ Jew dim la ni,
ROM.15.9	ka me na yuum n zunꞌe fu yuꞌur.”
ROM.15.10	Ka li len sob ye,
ROM.15.10	“Yanam bane kaꞌ Jew dim la laꞌam ne Jew dim la,
ROM.15.10	more sumalisim.”
ROM.15.11	Ka len sob ye,
ROM.15.11	“Nimbane kaꞌ Jew dim la zaꞌa,
ROM.15.11	zunꞌomi Zugsob la.
ROM.15.11	Buudi wusa, zunꞌom o bedego.”
ROM.15.12	Ka Winaꞌam nodiꞌes Azaya me sob ye,
ROM.15.12	“Jese yaaŋ na kena,
ROM.15.12	ka Winaꞌam na ke ka o soꞌe buudi wusa.
ROM.15.12	Ka bane kaꞌ Jew dim la na mor tiꞌir o ni.”
ROM.15.13	M sos Winaꞌam one tisidi ti tiꞌir, ye o na ke ka ya mor sumalisim bedego, ya yadda niŋir Kiristo ni la zug. Ka Winaꞌam Siig Suŋ paŋ na ke ka ya tiꞌir nobug bedego.
ROM.15.14	M baꞌabiise, m suunr kpiꞌem bedego ne yaname a siꞌem ye ya potenꞌer nie ya siꞌel wusa ni ka ya na nyaŋe saꞌal taaba. 
ROM.15.15+ROM.15.16	Mam mor sukpiꞌeuŋ ka deŋi sob yelsieba ye m tienn ya li yela, Winaꞌam tisi m popielim piini siꞌa ka m a Yesu Kiristo Tumtum ye m tum o tuuma bane kaꞌ Jew dimin la zug. M tum wuu maalmaanib yiti tisid Winaꞌam piini siꞌem la ka moon Winaꞌam labasuŋ la ye bane kaꞌ Jew dim la na a piini tis Winaꞌam line na malis o, ka o Siig Suŋ ke ka ba a suꞌum nyain.
ROM.15.17	Mam a yinni ne Yesu Kiristo la ke ka m nyaŋedi nweꞌed nyoꞌog ne tuum kan ka m tumme tisid Winaꞌam la. 
ROM.15.18	M na nweꞌe nyoꞌog ka pianꞌ neꞌe yela maꞌaa ye Kiristo ke ka bane kaꞌ Jew dim la siak Winaꞌam ka li yine mam saꞌan. Li ane m pianꞌad ne m tuuma 
ROM.15.19	ne paŋ kane ke ka m nyaŋedi maan bunnyalima ne Winaꞌam Siig Suŋ paŋ la ke ka Kiristo niŋidi li. Ka ala ka m yi Jerusalem n gilig n keŋ paae Illirikum teŋin ka mool Kiristo labasuŋ la zinꞌis bama wusa. 
ROM.15.20	Ka yiti bood hale ye m mool Kiristo labasuŋ zinꞌis ban ka ba nam pu wum o yela laa, ka kaꞌa ye m dolis soꞌ nobaa, ka ane mane pinꞌili li paꞌalug. 
ROM.15.21	Li dolne lin da sob Winaꞌam gbauŋin ye,
ROM.15.21	“Nimbane ka ba pu yeli ba o yela la,
ROM.15.21	na baŋi li.
ROM.15.21	Ka bane nam pu wum o yela la
ROM.15.21	na gbanꞌe li gbin.”
ROM.15.22	Lina giŋim saŋa bedego ka m pu nyaŋe keenn ya saꞌan naa. 
ROM.15.23	Ka nannanna ka m yuꞌun naae m tuuma teens bama ni, ka me da bood yuma bedego ye m kena kaae ya, 
ROM.15.24	ka lin zug ka m mor potenꞌer ye m na nyee ya, saŋkan ka m ti gati ken Spain teŋin la, ka na be ya saꞌan saŋa biꞌela ka li na malis m, ka ya nyaan suŋi m ka m gaad. 
ROM.15.25	Ka nannanna m ye m keŋne Jerusalem n suŋ Winaꞌam nidib bane be anina la. 
ROM.15.26	Winaꞌam nidib bane be Masedonia ne Akaia teensin, tenꞌes ye li a suꞌum ka nok piini n tolim tis tadimnam bane a Winaꞌam nidib ka be Jerusalem ni la. 
ROM.15.27	Ba meŋi tenꞌes ye li a suꞌum ka niŋ ala. Ka li me nar ye ba sid niŋ ala. Jew dim la da ke ka bane kaꞌ Jew dim la laꞌam diꞌe Winaꞌam yelsum line suŋidi ba siis. Ka lin zug ka li a suꞌum ka bane kaꞌ Jew dim la suŋ Jew dim ka ba diꞌe yelsum line na suŋi ba niŋgbina. 
ROM.15.28	M yaꞌa tolis ligidi kan ka Winaꞌam nidib bane be Masedonia ne Akaia laꞌas la wusa n tis Winaꞌam nidib bane be Jerusalem la naae, m na kena kaae ya ka naan n gaadi keŋ Spain. 
ROM.15.29	Ka m miꞌ ye m yaꞌa paae ya saꞌan na m na mor Kiristo yelsum bedego na.
ROM.15.30	M baꞌabiise, m belimini ya ne ti Zugsob Yesu Kiristo maꞌasim zug ne Siig Suŋ noŋilim zug ye ya laꞌam ne man moꞌ sos Winaꞌam man yela. 
ROM.15.31	Sosimi Winaꞌam ka m nyaŋe pons ne bane kaꞌa Winaꞌam nidibi n be Juuda teŋin la saꞌan, ka tuum kan ka m ye m tum Jerusalem ni la malis Winaꞌam nidib bane be anina la. 
ROM.15.32	Ka dinzug ka li yaꞌa a Winaꞌam boodim, m na keenn ya saꞌan na ne sumalisim, ka nye nimmaꞌasim ya saꞌan. 
ROM.15.33	Winaꞌam one tisid sumalisim na be ne ya wusa. Ami.
ROM.16.1	M pianꞌadne ti taunn Foebe yelsum yela tisidi ya. O ane Winaꞌam nidib bane be Kenkiria teŋin la suŋid. 
ROM.16.2	Diꞌemini o wenne lin nar ne Winaꞌam nidibi diꞌed taaba siꞌem la, ti Zugsob yuꞌur zug, ka suŋ o ne on bood siꞌel ya saꞌan; ka o meŋ daa suŋid nidib bedego laꞌam ne mam.
ROM.16.3	Puꞌusimi Priska ne Akuila, m tumtum taaba bane tum Yesu Kiristo tuuma la. 
ROM.16.4	Ba da siak ye ba kpi mam zug. M puꞌusidi ba bareka, ka li kaꞌ mam maꞌanee, ka me ane bane kaꞌ Jew dim ka a Winaꞌam nidib la me puꞌusidi ba.
ROM.16.5	Ka puꞌus Winaꞌam nidib bane laꞌasedi ba yin la.
ROM.16.5	Ka puꞌus m zuasuŋ Epenetus one be Asia teŋin la. One daa deŋim siaki dol Yesu Kiristo yiiga.
ROM.16.6	Ka puꞌus Meeri one daa tum hale n tisidi ya la.
ROM.16.7	Ka puꞌus Andronikus ne Junias bane aa m duꞌadib ka da laꞌam be sarega ni ne mam la. Ka Kiristo Tumtumnib la miꞌi ba suꞌuŋa. Ka ba me da deŋi dol Kiristo man yiiga.
ROM.16.8	Puꞌusimi m zuasuŋ Ampliatus one ka m noŋ Kiristo zug la.
ROM.16.9	Ka puꞌus Urbanus, ti tumtum tiraan one tum Kiristo tuuma la, ne m zuasuŋ Stakis.
ROM.16.10	Ka puꞌus Apelles on ka nidib bedego baŋ ye o dol Kiristo ne sida la. Ka puꞌus Aristobulus yidim.
ROM.16.11	Ka puꞌus m duꞌad Herodion. Ka puꞌus Narkissus yidim bane niŋ Zugsob yadda la.
ROM.16.12	Ka puꞌus Trifaena ne Trifosa bane tum Zugsob tuuma la. Ka puꞌus m zuasuŋ Persis one tum bedego tisid Zugsob la.
ROM.16.13	Ka puꞌus Rifus on ka nidib bedego miꞌ o tuuma Kiristo zug la, ne on daa noŋ m wuu o biig la.
ROM.16.14	Ka puꞌus Asinkritus ne Flegon ne Hermes ne Patrobas, ne Hermas ne baꞌabiis zanꞌasa bane be ne ba la.
ROM.16.15	Ka puꞌus Filologus ne Julia ne Nereus ne o taunn ne Olimpas ne Winaꞌam nidib wusa bane be ne ba la.
ROM.16.16	Puꞌusimi taaba ne noŋir.
ROM.16.16	Kiristo nidib wusa puꞌusidi ya.
ROM.16.17	M baꞌabiise, m saꞌali ya ye ya guꞌus ne nimbane mor weligir kenne ya saꞌan ka maan siꞌelnam line lubid nidib la, ba zanꞌas ka pu dol paꞌalug kane ka ya diꞌe laa. Luakimini ya meŋ ne ba. 
ROM.16.18	Bane niŋidi ala la pu tum ne ti Zugsob Kiristo tuumaa ka lee tum ne ba meŋ yaꞌamleog tuuma. Ba maꞌad nimbane potenda pu kpiꞌem la n pianꞌ ne nomalisiŋ. 
ROM.16.19	Nidib bedego wum yaname siak labasuŋ la siꞌem la, ka linzug ka m mor sumalisim ya yela. Ka m bood ye ya mor yaꞌam ne line a suꞌum, ka da mor potenꞌer ne line a beꞌede.
ROM.16.20	Li kpelim biꞌela ka Winaꞌam one tisidi ti sumalisim na saꞌam Sutaana paŋ ka ke ka ya nyaŋ o.
ROM.16.20	Ti Zugsob Yesu Kiristo yelsum na be ne ya.
ROM.16.21	M tumtum tiraan Timoti puꞌusidi ya. Ka m duꞌadib Lukius ne Jason ne Sosipater me puꞌusidi ya.
ROM.16.22	Man Tertius, one sobid lin ka Paul pianꞌa gbauŋ kaŋa ni la, puꞌusidi ya ti Zugsob yuꞌur zug.
ROM.16.23	Gaius one a m yisigidir daan ne on yin ka Winaꞌam nidib laꞌased la, puꞌusidi ya.
ROM.16.23	Erastus one gur teŋ kaŋa ligidi la ne ti baꞌabiig Kuartus, puꞌusid ya.
ROM.16.24	Ti Zugsob Yesu Kiristo yelsum be ne ya wusa, Ami.
ROM.16.25	Zunꞌomi Winaꞌam one nyaŋe ket ka ya mor paŋ ya yadda niŋir ni la. Ala ka labasuŋ kan ka m paꞌali ya, ne lin ka m mooli tisi ya Yesu Kiristo yela la, ne yelsuaꞌadir line yuꞌun nie paalo ni la yeli ti. Yelsuaꞌadir la da suaꞌeya ka li yuma lal, 
ROM.16.26	ka Winaꞌam nodiꞌesidib sob ka li yuꞌun nie paalo. Ka Winaꞌam one voe ka kaꞌ naar la tis noor ka buudi wusa baŋi li, ye nidib bedego siak Winaꞌam ka niŋ o yadda. 
ROM.16.27	Winaꞌam one mor yaꞌam gaad soꞌ wusa la diꞌem naꞌasi saŋa line kaꞌ naare Yesu Kiristo yuꞌur zug. Ami.
1CO.1.1	Man Paul on ka Winaꞌam da buol ne o boodim ka m a Yesu Kiristo Tumtum la, ne ti baꞌabiig Sostenes 
1CO.1.2	n sobid gbauŋ kaŋa nwa n tisid yanam bane a Winaꞌam nidib n be Korint teŋin la. Winaꞌam buoni yanam ne nidib bane be zinꞌig wusa n buoni ti Zugsob Yesu Kiristo yuꞌur la, ka ya a o nidib, ka o gaŋi ya ka ya a noor yinni ne Yesu Kiristo. O ane ba Zugsob ne tinam Zugsob men.
1CO.1.3	Ti Baꞌ Winaꞌam ne ti Zugsob Yesu Kiristo na tisi ya yelsum ne sumalisim.
1CO.1.4	M puꞌusid Winaꞌam bareka saŋa wusa ya yela, o popielim kan ka ya diꞌe Yesu Kiristo ni la zug. 
1CO.1.5	Yanam a noor yinni ne Kiristo la zug, Winaꞌam tisi ya miꞌilim buudi wusa, ka ke ka ya tunꞌe n pianꞌad o yela suꞌuŋa. 
1CO.1.6	Kiristo labaar kpenꞌ ya sunya ni kiŋkiŋ. 
1CO.1.7	Dinzugo yaname gur saŋkan ka ti Zugsob Yesu Kiristo na ti nie o meŋ na la, ya pu guꞌuŋ piini yinni diꞌere. 
1CO.1.8	Winaꞌam na guri ya kiŋkiŋ n paae dunia naar ben. Ka ti Zugsob Yesu Kiristo ken daar la, ka o ku nye yelbeꞌed siꞌa ya nii. 
1CO.1.9	Winaꞌam one buoli ya ka ya niŋ noor yinni ne ti Zugsob o Biig Yesu Kiristo la, a sida sob.
1CO.1.10	M baꞌabiise, m sosi ya ne ti Zugsob Yesu Kiristo yuꞌur zug ye ya wusa siakim taaba noor, ka bakir da bee ya soogine. Niŋimi noor yinni ne taaba ka more potenꞌer ne gbanꞌar yinni. 
1CO.1.11	M baꞌabiise, Kloe yidim sieba kena tuꞌas im nyain ye nogban nwaꞌar bee ya soogin. 
1CO.1.12	Li ane anwa, soꞌ yet ye, “Man dolne Paul,” ka soꞌ me yet ye, “Man dolne Apollos,” ka soꞌ me yet ye, “Man dolne Piita,” ka soꞌ me yet ye, “Man dolne Kiristo.”
1CO.1.13	Kiristo weligne zinꞌis konꞌob konꞌoba? Li da kaꞌane Paul n da kpi dapuudir zug tisi yaa, li da ane Kiristo. Ba pu suu ya kuꞌom ye ya a Paul nyaꞌandoliba, amaa ye ya dolne Kiristo. 
1CO.1.14	M puꞌus Winaꞌam bareka ye m pu su ya yinni kuꞌom asee Krispus ne Gaius. 
1CO.1.15	Dinzugo soꞌ ku nyaŋe yel ye, ba da suu o kuꞌom ka o a Paul nyaꞌandol la. 
1CO.1.16	Eenn sida, m me da suu Stefanas ne o yidim kuꞌom. Amaa m pu lem baŋ man suu soꞌ yaꞌasa 
1CO.1.17	Kiristo pu gaŋi m ye m su nidiba kuꞌom, amaa ye m mool Winaꞌam labasuŋ la tis nidib, ka li kaꞌane wuu ninsaalib miꞌilim, ka da ke ka Kiristo kuꞌum dapuudir zug paŋa la lieb zaalim.
1CO.1.18	Nimbane bodig la nok Kiristo kuꞌum dapuudir zug labaar la, ka li ane yalimis. Ka tinam bane paam faanr la, miꞌ ye li ane Winaꞌam paŋ. 
1CO.1.19	Bozugo li sob Winaꞌam gbauŋin ye
1CO.1.19	“Winaꞌam ye,
1CO.1.19	‘M na saꞌam yaꞌam dim miꞌilim,
1CO.1.19	ka yiis baŋidib la baŋire ba ni.’ ”
1CO.1.20	Anoꞌon a yaꞌam daana? Anoꞌon a gbauŋmiꞌida? Dunia nwa nogban nwaꞌar daan be yaani? Winaꞌam ke ka dunia kaŋa nwa yaꞌam ane yalimis. 
1CO.1.21	Winaꞌam yaꞌam poogin ka o ke ka nidib ku baŋ o ne ba meŋ yaꞌam, ka lee gbanꞌe ye o zaŋ yalimis labaar kan ka ti mool la n tilig bane niŋ o yadda. 
1CO.1.22	Jew dim bood ye bunnyalima maal ka ba niŋ o yadda, ka Greek dim bood yaꞌam. 
1CO.1.23	Ka tinam moonne Kiristo kuꞌum dapuudir zug la yela, labaar kane ka Jew dim nok ka li a sisin, ka bane kaꞌ Jew dim la nok ka li a yalimis. 
1CO.1.24	Ka Jew dim ne bane kaꞌ Jew dim ka Winaꞌam gaŋ la, miꞌ ye Kiristo kuꞌum labaar la ane Winaꞌam paŋ ne yaꞌam. 
1CO.1.25	Bun line ka Winaꞌam maal ka ninsaalib noki li ka li a yalimis, mor yaꞌam n gaadi ninsaalib yaꞌam. Ka bun line ka Winaꞌam niŋ la, ka li ke ka ninsaalib tenꞌes ye o kaꞌ paŋ la, mor paŋ n gaad ninsaalib paŋ.
1CO.1.26	M baꞌabiise, nannanna tenꞌesimi yaname daa a siꞌem saŋkan ka Winaꞌam daa buoli ya la. Nidib daa gos ka ya biꞌela mor yaꞌam bee paŋ, ka me tenꞌes ye ya biꞌela a nintitada. 
1CO.1.27	Winaꞌam gaŋ dine ka dunia dim tenꞌes ka li a yalimis ye o diis yaꞌam dim nyan ka me gaŋ lin ka dunia dim tenꞌes ka li paŋ kaeꞌ la, ye o diis paŋ dim nyan, 
1CO.1.28	ka gaŋ din ka dunia dim pu gosi lii, ne dine ka ba neꞌes, ne din ka ba tenꞌes ka li a zaalim, ye o saꞌam din ka dunia dim tenꞌes ka li a nimmua bun. 
1CO.1.29	O niŋ neꞌeŋa ye nid ku nyaŋe duꞌos o meŋ Winaꞌam tuonne. 
1CO.1.30	Amaa Winaꞌam keya ka ya a noor yinni ne Yesu Kiristo, ka on zug, ti mor yaꞌam, ka a popielim dim Winaꞌam tuon, ka lieb o nidib, ka yi tuumbeꞌed soꞌolim ni. 
1CO.1.31	Alazug ka li sob Winaꞌam gbauŋin ye, “One bood ye o nweꞌe nyoꞌog, on nweꞌem nyoꞌog ne lin ka Zugsob la niŋ la.”
1CO.2.1	M baꞌabiise, man daa keŋe ya saꞌan na la, m daa pu mool Winaꞌam labaar la n tisi ya ne nomiꞌilim ne ninsaalib yaꞌam, 
1CO.2.2	ka daa gbanꞌe ye m ku mool siꞌel yela asee Yesu Kiristo yela gullim, ne on kpi dapuudir zug la. 
1CO.2.3	Man daa be ya saꞌan la, m daa kaꞌ paŋa, ka dabiem ne kikirug daa mori m. 
1CO.2.4	M daa pu tuꞌas labaar la ne miꞌilim pianꞌad line malis nidib n na ke ka ba siaki lii, ka lee daa tuꞌasi li ne, ka Winaꞌam Siig Suŋ paꞌal o paŋ, 
1CO.2.5	ye ya yadda niŋir Yesu Kiristo ni pu yi ninsaalib yaꞌamin naa, ka lee yine Winaꞌam paŋ ni na.
1CO.2.6	Ka laꞌam ne lin a sida la, ti me pianꞌad ne yaꞌam n tisid bane miꞌ Winaꞌam suꞌuŋa. Li kaꞌ dunia nwa nidib yaꞌam bee bane soꞌe dunia nwa yaꞌam. Nimbama nwa paŋ na lieb zaalim. 
1CO.2.7	Ka ti tuꞌasid ne Winaꞌam yaꞌam suaꞌadir line suaꞌ ka nidib ku baŋ laa. Li ane bun kan ka Winaꞌam da pun gaŋ ka dunia la nam pu siꞌiŋe, ye ti kpenꞌ Winaꞌam naꞌam ni. 
1CO.2.8	Bane soꞌe dunia kaŋa nwa soꞌ ziꞌ yaꞌam kaŋa. Ba yaꞌa daa miꞌine li, ba naan ku kpaꞌan Zugsob one a naꞌamtitaꞌar daan la dapuudir zugo. 
1CO.2.9	Ka li dolne lin sob Winaꞌam gbauŋ ni siꞌem la ye,
1CO.2.9	“Lin ka nid nan pu nye bee wum,
1CO.2.9	ne lin ka nid nan pu tenꞌes ye li na maal laa,
1CO.2.9	ye li ane lin ka Winaꞌam maal tiebi gur bane noŋ o la.”
1CO.2.10	Ka Winaꞌam ke ka ti baŋi li, ka li yine o Siig Suŋ ni na.
1CO.2.10	Siig Suŋ la baŋid siꞌel kam zaꞌa hale Winaꞌam yel suaꞌada. 
1CO.2.11	Li ane ninsaal siig gullim line be o ni n miꞌ ninsaal kan potenda. Ala men soꞌ me ziꞌ Winaꞌam potendaa, asee Winaꞌam Siig la maꞌaa. 
1CO.2.12	Winaꞌam pu tisi ti dunia kaŋa nwa potendaa. O tisi ti o meŋ Siig Suŋ ka ti nyaŋe baŋ lin wusa ka o tisi ti. 
1CO.2.13	Ka ti pu pianꞌad ne pianꞌaban ka ninsaalib paꞌali ti ne ba yaꞌam, ka lee pianꞌad ne pianꞌaban ka Winaꞌam Siig Suŋ paꞌali ti, ka bigiside Winaꞌam yelsida n tisid nimbane ka Winaꞌam Siig bee ba ni. 
1CO.2.14	Amaa nid one ka Winaꞌam kaꞌ o nii, ku nyaŋe diꞌe piini bane yit Winaꞌam Siig ni naa, lin a yalimis o saꞌan la zug. Ka bane ka Winaꞌam Siig Suŋ la bee ba ni la maꞌaa baŋi li yela. 
1CO.2.15	One ka Winaꞌam Siig bee o ni na nyaŋe baŋ ka kad dine a suꞌum ne dine a beꞌed saria. Amaa soꞌ ku nyaŋe kad on daana saria. 
1CO.2.16	Li dolne lin sob Winaꞌam gbauŋin siꞌem la ye,
1CO.2.16	“Anoꞌone miꞌ Zugsob la potenꞌere,
1CO.2.16	ka na nyaŋe saꞌal oo?”
1CO.2.16	Amaa tinam yadda niŋidib mor Kiristo potenꞌer.
1CO.3.1	M baꞌabiise, sida, m daa pu tunꞌe n pianꞌ tisi ya wuu man pianꞌ n tisid nimbane mor Winaꞌam Siig Suŋ laa. Ka daa pianꞌ n tisi ya wenne dunia kaŋa nidib ka wenne bilies n be Kiristo ni. 
1CO.3.2	Ka yaname daa pu paae na diꞌe paꞌalug kpiꞌema wuu niŋkuda na niŋ siꞌem la zug, m daa tuꞌasi ya, ka ya wenne bilies n muꞌad binꞌisim ka pu dit dikpiꞌema. Hale nannanna ya nan pu paae na diꞌe lii, 
1CO.3.3	yaname nan kpelim n tumne wenne dunia kaŋa nidib la zug. Fufum yaꞌa bee ya soogin ka ya nwaꞌasid ne taaba, neꞌeŋa pu paꞌal ye ya ane dunia kaŋa nwa nidib ka tumne wenne ban bee? 
1CO.3.4	Ka ya yinni yaꞌa yel ye, “Man dolne Paul,” ka yinni ye, “Man dolne Apollos,” ya pu tumne wenne dunia nidib nee?
1CO.3.5	Man ne Apollos a anoꞌone? Ti kuduŋ ane tumtumnib bane daa ke ka ya diꞌe Winaꞌam. Ti yinni yinni tum tuum kan ka Zugsob la tisi ti ye ti tum. 
1CO.3.6	Man daa tum wenne m butne biili ne, ka Apollos donꞌonsidi li. Ka li daa ane Winaꞌam n ke ka li nobug. 
1CO.3.7	One but ne one donꞌonsid ane zaalim. Winaꞌam maꞌaa ket ka biili la nobugid. 
1CO.3.8	Baragaŋ kaꞌ one but ne one donꞌonsid saꞌanne. Winaꞌam na yo soꞌ mekama wusa on tum siꞌem. 
1CO.3.9	Ti ane Winaꞌam tumtumnib ne taaba. Yanam wenne Winaꞌam poog ne, ka me lem wenne Winaꞌam yir ne.
1CO.3.10	Man zaŋ piini kan ka Winaꞌam tis im la n tum wenne tanmeedsuŋ ne, n eenb eenbir, ka ninsoꞌ me sunꞌul ne li zug. Ka soꞌ mekama guꞌusime o meŋ on meed siꞌem. 
1CO.3.11	Winaꞌam da zaŋ Yesu Kiristo ka o a eenbir la. Eenbir siꞌa lem kaeꞌ ka soꞌ na nyaŋe eenbe. 
1CO.3.12	Ninsieba na zaŋ salima bee anzurifa bee kuga ban ka ba ligidi zuꞌe la n sunꞌul eenbir la zug. Ka sieba me na zaŋ daad bee mood n sunꞌul. 
1CO.3.13	Yesu Kiristo ken na daar la, soꞌ wusa tuuma a siꞌem la na nie paalo ni. Bugum na paꞌali li. Ka bugum la na mak nid wusa tuuma ka paꞌal lin a siꞌem. 
1CO.3.14	Bugum yaꞌa pu di soꞌ tuuma, o na di li nyood. 
1CO.3.15	Ka bugum yaꞌa di soꞌ tuuma, o ku di li nyoode. Amaa nid kan na tilig wenne one zo pons ne bugumin ne.
1CO.3.16	Ya ziꞌ ye ya ane Winaꞌam yir ka o Siig Suŋ bee ya nii? 
1CO.3.17	Soꞌ yaꞌa saꞌam Winaꞌam yir, Winaꞌam me na saꞌam o. Winaꞌam yir ane o meŋ din gullim, ka yanam me aa o yir.
1CO.3.18	Soꞌ da maꞌ o meŋa. Soꞌ yaꞌa be ya soogin ka tenꞌes ye o ane yaꞌam daan dunia kaŋa nwa ni, li a suꞌum ka on kilim yalim dunia nwa ni, lin na ke ka o niŋ yaꞌam daan. 
1CO.3.19	Lin ka dunia dim tenꞌes ka li a yaꞌam la, ane yalimis Winaꞌam saꞌan. Li dolne lin sob Winaꞌam gbauŋin siꞌem la ye, “Winaꞌam bent yaꞌam dimne gbanꞌadi ba ne ba miꞌilim poogin.” 
1CO.3.20	Ka lem sob zinꞌisiꞌa ye, “Zugsob miꞌ ye yaꞌam dim tenꞌesa ane zaalim.” 
1CO.3.21	Dinzugo soꞌ da nweꞌ nyoꞌog ne lin ka nidib na nyaŋe tum. Siꞌel wusa ane ya din. 
1CO.3.22	Man bee Apollos bee Piita bee dunia kaŋa nwa, bee nyovur bee kuꞌum, bee line be nannanna bee saŋa line na ti kena la, yaname soꞌe bama wusa. 
1CO.3.23	Ka Kiristo me soꞌe ya, ka Winaꞌam soꞌe Kiristo.
1CO.4.1	Kel ka ba gos ka ti a Kiristo tumtumnib ne yelmaanib ka Winaꞌam guꞌuli ba ne yelsuaꞌadir line a ameŋa la. 
1CO.4.2	Li nar ka one ka Zugsob nok tuuma niŋ o nuꞌusin a yelsida sob. 
1CO.4.3	Li pu daam man baa biꞌela ye yanam bee ninsieba n pianꞌade m yela wuu ya ane sariakatib la. Hale m pu pianꞌad m meŋ yela wuu sariakata. 
1CO.4.4	Man potenꞌer a nyain, amaa li pu paꞌal ye m pu maal beꞌede. Zugsob la a one kad man saria. 
1CO.4.5	Dinzugo, da wenne sariakatib n deŋi koos soꞌ ye o maal beꞌed, ka Zugsob la nam pu kenaa. O yaꞌa ti kena, o na ti yiis line suaꞌ likin paalo ni na, ka nie line be ninsaalib wusa potenda ni. Saŋkan la Winaꞌam na pianꞌ soꞌ wusa pianꞌasuŋ line nar o.
1CO.4.6	M baꞌabiise, yanam suꞌum yela ka m nok neꞌeŋa wusa mak ne mam meŋ ne Apollos ye ya zamis tinam saꞌan yelug line ye, “Dol Winaꞌam gbauŋ la yel siꞌem la tituꞌaa.” Dinzug da nweꞌ nyoꞌog ne nid yinni ka neꞌes ayinni. 
1CO.4.7	Anoꞌone maali ya ka ya be ya konꞌ ne sieba? Bo ka ya mor ka li kaꞌa ye Winaꞌam tisi ya? Ka ya yaꞌa diꞌe li, wala ka ya duꞌosidi ya meŋ wenne ya pu diꞌe li?
1CO.4.8	Ya pun mor yaname bood siꞌel wusa, ka pun mor Winaꞌam piini wusa. Ka me lieb naꞌanam hale ka tiname pu paꞌase. M naan boodin ka ya sid aan naꞌanam, ka ti wusa laꞌam di naꞌam. 
1CO.4.9	Man saꞌan, m tenꞌeseya ka Winaꞌam gaŋ tinam bane a Tumtumnib la ka ti a tadimnam, n wenne nidib bane ka ba kuud paalo ni la, ka dunia dim wusa ne maleknam laꞌam gosidi ti la. 
1CO.4.10	Tinam ane zon Kiristo zug, amaa yanam ane yaꞌam dim Kiristo ni. Tinam kaꞌ paŋa, amaa yanam mor paŋ. Nidib neꞌesid tinam amaa ba naꞌas yanam. 
1CO.4.11	Lin paae saŋkaŋa nwa, tinam gilig ne koꞌom ne kuꞌonuud ka yeed kparikeend n kene giligid zinꞌig zinꞌig ka ba buꞌud tinam, 
1CO.4.12	ka tum bedego n diisidi ti meŋ. Ba yaꞌa po noor tisi ti, ti lebisidne bareka puꞌusug. Ba yaꞌa namisi ti, ti modigidne. 
1CO.4.13	Ba yaꞌa pianꞌ ti pianꞌabeꞌed, ti lebisidne pianꞌamalisiŋ. Ti lieb tadimnam ka wenne dunia tampoor ne dunia bundianꞌadnam ne, hale n paae nannanna.
1CO.4.14	M pu sob neꞌeŋa tisi ya ye m diisi ya nyan ne, amaa ye m paꞌali ya wenne ya ane man meŋ binoŋa. 
1CO.4.15	Hale baa ya yaꞌa mor suŋidib tusa piiga yaname dol Kiristo la, ya mor baꞌ yinni maꞌaa. Bozugo ya nyovur beilim ne Yesu Kiristo noor yinni laꞌasug la, mane lieb ya saam, man n mor labasuŋ la kena tisi ya la zug. 
1CO.4.16	Dinzugo m belimi ya, ye ya doli mane maan siꞌem la. 
1CO.4.17	Neꞌeŋa yela ka m tum Timoti ya saꞌan na. O ane m meŋ binoŋir, on a yelsida sob Zugsob ni. One na tienn ya man nyovur beilim Kiristo ni yela, lin na dol ne bun lin wusa ka m paꞌan yadda niŋidib n be zinꞌis wusa la.
1CO.4.18	Ya sieba mor nyeesim n tenꞌesid ye m ku kena kaae yaa. 
1CO.4.19	Ka Zugsob la yaꞌa bood, li ku yuuge ka m na keen ya saꞌan, ka baŋ lin ka nyeesim dim bama na tunꞌe maal, ka kaꞌ ba pianꞌad la maꞌanee. 
1CO.4.20	Winaꞌam soꞌolim kaꞌane noor pianꞌade, amaa ka lee mor paŋ. 
1CO.4.21	Ya bood dine? M kena fiꞌebi ya ne kpaꞌasa bee m kena ne noŋilim ne sumbugusum na?
1CO.5.1	Ba sid yel asida ye poꞌasaꞌuŋ bee ya soogin hale, bun lin ka bane pu dol Yesu Kiristo kis. M wum ye nid yinni bee ya soogin n dig ne o saam poꞌa. 
1CO.5.2	Ka ya me mor nyeesim li yela. Li pu suꞌum ka ya sunya saꞌaminee? Li suꞌum ka ya yiisin dau one maal yelbeꞌed kaŋa la ya kallin. 
1CO.5.3	Hale man lale ya saꞌan ne niŋgbina la, m potenꞌer nam kpelim bee ya saꞌan. Man pun kad dau kane maal yelbeꞌed kaŋa nwa saria 
1CO.5.4	ne ti Zugsob Yesu paŋ, ka li wenne m bene anina ne yanam ne. Yaname laꞌased taaba ka m potenꞌer bee ya saꞌan ka ti Zugsob Yesu be ne ya ne o paŋ la, 
1CO.5.5	zaŋimi dau kaŋa n niŋ Sutaana nuꞌusin ka o saꞌam niŋkaŋa niŋgbina, ka ti Zugsob la ken daar na, ka o siig lee paam faangir.
1CO.5.6	Li pu suꞌum ka ya mor nyeesim. Ya pu baŋ ye dabin fiinn nwa n ket ka bodobodo zom ukidaa? 
1CO.5.7	Yiisim tuumbeꞌed ban ka ya maal ka li wenne dabin kudug la ya saꞌan, ka ya na lieb nyain, ka wenne bodobodo zom kan ka dabin kaeꞌ. Sida m baŋya ye ya wenne bodobodo kane kaꞌ dabin ne. Bozugo ba daa ku Kiristo ka o wenne Winaꞌam kum malek gaadug tienr maluŋ peꞌebil ti yela. 
1CO.5.8	Dinzugo ti yiisim potenꞌebeꞌed ne tuumbeꞌed line wenne dabin kudug la, ka tum sida ne line a nyain tuuma, ka li wenne ti maal tienr maluŋ la, ka di bodobodo kane kaꞌ dabin ne.
1CO.5.9	Man daa sob gbauŋ siꞌa la, m daa yeli ya ye ya da laꞌas ne bane a poꞌasaꞌamidiba. 
1CO.5.10	Ka li ane bane a poꞌasaꞌamidib ka yel ye ba dol Winaꞌam la yela ka m daa sob, ka kaꞌane bane pu dol Winaꞌam laa, bane a poꞌaboodib bee fufum dim bee naꞌayiis bee bane maan bada la yelaa, ka li yaꞌa a ala, yanam na yi dunia kaŋa ni. 
1CO.5.11	M daa sob n tisi ya ye ya da dol ne one yel o meŋ ye o ane Winaꞌam nid, ka a poꞌabood bee fufum daan bee maan baꞌar bee a nintuꞌud bee one nut daam koon bee one faand nidib laꞌade. Hale da zinꞌin ye fu di ne niŋkan soba.
1CO.5.12	M baꞌa kaeꞌ ka m kad bane pu puꞌusid Winaꞌam la saria, Winaꞌam na kadi ba saria. Li ane ya taaba bane puꞌusid Winaꞌam ka li nar ka ya kad saria. 
1CO.5.13	Kadimi tuumbeꞌed daan la ya soogin.
1CO.6.1	Ya yinni yaꞌa mor antuꞌa ne o baꞌabiig, ka pu more keŋ bane a Winaꞌam nidib saꞌan ka ba laꞌase maali, ka more keŋ bane kaꞌ Winaꞌam nidib koto ni maal, li pu mor nyannee? 
1CO.6.2	Ya ziꞌ ye Winaꞌam nidib na ti kad dunia dim saria? Ka ya yaꞌa na ti kad dunia dim saria, ya ku nyaŋe tuꞌas antuꞌabibis yela nannanna? 
1CO.6.3	Ya ziꞌ ye tiname na ti kad maleknam saria, ka kelle dunia kaŋa nwa yela? 
1CO.6.4	Ka ya yaꞌa mor antuꞌa bama, bo ka ya more ken bane pu dol Winaꞌam saꞌane? 
1CO.6.5	Neꞌeŋa ane nyan n tisi ya. Winaꞌam nidib soogin sieba yaꞌa nwaꞌas ne taaba, nid soꞌ kaꞌ ya soogin mor yaꞌam na tunꞌe maal ba pianꞌad la bee? 
1CO.6.6	Ka Winaꞌam nidib soogin sieba more ba antuꞌa ka pu tuꞌasi li ba meŋa, ka lee more li keŋ bane kaꞌ yadda niŋidib la koto ni ka ba tuꞌasi li.
1CO.6.7	Asida ya pun poꞌogne, yanam mor ya antuꞌa kenn koto ni ne ya yadda niŋidib taaba la. Li a suꞌum ka ya siak poꞌogir, bee ban na zu ya laꞌad ka ya bas taal n gaad yaname na mor ya yadda niŋidib taaba n keŋ koto ni. 
1CO.6.8	Amaa yaname maan taaba beꞌed ka zuud taaba, bane a ya baꞌabiis, Winaꞌam dolim ni.
1CO.6.9	Ya pu baŋ ye tuumbeꞌed dim ku ti kpenꞌ Winaꞌam soꞌolim la nii? Da maꞌa ya meŋa. Nimbane a poꞌasaꞌamidib bee bane maan bada bee dap bane dig ne ba dap taaba la, 
1CO.6.10	bee naꞌayiis bee bane mor fufum, bee bane nut daam n koon bee bane tuꞌud nidib bee faandib, baa ba yinni ku kpenꞌ Winaꞌam soꞌolim la nii. 
1CO.6.11	Ya sieba daa ane ala. Ka Winaꞌam daa pie ya tuumbeꞌed ka ya lieb o meŋ nidib, ka o ke ka ya a popielim dim o tuon, yaname a yinni ne ti Zugsob Yesu Kiristo ne Winaꞌam Siig Suŋ.
1CO.6.12	Soꞌ na yel ye, “M mor suer na maal man bood siꞌel wusa.” Sida. Amaa li kaꞌ siꞌel wusa a suꞌum n tisid oo. O ye, “M mor suer na maal man bood siꞌel wusa.” Sida. Amaa m ku siak n lieb siꞌel yamugo. 
1CO.6.13	“Diib be ne poor yela, ka poor me be ne diib yela.” Sida! Amaa Winaꞌam na saꞌam babayi la wusa. Niŋgbiŋ la kaꞌane dausaꞌuŋ bee poꞌasaꞌuŋ yelle, li ane Zugsob yela. Zugsob la me be ne ti, ti niŋgbina yela. 
1CO.6.14	Winaꞌam vuꞌug Zugsob la kumin, ka o paŋ la me na vuꞌugi ti. 
1CO.6.15	Ya ziꞌ ye Kiristo soꞌe ya niŋgbina lua wusa? Dinzugo li na a suꞌum ye m zaŋ Kiristo niŋgbina n laꞌas ne poꞌagoonda niŋgbina bee? Ayei baa biꞌelaa. 
1CO.6.16	Ya ziꞌ ye one laꞌas o meŋ ne poꞌagoondir on ne poꞌagoondir la lieb ne niŋgbiŋ yinni? Li sob Winaꞌam gbauŋin, dau ne o poꞌa yela ye, “Babayi la na lieb niŋgbiŋ yinni.” 
1CO.6.17	Amaa one laꞌas o meŋ ne Zugsob la on ne Zugsob la ane yinni siig la ni.
1CO.6.18	Luakim dausaꞌuŋ ne poꞌasaꞌuŋ. Bozugo tuumbeꞌed wusa ban ka ninsaal maan la pu be o niŋgbinaa. Amaa tuumbeꞌed dine a poꞌasaꞌuŋ la be ne ninsaal niŋgbina ni. 
1CO.6.19	Ya ziꞌ ye ya niŋgbina la ane Winaꞌam Siig Suŋ la yire, one bee ya ni la on ka ya diꞌe Winaꞌam saꞌan laa? Ya pu soꞌe ya meŋa. 
1CO.6.20	Winaꞌam daꞌa ya ne. Dinzugo naꞌasimi Winaꞌam ne ya niŋgbina.
1CO.7.1	Nannanna, yaname daa sob gbauŋ siꞌa la ka m ye m sob lebisi ya. Li suꞌum ka dau da di poꞌa. 
1CO.7.2	Amaa poꞌasaꞌuŋ bedego bee ya teŋin la zug, dau mekama suꞌum ye o mor o meŋ poꞌa ka poꞌa me mor o meŋ sid. 
1CO.7.3	Li suꞌum ka dau tum dau tuum tis o poꞌa, ka poꞌa me niŋ ala n tis o sid. 
1CO.7.4	Bozugo poꞌa pu soꞌe o meŋ niŋgbinaa. Ka li ane o sidi soꞌe li. Ka dau me pu soꞌe o meŋ niŋgbinaa. Ka li ane o poꞌa soꞌe li. 
1CO.7.5	Poꞌa ne o sid da zanꞌasi taaba. Asee ban na gbanꞌe noor n zaŋ saŋa biꞌela ye ba sos Winaꞌam, ka naam lem laꞌas ne taaba, ka Sutaana da maki ba, bozugo ba ku tunꞌe nyaŋe ba meŋa. 
1CO.7.6	Neꞌ ane m meŋ tenꞌesug ka kaꞌane wadaa. 
1CO.7.7	M tenꞌesug ane dau wusa naan a wuu mane a siꞌem la. Amaa ninsaal mekama mor o meŋ piini kan ka Winaꞌam tis o. Ti wusa yinni yinni mor piini gun gun.
1CO.7.8	M yet neꞌeŋa tisidi nidib bane kaꞌa poꞌab bee kaꞌa sidib la ne pokonya, ye li a suꞌum n tisi ba ka ba kpelim be ban gullim wuu man be siꞌem la. 
1CO.7.9	Amaa ba yaꞌa ku nyaŋe gbanꞌe ba meŋa, dap on dim poꞌab ka poꞌab me kul sidib. Li a suꞌuŋa ka ya niŋ ala n sonꞌe yaname na ti more li yaꞌamleog ka li zabid wuu bugum.
1CO.7.10	M mor noyelug n na tis nidib bane mor poꞌab bee mor sidib la. Ka li ane Zugsob la din ka li kaꞌ man dine. Li ane ye poꞌa da bas o sida. 
1CO.7.11	Amaa o yaꞌa bas o sid, on zinꞌi, ka da toom kul sida, bee on ne o sid la naalim taaba. Ka dau me da bas o poꞌa.
1CO.7.12	Neꞌeŋa ane man meŋ noyelug ka m yet nimbane kpelim. Li kaꞌ Zugsob la yelugo. Li ane ye one siak Winaꞌam yaꞌa mor poꞌa sa, ka poꞌa la kaꞌ yadda niŋid, ka siak ye ba laꞌam be, on da bas oo. 
1CO.7.13	Poꞌa one siak Winaꞌam yaꞌa kul sid sa, ka dau la kaꞌ yadda niŋida, ka siak ye ba laꞌam be, on da bas oo. 
1CO.7.14	Poꞌa kane a Winaꞌam nid la tunꞌe ke ka o sid a nyain, ka dau kane a Winaꞌam nid la tunꞌe ke ka o poꞌa a nyain. Neꞌeŋa yaꞌa kaꞌane ala, ba biis naan aan dianꞌad. Ka lin a siꞌem la, biis la me a nyain.
1CO.7.15	Amaa one kaꞌ yadda niŋid yaꞌa bood ye o bas one a yadda niŋid, on niŋimi ala. Li kaꞌa mugusug ye poꞌa bee dau one a yadda niŋid laꞌasem ne one kaꞌ yadda niŋida. Winaꞌam buoli ti ye ti be ne sumalisim. 
1CO.7.16	“Poꞌa one a yadda niŋida, fu niŋ wala baŋ ye fu ku tunꞌe tiligi fu sida? Ka dau one a yadda niŋida, fu niŋ wala baŋ ye fu ku tunꞌe tiligi fu poꞌa?”
1CO.7.17	Soꞌ mekama dol beilim kan ka Winaꞌam tis o, ne on daa a siꞌem ka Winaꞌam buol o la. Neꞌeŋa a lin ka m tis noor Winaꞌam nidib bane be zinꞌis wusa. 
1CO.7.18	One kpenꞌ baŋo, ka Winaꞌam nyaan buol o, on da mood ye o yiis baŋo la isir n base. One me pu kpenꞌ baŋo ka Winaꞌam buol o, on da kpenꞌe. 
1CO.7.19	Ka one kpenꞌ baŋo ne one pu kpenꞌ baŋo wusa ane zaalim. Lini pak ane Winaꞌam noyelug la siakir. 
1CO.7.20	Soꞌ mekama kpelim be on daa a siꞌem ka Winaꞌam buol o la. 
1CO.7.21	Fu yaꞌa daa ane yamug saŋkan ka Winaꞌam buol fu, fun da ke ka li paki fu. Amaa fu yaꞌa na nye yolisim suer fun diꞌem. 
1CO.7.22	Ka on ka Zugsob la buol, ka o a yamug, ane Zugsob la yolisim nid. Ala men, yolisim nid on ka Kiristo buol, ane o yamug. 
1CO.7.23	Winaꞌam daꞌa ya ne. Dinzugo, da liebi wuu yamis n tis nidiba. 
1CO.7.24	Dinzugo m baꞌabiise, soꞌ mekama daa a siꞌem ka Winaꞌam buol o la, on be ala ne Winaꞌam noor yinni.
1CO.7.25	Neꞌ bipumis bane pu kul sidib yela, m pu diꞌe noor Zugsob la saꞌane. Amaa m tuꞌasidne m potenꞌer mor siꞌel line ka m paam Zugsob la saꞌan o nimbaanlzoor la yela ye ya na siak ye mane yel siꞌel la ane yelsida. 
1CO.7.26	Toꞌogi a siꞌem nannanna la zug, man tenꞌes ye li suꞌum ka nid na kpelim zinꞌin wuu o beilim a siꞌem la. 
1CO.7.27	Fu yaꞌa mor poꞌa, fun da mood ye fu bas oo. Ka fu yaꞌa a dakoonr men fun da ied ye fu di poꞌa. 
1CO.7.28	Ka fu yaꞌa liaꞌ poꞌa ka o kul uf, fu pu tum tuumbeꞌede. Ka one me pu mor sid yaꞌa kul sid, o pu tum tuumbeꞌede. Ka m bood ye ya luak yela ban ka bane mor poꞌab bee mor sidib la na nye dunia nwa ni la.
1CO.7.29	M baꞌabiise, lin ka m yel la gbin ane ye, saŋa kan ka Winaꞌam ziꞌel n tisi ti la pu lem zuꞌe. Nannanna waꞌae sa, li a suꞌum ka bane mor poꞌab la wenne wuu ba kaꞌ poꞌaba, 
1CO.7.30	ka bane kaasid wenne ba sunya pu saꞌam, ka bane laꞌad wenne ba kaꞌa sumalisim, ka bane daꞌad wenne ba pu soꞌe lii, 
1CO.7.31	ka bane mor dunia laꞌad n maan ban bood siꞌem da ke ka li yela loo ba zute. Ka dunia kaŋa a siꞌem nannanna nwa, ye li gaad ne.
1CO.7.32	M pu bood ye siꞌelnam daami yaa. Dakoonr gosidne on na niŋ siꞌem tum Zugsob la tuuma, ka niŋ siꞌel ka li na malis Zugsob la. 
1CO.7.33	Ka poꞌa daan gosidne dunia laꞌad ne on na niŋ siꞌem ka li malis o poꞌa. 
1CO.7.34	Dinzugo o yaꞌamboodim pudugne. Ka poꞌa one kaꞌ sid, gosidne Zugsob la tuuma yela, on na niŋ siꞌem ka o niŋgbina ne o siig na ti a Winaꞌam din. Ka one mor sid, gosidne dunia laꞌad ne on na niŋ siꞌem ka li malis o sid. 
1CO.7.35	Yanam suꞌum zug ka m yel neꞌeŋa ye m suŋi ya. M pu kpeꞌeŋid ye m zuol dine kisi ya zutine. Amaa m boode ye ya tum dine a suꞌum ne dine nar, ka zaŋi ya meŋ wusa n pesig Zugsob la.
1CO.7.36	Nid yaꞌa more o bipuŋ ka o biꞌig n tuꞌug sid kulig, ka li mor poꞌogir, on kel ka o kul sid wenne on tenꞌes siꞌem o suunrin la. O yaꞌa zaŋ o bipuŋ la tis sid, o maal suꞌuŋa. 
1CO.7.37	Ka niŋkane suunre kpiꞌem ne yelkaŋa, ka o tenꞌes o potenꞌerin ka gbanꞌe o yaꞌamin ye o na mor o bipuŋ la ka o da kul sida, ka mugusug kaeꞌ, o yaꞌa mor paŋ na maal nwa, o maal suꞌuŋa. 
1CO.7.38	Ala zugo, one tisidi o bipuŋ sid maane suꞌuŋa. Ka one me pu tisidi o bipuŋ sida, maan suꞌuŋa gaad.
1CO.7.39	Poꞌa one kul sid, ka o nam voe, o pu soꞌe o meŋ. Ka o sid yaꞌa kpi, suer be ka o na tunꞌe kul on ka o bood, asee ka li a Zugsob la boodim. 
1CO.7.40	Ka man tenꞌeseya ka o yaꞌa kpelim be on a siꞌem la, li na malis o gaad on na kul dau. Ka m miꞌ ye m me mor Winaꞌam Siig n paꞌani ya.
1CO.8.1	Nannanna m sobidne yeti ya bada diib yela. Ti miꞌ ye yaname yel siꞌem ye, ti wusa mor miꞌilim la, ane sida. Miꞌilim ketne ka ninsaal duꞌosidi o meŋ. Amaa noŋir kpeꞌeŋidne nidib. 
1CO.8.2	Soꞌ yaꞌa tenꞌes ye on miꞌ siꞌel, o miꞌilim nan pu paae wuu lin suꞌum ye o naan miꞌin siꞌem laa. 
1CO.8.3	Amaa nid yaꞌa noŋ Winaꞌam, Winaꞌam miꞌ o, ka gosid o.
1CO.8.4	Aa to, m yeti ya ne bada diib yela. Ti miꞌ ye baꞌar ane bun line pu voeya, ka me miꞌ ye Winaꞌam yinni maꞌaa be. 
1CO.8.5+1CO.8.6	Hale siꞌelnam yaꞌa be agol bee teŋin, ka ninsaalib buon ye Winaꞌamnam, tinam miꞌ ye Winaꞌam yinni be. Hale ka li a sida ye siꞌelnam bedego be ka ninsaalib buon ye winaꞌamnam ne zugsobnam, amaa Winaꞌam yinni be, ka ane ti Baꞌ one maal siꞌel wusa ka on zug ka ti voe. Ka ti lem miꞌ ye Zugsob yinni maꞌaa be. O ane Yesu Kiristo, ka ti nyovur ne siꞌel wusa yi ne o ni na.
1CO.8.7	Ka li kaꞌ soꞌ wusa miꞌ neꞌeŋa. Ninsieba miilim bada hale ka ba yaꞌa di baꞌar diib ba kpelim tenꞌesid li yela ye li sid ane baꞌar diib. Ba potenda pu kpiꞌema, ka ba tenꞌes ye diib la miligi ba ne. 
1CO.8.8	Diib pu ke ka ti malis Winaꞌam. Ti yaꞌa pu dii, li pu ket ka ti kpelim nyaꞌaŋa, ka ti yaꞌa di, li pu ket ka ti gat tuone.
1CO.8.9	Amaa guꞌusimi ka ya yolisim kan ka ya more na di bada diib la, da ke ka nidib bane potenda Winaꞌam ni pu kpiꞌem la kpenꞌ tuumbeꞌed ni. 
1CO.8.10	Dau one yadda pu kpiꞌem neꞌeŋa yela, yaꞌa nye fun one mor miꞌilim, ka fu be baꞌamaalug zinꞌigin n dit diib, neꞌeŋa ku ke ka o di baꞌar diib bee? 
1CO.8.11	Ka fun miꞌilim la na ke ka fu baꞌabiig on yadda pu kpiꞌema ka Kiristo kpii o zug la saꞌam. 
1CO.8.12	Fu yaꞌa niŋid wala n tum tuumbeꞌedi saꞌam fu baꞌabiig on yadda pu kpiꞌema, fu tumne tuumbeꞌed n poꞌogid Kiristo. 
1CO.8.13	Dinzugo diib yaꞌa ke ka m baꞌabiig tum tuumbeꞌed m meŋ kudin ku onb niꞌim yaꞌasa, ka m da ke ka m baꞌabiig kpenꞌ tuumbeꞌed ni.
1CO.9.1	Li ane sida ye m more yolisim, ka a Kiristo Tumtum ka da nye ti Zugsob Yesu la. Ka m tuuma lin ka m tum n tis Zugsob la ke ka yanam a yadda niŋidib. Bee m maꞌanee? 
1CO.9.2	Hale sieba yaꞌa pu siak ye m ane Kiristo Tumtum, li nar ka yanam siak. Yaname a yadda niŋidib la, nie bigis ye m ane Kiristo Tumtum.
1CO.9.3	Nidib yaꞌa yel ye m kaꞌa Kiristo Tumtum na, anwana ka m na lebis yiisi m meŋ yel la ni. 
1CO.9.4	Man ne Barnabas pu mor suer ye ba tisi ti diib ne nuub ti tuuma zugo? 
1CO.9.5	Ti pu mor suer n na ke ka poꞌa kane me puꞌusid Winaꞌam doli ti goond wenne ti Tumtum taaba la ne Zugsob pitib la ne Piita niŋid siꞌem la bee? 
1CO.9.6	Ya tenꞌes ye man ne Barnabas maꞌaa nar ye ti tum n diisi ti meŋa? 
1CO.9.7	Sogia be yaani n tum zaalim ka pu diꞌed yoode? Anoꞌon seed tiis ka ku di li wela? Ka anoꞌon kim niigi ka ku di ba binꞌisim.
1CO.9.8	M pu yel neꞌeŋa ne ninsaalib paŋa, Winaꞌam wada la me yele ala. 
1CO.9.9	Li sob wada ban ka Winaꞌam da tis Moses la gbauŋin ye, “Mit ka ya liꞌa naꞌaraad bane kuod la ne yuko.” Li ane niigi ka Winaꞌam daa yet bee? 
1CO.9.10	Ayei, li ane tinam yela, bee kaꞌa alaa? Eenn nwa sobne ti zug. Bozugo one kuod ki la kuodne ka one buꞌudi li la me buꞌudne, ka babayi wusa mor tiꞌir ka mor potenꞌer ye ba na pudugi li n di. 
1CO.9.11	Ti tum tuuma bane a suꞌum n tisi ya siis wenne wuu bane but biili. Li a suꞌum ka ti diꞌe laꞌad bane a suꞌum ya saꞌan wenne wuu bunib. 
1CO.9.12	Sieba yaꞌa mor suer kan ka ba na diꞌe laꞌasuma bama ya saꞌan, tinam mor suer hale ka li gaad ala.
1CO.9.12	Amaa ti pu zaŋ suer kan la ye ti diꞌe siꞌel ya saꞌanee. Amaa ti siak ye ti ku maal siꞌel line na giŋ Kiristo labasuŋ la moolugo. 
1CO.9.13	Ya miꞌ ye bane tum Winaꞌam puꞌusum yin la, ba diib bene anina. Ka bane maan maana n tisid Winaꞌam ka tum maan maalug zinꞌig la tuuma la, ba me diꞌedi ba diib anina. 
1CO.9.14	Ala men, Zugsob la tis noor ye bane moon labasuŋ la na paamidi ba siꞌel wusa ne anina.
1CO.9.15	Amaa man pu zaŋ sueya ban ka m mor la yinni diꞌe siꞌel, ka me pu sobid neꞌeŋa ye ya tis im siꞌela. Hale m yaꞌa kpi, sonꞌe soꞌ naa ke ka m ku nyaŋe nweꞌe nyoꞌogo. 
1CO.9.16	Man moon labasuŋ la pu ke ka m tunꞌe nweꞌe nyoꞌogo. Li ane tilas ka m niŋid ala. M yaꞌa pu mool labasuŋ la, yeltoog na be m zugin. 
1CO.9.17	M yaꞌa mool labasuŋ la ne m meŋ boodim, m na diꞌe li nyood. Amaa m yaꞌa pu mool li ne m meŋ boodim, lin ane ye m kun moole sa. 
1CO.9.18	Ka neꞌ yaꞌa a sida bo a man nyoode? Li ane man yiti moon labasuŋ la zaalim ka pu zaŋ suer kan ka m na diꞌe siꞌel labasuŋ moolug tuuma la nii.
1CO.9.19	Hale baa man mor yolisim ka soꞌ pu soꞌe man la, m zaŋi m meŋ lieb yamug n tis nidib wusa ye m more ba bedego n kenn Kiristo saꞌan na. 
1CO.9.20	M yaꞌa be Jew dim saꞌan, m liebid wuu Jew nid ne, ye m more ba kenn Kiristo saꞌan na. Ka m yaꞌa be ne bane dol wada ban ka Winaꞌam da tis Moses la saꞌan, m liebid wuu ba nid yinni baa ne man pu dol wada la, ye m more bane dol wada la kenn Kiristo saꞌan na. 
1CO.9.21	Ka bane pu dol wada la saꞌan ka m daa me lieb wuu ban nid yinni, ye m more ba kenn Kiristo saꞌan na. Ka neꞌeŋa pu paꞌalne ye m pu dol Winaꞌam wada laa. M dolne Kiristo wada. 
1CO.9.22	Ka ban yadda pu zuꞌe la saꞌan, ka m daa me lieb wuu ba yinni ye m suŋi ba. M dolne sueya konꞌob konꞌob nidib buudi wusa saꞌan, ye m tiligi ba sieba. 
1CO.9.23	Labasuŋ la zug m niŋid neꞌeŋa wusa ye m ti diꞌe li bareka.
1CO.9.24	Ya miꞌ ye zoogin, zotzotib wusa zotne, amaa ba yinni maꞌaa dit ka diꞌed piini. Dinzugo kpeꞌeŋimi ya meŋ bedego, wuu zotzotib n zot siꞌem la, ye ya ti diꞌe piini Winaꞌam saꞌan. 
1CO.9.25	Zotzot wusa gbanꞌedi ba meŋ siꞌel wusa ni ye ba diꞌe piini kane ku yuug ka saꞌam. Ka tinam gbanꞌedi ti meŋ ye ti ti diꞌe piini kane kaꞌ naare. 
1CO.9.26	Dinzug man pu zot yoo yoogo, ka me pu zabid yoo yoogo wuu one zabid nweꞌed sisiꞌem laa. 
1CO.9.27	M mugusidi m meŋ tum wenne yamug ne. Ka mam mool labasuŋ la n tisid nidib la, mam meŋ da koꞌoŋ nyood Winaꞌam saꞌanee.
1CO.10.1	M baꞌabiise, m bood ye ya tenꞌes line da niŋi ti yaanam bane da dol Moses la. Winaꞌam da nok saŋgbauŋ n guri ba wusa, ka ba wusa loꞌoŋ ateuk line buon ateuk Zenꞌug la. 
1CO.10.2	Ban ne Moses da dol saŋgbauŋ ka loꞌoŋ ateuk la ka ala ka Winaꞌam da suu ba ye ba a yinni ne Moses. 
1CO.10.3	Ba wusa da di ne diib yinni ka nu kuꞌom kan ka Winaꞌam da tum nyalima maal la. 
1CO.10.4	Ba da nune tampiing kan ni ka Winaꞌam da tisi ba, ka li doli ba keŋ la. Tampiing kan da ane Kiristo meŋ. 
1CO.10.5	Amaa ne wala wusa, Winaꞌam sunf da pu malis ne ba sieba bedego ka ba kpi, ka ba niŋgbina dig zinꞌis konꞌob konꞌob moogin la.
1CO.10.6	Neꞌeŋanam wusa da ane zanbin n tisi ti n saꞌali ti ye ti da bood bunbeꞌednama wenne ban laa. 
1CO.10.7	Da maani baꞌar wuu ba sieba da niŋ siꞌem laa. Ka li sob Winaꞌam gbauŋin ye, “Nidib da zinꞌin n di, ka nu, ka due waꞌ baꞌar maanib waꞌ.” 
1CO.10.8	Ti da saꞌam poꞌab wuu ba sieba da niŋ siꞌem laa. Ka daar yinni poogin ka ba tusa piisi ne atanꞌ n kpi laa. 
1CO.10.9	Ti me da mak ye ti kpans Zugsob la wuu ba sieba da niŋ siꞌem, ka wiigi da kuu ba la. 
1CO.10.10	Ka ti da nyon ne Winaꞌam wuu ba sieba da nyon siꞌem, ka kuꞌum malek da kuu ba laa.
1CO.10.11	Neꞌeŋa wusa da niŋ ne, ye li saꞌali ba. Ka ba sobi li ka li a nimmua saꞌalug n tis tinam bane be saŋa kan ka dunia liꞌel naar la. 
1CO.10.12	Dinzugo, one tenꞌes ye o niŋid suꞌum, ka ziꞌe suꞌuŋa, on guꞌusim, ka yaꞌa kaꞌ ala, o na lu. 
1CO.10.13	Makir ban buudi paadi ya la, nan miꞌ paae sieba. Ka Winaꞌam ane yelsida sob, ka ku ke ka makir kane gaadi ya paŋ la paae yaa. Ne makir puugin, o na maal suer tisi ya paŋ, ka ya nyaŋe li.
1CO.10.14	Dinzug, m baꞌabiise, luakimi ne bada maalug. 
1CO.10.15	M pianꞌade tisidi ya wenne ya ane nidib bane mor yaꞌam. Yanam meŋ baŋim man yet siꞌel la gbin. 
1CO.10.16	Nwam kan ka ti yiti zaŋi puꞌus bareka tis Winaꞌam la, ti yaꞌa nu nwam kaŋa ni, ti pu naalimne ne Kiristo ziim bee? Ka bodobodo kan ka ti gbenꞌesid la, ti yaꞌa di bodobodo kaŋa, ti pu naalimne ne Kiristo niŋgbiŋ bee? 
1CO.10.17	Tiname pudugid bodobodo gbil yinni n dit la zug, ti ane niŋgbiŋ yinni laꞌam ne tinam zuꞌe la.
1CO.10.18	Gosimi Israel dim niŋid siꞌem la. Bane dit diib bane ka ba maali tis Winaꞌam maan maalug zinꞌig ni la, ba a yinni ne Winaꞌam one soꞌe maan maalug zinꞌig la. 
1CO.10.19	Bo ka m yet nwa? Ya tenꞌes ye man yel ye baꞌar bee diib line ka ba maani tisidi li la ane siꞌel bee? 
1CO.10.20	Ayei, m yet ye, lin ka baꞌamaanib maani tisid bada la, ba maani tisidne kikiris, ka pu maani tisidne Winaꞌam. M pu bood ye ya a yinni ne kikirise. 
1CO.10.21	Ya ku nyaŋe nu Zugsob nwam la ni, ka lem nu kikiris nwam la nii, ka me ku nyaŋe di Zugsob la diib, ka lem di kikiris diibo. 
1CO.10.22	Ti bood ye fufum kpenꞌ Zugsob la bee? Ya tenꞌes ka ti mor paŋ gaad o bee?
1CO.10.23	Ba ye, “Suer be ka ti na maal siꞌel wusa.” Eenn, sida. Amaa li kaꞌ siꞌel wusa mor nyoode. “Suer be ka ti na maal siꞌel wusa.” Amaa li kaꞌ siꞌel wusa kpeꞌeŋid nidiba. 
1CO.10.24	Soꞌ da tenꞌesid o meŋ yelsum maꞌanee. Amaa o me tenꞌesimi o taaba yela.
1CO.10.25	Dimi niꞌim kan wusa ka ba kuosid daꞌan. Ka da ke ka ya potenda ke ka ya buꞌosi buꞌosaa. 
1CO.10.26	Li sob Winaꞌam gbauŋin ye, “Dunia ne siꞌel wusa line bee li ni ane Zugsob la din.”
1CO.10.27	Fu yaꞌa keŋ one kaꞌa yadda niŋid yin ka o tis uf diib, fun dim line ka o mora ziꞌeli fu tuon, ka da buꞌos ye bo niꞌim nwa. 
1CO.10.28	Amaa soꞌ yaꞌa yel uf ye, “Dikaŋa nwa ane baꞌar diib” fun da dii. Ka li na suŋ fun ne one yel uf la potenda. 
1CO.10.29	Li kaꞌane fun meŋ potenꞌer yelaa, amaa li ane soꞌ potenꞌer yela.
1CO.10.29	Bozug ka m mor yolisim ka soꞌ potenꞌer kati m saria? 
1CO.10.30	M yaꞌa puꞌus Winaꞌam bareka ka di diib, bo ka soꞌ na poꞌogi man ne bun lin ka m puꞌus Winaꞌam bareka li yela?
1CO.10.31	Ya yaꞌa di bee nu bee niŋ siꞌel mekama, yanam niŋimi li wusa ka li duꞌos Winaꞌam yuꞌur. 
1CO.10.32	Da niŋ siꞌel Jew dim bee Greek dim bee Winaꞌam nidib saꞌan ka li daami baa. 
1CO.10.33	Niŋimi wuu man niŋid siꞌem la. Hale m mood ye m tum line malis soꞌ mekama siꞌel wusa puugin. Bozugo m pu bood man meŋ yel suꞌum ne, amaa nidib wusa suꞌum yela, ye ba paam faangir.
1CO.11.1	Tuꞌasimi man tuuma wuu man tuꞌas Kiristo tuuma siꞌem la.
1CO.11.2	M pianꞌadi ya yaname tiendi m yela siꞌel wusa ni ka mor paꞌalug kan ka m tolisi tisi ya la zug.
1CO.11.3	Amaa m bood ye ya baŋ ye Kiristo a dau wusa zugsob, ka dau me a o poꞌa zugsob, ka Winaꞌam me a Kiristo Zugsob. 
1CO.11.4	Dinzugo, dau one puꞌusid Winaꞌam bee diꞌed Winaꞌam pianꞌad n tisid nidib, ka siꞌel pil o zug, diisne Kiristo nyan. 
1CO.11.5	Ka poꞌa one puꞌusid Winaꞌam bee diꞌed Winaꞌam pianꞌad n tisid nidib, ka siꞌel pu pili o zugo, o diisne o sid nyan. Li wenne wuu o puni o zug ne. 
1CO.11.6	Poꞌa yaꞌa zanꞌas ka pu pili o zugo, on kiesimi o zuobid. Lin sadigim a nyan n tis poꞌa ka o puni o zug la, bee kiesi o zuobid la, o pilimi o zug. 
1CO.11.7	Winaꞌam n maal dau wenne o meŋ la ka o mor girima tisid Winaꞌam la, li pu suꞌum ka o zaŋ siꞌeli pil o zugo. Poꞌa me mor girima tisid dau. 
1CO.11.8	Winaꞌam da pu zaŋ poꞌa konbir n maal dau, amaa o da zaŋ ne dau konbir n maal poꞌa. 
1CO.11.9	Winaꞌam me da pu maal dau poꞌa zugo, amaa o da maali poꞌa dau zug. 
1CO.11.10	Maleknam la zug, li suꞌum ka poꞌa zaŋ siꞌeli pili o zug n paꞌal ye o be ne o sid la nuꞌusin.
1CO.11.11	Amaa Zugsob nidib la puugin, poꞌa bene dau nuꞌusin, ka dau me be poꞌa nuꞌusin. 
1CO.11.12	Winaꞌam da zaŋ dau n maal poꞌa. Ala men ka poꞌab me duꞌad dap. Ka siꞌel wusa yitne Winaꞌam saꞌan na. 
1CO.11.13	Ya meŋ tenꞌesim n gos. Li a suꞌuŋa ka poꞌa puꞌus Winaꞌam paalo ni ka siꞌel kaꞌ o zuginee? 
1CO.11.14	Ti malima pun paꞌali ya ye dau yaꞌa bas o zuobid ka li waꞌam, o diisidi o meŋ nyan. 
1CO.11.15	Amaa li ane venlim poꞌa saꞌan. Winaꞌam maali o zuobid ka li waꞌam ye li a o zugpibig. 
1CO.11.16	Amaa soꞌ yaꞌa bood ye o nwaꞌasi li yela, man na lebis siꞌel ane ye, tinam bee Winaꞌam nidib pu mor maluŋ siꞌa line be zugpilib puugine.
1CO.11.17	M pu zunꞌodi ya yel kan ka m ye m yeli ya laa, bozugo ya yiti laꞌas taaba ka ya tuumbeꞌed gati ya tuumsoma. 
1CO.11.18	Yiiga zinꞌigin, m wumya ye ya yaꞌa yiti laꞌas taaba ye ya puꞌus Winaꞌam, weligir be ya soogin. M me siak ye labaar la sieba ane sida. 
1CO.11.19	Biꞌesug kaeꞌ, ye weligir na bee ya soogin ye ba baŋ bane dol sida suer la paalo ni. 
1CO.11.20	Ya yaꞌa laꞌas taaba n tenꞌes ye ya ditne Zugsob Diib la, li kaꞌ walaa. 
1CO.11.21	Bozugo ya yaꞌa laꞌas, soꞌ mekama ditne o meŋ diib, ka sieba koꞌom zabid ka sieba nuu kool. 
1CO.11.22	Ya pu mor yaꞌ na di ka nuu? Bee ya kudum bood ye ya neꞌesne Winaꞌam nidib ka diis noŋdim nyane? M na yeli ya ye bo? M zunꞌe ya neꞌ zug bee? Ayei, m ku zunꞌe yaa.
1CO.11.23	M daa diꞌe paꞌalug kaŋa ne Zugsob la saꞌan, ka tolisi tisi ya. Ye yuꞌuŋ kan ka ba zam ti Zugsob la, ka o zaŋ bodobodo 
1CO.11.24	n puꞌus Winaꞌam bareka, ka gbenꞌesi li, ka ye, “Neꞌeŋa ane m niŋgbiŋ kan ka m tisi ya. Niŋim ala ka li a tienri m yela.” 
1CO.11.25	Ala ka o lem zaŋ nwam, bane di diib la naae la, ka yel ye, “Nwam kaŋa ane Winaꞌam nonaar paal line a man ziim. Ya yaꞌa yiti nuu li, yanam niŋimi li ka li tienn m yela.” 
1CO.11.26	Ya yaꞌa yiti niŋ neꞌeŋa ka di bodobodo la ka nu nwam kaŋa ni, ya mooni Zugsob la kuꞌum yela n guri o lebig na.
1CO.11.27	Ala zugo, on mekama zanꞌa di Zugsob la bodobodo ka nu o nwam la ni, ka li pu suꞌum ye o di ka nu, o tumne tuumbeꞌed tis Zugsob la niŋgbiŋ ne o ziim la. 
1CO.11.28	Soꞌ wusa tenꞌesim suꞌuŋa ka naan di bodobodo kaŋa ka me nu nwam kaŋa ni. 
1CO.11.29	On mekama pu baŋ Zugsob la niŋgbiŋ la gbin ne, ka me di ka nu, o na nye saria kad beꞌed on di ka nu la zug. 
1CO.11.30	Dinzug ka ya bedego a banꞌadnam, ka sieba kaꞌ paŋa, ka sieba kpi la. 
1CO.11.31	Ti yaꞌa maki ti meŋ yiiga suꞌuŋa, ti ku kpenꞌ Winaꞌam sariakadib nii. 
1CO.11.32	Ka Zugsob la kat tinam saria ka namisidi ti ye ti zamis ka ti da ti laꞌas ne dunia nidib n nye saria kad beꞌede.
1CO.11.33	Dinzugo, m baꞌabiise, ya yaꞌa laꞌas taaba ye ya di Zugsob diib la, yanam on gur taaba. 
1CO.11.34	On koꞌom zabid, on dimi o yin ka naan kena, ka da kpenꞌ Zugsob la sariakadib nii.
1CO.11.34	Yela bane kpelim la, m yaꞌa kena, m na saꞌali ya li yela.
1CO.12.1	M baꞌabiise, nannanna m yeti ya ne piini line yit Winaꞌam Siig Suŋ ni na la yela. M bood ye ya baŋi li yela a sida siꞌem. 
1CO.12.2	Ya miꞌ ye yaname daa nan kaeꞌ yadda niŋidib la, baꞌa kpiilima daa more ya n dol suer beꞌed. 
1CO.12.3	Dinzugo, m bood ye ya baŋ ye Winaꞌam Siig Suŋ la yaꞌa be soꞌ ni, o ku tunꞌe pianꞌ Yesu yela beꞌede. Ka soꞌ me ku tunꞌe yel ye Yesu ane Zugsoba, li yaꞌa kaꞌa ye Winaꞌam Siig Suŋ la bee o nii.
1CO.12.4	Siig Suŋ la tisid piini konꞌob konꞌob. Amaa li wusa yitne Siig Suŋ yinni la ni. 
1CO.12.5	Tuuma konꞌob konꞌob be. Amaa li ane Zugsob yinni ka ti tumi tisid. 
1CO.12.6	Tuuma konꞌob konꞌob be. Amaa li ane Winaꞌam yinni tisid nidib yaꞌam ka ba tumi li.
1CO.12.7	Winaꞌam Siig Suŋ la tisid yadda niŋidib wusa piini siꞌa line paꞌan Siig Suŋ la paŋ ye li suŋ Winaꞌam nidib wusa. 
1CO.12.8	Siig Suŋ la tisid ninsieba piini ka ba pianꞌad yaꞌam pianꞌad, ka tisid sieba miꞌilim pianꞌad, 
1CO.12.9	ka tisid sieba yadda titaꞌar Winaꞌam ni, ka tisid sieba piini line na tiꞌeb banꞌadnam, 
1CO.12.10	ka tisid sieba paŋ ka ba na nyaŋe tum tuumnyalima, ka tisid sieba piini ka ba diꞌed Winaꞌam pianꞌad n tisid nidib, ka tisid sieba yaꞌam ka ba na nyaŋe baŋ line yi Siig Suŋ la saꞌan na ne line pu yi aninaa, ka tisid sieba piini ka ba na tunꞌe pianꞌ pianꞌazuna, ka tisid sieba ka ba na tunꞌe tuꞌas pianꞌazuna la gbin ne a siꞌel. 
1CO.12.11	Li ane Siig Suŋ yinni la n niŋid neꞌenam wusa. O tisid soꞌ mekama ne piini gun gun wuu on bood siꞌem.
1CO.12.12	Kiristo nidib wenne niŋgbiŋ yinni ne, n mor luas bedego. Hale ne lin mor luas buudi konꞌob konꞌob la li kpelim ane niŋgbiŋ yinni. 
1CO.12.13	Tinam wusa bane a Jew dim ne bane kaꞌ Jew dim, yamis ne bane kaꞌa yamise, Kiristo suu ti wusa ne Winaꞌam Siig Suŋ ka ke ka ti liebi wenne niŋgbiŋ yinni. Winaꞌam tumi o Siig Suŋ yinni la n tisi ti wusa.
1CO.12.14	Niŋgbiŋ la meŋ pu mor lua yinni maꞌanee. Li more luas bedego. 
1CO.12.15	Nobir yaꞌa yelin ye, “Man kaꞌa nuꞌug la zug, m kaꞌ niŋgbiŋ la nii,” lin ku nyaŋen keen ka o kaꞌ niŋgbiŋ nii. 
1CO.12.16	Tobir me yaꞌa yelin ye, “Man kaꞌa nif la zug, m kaꞌ niŋgbiŋ la nii,” lin ku nyaŋen keen ka o kaꞌ niŋgbiŋ nii. 
1CO.12.17	Niŋgbiŋ la wusa yaꞌa aane nifo, li ye li niŋin wala n wum pianꞌade? Ka li yaꞌa aane tobir, li ye li niŋin wala n wum nyuugo? 
1CO.12.18	Lin a siꞌem la, Winaꞌam maalne niŋgbiŋ luas wusa toꞌoŋ wuu on bood siꞌem. 
1CO.12.19	Li wusa yaꞌa aane lua yinni maꞌaa, niŋgbin naan ku beene. 
1CO.12.20	Lin a siꞌem la, luas bedego be, amaa li ane niŋgbiŋ yinni.
1CO.12.21	Dinzugo nif ku nyaŋe yel nuꞌug ye, “M pu bood fu suŋire.” Zug me ku nyaŋe yel noba ye, “M pu boodi ya suŋire.” 
1CO.12.22	Ka ti niŋgbiŋ la luas bane wenne ba kaꞌ paŋ la yaꞌa kaeꞌ, niŋgbiŋ la ku tum. 
1CO.12.23	Ti gosid niŋgbina luas bane ka ti neꞌes la suꞌuŋa, ka naꞌasid nyan luas bane ka ti pu bood ye nidib nye la n ligini ba. 
1CO.12.24	Ka li pu nar ka ti ligin luasuma laa. Winaꞌam meŋ maal ti niŋgbina ka tis luas bane ka ti gos ka ba nyood pu zuꞌe la naꞌasi n gaad lua mekama. 
1CO.12.25	Dinzugo weligir kaeꞌ ti niŋgbina nii. Luas konꞌob konꞌob la bood taaba suŋir. 
1CO.12.26	Dinzugo lua yinni yaꞌa namisid, luas la wusa me namisidne. Lua yinni yaꞌa nye naꞌasi, luas la wusa more sumalisim.
1CO.12.27	Ya wusa wenne Kiristo niŋgbiŋ ne. Ka soꞌ kam zanꞌasa me wenne o niŋgbiŋ la lua sieba. 
1CO.12.28	Ka Winaꞌam gaŋne Tumtumnib o nidib soogin ka ba a kpeenmnam, ka gaŋ nodiꞌesidib ka ba tiaꞌali ba, ka nan gaŋ paꞌanib, ka yuꞌuŋ gaŋ bane maan tuumnyalima, ka lem gaŋ sieba ka ba na tunꞌe maꞌae banꞌadnam, ka gaŋ sieba ka ba suŋid nidib ka gaŋ sieba ka ba gosid ka bigisid nidib tuuma a siꞌem, ka gaŋ sieba ka ba pianꞌad pianꞌazuna. 
1CO.12.29	Ti wusa kaꞌ Tumtumnib bee nodiꞌesidib bee paꞌaniba. Li kaꞌ ti wusa mor paŋ na maal tuumnyalima 
1CO.12.30	bee tiꞌeb banꞌadnam bee pianꞌ pianꞌazuna, bee nyaŋe tuꞌas pianꞌazuna la gbin ne. 
1CO.12.31	Boomi piintitada n gaad bun wusa.
1CO.12.31	Ka m na paꞌali ya suer line gati ba wusa.
1CO.13.1	M yaꞌa pianꞌad ninsaalib pianꞌad buudi ne maleknam pianꞌad, ka pu mor noŋilim, m kudum wenne lumir bee binnir bane vuudne. 
1CO.13.2	Ka m yaꞌa mor nodiꞌesug piini line ka Winaꞌam tisid ka nyaŋe baŋ yelsuaꞌada wusa, ka mor miꞌilim wusa, ka m yadda kpiꞌem Winaꞌam ni ka na nyaŋe yel zuer ka li viki toom, ka pu mor noŋilim, m ane zaalim. 
1CO.13.3	Ka m yaꞌa zaŋ man mor siꞌel wusa tis noŋdim, hale ka zaŋi m niŋgbiŋ n tis ka ba nyuꞌe ne bugum, ka pu mor noŋilim, m kaꞌ nyoode.
1CO.13.4	Nimbane mor noŋilim, me mor suguru, ka suŋid nidib, ka pu mor fufum bee duꞌosi meŋa. 
1CO.13.5	Ba kaꞌ nyeesim bee titaꞌalim bee boodi o meŋ suŋir maꞌane bee soꞌ yaꞌa maal o beꞌed o pu tiend li o suunrine. 
1CO.13.6	Noŋilim pu mor sumalisim ne tuumbeꞌede, amaa li mor sumalisim ne bunsuma. 
1CO.13.7	Noŋilim dit suguru ne siꞌel wusa. Ka yadda ne tiꞌir ne modigir kaꞌ siere.
1CO.13.8	Noŋilim pu naae da. Nodiꞌesug ne pianꞌazuna ne miꞌilim na gaad. 
1CO.13.9	Ti miꞌilim ne ti nodiꞌesug pu paae Winaꞌam miꞌ siꞌem la. 
1CO.13.10	Ka Kiristo one siaꞌal ameŋa la yaꞌa ti paae na, line kaꞌa ameŋa la na gaad.
1CO.13.11	Man daa a biig la, m daa pianꞌad ka tenꞌesidi wenne biig ne, ka gbanꞌadi wenne biig. Ka man yuꞌun nobug la ka bas biilim tuuma. 
1CO.13.12	Tiname miꞌ siꞌel nannanna la ane biꞌela wenne tiname gosid gotiŋin ka li a zibisug siꞌem la. Amaa saŋkan la ti na nye siꞌel wusa nyain. Man miꞌ siꞌel nan ane biꞌela. Amaa m na ti baŋi li suꞌuŋa nyain wenne Winaꞌam miꞌ man nyain siꞌem la.
1CO.13.13	Yadda ne tiꞌir ne noŋilim, bunama atanꞌ nwa, na be saŋa wusa. Amaa noŋilim gati ba wusa.
1CO.14.1	Keli ka noŋilim a ya bunboodim gaad siꞌel wusa, ka boomi Siig Suŋ piini la bedego. Line gaad li wusa ane nodiꞌesug piini line yi Winaꞌam saꞌan. 
1CO.14.2	One pianꞌad pianꞌazuna o pu pianꞌadi tisid nidiba, amaa o pianꞌadne tisid Winaꞌam, ka soꞌ ku baŋ on yet siꞌel laa bozugo o pianꞌadne yelsuaꞌada la ne Siig la paŋ. 
1CO.14.3	Ka one diꞌesid Winaꞌam pianꞌad n tisid nidib, pianꞌadne n suŋid nidib ka me kpeꞌeŋidi ba, ka belisidi ba. 
1CO.14.4	One pianꞌad pianꞌazuna suŋidne o meŋ. Ka one diꞌesid Winaꞌam noor pianꞌad n tisid nidib suŋidne Winaꞌam nidib. 
1CO.14.5	M bood ye ya wusa pianꞌad pianꞌazuna, ka bood ye ya diꞌesid Winaꞌam noor pianꞌad la n tisid nidib gat ala. One diꞌesid Winaꞌam noor pianꞌad la tisid nidib gat one pianꞌad pianꞌazuna. Amaa o yaꞌa tuꞌas pianꞌazuŋ la gbin ka li suŋ nidib, ba pu gat taabaa.
1CO.14.6	M baꞌabiise, m yaꞌa keenn ya saꞌan na n pianꞌad pianꞌazuna, m na niŋ wala suŋi yaa? M ku suŋi yaa, asee ka m paꞌali ya bun line yi Winaꞌam ni na, bee m ke ka ya baŋ siꞌel, bee m diꞌe Winaꞌam noor pianꞌad siꞌa n tisi ya, bee m paꞌali ya siꞌel. 
1CO.14.7	Bun line kaꞌa nyovur yaꞌa maan vuud wenne wiigi piebid bura bura ka li kaꞌa gbin ne, fu ye fu niŋ wala baŋ line piebid siꞌel yela? 
1CO.14.8	Naꞌatan yaꞌa piebid ka pu pieb tanp piebugo, anoꞌone na tiꞌebi yi tanpo? 
1CO.14.9	Ala men ya yaꞌa pianꞌad pianꞌazuŋ ka li gbin kaꞌ nyainee, soꞌ na niŋ wala baŋ yanam yet siꞌela. Ya pianꞌad la na ane zaalim. 
1CO.14.10	Pianꞌad buudi bedego be dunia ni, ka ba yinni kaeꞌ pu mor gbin ne. 
1CO.14.11	M yaꞌa ziꞌ pianꞌad gbin ne, m ane saani tis one pianꞌad la. Ka one pianꞌad la me a saani tisi m. 
1CO.14.12	Yanam sadigim bood Siig Suŋ piini la, boomi piini line na kpeꞌeŋ Winaꞌam nidib bedego.
1CO.14.13	Dinzugo, one pianꞌad pianꞌazuŋ, on sosim Winaꞌam ka o ke ka o nyaŋe tuꞌasi li gbin. 
1CO.14.14	M yaꞌa puꞌus Winaꞌam ne pianꞌazuŋ, m siig puꞌusid, amaa m yaꞌam kaꞌ li nii. 
1CO.14.15	Ka bo ka m na niŋ yuꞌuse? M na puꞌus ne m siig ka me lem puꞌus ne m yaꞌam, ka yum ne m siig ka me lem yum ne m yaꞌam. 
1CO.14.16	Fu yaꞌa puꞌus Winaꞌam bareka ne fu siig, nid one laꞌas ne fu ka ziꞌ fun yet siꞌela, na niŋ wala siaki fu puꞌusum ye, “Ami?” 
1CO.14.17	Hale fu Winaꞌam puꞌusum la yaꞌa a suꞌuŋa gba, li kaꞌ suŋir n tis ninkaŋa la.
1CO.14.18	M puꞌus Winaꞌam bareka man pianꞌad pianꞌazuna n gat yanam wusa la. 
1CO.14.19	Amaa Winaꞌam nidib laꞌasugin m bood ye m pianꞌ pianꞌuk anu ne m yaꞌam ye m paꞌal nidib n gaad man na pianꞌ pianꞌuk tusa piiga ne pianꞌazuŋ.
1CO.14.20	M baꞌabiise, da wenne biise ya potenda nii. Amaa aae wuu biise ya tuumbeꞌed poogin. Kel ka ya potenda wenne kpeenmnam potenda ne. 
1CO.14.21	Li sob Winaꞌam gbauŋin ye,
1CO.14.21	“Zugsob la yel ye,
1CO.14.21	‘M na ke ka ninsieba ne saam
1CO.14.21	pianꞌ m labaar tisi m nidib,
1CO.14.21	ka li a pianꞌazuŋ ba saꞌan.
1CO.14.21	Laꞌam ne wala wusa, ba ku kelise.’ ”
1CO.14.22	Dinzug, pianꞌazuna ane siꞌel line na saꞌal bane kaꞌ yadda niŋidib, ka kaꞌ bane a yadda niŋidib. Ka nodiꞌesug a line na paꞌal n tis bane a yadda niŋidib ka kaꞌ bane kaꞌ yadda niŋidiba. 
1CO.14.23	Yadda niŋidib wusa yaꞌa laꞌas taaba, ka soꞌ wusa pinꞌili pianꞌad ne pianꞌazuna, ka yiiŋ dim kpenꞌ na, ba ku yel ye ya geemnee? 
1CO.14.24	Amaa yadda niŋidib wusa yaꞌa laꞌas taaba ka soꞌ wusa diꞌesid Winaꞌam noor pianꞌad n tisid nidib ka yiiŋ nid kpenꞌ na, on wum siꞌel wusa la na ke ka o baŋi o tuumbeꞌed, ka kad o meŋ saria. 
1CO.14.25	Yelsuaꞌada bane be o suunrin na nie paalo ni, ka o na igin puꞌus Winaꞌam ka peligi o poog yel ye, “Asida, Winaꞌam bee ya ni.”
1CO.14.26	Dinzugo m baꞌabiise, ya yaꞌa laꞌas taaba ye ya puꞌus Winaꞌam, soꞌ more yuum, ka soꞌ me more paꞌalug, ka soꞌ more siꞌel line ka Winaꞌam nie paꞌal o, ka soꞌ more pianꞌazuŋ, ka soꞌ me more pianꞌazuŋ la gbini na tuꞌasi tis nidib. Niŋimi siꞌel wusa ka li suŋ Winaꞌam nidib. 
1CO.14.27	Ninsieba yaꞌa ye ba pianꞌ ne pianꞌazuna, nidiba ayi bee nidiba atanꞌ gullim pianꞌam yinni yinni, ka soꞌ me tuꞌas ban yel siꞌel la gbin. 
1CO.14.28	Amaa soꞌ yaꞌa kaeꞌ na nyaŋe tuꞌas pianꞌazuna la gbin ne, one pianꞌad pianꞌazuŋ la da pianꞌ yadda niŋidib laꞌasugin ne, ka lee pianꞌ tis o meŋ ne Winaꞌam.
1CO.14.29	Keli ka nodiꞌesidiba ayi bee atanꞌ pianꞌ. Ka ban kpelim la geligim gos ye li a suꞌuŋa bee. 
1CO.14.30	Ka nid yinni yaꞌa pianꞌad ka Winaꞌam Siig Suŋ nie siꞌel paꞌal soꞌ laꞌasugin la, one deŋim pianꞌad la na bas pianꞌad. 
1CO.14.31	Ya wusa yinni yinni na nyaŋe diꞌe Winaꞌam noor pianꞌad n tis nidib, ka ya wusa zamis ka kpeꞌeŋ. 
1CO.14.32	Nimbane mor Winaꞌam Siig nodiꞌesug la piini la tunꞌe gbanꞌe ba meŋ ne nodiꞌesug piini la yela. 
1CO.14.33	Bozugo Winaꞌam pu buoli ti ye ti tum yori yorii amaa ye ti be baanlim.
1CO.14.34	Poꞌab sini ba noya yadda niŋidib laꞌasug doogin, wenne zinꞌig wusa ka Winaꞌam nidibi n maan siꞌem la. Suer pu be ka ba pianꞌad laꞌasugin ne. Amaa ba siakimi ba sidib noya wuu Jew dim wada la yel siꞌem la. 
1CO.14.35	Siꞌel yaꞌa be ka ba bood ye ba baŋ, ban on buꞌosimi ba sidib ba yaan. Li ane nyan ne poꞌab n na pianꞌad yadda niŋidib laꞌasugin.
1CO.14.36	Ya tenꞌes ye li ane yanam ni ka Winaꞌam labaar la pinꞌile? Ka ane yanam gullim ni ka li kenaa? 
1CO.14.37	One tenꞌes ka o a Winaꞌam nodiꞌes bee o ane on ka Winaꞌam Siig Suŋ bee o ni, on siakim ye lin ka m sobidi tisidi ya nwa ane Zugsob la noyelug. 
1CO.14.38	Amaa soꞌ yaꞌa pu kelis neꞌeŋa, yanam on da kelisi ne oo.
1CO.14.39	Dinzug m baꞌabiise, boomi Winaꞌam nodiꞌesug, ka da zanꞌasi pianꞌazunaa. 
1CO.14.40	Maalimi siꞌel wusa suꞌuŋa, ka da ke ka li a yori yorii.
1CO.15.1	M baꞌabiise, nannanna m bood ye m tienn ya labasuŋ kan ka m da mooli tisi ya, ka ya diꞌe li mor kiŋ kiŋ la yela. 
1CO.15.2	Ya yaꞌa mor li kiŋ kiŋ, li na faaenn ya. Ka li yaꞌa kaꞌa alaa, ya yadda niŋir ane zaalim.
1CO.15.3	M tolis man diꞌe siꞌeli tisi ya line a buntitaꞌar n gaad siꞌel wusa, ye Kiristo kpi ti tuumbeꞌed zug, ka li dolne lin da sob Winaꞌam gbauŋin siꞌem la. 
1CO.15.4	Ka ba da mum o, ka Winaꞌam vuꞌug o kumin daba atanꞌ daar, ka li me dolne lin da sob siꞌem la. 
1CO.15.5	Ka o da nie o meŋ n paꞌal Piita, ka naan nie o meŋ n paꞌal Tumtumnib piina ayi la. 
1CO.15.6	Ka lin nyaꞌaŋ ka o nie o meŋ saŋa yinni o nyaꞌandolib bane gaad kobus nu la saꞌan. Ba sieba bedego nan voe, ka sieba kpi. 
1CO.15.7	Ka o nie o meŋ Jemes saꞌan, ka yuꞌun nie o meŋ Tumtumnib la wusa saꞌan.
1CO.15.8	Lin wusa nyaꞌaŋ ka o nyaan nie o meŋ paꞌal man one wenne one ka ba yuolim duꞌa la. 
1CO.15.9	Mane a kpaanr Tumtumnib la wusa saꞌan, ka pu nar ka ba buoli m ye Tumtum na, man da namis Winaꞌam nidib la zug. 
1CO.15.10	Winaꞌam popielim zug ka m kilim man a siꞌem nannanna nwa. Ka popielim kan ka Winaꞌam tisi m la kaꞌ zaalim, ka man tum gaad bama wusa. Ka li daa kaꞌ m meŋi tumi lii. Winaꞌam popielim zug ka m daa nyaŋe tumi li. 
1CO.15.11	Dinzugo, li yaꞌa daa ane man one moon labaar la bee ban, ti wusa moon labaar line ka m pun tienn ya li yela, ne line ka ya daa siak la.
1CO.15.12	Ka ti labaar yaꞌa a ye Kiristo vuꞌug kumin, wala ka ya sieba yel ye, bane kpi ku vuꞌug kumine? 
1CO.15.13	Ka li yaꞌa a sida ye bane kpi ku vuꞌug kumine, ala li paꞌale ye Kiristo da pu vuꞌug kumine. 
1CO.15.14	Ka Kiristo yaꞌa da pu vuꞌug kumine, alaa ti labasuŋ la moolug ane zaalim, ka yanam yadda la me a zaalim. 
1CO.15.15	Li yaꞌa a sida ye bane kpi pu vuꞌugid kumine, ala Winaꞌam da pu vuꞌug Kiristo kumine, ka lin paꞌal ye tinam maꞌade ziri Winaꞌam yela, tiname yel ye Winaꞌam vuꞌug Kiristo kumin la zug. 
1CO.15.16	Bane kpi yaꞌa pu vuꞌug kumine, ala Winaꞌam da pu vuꞌug Kiristo kumine. 
1CO.15.17	Ka Kiristo yaꞌa pu vuꞌug kumine, ya yadda niŋir la ane zaalim, ka ya tuumbeꞌed kpelim bee ya ni. 
1CO.15.18	Li me na paꞌal ye bane a Kiristo yadda niŋidib ka kpi la, bodigne. 
1CO.15.19	Ti yaꞌa mor tiꞌir Kiristo ni ti dunia beilim nwa, ti mor nimbaanligi gat soꞌ mekama dunia ni.
1CO.15.20	Amaa neꞌeŋa ane sida ye Winaꞌam vuꞌug Kiristo kumin, ka o sid a one vuꞌug kumin yiiga. 
1CO.15.21	Din a ninsaal yinni n mor kum n kenn dunia ni la na, ala men kum vuꞌugir yine ninsaal yinni ni na. 
1CO.15.22	Adam zug ka nidib wusa kpiid. Ala men ka bane a Kiristo nidib na vuꞌug kumin. 
1CO.15.23	Amaa soꞌ mekama mor o saŋa, ka Kiristo n vuꞌug kumin yiiga, bane aa o nidib me na ti vuꞌug o ken daar la na. 
1CO.15.24	Dunia naar na kenn Kiristo lebig nyaꞌaŋ na, ka Kiristo na saꞌam bane soꞌe dunia nwa paŋ ne kpiꞌeuŋ dim ne naꞌanam wusa paŋ, ka zaŋ soꞌolim la yuꞌun lebisi tisi o Baꞌ Winaꞌam. 
1CO.15.25	Bozugo li ane tilas ye Kiristo di naꞌam hale ti paae saŋkan ka o dataas wusa na be o nuꞌusin. 
1CO.15.26	Kuꞌum ane dataa kane ka o na ti yuolim saꞌam. 
1CO.15.27	Li yel Winaꞌam gbauŋin ye, “Winaꞌam zaŋ siꞌelnam wusa n niŋ Kiristo nuꞌusin.” Amaa li pu paꞌal ye siꞌelnam wusa la paas Winaꞌam one lee zaŋ siꞌel mekama wusa n niŋ Kiristo nuꞌusin laa. 
1CO.15.28	Siꞌelnam wusa yaꞌa ti be Kiristo nuꞌusin, on one a Winaꞌam Biig la me na niŋ o meŋ Winaꞌam nuꞌusin. Li ane Winaꞌam one zaŋ siꞌelnam wusa n niŋ o nuꞌusin la. Ka Winaꞌam na a siꞌelnam wusa naꞌab.
1CO.15.29	Nidib yaꞌa ku vuꞌug kuminee, bo ka ninsieba diꞌed kuꞌom suub tisid bane pun kpi la? Kuꞌum yaꞌa kudin ku vuꞌugi, bo ka ba niŋid neꞌeŋa? 
1CO.15.30	Ka bo ka ti kpenꞌesidi ti meŋ yela ni saŋa wusa? 
1CO.15.31	M baꞌabiise, m nweꞌed nyoꞌog ya yela, yanam be siꞌem Zugsob Yesu Kiristo ni la zug. Neꞌeŋa zug ka m yeti ya ye m pu lal ne kuꞌum daar wusa la. 
1CO.15.32	M daa nye yela Efesus teŋin wenne one zab ne gbigima ne, ka lin yaꞌa a dunia nwa yela maꞌaa, li nyood a bo? Kuꞌum yaꞌa pu vuꞌugida, siiliŋ la yel sida ye,
1CO.15.32	“Keli ka ti di ka nu,
1CO.15.32	ka beog ti saa kpiidne.”
1CO.15.33	Da ke ka soꞌ maꞌa yaa. Siiliŋ ane sida ye, “Dolim taab beꞌed saꞌamid ninsuŋ.” 
1CO.15.34	Keli ka ya yaꞌam leb na, ka da lem tum tuumbeꞌede. Sieba ziꞌ Winaꞌam. Ka m sobid ye m diisi ya nyan.
1CO.15.35	Ka soꞌ na buꞌos ye, “Wala ka bane kpi la na ti vuꞌug kumine? Niŋgbiŋ bo buudi ka ba na ti mora?” 
1CO.15.36	Zoluga! Fu ziꞌ ye fu yaꞌa but siꞌel biili ka li bul, asee pak la punꞌe ka bul la yuꞌun vuꞌugi? 
1CO.15.37	Fun but siꞌel la kuduŋ ane biilif. Li tunꞌe a ki biilif bee biil sieba. Ka lin ka fu but la niŋgbiŋ ku wenne line na ti yi na laa. 
1CO.15.38	Amaa Winaꞌam tisid biilif kan ka fu but la ne on Winaꞌam bood niŋgbiŋ siꞌa, ka me tisid biilif buudi wusa niŋgbiŋ konꞌob konꞌob.
1CO.15.39	Li kaꞌ niŋgbina wusa n wen na. Ninsaalib more niŋgbiŋ buudi yinni, ka bunkonbid me niŋgbina bee li konꞌ, ka niis niŋgbina me bee li konꞌ, ka zimi me niŋgbina bee li konꞌ. 
1CO.15.40	Saazug bunam more ba meŋ niŋgbina, ka dunia bunam me more ba meŋ niŋgbina. Venlim be saazug bunam niŋgbina la ni, ka venlim me be dunia bunam niŋgbina la ni. 
1CO.15.41	Winig mor o meŋ venlim, ka nwadig me mor venlim siꞌa. Ka nwadibibis venlim me bee li gunni. Hale nwadibibis la soogin ba venlim be gun gun.
1CO.15.42	Ala ka li me na ti a kumvuꞌugir saŋa. Niŋgbiŋ yaꞌa sig teŋin, li punꞌodne. Amaa Winaꞌam yaꞌa ti vuꞌugi li, li pu punꞌoda. 
1CO.15.43	Kuꞌum mumne ne ziemis, ka na ti vuꞌug ne venlim. Li mumne ne tadimis ka na ti vuꞌug ne paŋ. 
1CO.15.44	Li yaꞌa sig teŋin, li ane dunia ni niŋgbiŋ. Amaa Winaꞌam yaꞌa ti vuꞌugi li, li ane arazana ni niŋgbiŋ. Ti mor niŋgbina line a dunia ni din. Ala men ti na ti mor niŋgbina line a arazana ni din. 
1CO.15.45	Li sob Winaꞌam gbauŋin ye, “Adam ane niŋkane da deŋi be yiiga.” Yesu one a niŋkane kpelim nyaꞌaŋ la ane siig one tisid nyovur. 
1CO.15.46	Li kaꞌ arazana ni niŋgbina la ka ti diꞌed yiiga. Ti diꞌed dunia ni din la yiiga, ka naan diꞌed arazana ni din. 
1CO.15.47	Winaꞌam da maal deŋir dau, Adam la, ne teŋ titan. Amaa dau one tiaꞌal la yi ne arazana ni na. 
1CO.15.48	Dunia nidib wusa n wenne nid on ka Winaꞌam da zaŋ teŋ titan maal la. Ka Winaꞌam nidib me wenne nid one da yi arazana ni na la. 
1CO.15.49	Tiname wenne nid one ka Winaꞌam maal ne teŋ titan la, ala men ti na ti wenne nid one yi arazana ni na la.
1CO.15.50	M baꞌabiise, neꞌeŋa ka m sobidi yeti ya ye, ninsaal niŋgbina ane dunia ni din, ka ku nyaŋe kpenꞌ Winaꞌam soꞌolim nii. Niŋgbiŋ line punꞌod la ku nyaŋe diꞌe nyovur line kaꞌ naare.
1CO.15.51	Kelisimi yelsuaꞌadir kaŋa. Sieba na kpi, amaa li kaꞌ wusaa. 
1CO.15.52	Ka dunia naar, naꞌatan yaꞌa ti pieb, ti wusa na tiak yimmo, wenne nini amisid siꞌem la. Naꞌatan na pieb, ka bane kpi na vuꞌug ne niŋgbina line kudin ku kpii, ka Winaꞌam na tiake ti niŋgbina. 
1CO.15.53	Li ane tilas ye dunia ni niŋgbiŋ kane punꞌod la na gaad, ka ti na diꞌe niŋgbiŋ kane pu punꞌoda. Ka niŋgbiŋ kane me kpiid na gaad, ka ti na diꞌe niŋgbiŋ line pu kpiida. 
1CO.15.54	Dinzugo neꞌeŋa yaꞌa ti niŋ, ala ka line sob Winaꞌam gbauŋin ye, “Winaꞌam nyaŋ kuꞌum, ka kuꞌum len kaeꞌ la,” na niŋ ameŋa. Li lem sob ye,
1CO.15.55	“Kuꞌum, fu paŋ kane nyaŋed nidib ka toondi ba wenne naŋi yiti tonꞌ nidib siꞌem la be yaa ni?”
1CO.15.56	Li ane tuumbeꞌed ket ka kum nyet paŋ na tonꞌ nidib. Ka li ane wada la ket ka tuumbeꞌed nyet paŋ. 
1CO.15.57	Ka ti puꞌus Winaꞌam bareka on tisi ti kum nyaŋer paŋ ti Zugsob Yesu Kiristo ni la.
1CO.15.58	Dinzugo m baꞌabinoŋa, yaname sadigim miꞌ ye bun lin ka ya niŋid Zugsob yela kaꞌ zaalim la, yanam modigimi n ziꞌene kiŋ kiŋ ka kpeꞌeŋi ya meŋ saŋa wusa ya tuuma ni n tis Zugsob la.
1CO.16.1	M sobid neꞌeŋa ne ye m yeli ya ligidi kan ka ya laꞌased ye ya suŋ Winaꞌam nidib bane be Juuda teŋin la yela. Doli paꞌalug kan ka m paꞌal Winaꞌam nidib bane be Galatia teŋin la. 
1CO.16.2	Alasidaar wusa, soꞌ wusa yiisim zemis on tum nye ligid siꞌa digil, ka m yaꞌa ti paa na ligidi laꞌasug ku lem be. 
1CO.16.3	M yaꞌa ti paa na, m na sob gbauŋ n tum nimbane ka ya meŋ na ti gaŋ la, ka ba more piini la keŋ Jerusalem. 
1CO.16.4	Ka li yaꞌa lem nar ye m keŋ, ban on doli m, ka ti keŋ.
1CO.16.5	M gbanꞌe ye m doli yi Masedonia teŋin, ka lin nyaꞌaŋ m na kena n kaae ya. 
1CO.16.6	Daasiꞌer m na yuugi ya saꞌan biꞌela bee be ne ya ka waad saŋa ti gaad, ka ya suŋi m ka m gaadi keŋ zinꞌig kan wusa ka m na keŋ. 
1CO.16.7	M pu bood ye m kaae ya nannanna, li wenne m gaadne ka yina ye m kaae ya. M mor tiꞌir ye m na be ya saꞌan n yuug, Zugsob la yaꞌa maal suer tisi m. 
1CO.16.8	Amaa m na kpelim be Efesus teŋin n paae Pentekost daar. 
1CO.16.9	Suer yoꞌog kpela tisi m, ka m na tum Winaꞌam tuuma kane mor nyood, amaa dataas la zuꞌeya.
1CO.16.10	Timoti yaꞌa keenn ya saꞌan na, yanam on diꞌem o ka o be ya saꞌan, ka da ke ka o sunf saꞌam. Bozugo o tumne Zugsob la tuuma wenne man tum siꞌem la. 
1CO.16.11	Soꞌ da neꞌes oo, ka lee suŋimin o, ka o gaadi keŋ ne sumalisim n nyaŋe lebi m saꞌan na. M tenꞌesid ye on ne ti baꞌabiis bama la na leb na.
1CO.16.12	Ti baꞌabiig Apollos yela. M kpeꞌeŋid o saŋa wusa ye on ne baꞌabiis bama la kena kaae ya. Ka o kudim pu bood ye o kenn nannanna naa. O yaꞌa paam suer, o na kena.
1CO.16.13	Guꞌusimi, ka ziꞌe kiŋ kiŋ ka da bas ya yadda niŋir Winaꞌam nii. More sukpiꞌeuŋ ne paŋ. 
1CO.16.14	Tumini ya tuuma wusa ne noŋilim.
1CO.16.15	Ya miꞌ Stefanas ne o yidim yela, bane deŋi niŋ yadda niŋidib Akaia teŋin yiiga. Ba zaŋi ba meŋ n tumi tisid Winaꞌam nidib. 
1CO.16.16	M belimi ya ne, ke ka ya beilim wenne nimbama, ne ya tumtum taaba wusa ne bane tum bedego suŋid Winaꞌam nidib la. 
1CO.16.17	M mor sumalisim Stefanas ne Fortunatus ne Akaikus ken la yela na. Bozugo ba daa suŋi m ne suŋir kan ka yanam pu nyaŋe suŋim la. 
1CO.16.18	Ba kpeꞌeŋ man ne yanam sunya. Naꞌasimi nimbane wenne bama.
1CO.16.19	Winaꞌam nidib bane be Asia soꞌolim puꞌusidi ya. Akuila ne Prisila ne Winaꞌam nidib bane laꞌasedi ba yin la puꞌusidi ya suꞌuŋa, yaname wusa a yinni ne ti Zugsob la zug. 
1CO.16.20	Baꞌabiis la wusa puꞌusidi ya. Puꞌusimi taaba ne noŋilim.
1CO.16.21	Man meŋ nuꞌug ka m sobid neꞌeŋa, ye man Paul n puꞌusidi ya.
1CO.16.22	On mekama pu noŋ Zugsob la, kaanb beꞌed be on sob zugin. Ti sosid ti Zugsob ye o kena.
1CO.16.23	Ti Zugsob Yesu yelsum be ne ya.
1CO.16.24	M noŋilim be ne ya wusa, tiname a yinni ne Kiristo Yesu la zug.
2CO.1.1	Man Paul, on ka Winaꞌam gaŋ m ne o boodim ye m a Yesu Kiristo Tumtum la, ne ti baꞌabiig Timoti, sobid gbauŋ kaŋa n tisid Winaꞌam nidib bane wusa be Korint ne Akaia teensin wusa la.
2CO.1.2	Ti Baꞌ Winaꞌam ne ti Zugsob Yesu Kiristo na tisi ya yelsum ne sumalisim.
2CO.1.3	Keli ka ti puꞌus Winaꞌam one aa ti Zugsob Yesu Kiristo Baꞌ la bareka, on one aa ti Baꞌ ka zoti ti nimbaanlig, ka a Winaꞌam ka suŋir wusa yit o saꞌan na la. 
2CO.1.4	O suŋidi ti ti yeltood wusa poogin, ye ti nyaŋedi nokid suŋir kane ka ti diꞌed Winaꞌam saꞌan la n suŋid bane mor yeltood sieba wusa la. 
2CO.1.5	Ti sadigim nyet namisug bedego Kiristo zug, ala men ti na diꞌe suŋir bedego ka li yine Kiristo saꞌan na. 
2CO.1.6	Ti yaꞌa nye yeltoog, li ane ye yanam me yaꞌa ti nye yeltoog, ya na nye suŋir ne faangir, ka li yine tinam saꞌan na. Ka tinam yaꞌa nye suŋir Winaꞌam saꞌan, yanam me na nye suŋir, ka li yine ti saꞌan na, ka na diꞌe paŋ ye ya modig ya namisug poogin line wenne namisug kane ka tinam nye la. 
2CO.1.7	Ti tiꞌir ya yela kaꞌa biꞌesugo. Ti miꞌ ye yaname sadigim namisid wuu tiname namisid siꞌem la, ya na diꞌe suŋir wuu tiname diꞌed siꞌem la.
2CO.1.8	M baꞌabiise, ti bood ye ya baŋ yeltoog kan ka ti daa nye Asia teŋin la yela. Yeltoog la daa daami ti bedego ka gaadi ti paŋ ben, ka ti daa pu len tenꞌesid vum yelaa, 
2CO.1.9	ka tenꞌes ye li ane wuu koto ni ka ba kadi ti saria koos ka li a kuꞌum. Ka lina niŋ ye ti da tiaꞌ ti meŋ paŋa, ka lee tiaꞌane Winaꞌam one vuꞌugid kum la. 
2CO.1.10	O faaenn ti yeltoog titaꞌar line a kuꞌum la ni, ka ti miꞌ ye o na lem faaenn ti, ka mor tiꞌir o saꞌan ye o na lem faaenn ti yaꞌas. 
2CO.1.11	Ka yanam me suŋi ti n sos Winaꞌam tisi ti la. Winaꞌam na diꞌe ya sosug la bedego ka tisi ti yelsum. Dinzugo nidib bedego na puꞌus Winaꞌam bareka on niŋ siꞌel tisi ti la zug.
2CO.1.12	Tinam nweꞌed nyoꞌog neꞌeŋa yela bozugo ti potenda dit kaset ye ti nyaŋe gbanꞌe ti meŋ dunia nwa ni. Line gaad li wusa ane tinam ne yanam soogin. Li yi ne Winaꞌam a suꞌum nyain ne yelsida daan la yela. Li ane Winaꞌam popielim zug ka kaꞌane ninsaalib yaꞌam ka ti be ala laa. 
2CO.1.13	Ti yiti sobidi lin maꞌaa ka ya na nyaŋe karem ka gbanꞌe li gbin. 
2CO.1.14	Ya daa gbanꞌe lin ka ti daa niŋ la gbin ka pu gbanꞌe li wusa suꞌuŋaa. Ka m mor tiꞌir ye ya na gbanꞌe lin ka ti sob la suꞌuŋa ye Yesu Kiristo ken daar la ka yanam na nweꞌe nyoꞌog tinam yela wuu tinam na nweꞌe nyoꞌog yanam yela siꞌem la.
2CO.1.15	M daa miꞌ neꞌe suꞌuŋa ka linzug ka m daa gbanꞌe ye m na kena kaae ya yiiga ye ya di nyood noor ayi. 
2CO.1.16	M daa gbanꞌe ye m na keenn ya saꞌan na ka nyaan gaad keŋ Masedonia teŋin, ka m yaꞌa ti lebid na ka na len kaae ya ka ya na suŋi m ka m gaadi keŋ Juuda teŋin. 
2CO.1.17	Ya tenꞌes ye m gbanꞌar la kaꞌa suꞌuŋa bee? Ya tenꞌes ye m dolne ninsaalib boodim n gbanꞌe ye m niŋ siꞌel ka bood ye m kpanbi siak ye eenn ne ayei nee?
2CO.1.18	Winaꞌam ane yelsida sob, ala men ka li a sida ye tiname yeti ya siꞌel la kaꞌane ye ti kpanbidi siakid ye eenn ne ayei nee. 
2CO.1.19	Yesu Kiristo one a Winaꞌam Biig ka mam, Paul ne Timoti ne Silvanus daa mool o yela ya saꞌan la, pu mor biꞌesugo. Li ane eenn o saꞌan saŋa wusa. 
2CO.1.20	Li yine Yesu Kiristo ni na ka Winaꞌam siak ye eenn, ye o na niŋ lin ka o ziꞌel noor li yela la wusa. Ka linzug ka ti puꞌusug poogin ka li yine Yesu Kiristo ni ka ti yel ye ami, ka tisid Winaꞌam naꞌasi. 
2CO.1.21	Li ane Winaꞌam ket ka ti ziꞌe kiŋ kiŋ Kiristo saꞌan tinam laꞌam ne yanam, ka gaŋi ti ye ti tum o tuuma, 
2CO.1.22	ka nok o zanbin zanbili ti ka li paꞌal ye one soꞌe ti ka tisi ti o Siig Suŋ n ke ka ti miꞌ suꞌuŋa ye o na ti tisi ti o piini wusa.
2CO.1.23	Winaꞌam aa m kaset sob ye man pu leb Korint la, m faann ya yak. 
2CO.1.24	Ti pu mood ye ti yeli ya ne mugusug line nar ye ya siak laa; ka ya yadda niŋir dol suer suꞌuŋa. Ti tum ne taaba ye ya nye sumalisim.
2CO.2.1	M daa gbanꞌe ye m ku lem kena kaae yaa n ke ka ya sunf saꞌam. 
2CO.2.2	Ka m yaꞌa ket ka ya sunf saꞌamid, anoꞌone be na tisi m sumalisim? Soꞌo kaeꞌ, asee yanam bane ka m ke ka ya sunf saꞌam la. 
2CO.2.3	M daa pu bood ye nimbane naan tisini m sumalisim la keen ka m moren susaꞌaŋa, ka linzug ka m daa sob gbauŋ kan la wala. M miꞌ ya suꞌuŋa ka miꞌ ye mam yaꞌa mor sumalisim, yanam me na mor, 
2CO.2.4	ka daa sob tisidi ya ka mor susaꞌaŋ ne daamug m sunfin bedego, ka li ke ka m kaas, ka li kaꞌa ye m bood ye m ke ka ya sunf saꞌam, ka ane ye m ke ka ya baŋ man noŋi ya siꞌem bedego.
2CO.2.5	Nid yinni ya soogin yaꞌa daa ke ka soꞌ sunf saꞌam, li kaꞌane ye o saꞌame man sunfo, amaa o saꞌam ne yanam sunf biꞌela. M pu bood ye m yel ye o saꞌam ne ya sunf bedegoo. 
2CO.2.6	Saansug kan ka ya bedego tis on daana la, zemiseya. 
2CO.2.7	Nannanna li nar ka ya di o suguru ka kpeꞌeŋ o sunf, ka li da ke ka o sunf saꞌam bedego ka o saꞌam. 
2CO.2.8	M belimi ya ye ya ke ka o lem baŋ ye ya sid noŋ o. 
2CO.2.9	M daa sob gbauŋ kaŋa neꞌ zug ye m kpansi ya gos ye ya yiti siak man yeti ya siꞌel la. 
2CO.2.10	Ya yaꞌa di soꞌ suguru, mam me na di o daana suguru men. Tuumbeꞌed siꞌa yaꞌa daa be ka zabi mam ka li ane man na dii li suguru, m niŋi li Kiristo tuon yanam zug 
2CO.2.11	ye Sutaana da nyaŋe tii. Ti miꞌ on bood ye o niŋ siꞌel la.
2CO.2.12	Man daa paae Troas teŋin ye m mool Kiristo labasuŋ la, ka nye ka Zugsob la pun tiꞌeb suesuŋi digil. 
2CO.2.13	Ka m sunf pu malisa man pu nye m baꞌabiig Titus anina la zug. Ka dinzug ka m kees nidib la ka gaadi keŋ Masedonia teŋin.
2CO.2.14	M puꞌus Winaꞌam bareka. Tiname a yinni ne Kiristo la, ka Winaꞌam yiti dolisidi ti ka li wenne ti laꞌasne n tuunl taaba ka doli Kiristo ken, n paꞌal ye o di yaꞌan n nyaŋ siꞌel wusa. Winaꞌam noki ti n ke ka nidib wusa baŋ Kiristo yela. Ka ti wenne nyuug line malis ka yadig zinꞌis wusa, 
2CO.2.15	ka wenne tudaare ka Kiristo nyuꞌe li tis Winaꞌam, ka nimbane nye faangir la ne bane bodig la na wumi li nyuug. 
2CO.2.16	Bane bodig la saꞌan li wenne nyuug beꞌed line a kuꞌum n tisi ba. Amaa li wenne nyuug suꞌum line a nyovur n tis bane nye faangir la. Anoꞌon nar ne yel kaŋa? 
2CO.2.17	Nidib bedego mool Winaꞌam labaar wuu bane kuosid laꞌad dine kaꞌa suꞌum ka bood ligidi bedego la. Tinam kaꞌ ala. Amaa Winaꞌam tumi ti la zug ka ti pianꞌad Winaꞌam tuon n a yinni ne Kiristo.
2CO.3.1	Ya tenꞌes ye ti lem pinꞌili pianꞌad tinam a suꞌum la yela bee? Ka tenꞌes ye ti wenne ninsieba ka bood gbana line na paꞌali tinam a suꞌum siꞌem la yela ye ti tisi ya bee? Ka bood ye ya sob gbauŋ kan la buudi ye ti tis ninsiebaa? 
2CO.3.2	Yanam meŋ wenne gbauŋ kaŋa ne. Ka nidib wusa nyaŋe nyee li ka karemi li. Ka ti noŋi ya bedego. 
2CO.3.3	Li nie paalo ye Kiristo meŋ sob gbauŋ kaŋa la ye ti tolisi li. Ka o pu nok siꞌel sob kuglamir zugo, ka lee nok Winaꞌam one voe la Siig Suŋ n sob ninsaalib sunfin.
2CO.3.4	Ti miꞌ ye Winaꞌam niŋid ala, ka ti miꞌilim yit Yesu Kiristo ni na. 
2CO.3.5	Ka siꞌel kaeꞌ ti ni n ke ka ti tunꞌe yel ye ti nar ye ti tum tuumkaŋaa. Li ane Winaꞌam ke ka li nar ye ti tumi li, 
2CO.3.6	ka me nar ye ti tum nonaar paal tuuma la. Nonaar paal la kaꞌane wada kan ka ba sobe, ka lee yine Winaꞌam Siig Suŋ ni na. Ka wada dine sob la dolne kuꞌum, ka Siig Suŋ la tisid nyovur.
2CO.3.7	Winaꞌam da tis wada line taꞌasid kuꞌum ka o da kpiꞌa li sobir kuglamir zug la, ka o naꞌam pipilim nie nyain li tisibin la. Ka Moses nindaa pelig ka nyeen pil pil, ka Israel dim pu nyaŋe gosi lii, laꞌam ne pipilim la da sied la. Wada line taꞌasid kuꞌum la sadigim da mor pipilim anwa la, 
2CO.3.8	labasuŋ line tisidi Winaꞌam Siig Suŋ la ku mor pipilim n gaad ala bee? 
2CO.3.9	Ka wada line ke ka nidib li kumin la yaꞌa da mor pipilim, labasuŋ line ke ka ti a popielim dim Winaꞌam tuon la ku peligi gaad ala bee? 
2CO.3.10	Sida, pipilim line be nannanna nwa gaad pipilim line da be la bedego, ka dinzug ka pipilim line da be la lieb zaalim. 
2CO.3.11	Line ku yaꞌas naar la yaꞌa da mor pipilim, line be nannanna nwa ka ku naae laa, ku mor pipilim bedego n gaad ala bee?
2CO.3.12	Tiname mor tiꞌir kaŋa la zug, ka ti sunf kpiꞌem, 
2CO.3.13	ka ti pu wenne Moses one da nok pien lus o nindaa ye Israel dim da nyee o nindaa pipilim line sied la naare. 
2CO.3.14	Ka Israel dim la me mor yaꞌam lik. Ka saŋkan la n ti paae zina, ka ba yaꞌa karem nonaakudug gbauŋ la, li wenne pien la nan kpelim be, ka ba pu gbanꞌed ban karem siꞌel la gbin ne. Kiristo ni maꞌaa, ka pien la na bodig. 
2CO.3.15	Sida, saŋkan la n ti paae zina, ba yaꞌa karem Moses gbauŋ la, pien la nan kpelim ligil ne ba yaꞌam. 
2CO.3.16	Ka soꞌ yaꞌa bas ka dol Zugsob la, pien la na bodig o ni. 
2CO.3.17	Ka Zugsob on ka ba dol la ane Winaꞌam Siig Suŋ. Ka Zugsob Siig Suŋ la be siꞌel la, yolisim me be anina. 
2CO.3.18	Pien pu ligil tinam bane wusa dol Zugsob la nindaase. Ka Zugsob la naꞌam pipilim nie ti ni, ka tiakedi ti ye ti wenne on a siꞌem la. Ka o naꞌam pipilim bee ti ni n nobugid bedego bedego. Ka li wusa yi ne Zugsob one a Siig Suŋ la ni na.
2CO.4.1	Winaꞌam zoti ti nimbaanlig ka tisidi ti tuumkaŋa, ka dinzug ka ti pu sinꞌigida. 
2CO.4.2	Ti zanꞌasne ye ti dol nyan ne yelsuaꞌada tuuma wusa, ka me pu maꞌad nidibaa, bee tiaked Winaꞌam pianꞌad ye li dol ziri sueyaa, ka lee pianꞌad yelsida paalo ni, ka niŋidi li Winaꞌam tuon, ka ke ka nidib yaꞌam line miꞌ suꞌum ne beꞌed la baŋ ye ti niŋid line a suꞌum. 
2CO.4.3	Labasuŋ line ka ti moon la yaꞌa suaꞌane, ka li a wuu pien ligili li, li suaꞌane bane bodig la saꞌan maꞌaa. 
2CO.4.4	Sutaana one soꞌe dunia nwa la ke ka bane pu niŋ Winaꞌam yadda la yaꞌam a lik, ka ba ku nyaŋe baŋ labasuŋ Kiristo naꞌam yela laa, one a wuu Winaꞌam a siꞌem wusa la. 
2CO.4.5	Ti pu mooni ti meŋ yelaa, ka lee moon ye Yesu Kiristo a Zugsob, ka ye tinam tumi tisidi ya Yesu zug. 
2CO.4.6	Winaꞌam da yel ye, kel ka li nie nyain likin. Ka li ane one ke ka li a nyain ti sunfin n ke ka ti baŋ Winaꞌam naꞌam pipilim line ka ti nye Kiristo saꞌan la suꞌuŋa.
2CO.4.7	Ka baŋir kaŋa la wenne siꞌel line ligidi zuꞌe bedego, ka ba suaꞌa li dukin. Ka tinam wenne duk la, ye li paꞌal ye paŋtitaꞌar line ka li mor la kaꞌa tinam dine, ka lee ane Winaꞌam bun. 
2CO.4.8	Ti nyet daamug siꞌel wusa ni ka ti sunf pu saꞌamida, ne yelpakir ka pu basi ka kpelim mor potenꞌer ye ti na yii li ni, 
2CO.4.9	ka nyet namisug ka Zugsob la pu basidi tii, ne demis ka ti pu kpii, 
2CO.4.10	ka yiti nyet namisug ti niŋgbina ni wuu Yesu da kpi siꞌem la ye nidib na nye o nyovur ti niŋgbina ni. 
2CO.4.11	Ti vum saŋa wusa ka ti yiti nyet namisug line zemis ne kum Yesu zug, ye nidib na nye o nyovur ti niŋgbina line na kpi la ni. 
2CO.4.12	Aa to, kuꞌum tumi ti saꞌan, amaa vum tumi yanam saꞌan.
2CO.4.13	Li sob Winaꞌam gbauŋin ye soꞌ yel ye, “Man niŋ Winaꞌam yadda la zug ka m pianꞌad.” Tinam meŋ niŋ Winaꞌam yadda wuu on niŋ siꞌem la ka ti yadda niŋir zug ka ti me pianꞌad. 
2CO.4.14	Ka miꞌ ye Winaꞌam one vuꞌugi ti Zugsob Yesu kumin la, me na vuꞌug tinam meŋ ne o, ka laꞌase ti ne yanam n more ti keŋ o tuon. 
2CO.4.15	Li wusa ane yanam suꞌum nyeeb zug. Ka Winaꞌam popielim yadigid ka nidib nyee li ka paasid, ka ala ka ba bareka puꞌusug la me paasid n tisid Winaꞌam naꞌasi.
2CO.4.16	Dinzugo, ti pu sinꞌigida. Hale laꞌam ne ti ninsaal niŋgbina saꞌamid la, Winaꞌam ket ka ti meŋ nyet vumpaal ti sunfin beog beog. 
2CO.4.17	Namisug line ka ti nyet la ane biꞌela ka na gaad, ka lee ke ka ti na nye naꞌasi titaꞌar line kaꞌa naare, ka gati ti namisug la bedego, ka ti ku nyaŋe maki li ne ti namisug laa. 
2CO.4.18	Ti noki ti sunf n lo ne bun lin ka ti pu nyetaa, ka kaꞌ ne bun lin ka ti nyeta. Bun lin ka ti nyet la ku yaꞌas naare, ka lin ka ti pu nyet la na be yuma ka li kaꞌ naare.
2CO.5.1	Ti niŋgbina wenne fudoog ne. Ka ti miꞌ ye li yaꞌa ti saꞌam ti na mor niŋgbin siꞌa arazana ni ka li wenne doog. Ka li ane Winaꞌam mee li, ka kaꞌ ninsaaliba. Ka li na be yuma ka li kaꞌ naare. 
2CO.5.2	Ti mor susaꞌaŋ dunia nwa ni ka bood ne ti sunf wusa ye Winaꞌam na noki ti arazana niŋgbiŋ la n yeeli ti wuu fuug ne. 
2CO.5.3	Bozugo ti yaꞌa yeꞌ arazana fuug la ti ku ken biꞌel la. 
2CO.5.4	Tiname be ti dunia niŋgbinin la, ka ti mor daamug ti sunfin ka siꞌimi li zug. Li kaꞌane ye ti pu bood ye ti mor ti dunia niŋgbiŋ laa, ka ane ye ti bood ye Winaꞌam noki ti arazana niŋgbiŋ la n yeeli ti bozugo vum na nyaŋ niŋgbiŋ line na kpi la. 
2CO.5.5	Li ane Winaꞌam tiꞌebi ti ye ti nye tiaker kaŋa, ka tisi ti o Siig Suŋ ye li paꞌal ye ti na diꞌe on ye o tisi ti siꞌel la wusa.
2CO.5.6	Dinzugo ti yiti mor sukpiꞌeuŋ bedego, ka miꞌ ye ti yaꞌa be ti dunia niŋgbinin, ti kaꞌ Zugsob saꞌan arazana nii. 
2CO.5.7	Ka li kaꞌane tiname nyet o la ke ka ti dol oo, ka ane ti yadda niŋir yela. 
2CO.5.8	Ti mor sukpiꞌeuŋ bedego ka na boodin ye ti basin ti dunia niŋgbiŋ la ka moren ti arazana niŋgbiŋ la n be Zugsob saꞌan. 
2CO.5.9	Aa to, ti yaꞌa be arazana ni bee ti dunia niŋgbinin ti bood bedego ye ti maꞌae Zugsob la sunf. 
2CO.5.10	Li nar ka ti wusa na ziꞌe Kiristo tuon ka on na kadi ti saria, ka na tis on mekama on nar ne o diꞌe siꞌem la. Ka li yaꞌa a suꞌum bee beꞌed, li dolne on tum siꞌem dunia nwa ni.
2CO.5.11	Dinzugo tiname zot Zugsob la dabiem ne ti sunf wusa la zug ka ti mood ye ti ke ka nidib siak Winaꞌam. O miꞌ tinam a siꞌem suꞌuŋa. Ka m mor potenꞌer ye yanam me miꞌ ya sunfin tinam a siꞌem la. 
2CO.5.12	Ti pu lem mood ye ti yeli ya tinam suꞌum yela yaꞌasa. Ti lee mood ye ti ke ka ya mor siꞌel na nweꞌe nyoꞌog ti yela. Ka ya mor siꞌel na yel nimbane nweꞌed nyoꞌog ban a siꞌem ka nidib nyeti li paalo la, ka kaꞌa ban a siꞌem ba sunfinee. 
2CO.5.13	Ti niŋir yaꞌa a wuu geenmis tuuma, li ane Winaꞌam yela. Ka ti yaꞌa pu geenm li ane yanam meŋ zug. 
2CO.5.14	Kiristo noŋir soꞌe ti ka ti baŋ suꞌuŋa ye dau yinni da kpi tis nidib wusa, ka dinzug ka nidib wusa da laꞌam kpi ne o. 
2CO.5.15	Ka me baŋ ye o da kpi tisi ba ye bane mor vumpaal o zug la ku lem voe ye ba niŋ ba meŋ boodim, ka lee voe ye ba niŋ on, one kpi ka vuꞌug kumin n tisi ba la boodim.
2CO.5.16	Tiname tenꞌes nidib a siꞌem la, pu len dolne ti ninsaalib potendaa. Hale laꞌam ne tinam daa tenꞌes Kiristo a siꞌem la da dolne ti ninsaalib potenda la, ti pu len niŋid alaa. 
2CO.5.17	Soꞌ yaꞌa a yinni ne Kiristo, Winaꞌam maal o ka o a nimpaal. Ka o boodim kudug la gaadeya, ka o yuꞌun mor boodim paal. 
2CO.5.18	Winaꞌam niŋi li wusa ka naali ti ne o meŋ, ka li yine Kiristo ni na, ka tisi ti tuuma ye ti ke ka nidib me naal ne o. 
2CO.5.19	Ti labaar ane ye Winaꞌam da be Kiristo ni ka da naal dunia dim ne o meŋ ka yiisi ti tuumbeꞌedi bas, ka guꞌuli ti o naaluŋ labaar la.
2CO.5.20	Dinzug ka ti ziꞌe Kiristo ziꞌa n pianꞌad. Ka Winaꞌam belim nidib, ka li yine tinam saꞌan. Ti ziꞌe Kiristo ziꞌa ka belimi ya ye ya naal noor ne Winaꞌam. 
2CO.5.21	Kiristo pu mor tuumbeꞌede. Ka Winaꞌam da ke ka o diꞌe ti tuumbeꞌed zanꞌasa ye tinam lieb yinni ne o la, ka ti na diꞌe Winaꞌam popielim.
2CO.6.1	Tiname tum ne taaba Winaꞌam ni la, ti belimi ya ye yanam bane diꞌe Winaꞌam popielim piini la da ke ka li a zaalim ya saꞌane. 
2CO.6.2	Bozugo Winaꞌam da yel o gbauŋin ye,
2CO.6.2	“Saŋkan ka m siak ye m tisi ya m yelsum la,
2CO.6.2	ka m wumi ya sosug.
2CO.6.2	Ka faangir daar la ka m suŋi ya.”
2CO.6.2	M na yeli ya ye saŋa kan ka Winaꞌam siak ye o tisi ya o yelsum la ane nannanna nwa, ka faangir daar la a zina.
2CO.6.3	Ti pu niŋid siꞌel line na viꞌi soꞌ suer ka ba luu, ka soꞌ da nye taali ti tuuma nii. 
2CO.6.4	Ka lin wusa ka ti nyet la paꞌal ye ti ane nimbane tum Winaꞌam tuuma suꞌuŋa. Ti daa nyet daamug ne fara ne yeltood. 
2CO.6.5	Ka ba daa buꞌudi ti ka loodi ti sarega ni. Ka nidib bedego giligi ti n kisi ti. Ka ti daa tum tuumkpiꞌema bedego, ka daa pu gbisida. Ka koꞌom daa more ti. Ti daa modig bama ni wusa. 
2CO.6.6	Ti niŋir wusa a nyain. Ka lin ne ti miꞌilim ne ti modigir ne ti yelsum ne Winaꞌam Siig Suŋ ne ti sida noŋilim 
2CO.6.7	ne ti sida pianꞌad ne Winaꞌam paŋ la wusa paꞌal ye ti ane nimbane tum o tuuma suꞌuŋa. Ti mor popielim wuu zaba laꞌad line be datiuŋ ne dagobug, 
2CO.6.8	ka nyet naꞌasi ne nyan ne tuꞌud ne zunꞌor. Ba niŋidi ti wuu damaꞌanam ka ti lee a sida dim, 
2CO.6.9	ka niŋidi ti wuu ba ziꞌi tii amaa nidib bedego miꞌi ti, ka niŋidi ti wuu ti kpine ka ti lee mor nyovur, ka namisidi ti ka ti lee pu kpii. 
2CO.6.10	Ka ti mor susaꞌaŋ ka me yiti mor sumalisim, ka a noŋdim ka lee ke ka nidib bedego diꞌed yelsum bedego, ka pu mor siꞌel dunia nwa nii, ka lee mor siꞌel wusa Winaꞌam tuon.
2CO.6.11	M zuasuma bane be Korint teŋine, ti pie ti poog n pianꞌad, ka noŋi ya ne ti sunf bedego. 
2CO.6.12	Tiname noŋi ya siꞌem la kaꞌ biꞌelaa. Ka li ane yanam noŋilim pu zuꞌe tinam saꞌanee. 
2CO.6.13	M pianꞌadi ya wuu ya ane m biis, ye ya me noŋi ti ne ya sunf wusa wuu tiname noŋi ya siꞌem la.
2CO.6.14	Da mor noor yinni ne bane kaꞌ yadda niŋidib la ye ya niŋ siꞌela. Popielim ne beꞌed ku nyaŋe laꞌas taabaa. Ka li ku nyaŋ a lik ka a neesim saŋa yinnii. 
2CO.6.15	Ka Kiristo ne Sutaana ku nyaŋe siak taaba noore. Ka one a yadda niŋid ku nyaŋe mor noor yinni ne one kaꞌ yadda niŋida. 
2CO.6.16	Ka Winaꞌam puꞌusug yir ku nyaŋe a yinni ne badaa. Tinam meŋ ane Winaꞌam one voe la yir. Li dolne Winaꞌam da yel o gbauŋin siꞌem la ye,
2CO.6.16	“M na bee ba soogin ka laꞌam ken ne ba.
2CO.6.16	M na aa ba Winaꞌam.
2CO.6.16	Ka ban na aa m nidib.”
2CO.6.17	Ka dinzug ka Zugsob Winaꞌam one mor paŋ n gaad siꞌel wusa la da yel o nidib ye,
2CO.6.17	“Yimi bane kaꞌ m nidib la soogin,
2CO.6.17	ka baki ya meŋ ne ba.
2CO.6.17	Da siꞌis bun line a dianꞌade,
2CO.6.17	ka m na diꞌe ya.”
2CO.6.18	“M na aa ya Baꞌ
2CO.6.18	ka yanam me aa m biribis ne m bipumis.”
2CO.7.1	M zuanoŋa, noorziꞌela bama ane ti din. Dinzugo keli ka ti bas siꞌel wusa line ket ka ti niŋgbina ne ti siis a dianꞌad la, ka lieb nyain. Keli ka ti naꞌas Winaꞌam ka ke ka ti aa o nidib ka a suꞌum nyain.
2CO.7.2	Keli ka ya noŋilim ti saꞌan nobug bedego. Ti pu tum soꞌ beꞌede, ka pu saꞌam soꞌ yadda niŋire, ka pu noki ti tuuma zug n diꞌe siꞌel soꞌ saꞌane. 
2CO.7.3	M pu bood ye m yeli ya ye ya tum beꞌede; ka m deŋin yel ye tiname noŋi ya siꞌem la ane bedego. Ka li yaꞌa a ye ti kpine bee ti voe ti ku bas ti noor yinni laa. 
2CO.7.4	M miꞌ ya poog suꞌuŋa ka mor nyeesim ya yela. Ti yeltood wusa poogin m mor sukpiꞌeuŋ ne sumalisim bedego.
2CO.7.5	Hale ne tinam daa paae Masedonia teŋin la, ti daa pu nye vuꞌusum. Yeltood daa be zinꞌis wusa ka zaba me be. Ka ti meŋ mor dabiem ti sunfin. 
2CO.7.6	Ka Winaꞌam one ket ka bane mor susaꞌaŋ la nye kpeꞌeŋir la daa ke ka Titus kena, ka ti sunf kpeꞌeŋ, 
2CO.7.7	ka li kaꞌane o ken la na maꞌanee, amaa on daa yeli ti yaname daa kpeꞌeŋ o sunf siꞌem la. O yeli ti ye ya bood hale ye ya nyee m ka mor susaꞌaŋ ne line daa niŋ la ye ka soꞌ yaꞌa pianꞌa beꞌed man yela, yanam yiti kpeꞌeŋi ya meŋ n lebis suꞌum man yela. Ka dinzug ka m sumalisim maligim paas bedego.
2CO.7.8	Hale laꞌam ne gbauŋ kan ka m daa sob la daa saꞌam ya sunya la, m sunf pu saꞌam man sobi li laa. M nye ka m gbauŋ la daa saꞌam ya sunya, amaa li ane saŋa biꞌela. 
2CO.7.9	Ka m mor sumalisim nannanna, ka li kaꞌane man daa ke ka ya sunf saꞌam la yelaa, ka ane ye ya susaꞌaŋ la daa ke ka ya tiake ya sueya la zug. Susaꞌaŋ kaŋa ane susaꞌaŋ lin ka Winaꞌam tisi ya, ka dinzug ka gbauŋ kane ka ti daa sob la pu ke ka ya nye beꞌede. 
2CO.7.10	Susaꞌaŋ lin ka Winaꞌam tisid la ket ka nidib tiakedi ba sunya ka lin na ke ka ba nye faangir. Ka susaꞌaŋ ku be neꞌeŋa nii. Ka dunia susaꞌaŋ dolne kuꞌum. 
2CO.7.11	Ya nye Winaꞌam n ke ka ya susaꞌaŋ dol suer siꞌa. Li daa ke ka ya tenꞌes line daa niŋi ya saꞌan la yela ne nimmua, ka ke ka ya bood bedego ye ya paꞌal ye ya kaꞌ taal yelkaŋa nii, ka ke ka ya sunf due, ka ya zot dabiem, ka bood ne ya sunya wusa ye ya nyee m ka bood ye ya niŋ line a suꞌum, ka kpeꞌeŋi ya meŋ ye ya saans one tum tuumbeꞌed kaŋa la. Ya paꞌaleya ye ya kaꞌ taal yelkaŋa wusa nii.
2CO.7.12	Hale ne man daa sobi ya siꞌem la, man daa pu sobi li one tum tuumbeꞌed kaŋa bee on ka o maal beꞌed tis o la zugo, ka lee sobi li ye li ke ka ya baŋ suꞌuŋa Winaꞌam tuon yaname noŋi ti siꞌem bedego la. 
2CO.7.13	Dinzugo ti nye sukpiꞌeuŋ ka me nye sumalisim bedego. Titus mor sumalisim yaname ke ka o susaꞌaŋ naae la zug. Ka lin ke ka ti sumalisim paas bedego. 
2CO.7.14	M daa nweꞌe nyoꞌog ya yela Titus saꞌan ka ya me pu diis m nyane. Ti yiti pianꞌad sida tisidi ya. Ka ala men tiname pianꞌad siꞌel n nweꞌed nyoꞌog ne Titus la daa sid a sida. 
2CO.7.15	Ka Titus tenr yaname wusa kpeꞌeŋi ya meŋ n siak m noor ka diꞌe o ne zotim siꞌem la. Ka dinzug ka o noŋilim ya saꞌan nobugid bedego. 
2CO.7.16	M miꞌ ye ya na niŋ siꞌel wusa lin ka m yeti ya la. Ka dinzug ka m mor sumalisim.
2CO.8.1	Ti baꞌabiise, ti bood ye ya baŋ Winaꞌam popielim tum siꞌel Winaꞌam nidib bane be Masedonia teŋin la saꞌan. 
2CO.8.2	Ba daa nye makir bedego ba yeltood poogin ka o popielim la lee ke ka ba mor sumalisim bedego, ka sumalisim la ke ka ba nok ligidi bedego n tis ne ba sunf wusa ye ba suŋ Winaꞌam nidib laꞌam ne ban daa a noŋ dim la. 
2CO.8.3	M nyaŋe yeli ya ye ba daa tis ka li zemis ba paŋ tunꞌe siꞌem, hale ka li gaad ala. 
2CO.8.4	Ka ba daa sosi ti bedego ne ba meŋ boodim ye ti tisi ba suer ne yelsum ye ba laꞌam suŋ Winaꞌam nidib sieba la. 
2CO.8.5	Ka daa niŋ ka li gaad tiname tenꞌes siꞌem la. Ka yiiga ba daa zaŋi ba meŋ tis Zugsob la laꞌam ne tinam men, ka li dolne Winaꞌam boodim. 
2CO.8.6	Dinzugo ti kpeꞌeŋ Titus one pinꞌil ligidi laꞌasug tuuma ya saꞌan la ye o suŋi ya ka ya naae popiel tuumkaŋa la. 
2CO.8.7	Ya mor yelsum bedego ya zut, ka niŋ Kiristo yadda bedego ka tunꞌe pianꞌ Winaꞌam yela suꞌuŋa ka mor Winaꞌam miꞌilim bedego ka tiaꞌ ye ya suŋ nidib ka noŋi ti bedego. Kpeꞌeŋimi ya meŋ n me tum popiel tuumkaŋa bedego men.
2CO.8.8	M pu yet nwa ne m paŋa. Amaa m zaŋ ne ninsieba n tum siꞌel la ye m maki baŋ ya sida noŋilim zem siꞌem. 
2CO.8.9	Ya miꞌ ti Zugsob Yesu Kiristo popielim a siꞌem. Hale laꞌam ne on daa a yelsum wusa daan la, o da lieb noŋ daan yanam suꞌum nyeeb zug. Ka li ane on lieb noŋ daan la ke ka yanam lieb yelsum dim.
2CO.8.10	M ye m yeli ya man tenꞌes yelkaŋa siꞌem. Ye, li a suꞌum ka ya yuꞌun naae tuumkan ka ya daa pinꞌili tum yuum sa la. Ya daa bood bedego ye ya pinꞌili li. 
2CO.8.11	Ka li a suꞌum ka ya me bood nannanna ye ya naae li, ka li zemisi ya pinꞌilugin boodim la. Keli ka ya tisib la zemis yaname mor siꞌem. 
2CO.8.12	Soꞌ yaꞌa mor boodim ye o tis piini, Winaꞌam diꞌed o piini siꞌem la dolne one na tis ka li zemis on mor siꞌem, ka kaꞌane one pu mor siꞌem laa.
2CO.8.13	Ti boodim kaꞌa ye ti yiis sieba ba namisugin ka li lebig pakir tisi yaa. Amaa li suꞌum ye li zem taaba. 
2CO.8.14	Ka yaname mor bedego nannanna la, suŋim bane a noŋ dim la. Ban me na ti mor bedego ka suŋi ya, ya boodim saŋa. Ka anwa ka ya wusa na zem taaba. 
2CO.8.15	Li dolne lin da sob Winaꞌam gbauŋin siꞌem la ye,
2CO.8.15	“Niŋkane vaae bedego la pu mor ka li zuꞌe galise.
2CO.8.15	Ka niŋkane vaae biꞌela la pu mor ka li pood galise.”
2CO.8.16	Ti puꞌus Winaꞌam bareka one ke ka Titus mor potenꞌer ye o suŋi ya wuu tiname mor potenꞌer siꞌem la. 
2CO.8.17	O daa siaki ti kpeꞌeŋir la ka me daa mor potenꞌer ye o suŋi ya, ka gbanꞌe ne o meŋ boodim ye o keenn ya saꞌan na. 
2CO.8.18	Ka ti ye ti tum ti baꞌabiig soꞌ ye on ne Titus kena. O ane on ka Winaꞌam nidib wusa naꞌasid o on tum siꞌem ka moon labasuŋ la zug. 
2CO.8.19	Ka laꞌam ne neꞌ, ba me gaŋ o ye o giligid ne tinam ka suŋidi ti ne popielim tuumkaŋa. Ti tum popielim tuumkaŋa ye ti tis Winaꞌam naꞌasi, ka sid paꞌal ye ti bood ye ti suŋ. 
2CO.8.20	Ti guꞌusidi ti meŋ ye soꞌ da pianꞌ beꞌed tinam niŋ siꞌel ne piintitaꞌar kaŋa la yelaa, 
2CO.8.21	ka bood ye ti niŋ line a suꞌum Winaꞌam tuon ne ninsaalib saꞌan men.
2CO.8.22	Ka ti ye ti tum ti baꞌabiig soꞌ yaꞌas ne ba. Ti daa nye on tum siꞌem saŋa bedego ka baŋ ye o tiaꞌ ye o suŋ. Ka nannanna o mor potenꞌer bedego ye o suŋi ya, on miꞌ suꞌuŋa ye ya na niŋ tiname yeli ya siꞌem la zug. 
2CO.8.23	Ka li yaꞌa aa ti baꞌabiig Titus yela, o ane m tumtum tiraan one tum ne man ye ti suŋi ya. Ka li yaꞌa aa ti baꞌabiis bane ye ba dol o la yela, ba ane bane ka Winaꞌam nidib tum la, ka ke ka Kiristo nyet naꞌasi. 
2CO.8.24	Paꞌalimini ba ya noŋilim, ka Winaꞌam nidib nye ka baŋi li, ka me baŋ ye tinam yiti nweꞌed nyoꞌog ya yela la a sida.
2CO.9.1	Li pu len nar ka m sobi yeli ya piini lin ka ba tisid Winaꞌam nidib yelaa. 
2CO.9.2	M miꞌ ye ya mor potenꞌer ye ya suŋ, ka nweꞌed nyoꞌog ne Masedonia nidib ya yela, n yeli ba ye Winaꞌam nidib bane be Akaia teŋin la tiꞌeb ye ba suŋ yuum sa. Ka yanam mor potenꞌer ye ya suŋ la kpeꞌeŋi ba bedego sa. 
2CO.9.3	Ka m ye m tum ti baꞌabiis bama ye lin ka m nweꞌed nyoꞌog ya yela yelkaŋa nwa ni la ku a pianꞌad maꞌanee, ka lee a sida, ka ya sid tiꞌeb ne ya piini la wuu man yel siꞌem la. 
2CO.9.4	Ka li yaꞌa kaꞌ alaa ka Masedonia dim sieba yaꞌa doli m ka nye ka ya pu tiꞌebe, nyan na dii ti bedego, ka m pu len yet yanam yelaa. Nyan na dii ti tiname daa tenꞌes ye ya na tiꞌeb ne ya piini la zug. 
2CO.9.5	Ka dinzug ka m gos ka li nar ka m kpeꞌeŋ ti baꞌabiis bama ye ba gaad tuon ka deŋim tiꞌeb piini kan ka ya ziꞌel noor ye ya tis la. Ka ala ka m yaꞌa ti paa na, ya na pun tiꞌeb ne ya piini la. Ka li na paꞌal ye ya tisidne ne ya boodim ka kaꞌane ne mugusugo.
2CO.9.6	Tenꞌesimi neꞌ. Niŋkane but bielim biꞌela yaꞌa ti bun, o ku nye bedegoo. Amaa one but bedego me yaꞌa ti bun, o na nye bedego. 
2CO.9.7	Keli ka ya soꞌ mekama niŋ wuu on gbanꞌe siꞌem la, ka kaꞌane susaꞌaŋ bee soꞌ mugusidi yaa. Winaꞌam noŋ one tisid piini ne sumalisim, 
2CO.9.8	ka na nyaŋe tisi ya ka li gaad yaname bood siꞌem. Ka ya na yiti mor yanam meŋi bood siꞌem la wusa, ka na nyaŋe tis piini ye ya suŋ tuumsuma wusa. 
2CO.9.9	Li dolne lin da sob Winaꞌam gbauŋin popielnam yela siꞌem la ye,
2CO.9.9	“O nok piini bedego tis noŋdim,
2CO.9.9	ka o popielim la na be yuma ka li kaꞌ naare.”
2CO.9.10	Winaꞌam one tisid bane but la bielim ka tisid diib ye ti di la, na tisi ya yelsum ka li zemisi ya boodim ka ke ka li nobug, ka me ke ka yanam mor siꞌel na tis la nobug. 
2CO.9.11	Ka ya na yiti mor bedego bedego n na tis nidib. Ka ya piini lin ka ti tolisid la, na ke ka nidib bedego puꞌusid Winaꞌam bareka, ka li na yine tinam saꞌan na.
2CO.9.12	Suŋir kan ka ya tisid Winaꞌam nidib la pu suŋidi ban maꞌane, amaa li me ket ka nidib bedego puꞌusid Winaꞌam bareka. 
2CO.9.13	Ka suŋir kaŋa paꞌan yanam a siꞌem ka ke ka nidib nyet ka ya siaki dol Kiristo labasuŋ la. Dinzug ka ba na zunꞌe Winaꞌam ka puꞌus o bareka yaname mor noor yinni ne ba n tisidi ba piintitaꞌar la, ka me mor noor yinni ne Winaꞌam nidib wusa la. 
2CO.9.14	Winaꞌam n tisi ya yelsumtitaꞌar la zug ka ba na noŋi ya bedego ka sos Winaꞌam tisi ya. 
2CO.9.15	Keli ka ti puꞌus Winaꞌam bareka o piintitaꞌar line gati ti pianꞌad ben la.
2CO.10.1	Man Paul, one ka ya yel ye m yaꞌa bee ya saꞌan m a dabieug, ka m yaꞌa kaꞌa ya saꞌane m mor sukpiꞌeuŋ n pianꞌadi ya yela la, belimidi ya ne Kiristo sumbugusum, 
2CO.10.2	ka sosidi ya ye m yaꞌa ti kena, li ku nar ka m pianꞌad ne sukpiꞌeuŋo. M miꞌ ye m na nyaŋe mor sukpiꞌeuŋ n saꞌal bane yel ye ti tum ne ka li dolne ti ninsaalib boodim la. 
2CO.10.3	Hale ne tinam be dunia ni la ti pu nweꞌed tanp wenne dunia nidibi niŋid siꞌem laa. 
2CO.10.4	Lin ka ti more zabid la kaꞌane dunia dine, ka lee more Winaꞌam paŋ ka saꞌamid line mor paŋ wusa. 
2CO.10.5	Ka saꞌamid ziri tenꞌes beꞌed dim ne bane duꞌosid ba meŋ ne Winaꞌam baŋir yela la. Ka ti nyaŋ potenꞌer beꞌed wusa ka ba siak a Kiristo din. 
2CO.10.6	Ka ti yaꞌa keenn ya saꞌan na, ka ya paꞌali ti ye ya sid siak Winaꞌam noor, tiname tiaꞌ ye ti saans one pu siak Winaꞌam noor la.
2CO.10.7	Gosimi lin ka ya nyet la ka kpansi ba. Soꞌ yaꞌa be ka tenꞌes ye o a Kiristo nid, on tenꞌesim o meŋ yela ye on a Kiristo nid la tinam me ane ala. 
2CO.10.8	M nweꞌed nyoꞌog ne paŋ kan ka Winaꞌam tisi ti la yela, line a ye ti kpeꞌeŋi ya, ka kaꞌ ye ti saꞌami yaa. Hale ne man nweꞌe nyoꞌog ka li gaad lin nar siꞌem la, m ku di nyan ne li yelaa. 
2CO.10.9	M pu bood ye m niŋ ka li a wuu m bood ye m kpenꞌesi ya dabiem ne m gbana laa. 
2CO.10.10	Sieba yet ye, “O gbana la kpiꞌemne ka tebis hale. Amaa o yaꞌa bee ti saꞌan o mor dabiem ka o pianꞌad kaꞌa gbin ne.” 
2CO.10.11	Niŋkan daana baŋim ye lin ka ti yet gbana ni la, ti yaꞌa keenn ya saꞌan na, ala ka ti me na niŋ.
2CO.10.12	Ti ku yel ye ti a suꞌum wuu bane tenꞌes ye ba a suꞌum hale la, ka maki ti meŋ ne baa. Ba meŋ boodim gbanꞌe line a suꞌum ye ba niŋ, ka ba maki ba meŋ ne ban gbanꞌe siꞌem la, ka me maki ba meŋ ne ba taaba. Linzug ba kaꞌa yaꞌam. 
2CO.10.13	Ka ti ku nweꞌe nyoꞌog ka li gaad Winaꞌam tisi ti siꞌem la benne, ka lee na nweꞌe nyoꞌog n zemis tuumkan ka o tisi ti la ben. Ka ti tuuma ya saꞌan la zemis on tisi ti la ben. 
2CO.10.14	Ka lin sadigim a sida la, tiname daa a yiiga dim n keenn ya saꞌan na n mor Kiristo labasuŋ na la, ti daa pu gaadi one tisi ti siꞌel la ben ne. 
2CO.10.15	Dinzugo ti pu nweꞌed nyoꞌog ne tuumbane ka sieba tum laa, line gaad Winaꞌam tisi ti siꞌem ben laa, ka lee mor potenꞌer ye ya yadda niŋir Winaꞌam ni na nobug ka ti na nyaŋe tum ya saꞌan ka li gaad tinam daa yiti tum siꞌem ya saꞌan la, ka li kpelim zemis ne Winaꞌam tisi ti siꞌem la ben. 
2CO.10.16	Ka ti yuꞌun na mool labasuŋ la teens bane be ya tuon la ni, ka ku nweꞌe nyoꞌog ne tuumkan ka soꞌ deŋim tum o soꞌolim kan ka Winaꞌam tis o ye o tum la nii. 
2CO.10.17	Li dolne lin da sob Winaꞌam gbauŋin siꞌem ye, “One bood ye o nweꞌe nyoꞌog on nweꞌem nyoꞌog ne lin ka Zugsob la niŋ la.” 
2CO.10.18	Li kaꞌane niŋkane yel o meŋ suꞌum yela la a ninsuŋo, amaa li ane niŋkane ka Winaꞌam yel o suꞌum yela la a ninsuŋ.
2CO.11.1	M mor tiꞌir ye ya na di suguru ne m yalimis la biꞌela, amaa ya pun di suguru ne li. 
2CO.11.2	M nyuune ya yela wuu Winaꞌami nyuune ya yela siꞌem la, li wenne dau one gur poꞌaꞌeliŋ one ziꞌ dau la, ka ti ke ka o kul sid. Ka yanam wenne poꞌaꞌeliŋ la, ka o sid la me wenne Kiristo ne. 
2CO.11.3	M zot dabiem ye ya potenda na tiak ka ya bas ka ku tiaꞌ ye ya dol Kiristo suꞌuŋa ne ya sunf yinnii, ka wenne Eve one ka waaf la da maꞌ o ne o yaꞌambeꞌed la. 
2CO.11.4	Ka soꞌ yaꞌa keenn ya saꞌan na ka moon Yesu soꞌ yela, ka li kaꞌ Yesu one ka ti mool la yelaa, bee ya diꞌe siig kane be li konꞌ ne line ka ya pun diꞌe la, bee ya diꞌe labasuŋ line be li konꞌ ne line ka ya siak la, ya na yiti modig ka di suguru ne ba. 
2CO.11.5	M pu tenꞌes ye m ane nyaꞌaŋ nid ne Tumtumnib bane ka ya tenꞌes ye ba a suꞌum galis laa. 
2CO.11.6	Hale ne man pu zamis nomiꞌilim pianꞌad la, m lee mor baŋir. Ti yele ya nyain siꞌel wusa poogin.
2CO.11.7	M daa mool Winaꞌam labasuŋ la ya saꞌan, ka daa pu ke ka ya yo siꞌela, ka sie m meŋ ye yanam lee du. Ya tenꞌes ye man daa tum siꞌel la, a beꞌed n tisi ya bee? 
2CO.11.8	M daa diꞌe ligidi Winaꞌam nidib sieba saꞌan ye m suŋi m meŋ ka lee tum tisi ya. 
2CO.11.9	Ka man daa be ya saꞌan ka m boodim a siꞌem wusa, m daa pu daami yaa. Amaa li daa ane ti baꞌabiis bane yi Masedonia ni la daa tis man bood siꞌel wusa. Man daa pu daami ya siꞌel ni la, m na kpelim a ala ne dabisbane be tuon la. 
2CO.11.10	Li a sida ye m miꞌ Kiristo yelsida ka doli li. Ala li me a sida ye soꞌ ku ke ka m sin m noor Akaia teensin nyoꞌog nweꞌeb kaŋa yelaa. 
2CO.11.11	Bo ka m yel anwaa? Man pu noŋi ya la zug bee? Ayei. Winaꞌam miꞌ ye m noŋi ya.
2CO.11.12	M na kpelim niŋ man niŋid siꞌem la nannanna ye m ke ka ziri dim la ku nye suer n nweꞌe nyoꞌog n yel ye ba tum wuu tiname tum siꞌem laa.
2CO.11.13	Nimbama nwa buudi ane nimbane maꞌad ye ba ane Tumtumnib, ka maꞌadi ba tuuma yela ka tiake ba meŋ n tuꞌas wuu Tumtumnib bane ka Kiristo sid tum la. 
2CO.11.14	Li kaꞌ yelsaaŋa. Hale Sutaana tunꞌe tiak o meŋ n tuꞌas wuu malek suŋ ne. 
2CO.11.15	Dinzugo, Sutaana tumtumnib yaꞌa tiake ba meŋ n tuꞌas wuu nimbane tum popielim tuuma la, li kaꞌ bunnyalimaa. Ba daar yaꞌa ti paae, ba na diꞌe line nare ba tuuma la a siꞌem.
2CO.11.16	M ye m yel din ka m pun yeli ya ye, soꞌ da tenꞌes ye m ane zolugo. Amaa ya yaꞌa tenꞌes ye m sid ane zolug, yanam dimi m suguru wuu yaname yiti dit zolug suguru siꞌem la, ka m na nyaŋe nweꞌe nyoꞌog biꞌela. 
2CO.11.17	Man yel siꞌel nannanna la pu yit Zugsob saꞌan naa. Ka li yaꞌa aa m nyoꞌog nweꞌeb la ni, m pianꞌad wuu zolug ne. 
2CO.11.18	Ka nidib bedego sadigim nweꞌe nyoꞌog ba dunia bun yela la, mam me na nweꞌe nyoꞌog. 
2CO.11.19	Yaname sadigim a yaꞌam dim bedego la, ya yiti dit suguru ne zon! 
2CO.11.20	Soꞌ yaꞌa tansi ya wuu ya ane ba yamis, bee diꞌe siꞌel ya saꞌan yanam naꞌasidi ba la yela, bee more ya ba nuꞌusin, bee ziemi ya, bee nweꞌe ya tampianꞌas, ya yiti modig ka di suguru ne ba. 
2CO.11.21	Line kpenꞌesi m nyan la ane ye ti daa tadigne, ka m me siake li.
2CO.11.21	Ka soꞌ yaꞌa mor sukpiꞌeuŋ na nweꞌe nyoꞌog ne siꞌel yela, mam me mor sukpiꞌeuŋ na nweꞌe nyoꞌog li yela. M pianꞌad ne wuu zolug ne. 
2CO.11.22	Ba yaꞌa nweꞌe nyoꞌog n yel ye ba ane Hibiru dim bee Israel dim bee Abraham yaas, man me tunꞌe lebis ye man me ane ba yinni. 
2CO.11.23	Ba yaꞌa yel ye ba ane Kiristo tumtumnib m tunꞌe lebis ye man a Kiristo tumtumsuŋ n gaadi ba. M pianꞌad ne wuu one kaꞌa yaꞌam ne. Mam tum bedego n gaadi ban tum siꞌem la. Ka ba kpenꞌesi m sarega noor bedego n gaad bam kpenꞌesi ban siꞌem la. Ka ba fiꞌebi m noor bedego n gaad bam fiꞌebi ban siꞌem la. Ka saŋa bedego ka m pu lal ne kuꞌum. 
2CO.11.24	Noor anu ka Jew dim fiꞌeb man ne kpaꞌasa noor piistanꞌ ne awai. 
2CO.11.25	Noor atanꞌ ka Room dim buꞌu m. Ka noor yinni ka nidib lob man ne kuga. Noor atanꞌ ka m be aaruŋin ka li tua tampiins ka saꞌam ateukun. Ka noor yinni ka m be kuꞌomin la dabis mum. 
2CO.11.26	M daa nye yeltood m goondim ni. Kuꞌom daa ye li di man, ka faandib giŋi man ye ba faann m laꞌad. Ka m Jew dim taaba ne bane kaꞌa Jew dim moꞌ ye ba saꞌam man. Ka m nye yeltood ateuk poogin. Ka zam baꞌabiis moꞌ ye ba saꞌam man. 
2CO.11.27	M daa tum tuum kpiꞌema. Ka noor bedego ka m pu gbisida. Ka koꞌom ne kuꞌonuud daa gbanꞌe m. Ka m pu nye diib bee gbeensir bee fuugi na pil waade. 
2CO.11.28	Line paꞌas la, daa wusa m mor sunf zeeb ne Winaꞌam nidibi n be zinꞌig wusa yela. 
2CO.11.29	Soꞌ yaꞌa pu kpiꞌem ne o Winaꞌam dolim la nii, li wenne mane pu kpiꞌema. Ka soꞌ yaꞌa ke ka o tiraan tum tuumbeꞌed, m sunf yiti saꞌam ne one ke ka o niŋ ala la.
2CO.11.30	Li yaꞌa nar ye m nweꞌe nyoꞌog, m na nweꞌe nyoꞌog ne line paꞌal m tadimis. 
2CO.11.31	Winaꞌam one aa ti Zugsob Yesu saam ka o yuꞌur nyet zunꞌor ka li kaꞌ naar la, miꞌ ye m pu maꞌada. 
2CO.11.32	Man daa be Damaskus teŋin la, niŋ kane ka naꞌab Aretus ke ka o soꞌe Damaskus la daa guꞌul nidib teŋ la zaꞌanoorin ye ba gbanꞌe m. 
2CO.11.33	Ka sieba daa nok nwiig n lo peog ka ke ka m kpenꞌ zinꞌi peogin la, ka ba noki li tud takoro ni sigisi m ka m zo.
2CO.12.1	Li nar ka m nweꞌe nyoꞌog, hale laꞌam ne nyoꞌog nweꞌeb la kaꞌ nyood laa. Ka m ye m pianꞌ siꞌelnam line ka Zugsob la ke ka m nye ka li wenne zaansuŋ ne, ne yelsuaꞌada line ka o ke ka ba nie ka m baŋi ba. 
2CO.12.2	M miꞌ soꞌ Kiristo ni, ka yuma piinanaasi line da gaad sa la, ka Winaꞌam da nok o du arazana ni agol. M ziꞌ o sid da du ne, ne o niŋgbinaa, bee o zaansimne nyee lii, Winaꞌam maꞌaa miꞌ. 
2CO.12.3	Ka m miꞌ ye niŋkaŋa da du Winaꞌam sumalisim teŋin agol, ka lee ziꞌ ye o sid da du ne, ne o niŋgbina bee o zaansimne nyee lii, Winaꞌam maꞌaa miꞌ. 
2CO.12.4	Ka dau la wum siꞌelnam anina, line ka o ku nyaŋe yel, ne line ka ninsaal pu mor suer na yel laa. 
2CO.12.5	Ka man na nweꞌe nyoꞌog dau kaŋa yela ka lee ku nweꞌe nyoꞌog m meŋ yelaa. Asee bun line paꞌal ye m ane tadim la yela maꞌaa ka m na nweꞌe nyoꞌog. 
2CO.12.6	Ka m yaꞌa boodin ye m nweꞌe nyoꞌog m naan ku aan yalim, man pianꞌadin sida la zug. Ka m lee ku niŋi lii, ka soꞌ ti tenꞌes m suꞌum yela n gaad on nye ka m niŋ siꞌem ne on wum man yel siꞌem la.
2CO.12.7	Siꞌel be m niŋgbinin ka m laafe poꞌog, lin ket ka m pu nyaŋed nweꞌed nyoꞌog ne yelsuaꞌada titada line ka Winaꞌam nie m laa. Ka line zabidi m niŋin la yi ne Sutaana saꞌan na n daamid m ye li ke ka m ku nyaŋe nweꞌ nyoꞌogo. 
2CO.12.8	Noor atanꞌ ka m sos Zugsob ye o yiisimi li m saꞌan. 
2CO.12.9	Ka o lebisi m ye, “Man yelsum la siak uf, ka fun kaꞌa paŋ saŋsiꞌa la ka m paꞌane m paŋi zem siꞌem.” Dinzug m mor sumalisim ka nweꞌed nyoꞌog ne man pu kpiꞌem la ye Kiristo paŋ na bee m saꞌan. 
2CO.12.10	M yaꞌa pu kpiꞌema, bee nidib yaꞌa tuꞌud m bee m yaꞌa nyet yeltood bee namisug bee daamug Kiristo zug, m mor sumalisim. Mam kaꞌa paŋ la, lin ket ka m mor Kiristo paŋ, ka linzug ka m mor sumalisim.
2CO.12.11	M niŋid wuu yalim ne. Ka li ane yaname ke ka m aa ala. Yanam naan paꞌalin mam a suꞌum siꞌem. Hale baa m yaꞌa a zaalim, li kaꞌ ye m pu a suꞌum n paae nimbane ka ya tenꞌes ye ba a Tumtumnib ka a suꞌum galis laa. 
2CO.12.12	M daa modigi niŋ bunnyalima ne tuumtitada ya saꞌan line paꞌal ye m sid ane Kiristo Tumtum. 
2CO.12.13	Ka ya diꞌe yelsum ka li zemis ne Winaꞌam nidib sieba n diꞌe siꞌem la. Yelsum kan maꞌaa ka ya pu diꞌe ane ye, m pu ke ka m meŋ yela daami yaa. M belimi ya ye ya tisi m suguru m taal kaŋa yela.
2CO.12.14	Noor atanꞌ daan nwa ka m tiꞌebid ye m kena kaae ya. M noŋi ya ka bood ye ya me noŋi m, ka pu bood ye m diꞌe ya ligidi, ka ku ke ka m yela daami yaa. Yanam wenne m biis ne. Ka li kaꞌ ye biise na diisi ba saamnama, ka ane ye saamnami na diisi ba biis. 
2CO.12.15	M na mor sumalisim ka nok m soꞌolim ne m meŋ wusa n tis, ye m suŋi ya. Man noŋi ya bedego la zugo, yanam na noŋi man biꞌela bee?
2CO.12.16	Ya sieba yet ye, li a sida ye m yela pu daami yaa. Ka ye m lee more yaꞌam, ka nyaŋe ya ne damaꞌam. 
2CO.12.17	M daa pu ke ka nimbane ka m tumi ya saꞌan la soꞌ soꞌ zami ya n diꞌe siꞌel ya saꞌan n tisi ma. 
2CO.12.18	M daa belim Titus ye o keenn ya saꞌan na, ka ke ka ti baꞌabiig soꞌ laꞌam dol o. Titus daa pu zami ya n diꞌe siꞌela. Bee m maꞌanee? Ka mam ne Titus tum ne potenꞌer yinni, ka dol suer yinni.
2CO.12.19	Ya tenꞌes ye tinam yet neꞌeŋa wusa la, ti mood ye ti pianꞌ yiisi ti meŋ ya saꞌan bee? Ayei, ti pu niŋid alaa. Ti pianꞌad gbauŋin nwa ne Winaꞌam tuon lin ka Kiristo bood ye ti pianꞌ la. Ka li wusa ane ye ti suŋ yanam bane aa ti baꞌabinoŋa la. 
2CO.12.20	M zot dabiem ye m yaꞌa keenn ya saꞌan na, m paꞌati nye ka ya pu wenne wuu man boodin ye ya aan siꞌem laa, ka ya me na nye ka mam meŋ ku niŋ wuu yanam boodin ye m niŋin siꞌem la mene. Ka m paꞌati nye ka ya zabid ne taaba ka nyuun, ka ya sunf dued ne taaba, ka ya weligid ne taaba, ka saꞌam ya taaba zut, ka keend taaba, ka niŋid yood yoodi, ka mor nyeesim. 
2CO.12.21	M lem zot dabiem ye m yaꞌa lem kena Winaꞌam na diisi m nyan ya tuon, ka m sunf na saꞌam ne ya sieba bane daa tum tuumbeꞌed ka nam pu tiake ba sunya ne tuumbeꞌed ne dianꞌad tuuma ne nyaꞌamis line ka ba daa tum la yelaa.
2CO.13.1	Lina paasid noor atanꞌ daan ka m na kena kaae ya. “Soꞌ yaꞌa mor taal ne o tiraan ka li a antuꞌa, li nar ka on daana mor kasetib ayi bee atanꞌ.” 
2CO.13.2	M yet bane tum tuumbeꞌed la ne bane kpelim la wusa ye, m yaꞌa kena m ku zo ya soꞌ nimbaanliga. Man daa bee ya saꞌan noor ayi daan ni la, m daa pun yeli ya neꞌ. Ka mam kaꞌa ya saꞌan nannanna la, m na lem yeli ya neꞌ yaꞌas. 
2CO.13.3	Yanam bood ye ya baŋ ye Kiristo tisi m suer ka m pianꞌad neꞌ la, li kaꞌa ye o koꞌoŋ paŋ ye o maali ya siꞌela, amaa o mor paŋ hale ya ni. 
2CO.13.4	Li a sida ye on da be dapuudir zug la o da kaꞌa paŋa, ka kpi. Ka li lee ane Winaꞌam paŋ la ke ka o voe. Ka tinam a yinni ne Kiristo la ti me kaꞌa paŋa, ka Winaꞌam paŋ la ke ka ti laꞌam voe ne Kiristo ka tum ne o paŋi ya saꞌan.
2CO.13.5	Peligimini ya poog gos ye ya sid niŋ Kiristo yadda. Kpansimini ya meŋ ka Kiristo be ya ni. Li yaꞌa kaꞌa alaa ya lu ne. 
2CO.13.6	M mor potenꞌer ye ya na baŋ ye tinam kaꞌ nimbane bas Winaꞌam dollim. 
2CO.13.7	Ti sosid Winaꞌam ya zug ka ya da tum line a beꞌede. Kaꞌa ye ti duꞌosidi ti meŋ tiname nyaŋ makir laa, amaa ye ya maal line a suꞌum, hale baa li yaꞌa wenne tinam lu ne. 
2CO.13.8	Ti ku nyaŋe niŋ siꞌel line pu dol Winaꞌam sida suer laa, asee yelsida la maꞌaa. 
2CO.13.9	Tinam yaꞌa tadig ka yanam lee mor paŋ, ti mor sumalisim. Ka sosid Winaꞌam ye ya beilim wusa na a suꞌum. 
2CO.13.10	Ka man kaꞌa ya saꞌan la ka m sobid neꞌeŋa tisidi ya ye m yaꞌa ti kena, li pu nar ye m zaŋ Zugsob la tisi m paŋ siꞌa la n tum ne sutoogo. O tisi m o paŋ la ye m suŋi ya ka kaꞌ ye m saꞌami yaa.
2CO.13.11	Baꞌasugo, m baꞌabiise, kelisimi man yet siꞌel la, ka tiake ya tuuma, ka more potenꞌer yinni, ka be ne sumalisim, ka Winaꞌam one tisid noŋilim ne sumalisim, na bee ya saꞌan.
2CO.13.12	Puꞌusimi taaba ne noŋilim puꞌusug. 
2CO.13.13	Winaꞌam nidib wusa puꞌusidi ya.
2CO.13.14	Ti Zugsob Yesu Kiristo yelsum ne Winaꞌam noŋilim na bee ya wusa saꞌan, ka ya me na a yinni ne Winaꞌam Siig Suŋ la. Kpelimi suꞌum.
GAL.1.1	Man Paul one a Kiristo Tumtum sobid gbauŋ kaŋa. Li kaꞌ nidibi daa gaŋi m ka m a Kiristo Tumtum laa, ka li me pu yi ninsaal soꞌ ni naa. Ka li ane Yesu Kiristo ne ti Baꞌ Winaꞌam one vuꞌug o kumin la n gaŋi m. 
GAL.1.2	Ti baꞌabiis bane wusa laꞌam be ne mam kpela la puꞌusid yanam Winaꞌam nidib bane be Galatia teensin la.
GAL.1.3	Ti Baꞌ Winaꞌam ne ti Zugsob Yesu Kiristo na tisi ya yelsum ne sumalisim. 
GAL.1.4	Kiristo da pesigi o meŋ tis ye ba ku o tinam tuumbeꞌed zug, wuu ti Baꞌ Winaꞌam boodim a siꞌem la, ye o faaenn ti dunia beꞌug nwa ni. 
GAL.1.5	Winaꞌam na nye zunꞌor ka li kaꞌ naare. Ami.
GAL.1.6	Li paki m ye yanam taꞌam bas Winaꞌam one buoli ya Kiristo popielim zug la ka ya lee bas o ka diꞌe labaar siꞌa la, 
GAL.1.7	laꞌam ne lin kaꞌ labasuŋ la. Amaa ninsieba be ka daamidi ya ka mood ye ba tiak Kiristo labasuŋ la. 
GAL.1.8	Hale laꞌam ne tinam bee malek one yi arazana ni la yaꞌa mool labaar siꞌa line bee li konꞌ ne tinam mool siꞌel ya saꞌan la, Winaꞌam nopoor na be on sob zug. 
GAL.1.9	Ti daa pun yeli li, ka m lem yeti yaꞌas ye, soꞌ yaꞌa mool labaar siꞌa ka li bee li konꞌ ne yanam diꞌe siꞌel la, Winaꞌam nopoor na be on sob zug.
GAL.1.10	Ya tenꞌes ye m mood ye m ke ka nidib pianꞌ m yela suꞌum bee? Ayei, m bood ye Winaꞌam pianꞌ m suꞌum. Ka ya tenꞌes ye m mood ye m maꞌae nidib sunya bee? Ayei, m yaꞌa moodin ye m maꞌen nidib sunya, m naan ku aan Kiristo tumtum na.
GAL.1.11	M baꞌabiise, m bood ye ya baŋ ye labasuŋ line ka m moon la pu yit ninsaalib potenda ni naa. 
GAL.1.12	Ka m me daa pu diꞌe li soꞌ nii, ka soꞌ daa pu yeli li paꞌali m mene. Ka li lee daa ane Yesu Kiristo meŋ daa nie li n paꞌali m.
GAL.1.13	Ya daa wum man daa dol Jew dim malima la ka daa yiti niŋid siꞌem la n daa namisid Winaꞌam nidib bedego, ka mood ye m saꞌami ba suer la. 
GAL.1.14	Ka m miꞌilim ne m suꞌum niŋir ti Jew dim malima yela, daa gaad m Jew dim taaba bane zem ne man la. Ka m potenꞌer daa gbanꞌe hale ye m doli ti yaanam malima. 
GAL.1.15	Ka Winaꞌam lee daa gaŋi m ka ba nam pu duꞌa ma, ka buoli m o saꞌan o popielim zug. 
GAL.1.16	Ka saŋkan ka Winaꞌam daa gbanꞌe ye o nie o Biig la paꞌali m ye o ke ka m mool o Biig la labaar n tis bane kaꞌ Jew dim la, m daa pu keŋ soꞌ saꞌan ye o zamisi ma. 
GAL.1.17	Ka m me daa pu keŋ Jerusalem bane pun deŋ man a Tumtumnib la saꞌanee. Amaa m daa keŋ ne Arabia soꞌolimin, ka lin nyaꞌaŋ ka m leb Damaskus teŋin.
GAL.1.18	Ka li daa gaad yuma atanꞌ nyaꞌaŋ ka m nyaan keŋ Jerusalem ye m kaae Piita, ka daa bee o saꞌan n paae dabisa piinanu, 
GAL.1.19	ka pu nye Tumtum soꞌ yaꞌasa, asee Jemes one a Zugsob pitu la maꞌaa. 
GAL.1.20	Winaꞌam miꞌ ye lin ka m sobid o tuon nwa la ane sida, ka kaꞌ damaꞌare. 
GAL.1.21	Ka m nyaan yi Jerusalem n keŋ zinꞌis sieba bane be Siriya ne Silisia teensin. 
GAL.1.22	Ka Winaꞌam nidib bane be Juuda teŋin la wum m yela ka lee nam pu nyee m ne ba ninii, 
GAL.1.23	ka ba lee daa wum ne ka sieba yeti m yela ye, “One daa namisidi ti la, yuꞌun moon yadda niŋir paꞌalug line ka o daa mood ye o saꞌam la.” 
GAL.1.24	Ka mam zug ka ba zunꞌe Winaꞌam.
GAL.2.1	Ka yuma piinanaasi daa gaad la, ka man ne Barnabas nyaan leb Jerusalem, ka Titus me laꞌam doli ti. 
GAL.2.2	Winaꞌam n daa paꞌali m ye o bood ye m keŋ la zug ka m daa keŋ. Ka mam ne Winaꞌam nidib bane a kpeenmnam la laꞌase gbanꞌe gbanꞌar. Ka li ane man ne ban maꞌaa ka kaꞌ nidib sooginee. Ka m yeli ba labasuŋ kan ka m moon tisid bane kaꞌ Jew dim la saꞌan la a siꞌem; ka m pu bood ye tuumkan ka m daa tum ka nan tumi li la a zaalim. 
GAL.2.3	Hale laꞌam ne m dolim taab Titus a Greek nid la, ba daa pu mugus o ye o kpenꞌ baŋo, 
GAL.2.4	hale baa ninsieba bane daa maꞌa ye ba ane Winaꞌam nidib ka suaꞌ kpenꞌ ti soogin la, n bood ye ba ke ka o kpenꞌ baŋo la. Nimbama daa laꞌas ne ti ye ba baŋ tinam a yinni ne Yesu Kiristo la ke ka ti soꞌe ti meŋ Jew dim malima ni siꞌem la, ka bood ye ba ke ka ti dol malima la, ka aa li yamis. 
GAL.2.5	Ti daa pu siak ba boodim la baa fiinn mene, ye labasuŋ la ku tiake ka na kpelim a suꞌum ya saꞌan.
GAL.2.6	Ka nimbane ka ya tenꞌes ye ba a nintitada la pu paas siꞌel m paꞌaluginee. Ban a siꞌem la pu paki ma. Bozugo Winaꞌam n nye ninsaal ka o a siꞌem la, ninsaal pu gosid o tiraan ka o a alaa. 
GAL.2.7	Ba yuꞌun nye ka Winaꞌam guꞌuli m labasuŋ la ye m mool li tis bane kaꞌ Jew dim la, ka li a wuu on me guꞌul Piita labasuŋ la ye o mool li tis Jew dim la. 
GAL.2.8	Ka Winaꞌam paŋ ke ka Piita a Kiristo Tumtum n tum Jew dim la saꞌan, ka me ke ka man me tum bane kaꞌ Jew dim la saꞌan. 
GAL.2.9	Ka Jemes ne Piita ne Joon, bane ka ya gos ka ba a kpeenmnam la baŋ ye Winaꞌam guꞌul m tuumsuŋ kaŋa, ka gbanꞌe man ne Barnabas nuꞌus n paꞌal ye ti mor noor yinni na tum Winaꞌam tuuma, ka ti siak taaba ye tinam na tum bane kaꞌ Jew dim la saꞌan, ka ban me na tum Jew dim la saꞌan. 
GAL.2.10	Yel yinni ka ba daa sosi ti ye ti tenr ye ti suŋi ba tadimnam la. Ka lina ka m daa pun tiaꞌ bedego ye m niŋ.
GAL.2.11	Ka man daa be Antiok teŋin la ka Piita kenn anina la m daa yel o nidib soogin ye o pu niŋ suꞌum, lin daa nie nyain ye o tum taal la zug. 
GAL.2.12	Saŋkan ka nimbane ka Jemes tum la nam pu kena la, ka Piita yiti dit ne bane kaꞌ Jew dim la. Ka nimbama la daa ti paae na la, o daa weligi o meŋ ka pu lem dit ne baa, bozugo o daa zot dabiem ne nimbane yel ye li nar ka baꞌabiis bane kaꞌ Jew dim la kpenꞌ baŋo la zug. 
GAL.2.13	Ka baꞌabiis bane a Jew dim la daa paꞌas Piita zam la ni, ka ba zam la daa me veꞌeg Barnabas ka o yidigi dol ban niŋ siꞌel la.
GAL.2.14	Ka man daa nye ka ban tum siꞌem la pu dolne labasuŋ la yela la, ka m yel Piita ba wusa tuon ye, “Fu ane Jew nid, bo ka fu tum wuu one kaꞌ Jew nida? Wala ka fun na nyaŋe mugus bane kaꞌ Jew dim la ye ba dol Jew dim malima?”
GAL.2.15	Tinam bane ka ba duꞌa ka ti a Jew dim, ti kaꞌa bane kaꞌ Jew dim, ka a tuumbeꞌed dim laa. 
GAL.2.16	Hale ti miꞌ ye soꞌ yadda niŋir Kiristo ni maꞌaa ka Winaꞌam na ke ka o a popielim daan o tuon, ka kaꞌ on na niŋ wada la yel siꞌem laa. Ka tinam me niŋ Yesu Kiristo yadda ye Winaꞌam ke ka ti a popielim dim o tuon, ka li yine ti yadda niŋir Kiristo ni na, ka kaꞌ tiname niŋ wada la yel siꞌem laa. Soꞌ wada siakir kudin ku ke ka o a popielim daan Winaꞌam tuone.
GAL.2.17	Ti bood ye Winaꞌam ke ka ti a popielim dim o tuon, tiname a yinni ne Kiristo la zug. Ka lin yaꞌa ke ka ti baŋ ye ti a tuumbeꞌed dim wuu bane kaꞌ Jew dim la a siꞌem la, ya tenꞌes ye Kiristo duꞌosidne tuumbeꞌed dimaa? Ayei baa biꞌelaa. 
GAL.2.18	M yaꞌa daa dol Jew dim wada ka basi li, ka ti lem pinꞌili doli li, li paꞌal ye m saꞌamid wada la. 
GAL.2.19	Wada la paŋ zugoo, m ane kuꞌum ne wada la, ka m na tunꞌe voe ne Winaꞌam zug. 
GAL.2.20	Ba da laꞌam kpaꞌa m dapuudir zug ne Kiristo, ka m kpi. Ka li ku lem aa ye m voe ne m meŋ vum, ka ane Kiristo vum be m saꞌan. Ka m yadda niŋir Winaꞌam Biig la ni one noŋi m ka kpii m yela la, ke ka m be vum kan ka m nam be nwa ni. 
GAL.2.21	M pu ket ka Winaꞌam popielim la a zaalim. Soꞌ yaꞌa aan popielim daan Winaꞌam tuon, ka li yiinne o wada siakir la ni, Kiristo kum la aane zaalim.
GAL.3.1	Yanam Galatia dim ane zon! M paꞌali ya Kiristo kum dapuudir la zug yela suꞌuŋa, ka li nie nyain ya nini ni. Anoꞌone maꞌa ya? 
GAL.3.2	M bood ye m buꞌosi ya yel yinni maꞌaa, ya daa diꞌe Winaꞌam Siig Suŋ la ka li yi ne yaname dol wada la yel siꞌel la bee yanam wum labasuŋ la ka niŋ Kiristo yadda la? 
GAL.3.3	Ya ane zon bee? Ya daa pinꞌili a Winaꞌam nidib, ka li yine Winaꞌam Siig Suŋ paŋin la. Ka ya yuꞌun bood ye ya naa li ne ya meŋ paŋ bee? 
GAL.3.4	Ya namisug la wusa ane zaalim bee? Ayei, li kaꞌ zaalim. 
GAL.3.5	Winaꞌam tisidi ya o Siig Suŋ ka maan bunnyalima ya saꞌan, yanam wum labasuŋ la ka niŋ Kiristo yadda la, ka kaꞌ yanam niŋ wada la yel siꞌem laa. Bee m maꞌane?
GAL.3.6	Li dolne lin da sob Winaꞌam gbauŋin Abraham yela siꞌem la ye, “On da niŋ Winaꞌam yadda, ka Winaꞌam gosi li ka siak ka o a popielim daan o tuon.” 
GAL.3.7	Baŋimi ye nimbane niŋ Winaꞌam yadda la sid ane Abraham yaas. 
GAL.3.8	Winaꞌam gbauŋ da pun nye ye Winaꞌam na ke ka bane kaꞌ Jew dim la a popielim dim o tuon ba yadda niŋir zug, hale ka li da nam pu niŋe, ka dinzug ka ba da pun yel Abraham labasuŋ la moolug yela hale ka li nan pu paae, on zug ka dunia buudi wusa na nye yelsum. 
GAL.3.9	Abraham da niŋ Winaꞌam yadda ka diꞌe yelsum. Ka ala men bane me niŋ Winaꞌam yadda la na diꞌe yelsum wuu on men.
GAL.3.10	Nopoor be nimbane tiaꞌ wada la maꞌaa, bozugo li sobne ye, “Nopoor be ne bane wusa pu dol wada la yela zanꞌasa wenne lin sob Wada gbauŋin siꞌem la.” 
GAL.3.11	Li ane nyain ye soꞌ kaeꞌ na di buod wada la dollim maꞌane, bozugo “Popielim daan na voe ne o yadda yela.” 
GAL.3.12	Ka li lem sob ye, “One niŋ wada la yel siꞌel wusa la, o niŋir la na ke ka o voe”. Ka dinzugo wada la siakir pu yine Winaꞌam yadda niŋir nii. 
GAL.3.13	Ka li me sob ye, “Nopoor be ne on mekama n kpi ka ba yaꞌal o tiig zug.” Ka dinzugo, Kiristo n da kpi dapuudir zug la, o da kpenꞌ nopoor la ni, ka faaenn ti nopoor line ka wada la mor na la nuꞌusin. 
GAL.3.14	O faaenn ti ye yelsum kan ka Winaꞌam ziꞌel noor ye o na tis Abraham la me na a bane kaꞌ Jew dim la din, ban a yinni ne Yesu Kiristo la zug, ka ye ti me na diꞌe Winaꞌam Siig Suŋ line ka o ziꞌel noor ye o na tisi ti la, ka ti diꞌer la yitne ti yadda niŋir ni na.
GAL.3.15	M baꞌabiise, m ye m zaŋ nidib beilim a siꞌem la n paꞌali ya siꞌel. Nidib ayi yaꞌa siak pianꞌ siꞌel yela ka sobi li, ka tik nuꞌug, soꞌ kaeꞌ na tiake lii, bee paꞌas siꞌela. 
GAL.3.16	Aa to, Winaꞌam da ziꞌel noor tis Abraham ne o yaaŋ. Li da pu sob ye o ziꞌel noor n tis o yaase, ka li ane nidib bedegoo. Ka li lee sob ye o yaaŋ, ka li ane yinni. Ka one a Kiristo la. 
GAL.3.17	Lin ka m yeli li la, ane ye, Winaꞌam da ziꞌel noor ka yel ye o ku saꞌami lii. Ka yuma kobus anaasi ne piistanꞌ da gaadeya, ka wada la nyaan kena, amaa li pu nyaŋe saꞌam noor ziꞌelug laa. 
GAL.3.18	Bozugo faar la yaꞌa ane wada la dollim yela, li ku lem dolne noor ziꞌelig laa. Amaa Winaꞌam tisi Abraham yelsum la, li yi ne o noor ziꞌelig la zug.
GAL.3.19	Ka ya na buꞌosi m ye, bo zug ka Winaꞌam me da lem tis wada la? O da tisi li ye li paꞌali ti tuumbeꞌed a siꞌem, ka bood ye li be n ti paae saŋkan ka Abraham yaaŋ la na kena, on ka o da ziꞌel noor n tis la. Ka maleknam da diꞌe wada la Winaꞌam saꞌan n tis Moses, ka one tolisi li n tis nidib la, ka a nuꞌu nweꞌed daan. 
GAL.3.20	Ka nuꞌu nweꞌed daan pu ziꞌe nid yinni maꞌaa yelle. Amaa Winaꞌam ane o konꞌ ka da tis noor ziꞌelug la ka nuꞌu nweꞌed daan la kaeꞌ.
GAL.3.21	Ya tenꞌes ye wada la ne Winaꞌam noorziꞌelug la kiꞌisidi taaba bee? Ayei baa biꞌelaa. Winaꞌam yaꞌa da tisin wad line nyaŋedin ketin ka nidib voen, nidib naan sid aan popielim dim o tuon ba wada siakir la zug. 
GAL.3.22	Ka li lee da sob Winaꞌam gbauŋin ye dunia dim wusa bene tuumbeꞌed nuꞌusin. Ka linzug li ane bane niŋ Yesu Kiristo yadda na diꞌe Winaꞌam noorziꞌelug line ka o tisid soꞌ on niŋ Yesu Kiristo yadda la zug.
GAL.3.23	Ka saŋa kan ka nidib niŋid Yesu Kiristo yadda la da nam pu kena la, ka wada la da loo ti ziꞌel, wuu ti bene sarega ni ne, n ti paae saŋa kan ka li nie nyain ye nidib na nyaŋe niŋ Yesu Kiristo yadda. 
GAL.3.24	Dinzugo, wada la da zamisi ti ka aa ti tuon sob n ti paae saŋa kan ka Kiristo kena ka ti a popielim dim Winaꞌam tuon tiname niŋ o yadda la zug. 
GAL.3.25	Ka nannanna ka yadda niŋir saŋa la paa na, tuon sob la pu lem soꞌe ti yaꞌasa.
GAL.3.26	Ka yanam a yinni ne Yesu Kiristo la, ya wusa ane Winaꞌam biis, ka li yine ya yadda niŋir la ni na. 
GAL.3.27	Bane wusa diꞌe kuꞌom suub la paꞌal ye ba ane Kiristo nidib, ka Kiristo bee ba saꞌan ka wenne on meŋ ne. 
GAL.3.28	Ka yanam a yinni ne Kiristo la, ke ka ya wusa a yinni. Ka bakir kaeꞌ ne Jew dim ne bane kaꞌ Jew dima, ka me kaeꞌ ne yamis ne bane soꞌe ba meŋa, ka me kaeꞌ ne poꞌab ne dapaa. 
GAL.3.29	Fu yaꞌa a Kiristo nid fu ane Abraham yaaŋ ka na diꞌe line ka Winaꞌam da ziꞌel noor ye o na tis la.
GAL.4.1	Man yet siꞌel la ane ye, ba gosid biig kane na ti di o saam faar la wuu o ane yamug ne, o biilim saŋa, hale laꞌam ne on sid soꞌe siꞌel wusa la. 
GAL.4.2	Ka on a biig la, nidib be n gosid o yela wusa hale n ti paae saŋkan ka o saam ziꞌel o la. 
GAL.4.3	Ala men tinam daa nan a biis Winaꞌam yela ni la ti daa ane yamis ninsaalib yiiga paꞌalug ni. 
GAL.4.4	Ka saŋa kan ka Winaꞌam daa ziꞌel la daa ti paa na la, Winaꞌam tum o meŋ Biig. Ka poꞌa soꞌ duꞌa o, ka o be Jew dim wada la nuꞌusin. 
GAL.4.5	O tum o ye o faaenn bane ka wada la soꞌe ba la, ka ke ka ti lieb Winaꞌam biis.
GAL.4.6	Winaꞌam da ye o paꞌali ti ye ti aa o biis la, ka tum o Biig Siig Suŋ ye o bee ti sunfin ka ke ka ti buol Winaꞌam ye, “M Baꞌ.” 
GAL.4.7	Ka dinzug fu len kaꞌ yamugo, ka ane Winaꞌam biig. Ka fun sadigim aa o biig la, o na tis uf on ziꞌel siꞌel wusa ye o tis o biis la.
GAL.4.8	Saŋsiꞌen la ka ya da ziꞌ Winaꞌam la, ka dol siꞌelnam line kaꞌ Winaꞌam, ka aa li yamis. 
GAL.4.9	Amaa nannanna ya yuꞌun miꞌ Winaꞌam, (ka li kaꞌ ye yaname miꞌ oo, ka ane ye Winaꞌam lee miꞌi ya,) wala ka ya na lem dol line kaꞌa paŋa ka a zaalim? Bo ka ya bood ye ya lem aa li yamis yaꞌasa? 
GAL.4.10	Ya doli dabis sieba ne nwadis sieba ne saŋa sieba ne yuma sieba la malima. 
GAL.4.11	M zot dabiem ye m tuuma kan ka m daa tumi ya zug la ane zaalim.
GAL.4.12	M baꞌabiise, m belimi ya ye ya aa wuu mam ne; ka mam me aa wuu yanam ne. Ya pu tum mam beꞌede. 
GAL.4.13	Ya miꞌ ye man daa mool labasuŋ la ya saꞌan yiiga daan la, li daa ane man daa benꞌed la zug. 
GAL.4.14	Amaa ya pu neꞌesi ma ka laꞌam ne m niŋgbina la daa a siꞌem la hale li daa daami ya, ya daa lee diꞌe m wuu m ane Winaꞌam malek bee Yesu Kiristo ne. 
GAL.4.15	Ya daa mor sumalisim mam zug. Ka bo len niŋ ka ya tiake? Mam na nyaŋe yel ya yela ye, li yaꞌa nyaŋedin, ya daa naan fue ya nini n tisin mam. 
GAL.4.16	Ka m yuꞌun liebne ya dataa man yeti ya line a sida la bee?
GAL.4.17	Nimbama la boodi ya yela. Amaa ba more potenꞌer beꞌed. Ba bood ye ba baki ya ne tinam ka ya lee boodi ba yela. 
GAL.4.18	Soꞌ yaꞌa tenꞌes suŋ o taaba yela, li a suꞌum ye o boodi ba yela. Lina yiti a sida, m yaꞌa bee ya saꞌan bee m yaꞌa kaꞌa ya saꞌanee. 
GAL.4.19	M binoŋa, m lem mor toog m saꞌan ya zug n ti paae saŋkan ka ya a wuu Kiristo a siꞌem la, ka toog la wenne wuu poꞌa yiti saꞌa bood duꞌam la. 
GAL.4.20	M naan boodin ye m be ne ya saꞌan nannanna nwa, ka na nyaŋe tiake man pianꞌad siꞌem ne ya la. Ya yela ke ka m ziꞌ man na niŋ siꞌem.
GAL.4.21	M ye m buꞌos yanam bane bood ye wada la soꞌe ya la ye, ya pu wum wada la yel siꞌel laa? 
GAL.4.22	Li ye Abraham da duꞌa biis ayi. Ayinni a yamug biig, ka yinni a poꞌa kane kaꞌ yamug biiga. 
GAL.4.23	Ka ba da duꞌa o bikane a poꞌa yamug biig la wuu ban yiti duꞌad siꞌem la. Ka li lee ane Winaꞌam noorziꞌelug la ke ka ba duꞌa biig kane a poꞌa kane kaꞌ yamug la biig la.
GAL.4.24	Neꞌe ane nwaasug ne. Ka poꞌab ayi la nwaasne wada la ne noorziꞌelug line ka Winaꞌam tis o nidib la. One duꞌa biig ka mor yaas ka ba a yamis la nwaasne wada line da yi Sinai zuerin la, zinꞌig kan ka Winaꞌam tisi li la, ka one a poꞌa kane yuꞌuri buon Haga la. 
GAL.4.25	Ka Haga nwaasne Sinai zuer line be Arabia teŋin, ka me nwaasne Jerusalem ne Jew dim wada line be nannanna nwa la. Ka Jerusalem ne nidib bane doli li malima la ane yamis wuu Haga ne o yaas la a siꞌem la. 
GAL.4.26	Amaa Jerusalem line be agol la kaꞌa yamuga ka lee aa ti ma. 
GAL.4.27	Ka li sob Winaꞌam gbauŋin ye,
GAL.4.27	“Poꞌa kunduꞌare mor sumalisim.
GAL.4.27	Ka on one me pu nyet duꞌam toog la maalim vuud ne sumalisim.
GAL.4.27	Ka poꞌa one a kunduꞌar ka o sid bas o la na mor biis bedego n gaad poꞌa kan ka o sid mor o la.
GAL.4.27	Dinzug kunduꞌar la na mor sumalisim.”
GAL.4.28	M baꞌabiise, yanam ane Winaꞌam biis, ka li yine o noziꞌelugin, wuu poꞌa kane kaꞌ yamug la biig duꞌam la da yi Winaꞌam noziꞌelugin siꞌem la. 
GAL.4.29	Abraham saŋa la, biig kane ka ba da duꞌa wuu ban yiti duꞌad siꞌem la, namisid biig kane ka ba duꞌa ka li yi Winaꞌam Siig Suŋ ni na la. Li me ane ala nannanna. 
GAL.4.30	Tenꞌesimi Winaꞌam gbauŋ la yel siꞌem la ye, “Kadim poꞌa kane a yamug la ne o biig; ka o biig ne poꞌa kane kaꞌ yamug la biig la ku ti laꞌam pudug ba saam faar laa.” 
GAL.4.31	Ala, m baꞌabiise, tinam wenne poꞌa kane kaꞌ yamug la biis ne, ka pu wenne yamug la biis laa.
GAL.5.1	Kiristo da faaenn ti ye ti soꞌe ti meŋ wada la saꞌan. Dinzugo, ziꞌenimi kiŋ kiŋ ka da siaki lieb yamis yaꞌasa.
GAL.5.2	Gosimi, mam Paul yeti ya ye, ya yaꞌa siak ka ba kpenꞌesi ya baŋo, Kiristo yela n be ya ni la pu mor nyoode. 
GAL.5.3	Ka len yet on mekama siak ka ba kpenꞌes o baŋo ye, on kpenꞌ baŋo la zug, li a tilas ye o dol wada la wusa. 
GAL.5.4	Yanam bane bood ye ya a popielim dim Winaꞌam tuon ya wada dolim zug la, baŋim ye ya baki ya meŋ ne Kiristo ka yiisi ya meŋ Winaꞌam popielim ni. 
GAL.5.5	Ka ti yadda niŋir Kiristo ni la ke ka ti mor tiꞌir ye Winaꞌam na ke ka ti a popielim dim o tuon. Ka Winaꞌam Siig Suŋ paŋ ke ka ti guri li. 
GAL.5.6	Ka tinam a yinni ne Yesu Kiristo la, li yela pu pak ye ti kpenꞌ baŋo bee ti pu kpenꞌee. Lini pak ane ti yaꞌa niŋ Yesu yadda ka li dolne ti noŋilim.
GAL.5.7	Ya daa dol Winaꞌam yelsida suꞌuŋa. Anoꞌone ke ka ya pu lem doli li? 
GAL.5.8	Lin ka ba panꞌasi ya ka ya bas sida la pu yi Winaꞌam one buoli ya la saꞌan naa. 
GAL.5.9	Ala ka ba ye, “Li ane dabin biꞌela ket ka bodobodo gbil ukid.” 
GAL.5.10	Tinam a yinni ne Zugsob la ke ka m miꞌ suꞌuŋa ye ya tenꞌesa ku bee li konꞌ ne man paꞌali ya siꞌel laa. Winaꞌam na saans niŋkane wusa daamidi ya tenꞌesa la, on kun a soꞌ wusa.
GAL.5.11	M baꞌabiise, li yaꞌa a sida ye man meŋi moon ye li nar ka ba kpenꞌ baŋo, bo ka Jew dim namisidi ma? Lina yaꞌa aan sida, Jew dim naan ku tenꞌesidin ye m moolug Kiristo kum dapuudir zug la kaꞌ suꞌum. 
GAL.5.12	M naan bood ye nimbane daamidi ya tenꞌesa n yet ye li nar ka ya kpenꞌ baŋo la na maligim saꞌami ba meŋ niŋgbiŋ n paas.
GAL.5.13	M baꞌabiise, Winaꞌam gaŋi ya ye ya mor yolisim. Dinzugo da ke ka ya yolisim la ke ka ya tum ya ninsaalib yaꞌamleog boodim, ka lee suŋ taaba ne noŋilim. 
GAL.5.14	Wada la wusa laꞌasne a yinni ye fu noŋim fu tiraan wenne fu meŋ. 
GAL.5.15	Ya yaꞌa zabid ne taaba wuu ya ane bunyuos, guꞌusimi ka da saꞌam taaba.
GAL.5.16	Neꞌ ka m yet ye, keli ka ya beilim dolne Winaꞌam Siig Suŋ la boodim, ka da niŋ lin ka ya ninsaalib boodim mor yaꞌamleog laa. 
GAL.5.17	Ka lin ka ninsaalib boodim mor yaꞌamleog la bee li konꞌ ne Winaꞌam Siig Suŋ la boodim. Bama ayi la ane dataas. Ka dinzug ya ku nyaŋe niŋ yaname bood siꞌem laa. 
GAL.5.18	Winaꞌam Siig Suŋ yaꞌa soꞌe ya, wada la pu lem soꞌe yaa.
GAL.5.19	Ti ninsaalib boodim niŋid siꞌel la nie paalo, ka ket ka nidib mor poꞌasaꞌuŋ ne dianꞌad tuuma ne tuumyaalis 
GAL.5.20	ne baꞌamaalug ne sontuuma ne datatuuma ne zabtaasim ne nyuur ne supeen ne dindiisim ne nogban nwaꞌar. 
GAL.5.21	Ka fufum dim ne bane nuud daam koon ne diꞌemyaalis ne tuum bane wenne bamanam, m yeti ya wuu man daa yeli ya siꞌem la ye, on mekama niŋid bama ku di Winaꞌam soꞌolim la faare.
GAL.5.22	Ka nyood line ka Winaꞌam Siig Suŋ la ket ka li nobugid nidib sunfin, ane noŋilim ne sumalisim ne sumodigir ne popielim ne yelsida 
GAL.5.23	ne sumbugusum ne meŋ gbanꞌar. Wada la ku yel nid ye o da niŋ bamaa. 
GAL.5.24	Ka nimbane a Yesu Kiristo nidib la, ba ninsaalib boodim ne li yaꞌamleog la kpi ne Kiristo ne, ka li pu lem soꞌe baa. 
GAL.5.25	Winaꞌam Siig Suŋ sadigim tisi ti vum paal la, keli ka ti beilim dolne o boodim la. 
GAL.5.26	Ka ti da mor nyeesim bee ket ka ti taaba sunf dued bee mor nyuur ne taabaa.
GAL.6.1	M baꞌabiise, tuumbeꞌed yaꞌa ke ka soꞌ lu, yanam bane ka Siig Suŋ la bee ya ni bedego la suŋim o ne sumbugusum, ka o due ka lem a suꞌum. Ka me guꞌusimini ya meŋ; ka ya paꞌati nye makir. 
GAL.6.2	Suŋimi taaba ya yeltood poogin, ka ala ka ya na dol Kiristo wada la. 
GAL.6.3	Soꞌ yaꞌa tenꞌes ye o a suꞌum, ka sid a one pu kpiꞌema, o maꞌad o meŋ. 
GAL.6.4	Soꞌ mekama kpansim o meŋ yela. O yaꞌa nye ka li a suꞌum, o tunꞌe nweꞌe nyoꞌog ne o meŋ yela. Ka li kaꞌ ye o mak o meŋ ne o tiraan yela. 
GAL.6.5	Soꞌ wusa moom o meŋ yela.
GAL.6.6	One zamis Kiristo labaar la on pudugim bunsum line ka o mor la ne one zamis o la.
GAL.6.7	Da maꞌa ya meŋa. Soꞌ ku nyaŋe maꞌ Winaꞌam wuu o ane zolugo. Nid na bun on but siꞌel la buudi. Ka li me ane ala nidib beilim ni. 
GAL.6.8	Soꞌ beilim yaꞌa dolne o ninsaalib boodim, li nyood ane kuꞌum. Ka soꞌ beilim yaꞌa dol Winaꞌam Siig Suŋ la boodim, lin nyood me ane nyovur lin kaꞌ naare. 
GAL.6.9	Dinzug, keli ka ti da genn ka bas tuumsumaa. Ka ti yaꞌa pu basi li saŋa na kena ka ti na nyee li nyood. 
GAL.6.10	Dinzugo ti yaꞌa nye suer, keli ka ti tum tuumsuma n tis soꞌ mekama, ka tumi tisi ti baꞌabiis bane niŋ Kiristo yadda la n gaad soꞌ mekam wusa.
GAL.6.11	Gosimi man sob ka li a sob beda siꞌem, li ane man Paul m meŋi yuꞌun sob bama.
GAL.6.12	Nimbane paꞌane ba meŋ la bood ye ba mugusi ya ka ya kpenꞌ baŋo la. Ka ba kudun niŋidi li ye ba da nye namisug Kiristo kuꞌum dapuudir zug la yelaa. 
GAL.6.13	Hale nimbane malima a baŋo kpenꞌeb la, ba pu niŋid wada la yel siꞌel laa, ka bood ye yanam kpenꞌ baŋo ka ba na nyaŋe nweꞌe nyoꞌog ne yanam siaki diꞌe bun line a niŋgbina malima la. 
GAL.6.14	Ka li yaꞌa a mam, man kudun ku nweꞌe nyoꞌog ne siꞌel yelaa, asee ti Zugsob Yesu Kiristo kuꞌum dapuudir zug la maꞌaa. Li ane o kuꞌum dapuudir zug la ke ka dunia yela pu lem soꞌe ma, ka m wenne m kpine, ka m baꞌa lem kaeꞌ ne li yelaa. 
GAL.6.15	Li pu pak ye soꞌ kpenꞌ baŋo bee o pu kpenꞌee, line pak ane ye ti mor vumpaal. 
GAL.6.16	Winaꞌam na tis nimbane dol suer kaŋa la sumalisim ka zoo ba nimbaanlig, laꞌam ne Winaꞌam nidib sieba la wusa.
GAL.6.17	Keli ka soꞌ soꞌ da lem daami ma; ka isa bane be m niŋgbina ni mam dol Yesu la zug la paꞌal ye m ane o nid.
GAL.6.18	M baꞌabiise, ti Zugsob Yesu Kiristo yelsum na be ne ya siis. Ami.
EPH.1.1	Mam Paul one ka Winaꞌam gaŋ ka m a Yesu Kiristo Tumtum la sobid gbauŋ kaŋa tisid Winaꞌam nidib bane be Efesus teŋin ka a yadda niŋidib Yesu Kiristo ni la.
EPH.1.2	Ti Baꞌ Winaꞌam ne ti Zugsob Yesu Kiristo yelsum ne sumalisim na be ne ya.
EPH.1.3	Winaꞌam one a ti Zugsob Yesu Kiristo Baꞌ diꞌem bareka puꞌusum, tiname a Kiristo nidib ka a yinni ne o la zug, ka Winaꞌam tisi ti yelsum line aa o piini wusa ka yii o saꞌan arazana ni la. 
EPH.1.4	Dunia da nam pu pinꞌil la, Winaꞌam da pun deŋim gaŋi ti ye ti aa o nidib n a yinni ne Kiristo ka a nyain o tuon ka gbada kaeꞌ. 
EPH.1.5	On noŋi ti la zug ka o gbanꞌe ye o zaŋi ti ka ti lieb o biis, ka li yine Yesu Kiristo meŋ ni na. O gbanꞌe line ne o meŋ yaꞌamboodim, 
EPH.1.6	ye o popielim piintitaꞌar line ka o tisi ti, tinam a yinni ne o Binoŋir la zug nye zunꞌor, 
EPH.1.7	one ka o ziim tisi ti yolisim ka yiisi ti tuumbeꞌedi bas. Ka li wusa doli o popielim titaꞌar 
EPH.1.8	kan ka o tisidi ti la, 
EPH.1.9	ka ke ka ti mor yaꞌamsuŋ ne baŋir wusa, ye ti baŋ o potenꞌer line da a yelsuaꞌadir ka yi o boodim suŋ kan ka o gbanꞌe ti yela ka li yine Kiristo ni la. 
EPH.1.10	Winaꞌami n gbanꞌe saŋsiꞌa la yaꞌa ti paae li ben o na laꞌas bunam bane wusa be arazana ne dunia ni ka Kiristo a Zugsob.
EPH.1.11+EPH.1.12	Winaꞌam one ke ka siꞌel wusa niŋid wuu o boodim a siꞌem la, gaŋi ti ye ti aa o nidib ka a yinni ne Kiristo. Ka li dol o potenꞌer kan ka o deŋim gbanꞌe ye tinam bane deŋim mor tiꞌir ne Kiristo la, na ke ka nidib duꞌos o yuꞌur titaꞌar la.
EPH.1.13	Yaname wum sida labasuŋ line ke ka ya nye faangir la, ya siak Kiristo ka a yinni ne o, ka Winaꞌam tisi ya o Siig Suŋ wuu on ziꞌel siꞌem. Ka Siig Suŋ la a zanbin 
EPH.1.14	ka li paꞌal ye ti na nye line wusa ka o ziꞌeli tisi ti, n ti paae saŋkan ka ti na diꞌe li wusa.
EPH.1.15	Neꞌenam zug, ne mam wum ye ya niŋ ti Zugsob Yesu Kiristo yadda ka mor noŋir ne Winaꞌam nidib wusa la, 
EPH.1.16	m pu guꞌe ka kpelim puꞌusid Winaꞌam bareka ya zug ka tenri sosid Winaꞌam ya yela. 
EPH.1.17	Ye ti Baꞌ Winaꞌam one mor yuꞌur titaꞌar ka ti Zugsob Yesu Kiristo be o saꞌan la na tisi ya yaꞌamsuŋ line paꞌani ya Winaꞌam a siꞌem ka ya baŋ o. 
EPH.1.18	Ka nie ya potenda ka ya baŋ yelsida ne tiꞌir lin yela ka o gaŋi ya la. Ka lem baŋ ziꞌelsuŋ kane ka o tis o nidib la malisim a siꞌem, 
EPH.1.19	ka me baŋ o paŋ line a buntitaꞌar ka kaꞌ makire ka be tinam bane siak o ni la. 
EPH.1.20	Paŋ titaꞌakaŋa ane yinni ne paŋ titaꞌakan ka o zaŋi vuꞌug Kiristo kumin n zinꞌil o o datiuŋ arazana ni la. 
EPH.1.21	Ka Kiristo naꞌam gat naꞌanam wusa naꞌam ne paŋdim wusa, ka o a yuꞌur daan n gat soꞌ wusa, ka li kaꞌane dunia kaŋa maꞌanee, amaa laꞌam ne dunia kane na ti kena la. 
EPH.1.22	Winaꞌam gaŋ Kiristo ka o a Winaꞌam nidib la Zugsob n soꞌe siꞌel wusa, ka ke ka bunam wusa na zinꞌini o tuon. 
EPH.1.23	Winaꞌam nidib la ane Kiristo niŋgbin, ka o ni ka siꞌel wusa maali naae.
EPH.2.1	Saŋsiꞌen la ya da ane kuꞌum ya tuumbeꞌed ne ya taal yela line ka ya da niŋid, 
EPH.2.2	yaname da dol dunia nwa suer, ka me dol Sutaana one soꞌe bane mor paŋ agol, ka a one be bane zanꞌas Winaꞌam noor la ni n tum ne ba. 
EPH.2.3	Tiname daa laꞌam be ne ba la, ti da niŋidi ti ninsaal yaꞌamleog line a ti niŋgbina boodim ne ti yaꞌamboodim. Ka tiname da a siꞌem ke ka ti da nar ye Winaꞌam namisi ti, wuu dunia dim wusa ne.
EPH.2.4	Ka Winaꞌam n noŋi ti bedego la zug ka o zoo ti nimbaanlig bedego. 
EPH.2.5	Hale baa ti tuumbeꞌedi da ke ka ti nwaas wuu ti kpi ne la, o laꞌam vuꞌugi ti ne Kiristo. Li ane o popielim zug ka o faann ya. 
EPH.2.6	Ka Kiristo maꞌasim zug ka Winaꞌam laꞌam vuꞌugi ti ne Kiristo n ke ka ti zinꞌin ne o arazana ni, 
EPH.2.7	ye saŋa line na ti kena la, o na nie paꞌali o popielim line kaꞌ ben la a siꞌem, ne on tisidi ti yelsum, tiname a yinni ne Kiristo la zug. 
EPH.2.8	Ka o popielim zug ka o tisi ya faangir ka li yine ya yadda niŋir Kiristo ni na, ka li kaꞌane ya meŋ tuuma zugo. Li wusa ane Winaꞌam piini niŋir, 
EPH.2.9	ka kaꞌane ninsaal tuuma yela, ka ya nweꞌedi nyoꞌogo. 
EPH.2.10	Li ane Winaꞌam maali ti ka ti a yinni ne Yesu Kiristo ye ti tum tuumsuma line ka o pun deŋim digil ye ti yuꞌun niŋid la.
EPH.2.11	Ya da a bane kaꞌ Jew dim buudi ne ninsaalib duꞌam poogin, ka Jew dim bane kpenꞌed baŋo la buoni ya ye Apukpenꞌbaŋo dim, ka li ane ninsaalib din maꞌaa. 
EPH.2.12	Dinzugo tenri ye saŋsiꞌen la ya da kaꞌ yinni ne Kiristo, ka ya baꞌa da pu peꞌes ne Israel teŋgbauŋ ne nonaar kan ka Winaꞌam da ziꞌeli tisi ba la. Ya da be dunia nwa ni ka pu mor tiꞌire, ka ziꞌ Winaꞌam, 
EPH.2.13	ka da lal ne o. Amaa nannanna yanam a yinni ne Kiristo la zug, ka o ziim la ke ka ya yuꞌun liꞌel ne o.
EPH.2.14	Ka Kiristo aa ti zabpansid ka noki ti buudi ayi la ka ti lieb yinni, ka nwaꞌe zaba zaŋguom la 
EPH.2.15	line a Jew dim maluŋ ne ba wada la. O kum la kpiis maluŋ la ye o kpanb buudi ayi la o saꞌan ka ba a buudi yinni ka mor sumalisim ne taaba. 
EPH.2.16	Ka o kuꞌum dapuudir zug la naal noor ne tinam buudi ayi nwa ne Winaꞌam ka ti a buudi yinni ka zabir naae. 
EPH.2.17	Ka Kiristo kena mool sumalisim labasuŋ la n tis yanam bane lal, ne bane be yaꞌamin la. 
EPH.2.18	Ka o zug ka ti buudi ayi la wusa mor suer ne Siig Suŋ yinni la ni, ye ti liꞌel ti Baꞌ Winaꞌam saꞌan.
EPH.2.19	Linzug ka ya kudum lem kaꞌ saam bee zoomaa, ka ane Winaꞌam nidib ka be o soꞌolimin ka aa o yidim. 
EPH.2.20	Ka ba eenb ne ya, eenbkan ka Winaꞌam Tumtumnib ne o nodiꞌesidib da eenb la zug. Ka Yesu Kiristo n a doog la eenbir kugir la, 
EPH.2.21	one ke ka yir la wusa maal ka li gbanꞌe kiŋkiŋ, ka yaligidi n liebid Winaꞌam puꞌusum yir line a nyain ka a yinni ne Zugsob la. 
EPH.2.22	Ka yanam a yinni ne o la zug ka Winaꞌam Siig Suŋ mee ya n maali ya Winaꞌam yir ye o be anina la.
EPH.3.1	Dinzug ka mam Paul n be sarega ni Yesu Kiristo zug yanam buudbane kaꞌ Jew dim la yela.
EPH.3.2	M tenꞌesid ye ya wum ye Winaꞌam tisi m tuuma line yi o popielimin ya yela, 
EPH.3.3	ne on nie o yelsuaꞌadir tisi m ye m baŋi li gbin, wuu man deŋim sobi li giŋa siꞌem la. 
EPH.3.4	Ka ya yaꞌa karem lina ya na nye mam baŋ yelsuaꞌadir la gbini a siꞌem line a Kiristo la. 
EPH.3.5	Ka Winaꞌam da pu nie li n tis kudimin dima, ka o Siig la yuꞌun nie li paꞌal o Tumtumnib ne o nodiꞌesidib. 
EPH.3.6	Ka yelsuaꞌadir la yela ane ye labasuŋ moolug la ket ka buudi wusa laꞌamid ne taaba pudugid Winaꞌam piini ka laꞌam diꞌed line ka o ziꞌel noor tisi ti, tinam a yinni ne Yesu Kiristo la zug, ka laꞌam lem be niŋgbiŋ yinni ni.
EPH.3.7	Li da ane Winaꞌam paŋ tuuma niŋir ka o gaŋi piinsuŋ n tisi m line ke ka m lieb labasuŋ la moon moon. 
EPH.3.8	Ka mam one a Winaꞌam nidib wusa kpaanr la diꞌe piinkaŋa, ye m mool labasuŋ la tis buudi bane kaꞌa Jew dim la, piintitaꞌar one a Yesu Kiristo la yela line kaꞌa ben ne, 
EPH.3.9	ka ke ka nidib wusa nye yelsuaꞌadir suer line ka Winaꞌam one maal bun wusa la da suaꞌ yuum pokudug ni. 
EPH.3.10	O nidib na ke ka naꞌanam ne paŋ dim bane be saazug baŋ Winaꞌam yaꞌam line kaꞌa ben la. 
EPH.3.11	Winaꞌam niŋ neꞌenam ka li dolne on gbanꞌe siꞌem, saŋkan ka dunia nam pu pinꞌile, ka li yine ti Zugsob Yesu Kiristo saꞌan ka li niŋ sida. 
EPH.3.12	Ka tinam siak o la ke ka ti nyees ka mor suer ye ti keŋ Winaꞌam saꞌan. 
EPH.3.13	Dinzug ka m sosidi ya ye ya da ke ka ya sunya saꞌam mane namisidi ya yela la zugo, ka m namisug ane ya sumalisim.
EPH.3.14	Dinzug ka m igin duma zug ti Baꞌ Winaꞌam tuon, 
EPH.3.15	on kane tisid buudi wusa bane be saazug ne dunia ni ba yuda la. 
EPH.3.16	M sosid Winaꞌam ye o Siig Suŋ na tisi ya paŋi ya sunya ni line doli o naꞌam paŋ titaꞌar, 
EPH.3.17	ye Kiristo bee ya sunya ni, ka ya yadda niŋir zug, ka ya noŋilim kpiꞌem ka pu tiakeda. 
EPH.3.18	Ye ka yanam laꞌam ne Winaꞌam nidib wusa na paam paŋ n na nyaŋe baŋ Yesu noŋilim waꞌam ka labis ka du ka zulum siꞌem, 
EPH.3.19	ka baŋ o noŋilim line gat nidibi na tunꞌe baŋi li siꞌem. Hale bun line wusa yit Winaꞌam saꞌan na la na peꞌel ya.
EPH.3.20	One tunꞌe maal siꞌelnam bedego, hale gat tiname na sos bee tenꞌes siꞌem la line zemisi o paŋ kane tumi ti ni la. 
EPH.3.21	Winaꞌam na nye naꞌasi Kiristo nidib saꞌan saŋa dine kaꞌ naare. Ami.
EPH.4.1	Mam one a sarega nid Zugsob la yela sosidi ya ye ya dol suer line nar ne Winaꞌam gaŋi ya la. 
EPH.4.2	Li a suꞌum ka ya sie ya meŋ ka a baanlim ka mor suguru ne sumbugusum line yi noŋirin, 
EPH.4.3	ka kpeꞌeŋi ya meŋ ka mor noor yinni line yi Winaꞌam Siig Suŋin na la, ka more li ne sumbugusum ka li laꞌasedi ya gumm. 
EPH.4.4	Niŋgbiŋ yinni be, ka Winaꞌam Siig Suŋ yinni maꞌaa be. Ka Winaꞌam buoli ya ye ya mor tiꞌir yinni. 
EPH.4.5	Ka Zugsob yinni be, ne yadda yinni ne kuꞌom suub yinni 
EPH.4.6	ne Winaꞌam yinni one a ti wusa Baꞌ, one gat siꞌel wusa, ka o paŋ be ti ni n tum, ka o lem be ti wusa ni la.
EPH.4.7	Ka ti wusa yinni yinni diꞌe popielim piini line dol Kiristo boodim la. 
EPH.4.8	Dinzug ka li sob Winaꞌam gbauŋin ye,
EPH.4.8	“On daa du agol la,
EPH.4.8	o daa more bane ka o nyaŋe la keŋ,
EPH.4.8	ka tis nidib piini.”
EPH.4.9	Line sob ye, “O du agol la” gbin a bo? Li ane ye o daa deŋim sig na hale n ti paae dunia teŋir. 
EPH.4.10	Ka on kane sig na la a one me du agola sa, gaad dunia ne saazug wusa ye o be bun wusa wusa ni la. 
EPH.4.11	Ka o meŋ tisi ti piinsieba ye sieba liebi o Tumtumnib, ka sieba a o nodiꞌesidib, ka sieba a labasuŋ la moon moonib, ka sieba a bane gur Winaꞌam nidib, ka sieba a paꞌanib. 
EPH.4.12	Ka ba tiꞌeb Winaꞌam nidib ka ba na tum n suŋi taaba, ka Kiristo niŋgbiŋ line a o nidib la nobug 
EPH.4.13	n ti paae saŋkan ka ti wusa mor noor yinni line doli ti noor siakir ne tiname baŋ Winaꞌam Biig la yela. Ka ti biꞌ naae, n ti paae wuu Kiristo zemis siꞌem la.
EPH.4.14	Ka ti lem kaꞌ biis bane kaꞌ yaꞌam, ka dol damaꞌanam paꞌala line yi bibiꞌelnam yaꞌamin, wuu siꞌel ka sisiꞌem daꞌadi li n tuulum siꞌem laa. 
EPH.4.15	Amaa lee more noŋir ka pianꞌami sida tis taaba ye ti nobug yela wusa ni n ti paae Kiristo 
EPH.4.16	one wenne zug line ke ka niŋgbiŋ la wusa laꞌase toꞌoŋ taaba ne li duta wusa la. Ka li yinni yinni yaꞌa niŋid line nar, niŋgbiŋ la wusa nobugidne suꞌuŋa, ka li yine noŋirin na ka li biꞌid.
EPH.4.17	Dinzug ka m mudigidi saꞌani ya ye ya da lem niŋid wuu bane kaꞌ Winaꞌam nidibi niŋid siꞌem ne ba yaꞌam line pu dol suer la. 
EPH.4.18	Ba potenda pu nie, ka ba pu paꞌas nyovur kan ka Winaꞌam tisid laa, ba ziꞌilim ne ba kpaana la zug. 
EPH.4.19	Ka ba sunya digilim ka ba baꞌa kaeꞌ ne nyan ne, ka bood tuumyood hale ne li buudi wusa.
EPH.4.20	Li kaꞌ ala ka ya zamis Kiristo yelaa. 
EPH.4.21	Yaname sadigim wumi o yela ka zamis yelsida o saꞌan line be o ni la, 
EPH.4.22	basimi yaname da a siꞌem ya beilim kudirin line ke ka damaꞌam yaꞌamleog ke ka ya saꞌam la, 
EPH.4.23	ka tiake ya potenda boodim ka li lieb bunpaala. 
EPH.4.24	Keli ka ya beilim ae bunpaala line ka Winaꞌam maal ka li wen o la, ka yaname niŋid siꞌel a sida ne popielim line dol Winaꞌam suer.
EPH.4.25	Dinzugo, basimi damaꞌam ka ya wusa pianꞌad a sida n tisid ya kpiꞌes; ka ti laꞌase a niŋgbiŋ yinni ne taaba. 
EPH.4.26	Da ke ka ya supeen ke ka ya tum tuumbeꞌede, ka me da ke ka zaam maꞌae ka ya kpen mor supeen ne. 
EPH.4.27	Da tisi sutaana suer ka o daami yaa. 
EPH.4.28	One daa zuud on da lem zuud yaꞌase, amaa li suꞌum ye o tum ka nye o meŋ nuꞌug tuuma bun, ka na tunꞌe suŋ noŋ dim.
EPH.4.29	Da ke ka ya noya pianꞌad beꞌede, amaa keli ka li yitne pianꞌa suꞌuŋa, ka li suŋ bane kelisid la, ka ba biꞌ ba beilim puugin. 
EPH.4.30	Da niŋi line na ke ka Winaꞌam Siig Suŋ la sunf saꞌam ne yaa, bozugo one deŋi zanbili ya n guri daar kan ka o na tisi ya yolisim wusa la. 
EPH.4.31	Basimi sutoog ne supeen ne endug ne noŋgban nwaꞌar, ne yuꞌusaꞌuŋ ne potenꞌebeꞌed wusa, 
EPH.4.32	ka suŋidi taaba ne nimbaanlzoor ka tis taaba suguru wen wuu Winaꞌam niŋ siꞌem ne Kiristo ka yiis ti tuumbeꞌed n bas la.
EPH.5.1	Winaꞌam a siꞌem la, ya me aa ala, wuu biis bane ka ba saam noŋ la. 
EPH.5.2	Ka more noŋir wuu Kiristo noŋi ti siꞌem la, ka pesig o meŋ n maal maan suŋ n tis Winaꞌam ti yela la.
EPH.5.3	Da ke ka poꞌasaꞌuŋ ne dausaꞌuŋ ne dianꞌad wusa ne yaꞌamleog kudum pudug li yuꞌure, yaname sadigim a Winaꞌam nidib la. 
EPH.5.4	Ala mene da more pianꞌayood ne galim yood line pu dol suere, amaa lee puꞌusum Winaꞌam bareka. 
EPH.5.5	Baŋimi neꞌeŋa ye poꞌasaꞌuŋ sob bee dausaꞌuŋ sob bee dianꞌad sob bee fufum sob ku di faar Kiristo ne Winaꞌam soꞌolim la nii. Ka one mor fufum wenne baꞌamaan ne.
EPH.5.6	Neꞌenam zug, ka Winaꞌam sunf pelig ne bane zanꞌas o noor la. Dinzugo, da ke ka soꞌ maꞌa ya ne pianꞌa zaalise. 
EPH.5.7	Da laꞌas ne baa.
EPH.5.8	Saŋsiꞌen sa ya da bene likin, amaa ya yuꞌun be ne neesim ni ka a yinni ne Zugsob la. Linzug, niŋimi wuu bane be neesim ni n niŋid siꞌem la. 
EPH.5.9	Ka neesim beilim nyood ane popielim ne yelsida ne yelsum wusa. 
EPH.5.10	Ka kpeꞌeŋi baŋi line maꞌed Zugsob la suunr. 
EPH.5.11	Ka da ke ka ya baꞌa be ne likin tuuma line kaꞌ nyood laa, amaa viigimini ba gbin, 
EPH.5.12	ka li mor nyan hale ne soꞌ na pianꞌ line ka ba suaꞌ niŋid la. 
EPH.5.13	Ka ba yaꞌa viig siꞌel gbin likin n yiisi li paalo ni, li paꞌal lin a siꞌem la nyain nyain. 
EPH.5.14	Ka line nied wusa liebidne nyain. Dinzug ka li sob ye,
EPH.5.14	“Gbeenm soba, duom ka vuꞌug kumin,
EPH.5.14	ka Kiristo na ke ka li nie ya saꞌan.”
EPH.5.15	Guꞌusimi ne ya meŋ ne ya beilim a siꞌem. Maalimi ne wuu bane mor yaꞌam ka kaꞌa wuu bane kaꞌa yaꞌam, 
EPH.5.16	ka ya yaꞌa nye suer yanam niŋim line a suꞌum, ka saŋa la ane tuumbeꞌed saŋa. 
EPH.5.17	Dinzugo da ae zon ne, ka baŋimi Zugsob la boodim a siꞌem.
EPH.5.18	Da nuud daam kooleyaa, ka li ane tuum yaalis. Amaa keli ka Winaꞌam Siig Suŋ peꞌeli ya. 
EPH.5.19	Pianꞌami tisimi taaba ne yuuma bane sob Winaꞌam gbauŋin, ne yuuma bane ka Winaꞌam nidib sob, ne yuuma bane ka Winaꞌam Siig Suŋ tis, ka yuꞌum yuuma wusa zunꞌod Winaꞌam yuꞌur ne ya sunf wusa. 
EPH.5.20	Ka siꞌel mekama ni, puꞌusimi ti Baꞌ Winaꞌam bareka ne ti Zugsob Yesu Kiristo yuꞌurin saŋa mekama.
EPH.5.21	Siakimi taaba noya, yaname naꞌasid Kiristo la.
EPH.5.22	Poꞌaba, siakimini ya sidib noya wuu yaname siakid Zugsob la noor siꞌem la. 
EPH.5.23	Ka sid la soꞌe poꞌa la wen wuu Kiristo soꞌe Winaꞌam nidib siꞌem la, bane aa o niŋgbiŋ line ka o faaenn la. 
EPH.5.24	Ka Winaꞌam nidib sadigim siak Kiristo noor la, poꞌab me niŋimi ala mene n tisimi ba sidib yela mekama wusa ni.
EPH.5.25	Sidiba, noŋimini ya poꞌab wuu Kiristo noŋ Winaꞌam nidib ka pesigi o meŋi tisi ba yela la. 
EPH.5.26	O niŋ ala ye o gaŋi ba ka ba a Winaꞌam din ka suu ba Winaꞌam kuꞌom ka ba a nyain labasuŋ la ni, 
EPH.5.27	ye o zaŋi ba ka ba a yinni keŋi o meŋ tuon ka a nyain ka gbada kaeꞌ wen wuu poꞌa kun sid ne venlim pilpil ka siꞌel kaeꞌ saꞌami o venlim la. 
EPH.5.28	Ala mene sidib noŋimi ba poꞌab wuu ba meŋ niŋgbiŋ ne. Ka one noŋi o poꞌa noŋi o meŋ. 
EPH.5.29	Ka soꞌ kaeꞌ kisi o meŋ niŋgbinaa. O lee diisidi li ne ka gosidi li wuu Kiristo niŋid siꞌem n tisid Winaꞌam nidib la, 
EPH.5.30	tiname a o niŋgbiŋ wila la zug. 
EPH.5.31	Linzug ka li sob ye, “Dau na basi o baꞌ ne o ma ka toꞌoŋ ne o poꞌa ka ba bayi la lieb niŋgbiŋ yinni.” 
EPH.5.32	Neꞌeŋa ane yelsuaꞌadir titaꞌar ka m baŋ ka li gbin ane Kiristo ne Winaꞌam nidib la yela. 
EPH.5.33	Keli ka ya wusa yinni yinni noŋi o poꞌa wuu o meŋ ne. Ka poꞌa la me naꞌasimi o sid.
EPH.6.1	Biise, siakimini ya duꞌadib noya, Zugsob la ni, ka lina dol suer. 
EPH.6.2	Winaꞌam noyelug yiiga line mor noziꞌelug la ane ye, “Naꞌasimi fu baꞌ ne fu ma, 
EPH.6.3	ka fu na a suꞌum, ka fu nyovur waꞌam dunia ni.”
EPH.6.4	Saamnama, da ke ya biis sunya pelig ne saꞌala galisugo, ka lee ugusini ba ne saꞌalug ne zamisug line dol Zugsob la suer.
EPH.6.5	Yamise, siakimini ya dunia nwa ni zugsobnam noya ne naꞌasi zotim ne sunf yinni, wuu ba ane Kiristo ne. 
EPH.6.6	Li kaꞌane ban na be ne ya gullimnee ye ba tenꞌes ye ya a suꞌum, amaa niŋimi wuu ya ane Kiristo yamis ka tum Winaꞌam boodim ne ya sunya wusa. 
EPH.6.7	Tumi ya tuuma ne sumalisim wuu ya tumne tisid Zugsob la ka kaꞌ nidiba, 
EPH.6.8	ka more potenꞌer ye one tum tuumsuŋ mekama na di li nyood Zugsob Kiristo la saꞌan, o yaꞌa a yamug bee o kaꞌ yamuga.
EPH.6.9	Yanam zugsobnama, niŋimini ala mene n tisidi ba, ka da mugusidi baa, ka more potenꞌer ye yanam ne ban wusa mor Zugsob yinni arazana ni, one pu mor baragaŋa.
EPH.6.10	Line kpelim ane ye, ya mor sukpiꞌem Zugsob la ni laꞌam ne o paŋ titaꞌar la. 
EPH.6.11	Yeemi Winaꞌam zaba laꞌad la wusa ka ya na nyaŋe ziꞌe kiŋkiŋ, ka Sutaana bibiꞌelim yaꞌam da nyaŋe lubi yaa. 
EPH.6.12	Ka ti pu zabid ne saaliba, amaa ti zabid ne siisbeꞌednam kpiꞌemnam bane a paŋ dim naꞌanam bane soꞌe dunia line a lik tuumbeꞌed yela la, ne siisbeꞌednam wusa bane be saazug. 
EPH.6.13	Dinzugo, nokimi Winaꞌam zaba laꞌad la wusa bobig wuu Room dim sogianami niŋid siꞌem la, ka dabis beꞌug yaꞌa kena ya na nyaŋe ya dataas. Ka zaba la yaꞌa ti naae ya na kpelim ziꞌe ya ziꞌa ni kiŋkiŋ.
EPH.6.14	Dinzugo, tiꞌebim ziꞌe ka nok sida n lo wuu sialoodiŋ ne, ka bobigi popielim wuu gbauŋ tiꞌedugu lusi nyoꞌog. 
EPH.6.15	Ka pid taꞌada n tiꞌebi keŋ mool sumalisim labasuŋ la. 
EPH.6.16	Ka line lem paꞌas ane ye, zanli lusub bun nuꞌusin line a yadda ka na tunꞌe kpiis pima line dit wenne bugum pielim, lin ka Sutaana toond la. 
EPH.6.17	Ka pidi kunt zugpibis line a faangir, ka noki Winaꞌam Siig Suŋ zaba suꞌug line a Winaꞌam pianꞌad la. 
EPH.6.18	Niŋimi neꞌenam ka dol Siig Suŋ la sosid Winaꞌam suŋir suꞌuŋa saŋa wusa. Kpelim sosid Winaꞌam n tis nidib wusa, 
EPH.6.19	ka me sos Winaꞌam tis man, ye Winaꞌam na ke ka m nyaŋe pianꞌ suꞌuŋa ne paŋ n ke ka labasuŋ line suaꞌa la nie. 
EPH.6.20	Labaar la yela ka m liebi li tumtum ka ba loo m ne bana. Sosim Winaꞌam ye m na tunꞌe paꞌali li ne paŋ wuu lin suꞌum ye m pianꞌan siꞌem la.
EPH.6.21	Tikikus one aa ti baꞌabinoŋir ne Zugsob sida suŋid la na yeli ya m yela wusa, ka ya na baŋ line maan ne m, laꞌam ne m tuuma wusa a siꞌem. 
EPH.6.22	Lin yela ka m tum o ya saꞌan na ye ya baŋi ti yela la ka ya sunya kpeꞌeŋ.
EPH.6.23	Winaꞌam one a ti Baꞌ la ne ti Zugsob Yesu Kiristo na tisi ti baꞌabiis la wusa noŋir ne sumalisim ne yadda niŋir. 
EPH.6.24	Yelsum na be ne bane noŋi ti Zugsob Yesu Kiristo ne noŋir line kaꞌ benne.
PHP.1.1	Mam Paul ne Timoti bane a Yesu Kiristo tumtumnib n sob gbauŋ kaŋa nwa. Ti sobid tisid Winaꞌam nidib bane a yinni ne Yesu Kiristo ka be Filipi teŋin laꞌam ne Winaꞌam nidib bane a tuongatib ne suŋidib la.
PHP.1.2	Ti Baꞌ Winaꞌam ne ti Zugsob Yesu Kiristo na tisi ya yelsum ne sumalisim.
PHP.1.3	M yaꞌa tenꞌesi ya yela m yiti puꞌus Winaꞌam bareka saŋa wusa. 
PHP.1.4	Ka m yaꞌa yiti sosid Winaꞌam tisidi ya wusa m sosidne ne sumalisim, 
PHP.1.5	tiname a tumtumnib ne taaba hale pinꞌilugin sa ti paae saŋa nwa la. 
PHP.1.6	M miꞌ hale ye one pinꞌil tuumsuŋo ya sunya ni la, na tum li naae Yesu Kiristo ken dabisir la.
PHP.1.7	Li a suꞌum ka m tenꞌesi ya wusa yela ala, mam more ya potenꞌer la zug. Dinzug m yaꞌa be ne sarega ni bee ti laꞌam paꞌan ne nidib ye labasuŋ la a sida ya na laꞌam diꞌed Winaꞌam popielim piini la ne man. 
PHP.1.8	Ka Winaꞌam baŋ ye m yaꞌam boodi ya wusa ne noŋilim line yi Yesu Kiristo ni na.
PHP.1.9	Ka m sosid Winaꞌam ye ya noŋilim na peꞌes hale ne miꞌilim ne baŋir ameŋa, 
PHP.1.10	ye ya gaŋ line a suꞌum la ka a nyain ka dianꞌad kaeꞌ n gur Yesu Kiristo lebig na dabisire, 
PHP.1.11	ka peꞌel ne popielim tuuma line yi Yesu Kiristo saꞌan na n tisid Winaꞌam yuꞌur zunꞌor ne naꞌasi.
PHP.1.12	M baꞌabiise, m bood ye ya baŋ ye line niŋi m la, sid suŋ ka labasuŋ la ken tuon. 
PHP.1.13	Li ke ka gomena yin sogianam wusa ne soꞌ mekama baŋ ye m sarega ni beilim la ane Kiristo yela, 
PHP.1.14	ka baꞌabiis la titaꞌam sa mor kpiꞌeuŋ ne ti Zugsob la, m sarega beilim la zug, ka ba mor kpiꞌuŋo peꞌes hale ye ba pianꞌad Winaꞌam labaar la ka dabiem kaeꞌ.
PHP.1.15	Sieba moon Kiristo yela la ne fufum ne nennim ka sieba tum ne potenꞌesuŋ. 
PHP.1.16	Ka potenꞌesuŋ dim la mooni li noŋirin ka baŋ ye Winaꞌam ziꞌeli man ye m guꞌe bane zanꞌas labasuŋ la. 
PHP.1.17	Ka sieba pu moon Kiristo yela ne popielim, amaa ba mooni li ne nennim ka tenꞌesid ye m namisug la paꞌas, mam be sarega ni la. 
PHP.1.18	Li pu pake. Line gaad li wusa ane Kiristo labaar la moolug hale li yaꞌa dolne potenꞌesuŋin bee potenꞌebeꞌedin ne, li kpelim malis man.
PHP.1.19	Ka m miꞌ ye li yit ne ya Winaꞌam puꞌusum ni na ne Yesu Kiristo Siig suŋir ni, ka line naam la na tisi m faangir. 
PHP.1.20	Lin ka man bood hale ka mor tiꞌir li yela ane ye m ku di nyan ne ka lee mor sukpiꞌeuŋ ka Kiristo nye naꞌasi man ni nannanna, wuu on yiti nye siꞌem saŋa wusa la, m yaꞌa kpi bee m yaꞌa voe. 
PHP.1.21	Ne mane, m yaꞌa voe ne, m voe ne Kiristo zug, ka m yaꞌa lem kpi ne, li ane nyood tis im. 
PHP.1.22	Ka m yaꞌa voe ka na tum tuumsuma li a suꞌum. Amaa man bood baꞌ ne ma la zug, m ku nyaŋe gbanꞌe line ka m na gaŋi. 
PHP.1.23	M bood ye m yi beilim kaŋa nwa ka bei ne Kiristo; ka line a suꞌum hale. 
PHP.1.24	Amaa yanam yela, li a suꞌum ka m kpelim voe. 
PHP.1.25	M mor sukpiꞌeuŋ ne man yel siꞌel la ka linzug ka m miꞌ ye m na kpelim be ne ya wusa, ka yaname niŋ Yesu Kiristo yadda la na tugus ne sumalisim. 
PHP.1.26	Ka m yaꞌa ti be ne ya yaꞌas, ya na tunꞌe nweꞌ nyoꞌog ne m hale Yesu Kiristo ni.
PHP.1.27	Lin a siꞌem wusa keli ka ya beilim tual ne Kiristo labasuŋ la, ka m yaꞌa keenn ya saꞌan na bee m yaꞌa pu kenaa, m na wum ye ya gbanꞌe potenꞌer yinni kiŋ kiŋ, ka mood ne yadda yinni ne noor yinni ye labasuŋ la siakir na keŋ tuon. 
PHP.1.28	Da zoti ya dataas dabiem baa biꞌelaa, ka ya sukpiꞌeuŋ na paꞌali ba ye ba na baꞌas beꞌed. Amaa ka lee paꞌal ye yanam na nye faangir line yi Winaꞌam saꞌan na la. 
PHP.1.29	Ka li ane Winaꞌam tisid ka li kaꞌ ya yadda niŋir la maꞌanee, asee ya laꞌam namis Kiristo zug. 
PHP.1.30	Ka ya namisug wenne yaname da nye man namisid siꞌem la, ka wumid ka ya nan kpelim bee li puugin nannanna la.
PHP.2.1	Ya beilim Kiristo yela yaꞌa sadigim kpeꞌeŋi ya, ka o noŋilim belisi ya, ka ya a bane laꞌam diꞌe Winaꞌam Siig Suŋ la, ka ya mor noŋilim ne nyoog ne taaba, 
PHP.2.2	keli ka m sumalisim peꞌel, ne yaname mor potenꞌer yinni ne noŋilim yinni ne taaba ne yaꞌam yinni ne sunf yinni la. 
PHP.2.3	Da niŋ siꞌel line yi nennimin ne titaꞌalimine, amaa lee siemi ya meŋ ka tenꞌesi ye ya taaba a suꞌum gati ya. 
PHP.2.4	Keli ka ya wusa potenꞌer be ne taaba suŋir ni, ka kaꞌane ya meŋ din maꞌanee.
PHP.2.5	Potenꞌer kane nar ye ya mor ane Yesu Kiristo potenꞌer.
PHP.2.6	Winaꞌam a siꞌem la, ala men ka Kiristo ae,
PHP.2.6	amaa o pu tenꞌes ye on zemis ne Winaꞌam la, o na kpelim gbanꞌe kiŋ kiŋ nee,
PHP.2.7	ka lee siene o meŋ ka lieb wuu yamugi a siꞌem la,
PHP.2.7	ka ba duꞌa o ka o lieb ninsaal.
PHP.2.8	Ka on nie wuu ninsaali a siꞌem la,
PHP.2.8	o sie o meŋ ka siak kuꞌum wuu tuumbeꞌed sobne hale n kpi dapuudir zug.
PHP.2.9	Linzug ka Winaꞌam duꞌos o hale,
PHP.2.9	ka tis o yuꞌur line gat yuda wusa.
PHP.2.10	Ka Yesu yuꞌur zugo bun line wusa voe ka be zinꞌig wusa bee saazug bee teŋ zug bee teŋ teŋir,
PHP.2.10	na igini o tuon ka duꞌos o yuꞌur.
PHP.2.11	Ka soꞌ mekama na yel ye, Yesu Kiristo a Zugsob la,
PHP.2.11	ka li zunꞌe ti Baꞌ Winaꞌam la yuꞌur.
PHP.2.12	Dinzugo m zuanoŋa, mam daa bene ya ka ya siakidi m yelug siꞌem la, niŋimi ka li gati ala m yaꞌa kaꞌa ya saꞌane, ka tumi tuuma line yi ya faangir ni na la suꞌuŋa ne dabiem zotim. 
PHP.2.13	Winaꞌam be ya ni n tum ye ya potenꞌer doli o boodim suŋ, ka ya sid na tumi li.
PHP.2.14	Niŋimi siꞌel mekama ka nyunyolug ne noŋgban nwaꞌar kaeꞌ, 
PHP.2.15	ye ya a nyain ka taal kaꞌasige, ka a Winaꞌam biis bane kaꞌa gbadaa ka bei nimbeꞌednam ne ninyood soogin, ka nie nyain wuu neesim dunia nwa ni, 
PHP.2.16	ka gbanꞌe nyovur pianꞌad la kiŋ kiŋ. Ya yaꞌa niŋi ala, m na nweꞌ nyoꞌog ne ya Yesu Kiristo ken na daar la, ye m zigib ne m tuuma la wusa pu niŋ zaalim. 
PHP.2.17	Hale baa m yaꞌa zaŋi m nyovur tis ka li wenne maan ne, yanam yadda niŋir zug, li na malis man ka m na maal sumalisim ne ya wusa. 
PHP.2.18	Ala mene li suꞌum ka ya sunya maꞌae ka ya mor sumalisim ne m.
PHP.2.19	M mor tiꞌir ti Zugsob Yesu Kiristo ni ye ti ku yuuge ka na tum Timoti ya saꞌan na ka o na tisi ya m labaar ka m sunf maꞌae. 
PHP.2.20	On maꞌaa mor potenꞌer yinni ne mam ka on baꞌa sid be ne ya yela hale. 
PHP.2.21	Soꞌ mekama zigid ne o meŋ yela ka kaꞌane Yesu Kiristo yelaa. 
PHP.2.22	Ka ya miꞌ Timoti suꞌum a siꞌem ka miꞌ ye mam ne one tum labasuŋ tuuma wen wuu dau ne o biigi niŋid siꞌem la. 
PHP.2.23	Dinzugo m mor potenꞌer ye m na tum o ya saꞌan toꞌoto, m yaꞌa baŋ m yela la na niŋ siꞌem. 
PHP.2.24	Ka m meŋ me mor tiꞌir Zugsobin la ye li ku yuuge ka m me na kena.
PHP.2.25	M gbanꞌe li ka li nar ye m tumi m baꞌabiig, Epafroditus one a m tumtum tiraan ka lem a m sogia tiraan ka a one ka ya tum o ye o suŋi m la. 
PHP.2.26	Ka o bood hale ye o nyee ya wusa; ka o sunf saꞌam yaname wumi o banꞌas yela la. 
PHP.2.27	Sida, o daa benꞌedne ka nwaas kum. Ka Winaꞌam zo o nimbaanlig, ka li kaꞌane on maꞌaa nimbaanliga, amaa laꞌam ne mam men, ka m susaꞌaŋ da lem peꞌese. 
PHP.2.28	Dinzug ka m mood ne nimmua hale ye m tum o ya saꞌan na, ka ya yaꞌa nye o, ya sunya na malis, ka m yaꞌam na maꞌae men. 
PHP.2.29	Diꞌemin o ne sumalisim hale Zugsob la zug. 
PHP.2.30	O daa nwaasne kum Kiristo tuuma yela, ka keesi o nyovur ye o suŋi man ne line ka ya meŋ pu nyaŋe suŋi m la. Naꞌasimi niŋkan buudi.
PHP.3.1	Baꞌasugo, m baꞌabiise, more sumalisim ne Zugsob la ni. Li pu daam man ye m lem sob bun kan yela yaꞌase, bozugo li ane suŋir tisi ya.
PHP.3.2	Guꞌusimi ya meŋ ne nimbeꞌednam la, bane tum tuumbeꞌed la, laꞌam ne bane kpenꞌesid nidib baŋo la, ka paꞌan ye ba ane Winaꞌam nidib la. 
PHP.3.3	Ka tiname baŋo kpenꞌeb la paꞌal ye ti sid puꞌusid Winaꞌam ne o Siig Suŋ paŋ, ka nweꞌed nyoꞌog Yesu Kiristo ni. Ti pu tie ninsaali niŋid siꞌel yela. 
PHP.3.4	Hale baa m meŋi naani moren suekane na keen ka m nweꞌ nyoꞌog ne saalib yela laa.
PHP.3.4	Soꞌ yaꞌa tenꞌes ye o mor suekane na ke ka o nweꞌ nyoꞌog ne saalib niŋire, mane lee gat. 
PHP.3.5	Ban n duꞌa man daba anii daar ka ba kpenꞌesi m baŋo. Mane a Israel nid, Benjamin doog buudi ka a Hibiru nid yelmeŋir, ka Jew dim wada la dolisug yela ka m a Farisee nid. 
PHP.3.6	Ka li yaꞌa ane nimmua yela m da namisid Winaꞌam nidib bane niŋ Yesu yadda. Ka popielim line a wada siakir la yela la, m daa kaꞌ gbaꞌaree.
PHP.3.7	Ka yelbane wusa ka m naani nokin ka li da aa m nyood la, ka Kiristo yela, ka m noki li ka li a zaalim. 
PHP.3.8	Asida, m tenꞌes ye siꞌel mekama ane zaalim. Ka Yesu Kiristo baŋir yela a suꞌum gati li wusa. On yela ka m lu siꞌel mekama ni ka noki li ka li a saꞌad, ye Kiristo lee na a m nyood, 
PHP.3.9	ne mam be o saꞌan la. M pu lem mor popielim line a m meŋ din ne, line a wada suer dolim. M yuꞌun mor ne popielim line yi Yesu Kiristo yadda niŋirin ka a Winaꞌam din line ka ti diꞌed ne yadda niŋir. 
PHP.3.10	Ka bood ye m baŋ o ne o kuꞌum vuꞌugir la paŋ, ka laꞌam namis ne o ka wenne o ne o kumin, 
PHP.3.11	ye daasiꞌere m na tunꞌe nye kuꞌum vuꞌugir.
PHP.3.12	Li kaꞌane ye m pun deŋim nye piini la bee lieb suꞌum naae, amaa m nyidigid ye m gbanꞌe piinkane yela ka Yesu Kiristo gaŋi m la. 
PHP.3.13	M baꞌabiise m pu tenꞌes ye m nyaŋe li nanne. Lin ka m nyidigid la ane ye m tam nyaꞌaŋ bun ka lee mood ye m paam line be tuon la. 
PHP.3.14	M zotne hale ye m paae naar la ben, ye m di piini la. Ka piini la ane ye Winaꞌam buoli man arazana ni ka li yi Yesu Kiristo ni na.
PHP.3.15	Keli ka tinam bane yadda biꞌ la mor potenꞌer kan men, ka soꞌ yaꞌa mor potenꞌer siꞌa, Winaꞌam na nie li ka ya baŋ. 
PHP.3.16	Keli ka ti gbanꞌe line ka ti deŋim siak la kiŋ kiŋ.
PHP.3.17	M baꞌabiise, laꞌamini taaba tuꞌasi mam tuuma, ka kpansimi bane beilim tuꞌasi ti beilim a siꞌem la. 
PHP.3.18	M deŋim yeli ya noor bedego, ka lem yeti ya ne nintoꞌom ye nidib bedego be ka a dataas ne Yesu Kiristo dapuudir la yela. 
PHP.3.19	Ba baꞌasug ane saꞌuŋ, ka ba niŋgbiŋ boodim aa ba Winaꞌam. Ba nokid line a nyan la, n nweꞌedi ba nyoꞌog, ka ba yaꞌam kpenꞌed ne line a dunia bun maꞌaa. 
PHP.3.20	Ka tiname a arazana nidib la, zinꞌikan ka ti guri ti faangid Yesu Kiristo yiib na la. 
PHP.3.21	One na tiakedi ti taduŋ niŋgbiŋ ka li wen wuu o niŋgbiŋ line venl pilpil la. O na niŋ ala ne o paŋ kane ket ka o nyaŋ ka soꞌe siꞌel mekama la.
PHP.4.1	Ala zug m baꞌabiise, yanam ban ka m noŋ hale ka bood ye m nye ya la, li ket ka m mor sumalisim ka lem a m nyood la. M zuanoŋa, ziꞌenimi kiŋ kiŋ yanam a yinni ne Zugsob la.
PHP.4.2	M belim ne poꞌabama, Yuodia ne Sintike ye ban a yinni ne Zugsob la, ba niŋim noor yinni ne taaba. 
PHP.4.3	M zoongo ameŋa, m me sosid uf ye fu suŋ poꞌab la. Ba daa laꞌas ne man n tum Kiristo labasuŋ tuuma la ne Kelement ne tumtum taab bane kpelim ka ba yuda sob nyovur paal dim gbauŋin la.
PHP.4.4	More sumalisim saŋa wusa yanam a yinni ne Zugsob la. Ka m na lem yel yaꞌas ye, more sumalisim. 
PHP.4.5	Kel ka nidib wusa nye ya suguru. Zugsob la kenna la liꞌelne. 
PHP.4.6	Da ke ka siꞌel yela paki yaa, amaa puꞌusum Winaꞌam siꞌel wusa ni ne sosug laꞌam ne bareka puꞌusug, ka o baŋi ya sosug yela. 
PHP.4.7	Winaꞌam na tisi ya sumalisim line gat din ka ninsaalib na baŋi li gbin ka na guri ya sunya ne ya tenꞌesa Yesu Kiristo ni.
PHP.4.8	M Baꞌabiise, li baꞌasug ane anwa. Keli ka ya yaꞌam kpenꞌe siꞌel mekama line a sida, ne line mor zunꞌor, ne line a yelsida, ne line a popielim ne line venl, ne tuumsuma ne siꞌel mekama ka li a suꞌum ka nar pianꞌasuŋ. Tenꞌesimi bama yela. 
PHP.4.9	Niŋimi line ka ya zamis, ka diꞌe, ka wum, ka nye m saꞌan la, ka Winaꞌam one tisidi ti sumalisim na be ne ya.
PHP.4.10	Li malisi m hale Zugsob saꞌan la ya baꞌa lem be ne man yaꞌas la. Ya baꞌa sid daa be ne mam, amaa ya daa kaꞌ suer siaꞌ na paꞌali lii. 
PHP.4.11	Li kaꞌane m yel ye siꞌeli poꞌogi ma. M pun zamis ye m beilim yaꞌa a siꞌem wusa li ku paki ma. 
PHP.4.12	M miꞌilim taduŋo a siꞌem ka lem miꞌ morem a siꞌem. M zamis ye m tunꞌe bei ne yela mekama wusa ni, li yaꞌa a tigir bee koꞌom bee kpanꞌam bee noŋ. 
PHP.4.13	M tunꞌe tum siꞌel mekama wusa ne paŋ kan ka Kiristo tisidi m la.
PHP.4.14	Ka laꞌam ne wala sa ya maal suꞌum yaname laꞌam suŋi m ne m namisugin la. 
PHP.4.15	Ka yanam Filipi dim miꞌ ye labasuŋ moolug pinꞌilugin ya teŋin la, mam daa yi Masedonia ka toom la, Winaꞌam nidibi be teŋ siꞌa pu tisi m bee diꞌe siꞌeli m saꞌane asee yanam maꞌaa. 
PHP.4.16	Bozugo mam daa be Tesalonika teŋin la, ya daa tum n suŋim noor bedego. 
PHP.4.17	Li kaꞌa piini ka mam booda, amaa m bood ye ya diꞌe li nyood. 
PHP.4.18	M diꞌe piinbane wusa ka ya tis Epafroditus ye o mor na la ka li siaki m boodim. Li wen wuu bun line ka li nyuug malis ka ba nyuꞌe tis Winaꞌam ka o diꞌed ne sumalisim. 
PHP.4.19	Ka m Winaꞌam on ka m siak na tisi ya line mekama nar ne ya, ka li dolne o kpaꞌam titaꞌar line be Yesu Kiristo ni la.
PHP.4.20	Ti Baꞌ Winaꞌam na nye zunꞌor saŋa kane kaꞌ benne. Ami.
PHP.4.21	Puꞌusum Winaꞌam nidib mekama wusa bane a yinni ne Yesu Kiristo la. Ti baꞌabiis bane laꞌam be ne m la puꞌusidi ya. 
PHP.4.22	Winaꞌam nidib wusa puꞌusidi ya hale line gat ane naꞌab Kaisa yidim la.
PHP.4.23	Ti Zugsob Yesu Kiristo yelsum na be ne ya.
COL.1.1	Mam, Paul one ka Winaꞌam gaŋ ka m a Yesu Kiristo Tumtum, ne ti baꞌabiig Timoti 
COL.1.2	n sobid gbauŋ kaŋa tisid yanam bane a Winaꞌam nidib, ka a yinni ne Kiristo ka be Kolose teŋin ka a ti baꞌabiis bane a yadda dim la.
COL.1.2	Ti Baꞌ Winaꞌam na tisi ya yelsum ne sumalisim.
COL.1.3	Tinam yiti puꞌusid Winaꞌam one aa ti Zugsob Yesu Kiristo Baꞌ la tisidi ya saŋa mekama. 
COL.1.4	Ti puꞌusid o bareka tiname wum ye ya niŋid Yesu Kiristo yadda ka noŋ Winaꞌam nidib wusa la, 
COL.1.5	yaname mor tiꞌir ne line ka Winaꞌam digil arazana ni n guri ya la zug. Ya pun deŋim wum tiꞌir la yela sida pianꞌadin line a Winaꞌam labasuŋ la, 
COL.1.6	ka ba mooli tisi ya la. Ka zinꞌis bedego ka nidib bedego siak Winaꞌam labasuŋ la, ka ba kal peꞌesid. Ala men ka li me niŋidi ya saꞌan saŋa kan ka ya wum Winaꞌam popielim yela ka sid baŋi li n ti paae nannanna la. 
COL.1.7	Ya zamis neꞌeŋa Epafras saꞌan one aa ti tumtum tiraan Yesu Kiristo ni, ka lem a Kiristo tumtum yelmeŋir ka ziꞌe ti noba zug ya yela la. 
COL.1.8	O yeli ti yanam mor noŋilim Winaꞌam Siig Suŋ ni siꞌem la.
COL.1.9	Dinzug ka ti pu basi ka kpelim sosid Winaꞌam tisidi ya, saŋa kan ka ti wum ya labaar la n ti paae nannanna, ka sosid Winaꞌam ye ya baŋ o potenꞌer bood siꞌem suꞌuŋa, ne yaꞌamsuŋ ne baŋir line ka Winaꞌam Siig la tisid. 
COL.1.10	Ti sosid ye ya tuuma n nar Zugsob la, ka li maꞌae o suunr bedego, ka ya tum tuumsuŋ wusa, ka ya Winaꞌam yela baŋir peꞌes. 
COL.1.11	Ka Winaꞌam paŋ titaꞌar la zug ka ya na mor paŋ bedego men, ye ya tunꞌe modig suꞌuŋa ne sumalisim 
COL.1.12	ka na puꞌusidi ti Baꞌ Winaꞌam bareka. On maali ya ka ya nar ye yanam laꞌam ne ya Winaꞌam nidib taaba n diꞌe line a ya din ka be Winaꞌam soꞌolim line a nyain la ni. 
COL.1.13	Winaꞌam faann ti Sutaana soꞌolimin line a likine n taꞌasi ti o Binoŋir soꞌolimin. 
COL.1.14	On zug ka ti nye yolisim ka Winaꞌam yiisi ti tuumbeꞌedi bas la.
COL.1.15	Winaꞌam one ka ba pu nyet la a siꞌem la Yesu me sid ane ala. O ane bun kane maal wusa la kpeenm. 
COL.1.16	Ka li yine o saꞌan na ka Winaꞌam maali li wusa, bun bane be dunia ni bee saazug, bee bun nyeta, bee bane pu nyetaa, bee bane mor naꞌam bee soꞌolim, bee paŋ, bee kpiꞌeuŋ la. Ka bun wusa maalug yine o saꞌan ka ane o meŋ yela. 
COL.1.17	O pun deŋim be ka siꞌel siꞌel nam kaeꞌ, ka o paŋ ket ka li wusa a gumm. 
COL.1.18	One a Winaꞌam nidib kpeenm wuu zugu a yiiga siꞌem niŋgbiŋin la, ka lem a yiiga sob bane vuꞌug kumin la, ye o a siꞌel wusa kpeenm. 
COL.1.19	Ka li malis Winaꞌam ye on a siꞌem la wusa Yesu me ane ala. 
COL.1.20	Li yine o saꞌan ka Winaꞌam zaŋ o ziim kane yi kuꞌum dapuudir zug la naal noor ne bun line be saazug ne dunia ni wusa.
COL.1.21	Saŋsiꞌen la ya daa ane biꞌemnam ne Winaꞌam, ka mor potenꞌebeꞌed ne tuumbeꞌed. 
COL.1.22	Amaa Yesu Kiristo kuꞌum la yela o naal noor ne yanam, ka na ziꞌel ya nyain Winaꞌam tuon ka ya ku lem mor gbaꞌar bee taale. 
COL.1.23	Ala zug ya yaꞌa kpelim mor ya yadda la kiŋ kiŋ wuu eenb suŋ ne, ka pu bas tiꞌir line ka ya wum labasuŋin laa, li na niŋi ala. Nwa ane labasuŋ kane ka ba daa mool tis soꞌ wusa one be dunia ni. Labaar kan la ka mam Paul liebi li tumtum la.
COL.1.24	Li malis man Paul ne mane namisidi ya yela la. Namisug kan ka m namisid la ye li niŋne paae li ben wenne Kiristo n daa yel ye m na namis la. Ka li ane o niŋgbiŋ line a o nidib la yela ka m namisid. 
COL.1.25	Ka ya yela ka Winaꞌam gaŋi m ye m liebi o nidib la suŋid ka mooni o labaar la suꞌuŋa. 
COL.1.26	Labaar la da ane yelsuaꞌadir saŋa kane gaad la wusa, amaa nannanna li yuꞌun nie tis o nidib. 
COL.1.27	Ka Winaꞌam gbanꞌe ye o ke ka o nidib baŋ ye yelsuaꞌadir la ane yelsum titaꞌar n me tis buudi wusa. Yelsuaꞌadir la ane ye Kiristo a yinni ne ya ka tisi ya tiꞌir ka ya na be ne Winaꞌam.
COL.1.28	Ti moon Kiristo yela, ka saꞌan soꞌ mekama, ka paꞌani ya ne yaꞌamsuŋ ye ya biꞌ Kiristo ni ka ti zaŋi ya n paꞌal Winaꞌam. 
COL.1.29	Linzug ka m kpeꞌeŋi m meŋ n mo hale ne paŋ titaꞌar line ka Kiristo tisi m la.
COL.2.1	Ka m bood ye ya baŋ mam kpeꞌeŋi m meŋ siꞌem wusa, ya yela ne bane be Laodisea ne bane pu nyee m ne nif nan la, 
COL.2.2	ye ya laꞌam taaba ne noŋir n kpeꞌeŋi ya sunya, ka baŋ Winaꞌam yelsuaꞌadir line a Kiristo la nyain nyain ka pu biꞌesidi li yela baa biꞌelaa. 
COL.2.3	Ka Kiristo saꞌan ka baŋir ne miꞌilim wusa wusa be. 
COL.2.4	M yeli ya nwa ne ka soꞌ da maꞌa ya ne yaꞌam gonluŋo, 
COL.2.5	ka m baꞌa be ne ya, hale baa man kaꞌa ya saꞌan la, ka m sunf malis ne ya suer la dolim ne yaname siak Kiristo kiŋ kiŋ la.
COL.2.6	Dinzugo yaname sadigim siak ye Yesu Kiristo a Zugsob la, bei ne o ne noor yinni, 
COL.2.7	ka gbanꞌe o wenne tiig nyaꞌa gbanꞌ teŋ kiŋ kiŋ siꞌem la, ka ya yadda niŋir nobug, ka ke ka ya beilim Yesu ni a wuu tiname paꞌali ya siꞌem la, ka tisidi Winaꞌam bareka puꞌusum bedego.
COL.2.8	Guꞌusimi, ka soꞌ da panꞌasi ya ne paꞌalug line wen wuu yaꞌam paꞌalugo, ka a damaꞌa zaal, ka a paꞌalkuda ne saalib yiiga paꞌala, ka pu yi Kiristo ni na laa.
COL.2.9	Ka Winaꞌam a siꞌem wusa la, Kiristo me da ane ala o niŋgbiŋin. 
COL.2.10	Ka yaname a yinni ne o la zug ka ya nye nyovur bedego. Kiristo ane kpeenm ka soꞌe line wusa mor paŋ ne kpiꞌeuŋ. 
COL.2.11	Yanam a Winaꞌam nidib n a yinni ne Kiristo la, ka zanbin line paꞌal ye ya a o nidib la, kaꞌane baŋo kpenꞌesug niŋgbiŋinee, ka ane ye Kiristo yiisi ya potenꞌebeꞌed ya ni. 
COL.2.12	Yaname daa diꞌe kuꞌom suub la, li nwaasne wuu ba laꞌam mumi ya ne Kiristo. Ka yaname niŋ Winaꞌam yadda on vuꞌug Kiristo kumin siꞌem la, li me nwaasne wuu ya laꞌam vuꞌugi ne o.
COL.2.13	Ya tuumbeꞌed ne ya saalib boodim line pu dol suer la da ke ka ya ziꞌ Winaꞌam ka wenne bane kpine. Ka Winaꞌam ke ka ya laꞌam vuꞌug ne o. O da yiisi ti tuumbeꞌed wusa bas. 
COL.2.14	Yesu yiis wada kan daa sob, ka li kati ti saria la, ka li moŋidi ti buod la, n zaŋi li kpaꞌa tabil o dapuudir la zug. 
COL.2.15	Kiristo kuꞌum dapuudir la yela ke ka o saꞌam siisbeꞌednam bane mor paŋ ne kpiꞌeuŋ wusa ka diisi ba nyan paalo ni, on nyaŋe ba la zug.
COL.2.16	Dinzug, da ke ka soꞌ yel ye ya niŋimi anwa ne anwaa, diib sieba yela bee nuub yela bee yuum yuum malima bee nwadipaalis malima bee daba ayopoi vuꞌusum daar yela. 
COL.2.17	Bama nwa da nwaasne line na ti kena la, ka li ameŋa a Kiristo. 
COL.2.18	Da ke ka one maꞌa ye o kpiꞌem gat uf panꞌas uf ka maꞌa ye Winaꞌam nie siꞌel paꞌal on ne, ka nyidigid n maꞌadi siedi o meŋ ka puꞌusid maleknama. Ninkaŋa duꞌosidi o meŋ ka li gbin kaeꞌ, bozugo li ane ninsaalib tenꞌesug ka o dol, 
COL.2.19	ka pu dol Kiristo yela. Kiristo wenne zugne, ka ket ka yadda niŋidib wusa a gumm ka nobugid wuu Winaꞌam bood siꞌem, wuu niŋgbiŋ duta ne giinla ke ka niŋgbiŋ a gumm ka mor paŋ siꞌem la.
COL.2.20	Yaname sadigim wen wuu ya laꞌam kpine ne Kiristo ka bas saalib yiiga paꞌala la, da niŋidi wuu ya beilim kudug la ka siak wada bama buudi bane ye, 
COL.2.21	“Da di neꞌenam, bee da lemi li, bee da siꞌisi li laa.” 
COL.2.22	Ban yela ka lin ka ba dit la mor kpienr poogin la. Li ane saalib maꞌaa wada tisib ne paꞌalug. 
COL.2.23	Ka wadkaŋa tuꞌasne wuu yaꞌam paꞌalug ka ket ka namisug puꞌusug ne meŋsier ne niŋgbiŋ namisug nobugid, amaa ka kaꞌ paŋ ye li kad ninsaal boodim yaꞌamleogo.
COL.3.1	Yaname laꞌam sadigim vuꞌug kumin ne Kiristo la, more boodim ne bun line be arazana ni, zinꞌikan ka o zinꞌi Winaꞌam datiuŋ la. 
COL.3.2	Keli ka ya potenꞌer gbanꞌe ne bun line be arazana ni, ka kaꞌane bun line be dunia nii; 
COL.3.3	ka ya kpiya ka mor nyovur paal, ka Kiristo guri li Winaꞌam saꞌan. 
COL.3.4	Ka Kiristo one a ti nyovur la yaꞌa nie ya na laꞌam nie ne o, n be o naꞌamin.
COL.3.5	Basimi ya niŋgbiŋ boodim line a poꞌasaꞌuŋ bee dianꞌad tuuma bee yaꞌamleog galisug bee potenꞌebeꞌed bee fufum, ka fufum a beꞌed wenne baꞌamaanib ne. 
COL.3.6	Tuum ban yela ka Winaꞌam supeen ken bane zanꞌasidi o noor la ni na. 
COL.3.7	Ya da niŋidi ala men yaname da laꞌam be ne ba la. 
COL.3.8	Amaa nannanna, basimi supeen, ne endug, ne potenꞌebeꞌed, ne yuꞌusaꞌuŋ, ne pianꞌayaalis wusa. 
COL.3.9	Da maꞌadi tisidi taaba yaname basi ya beilim kudug tuuma la, 
COL.3.10	ka tiak beilim paal line ka Winaꞌam kpelim maani li saŋa mekama, ka ti wenne o meŋ ka baŋi o yela n paasid suꞌuŋa. 
COL.3.11	Beilim paalin la, li baꞌa kaeꞌ ye oŋa a Greek nid, bee Jew nid, bee o kpenꞌ baŋo, bee o pu kpenꞌe, bee o a saan bee o yi moogin na, bee o a yamug bee o kaꞌ yamuga, amaa Kiristo maꞌaa gaad siꞌel wusa ka be o nidib wusa ni.
COL.3.12	Yaname a bane ka Winaꞌam gaŋ ye ya a o nidib bane ka o noŋ la, more nimbaanlzoor, ka suŋidi nidib, ka siedi ya meŋ, ka a potenꞌesuŋ dim, ka a suguru dim 
COL.3.13	ne bane gbanꞌadi ba meŋ ka ket taaba tuumbeꞌedi basid wuu Zugsob la yiisi ya tuumbeꞌedi bas siꞌem la, niŋimini ala men. 
COL.3.14	Ka line gaad li wusa ane ye ya mor noŋilim ka line laꞌased siꞌel wusa ka li a gumm.
COL.3.15	Keli ka Kiristo sumalisim la soꞌe ya sunya ka li ane sumaliskan yela ka Winaꞌam buoli ya, ka ya a niŋgbiŋ yinni. More Winaꞌam bareka puꞌusug. 
COL.3.16	More Kiristo labaar la suꞌuŋa ya sunya ni, n zamisid ka saꞌan taaba ne yaꞌamsuŋ ka yuum yuuma line be Winaꞌam gbauŋin la, ne Winaꞌam nidib yuuma ne yuumbane ka Winaꞌam Siig Suŋ tisi ya la, ka kpelim mor Winaꞌam bareka puꞌusug ya sunya ni. 
COL.3.17	Line mekama ka ya niŋid, li ane tuuma bee pianꞌade, niŋimi li Zugsob Yesu Kiristo yuꞌurin, ka puꞌusidi ti Baꞌ Winaꞌam bareka ne Yesu Kiristo yuꞌur zug.
COL.3.18	Poꞌaba, siakimi ya sidib noya, ka li nar ka poꞌab bane dol Zugsob la niŋidi ala.
COL.3.19	Sidiba, noŋimi ya poꞌab, ka da toe ne baa.
COL.3.20	Biise, siakimi ya saamnam ne ya manam noya wusa ka line malis Zugsob la.
COL.3.21	Duꞌadiba, da sanꞌasi ya biis galise, ka ba na sinꞌig.
COL.3.22	Yamise, siakimi ya zugsobnam noya wusa ka da tummi ban na be ne ya maꞌanee, ka ba tenꞌes ye ya ane tuumsuma dima, amaa ka lee tumi li ne poog yinni, Zugsob la naꞌasi yela. 
COL.3.23	Lin wusa ka ya tumid, tumi li ne poog yinni wen wuu ya tumne tisid Zugsob la, ka kaꞌ nidiba. 
COL.3.24	Ya miꞌ ye Zugsob la na tisi ya nyood lin ka o da yeli ziꞌel ye o na tis o nidib la. Li ane Kiristo one a Zugsob la ka ya tumi tisid. 
COL.3.25	Tuumbeꞌed sob la na diꞌe o tuumbeꞌed la yood bozugo Winaꞌam pu mor baragaŋa.
COL.4.1	Zugsobnama, niŋimini line a suꞌum ne line zemis tisi ya yamis. Ka baŋi ya potenda ni ye ya me mor Zugsob one be arazana ni.
COL.4.2	Kpen sosimi Winaꞌam saŋa wusa ka tis o bareka puꞌusum. 
COL.4.3	Laꞌam sosi tisi ti ye Winaꞌam na tisi ti suer ka ti mool o labaar la, n nie o yelsuaꞌadir line a Kiristo la. Ka li yela, ka m be sarega ni. 
COL.4.4	Sosimi Winaꞌam ye m nyaŋe pianꞌ n nie li nyain, bozugo li nar ka m niŋi ala.
COL.4.5	More yaꞌamsuŋ ne yaname niŋid siꞌem n tisid bane kaꞌ yadda niŋidib la, ka noki ya saŋa la n tum line a suꞌum. 
COL.4.6	Keli ka ya noor pianꞌad more mimilim wuu yaarum ne, ka baŋ yaname na lebis line nar n tis soꞌ mekama.
COL.4.7	Tikikus one a ti baꞌabinoŋir ne ti sida suŋid ne ti tumtum tiraan n a yinni ne Zugsob la na yeli ya m yela. 
COL.4.8	Lin yela ka m tum o ya saꞌan na, ye ya baŋ tiname a siꞌem, ka kpeꞌeŋi ya sunya. 
COL.4.9	Ka m tum on ne Onesimus one a ti sida baꞌabinoŋir ka aa ya teŋ nid la. Ba na yeli ya line wusa naamid kpela.
COL.4.10	Aristarkus one ka ti laꞌam be sarega ni la puꞌusidi ya. Maak one a Barnabas ansiŋ me puꞌusidi ya. M pun deŋim paꞌali ya o yela, ka o yaꞌa kena yanam on diꞌem o ne nuꞌusa ayiꞌiŋa. 
COL.4.11	Ka Josua one ka ba buon Justus la me puꞌusidi ya. Nidib atanꞌ bama maꞌaa a Jew dim bane laꞌam tum ne man ye Winaꞌam soꞌolim la yela keŋ tuon. Ban niŋid siꞌem la bugun ne m suunr. 
COL.4.12	Epafras one a ya teŋ nid ka a Yesu Kiristo tumtum la me puꞌusidi ya. O tenꞌesidi ya yela saŋa mekama ka sosid Winaꞌam ne nimmua, ye ya ziꞌe kiŋ kiŋ ka biꞌ ka baŋ suꞌuŋa line ka Winaꞌam bood. 
COL.4.13	M nye on tum namisi ya yela ne Laodisea dim ne Hierapolis dim la. 
COL.4.14	Luuk one a duꞌata kan ka ti noŋ la ne Demas puꞌusidi ya. 
COL.4.15	Puꞌusimi ti baꞌabiis bane be Laodisea teŋin, ne Nimfa ne Winaꞌam nidib bane laꞌased o yin la.
COL.4.16	Ya yaꞌa karem gbauŋ kaŋa nidibin n naae, keli ka ba karemi li n tis Winaꞌam nidib bane be Laodisea men. Ka yanam me karem Laodisea dim gbauŋ la.
COL.4.17	Yelimi Arikipus ye on a yinni ne Zugsob la, o gosimi o tuuma line ka o diꞌe Zugsobin la ka tum li naae.
COL.4.18	Mam Pauli sob puꞌuskaŋa ne m meŋ nuꞌug. Tenꞌesimi man be sarega ni la yela.
COL.4.18	Winaꞌam yelsum na be ne ya.
1TH.1.1	Man Paul ne Silvanus ne Timoti sobid gbauŋ kaŋa n tisid yanam Winaꞌam nidib bane be Tesalonika teŋin la n be ti Baꞌ Winaꞌam ne Zugsob Yesu Kiristo ni la.
1TH.1.1	Winaꞌam na tisi ya yelsum ne sumalisim.
1TH.1.2	Ti puꞌusid Winaꞌam bareka saŋa wusa ya zug, ka tiendi ya yela ti winsosugin. 
1TH.1.3	Ka tenr ti Baꞌ Winaꞌam la tuon ya yadda niŋir ne ya noŋilim line ke ka ya tum bedego ka ya tiꞌir kpemisi ya, ka ya modig be ti Zugsob Yesu Kiristo ni.
1TH.1.4+1TH.1.5	Ti baꞌabiis ban ka Winaꞌam noŋ la. Ti daa mor labasuŋ la na tisi ya ka li kaꞌane pianꞌad maꞌanee, ka lee ane ne Winaꞌam Siig Suŋ paŋ. Ka ti daa miꞌ suꞌuŋa ye Winaꞌam tumi ya saꞌan, ka daa baŋ ye o gaŋi ya. Tinam daa be ne ya la, ya daa miꞌ ti belim daa a siꞌem. Ka li ane yanam suꞌum zug. 
1TH.1.6	Ya daa ane ti tuꞌasim taas ne Zugsob la, ka diꞌe labaar n nye namisug bedego li zug la, ka laꞌam diꞌe sumalisim line yi Winaꞌam Siig Suŋ la ni na. 
1TH.1.7	Linzug ka yadda niŋidib bane be Masedonia ne Akaia soꞌolimin me a ya tuꞌasim taas. 
1TH.1.8	Ka nidib bedego bane be ani wum Zugsob labaar la ya saꞌan. Ka li kaꞌ bama maꞌanee, ka ane bane be zinꞌis wusa me wum ya yadda niŋir Winaꞌam ni la yela. Ka siꞌel kaeꞌ ka ti na len yeli baa. 
1TH.1.9	Nimbama la wusa pianꞌad yanam daa diꞌe ti suꞌuŋa siꞌem, ka bas baga ka dol Winaꞌam one voe ka sid a Winaꞌam la, 
1TH.1.10	ka gur o Biig Yesu ken la one na ti yi arazana ni la na. Winaꞌam da vuꞌug o kumin la, ka o faann ti Winaꞌam supeen kane na ti kena la ni.
1TH.2.1	Ti baꞌabiise, yanam miꞌ ye tinam daa kena kaae ya la, li daa kaꞌa zaalim, 
1TH.2.2	ka miꞌ ye hale ba daa namisi ti, ka diisi ti nyan Filipi teŋin, ka ti nyaan kenn yanam saꞌan Tesalonika teŋin na. Winaꞌam daa tisi ti sukpiꞌeuŋ ka ti tuꞌas labasuŋ dine yi o ni na la tisi ya, hale laꞌam ne sieba daa daami ti bedego la.
1TH.2.3	Ti saꞌalug pu yi damaꞌarin bee potenꞌebeꞌedinee. Ka li kaꞌ ye ti bood ye ti zam nidiba. 
1TH.2.4	Winaꞌam gosi ti ka ti nar ye o guꞌul ti o labasuŋ la zug, ka ti yiti pianꞌad wuu on bood siꞌem la. Ti pu mood ye ti maꞌae ninsaalib sunfo, ka lee mood ye ti maꞌae Winaꞌam one kpansi ti potenꞌer la sunf. 
1TH.2.5	Ya miꞌ suꞌuŋa ye ti daa pu tuꞌas damaꞌar zunꞌor pianꞌad bee pianꞌad line suaꞌ maal ne fufum ne. Winaꞌam miꞌ ye li a sida.
1TH.2.6	Ka ti daa pu bood ye ti diꞌe zunꞌor ya saꞌan bee sieba saꞌanee, hale tinam a Kiristo Tumtumnib la zug ka ti mor suer ye ti daa sosidin siꞌel wusa ya ni, amaa li lee daa pu niŋid alaa. 
1TH.2.7	Ti daa a baanlim ya saꞌan, wuu bima gosid o biis siꞌem la. 
1TH.2.8	Tinam noŋi ya la zug, ka ti daa siak ye ti tisi ya labasuŋ line yi Winaꞌam ni na la, ka laꞌam pesigi ti meŋ tisi ya. Ti daa noŋi ya bedego.
1TH.2.9	M baꞌabiise, ya tenr tiname daa tum siꞌem la. Ti daa tum tuuma yuꞌuŋ ne nintaŋ ye ti yela da daami yaa, tinam daa moon labasuŋ dine yi Winaꞌam ni na tisi ya la.
1TH.2.10	Yanam ne Winaꞌam nye tinam niŋid siꞌem yanam yadda niŋidib saꞌan, ka ti a suꞌum nyain ka a popielnam ne buod dim. 
1TH.2.11	Ya miꞌ ye ti daa saꞌali ya yinni yinni wuu dau saꞌan o biis siꞌem la, 
1TH.2.12	ka kpeꞌeŋ ya sunf ka yeli ya ye ya dol suer kane na maꞌae Winaꞌam sunf, one buoli ya ye ya kpenꞌ o soꞌolimin ne o naꞌamin la.
1TH.2.13	Tiname daa mor labaar line yi Winaꞌam ni na tisi ya la, ya daa wum ka diꞌe li ka baŋ ye li ane labaar line pu yi ninsaalib ni naa, ka baŋ ye li ane labaar line yi Winaꞌam ni na. Ka li sid aa ala, ka be yanam yadda niŋidib sunya ni n tum. Ka dinzug ka ti me puꞌusid Winaꞌam bareka saŋa wusa. 
1TH.2.14	Ti baꞌabiise, li daa niŋid yanam saꞌan, wuu lin daa niŋid Winaꞌam nidib bane a yinni ne Yesu Kiristo ka be Juuda teŋin la siꞌem la. Ya nye namisug ya meŋ buudi ni wuu ban nye Jew dim saꞌan siꞌem la. 
1TH.2.15	Ba da ku Zugsob Yesu ne Winaꞌam nodiꞌesidib men, ka kadi ti yiis, ka li due Winaꞌam sunf, 
1TH.2.16	ka viꞌi ti ye ti da pianꞌad ne bane kaꞌ Jew dim ye ba nye faangir. Linzug ka ba a ninsaalib dataas. Tuumbeꞌed kaŋa kena paas ba tuumbeꞌed wusa ka li yuꞌun galis. Ka Winaꞌam supeen yuꞌun lu ba zug.
1TH.2.17	Ti baꞌabiise, tinam daa yi ya saꞌan saŋa biꞌela la, ti daa bakne ne niŋgbina ka kaꞌane suunrin bakire. Dinzug ka ti daa bood ka mood hale ye ti kena kaae ya yaꞌas. 
1TH.2.18	Ti daa bood ye ti leb ya saꞌan na. Ka man Paul daa mood ye m leb ya ni na noorin siꞌem, ka Sutaana viꞌi ti. 
1TH.2.19	Saŋkan ka ti Zugsob Yesu na ti leb na, ka ti be o tuon, ya yela ka ti nweꞌed nyoꞌog ka mor tiꞌir ne sumalisim. Kaꞌa ala bee? 
1TH.2.20	Yanam zug ka ti na nye naꞌasi ne sumalisim.
1TH.3.1	Dinzugo, tiname n ziꞌ yaname a siꞌem la, ke ka ti ku lem nyaŋe modig yaꞌasa, ka siak ye ti be Atens teŋin ti konꞌo konꞌ, 
1TH.3.2	ka tum ti pitu Timoti one a ti Winaꞌam tumtum tiraan n paꞌan Kiristo labasuŋ la, ye o kena suŋi ya, ya yadda niŋir poogin, ka kpeꞌeŋi ya sunya 
1TH.3.3	ka namisug bama da ke ka ya soꞌ bas Winaꞌam suer la dollim. Yanam miꞌ ye li ane Winaꞌam boodim ye ti namis. 
1TH.3.4	Tiname daa nam be ne ya la, ti daa deŋi yeli ya ye ti wusa na nye namisug. Ka yanam miꞌ ye line la sid niŋ la. 
1TH.3.5	Dinzugo, mam daa ku nyaŋe modig la, ka m tum Timoti ye m baŋ ya yadda niŋir a siꞌem, ka zot ye Sutaana paꞌati panꞌasi ya, ka ti tuuma ya saꞌan la lieb zaalim.
1TH.3.6	Ka nannanna ka Timoti yi ya saꞌan n leb na, ka mor labasuŋ ya noŋilim ne ya yadda niŋir yela la na, ka yeli ti ye ya tenꞌesidi ti yela saŋa wusa suꞌuŋa, ka bood bedego ye ya nyee ti, wuu tiname bood ye ti nyee ya siꞌem la. 
1TH.3.7	Dinzugo m baꞌabiise, tiname wum ya yadda niŋire a siꞌem yela la ke ka ti sunya kpiꞌem ya yela ti daamug ne ti namisug poogin. 
1TH.3.8	Ya yaꞌa ziꞌe kiŋ kiŋ ka dol Zugsob la, ya sid na be beilim suŋ. 
1TH.3.9	Ka nannanna ti na nyaŋe puꞌus Winaꞌam bareka ya zug, ka me puꞌus o bareka tinam mor sumalisim o tuon ya yela la zug, 
1TH.3.10	ka sosid o ne ti sunya yuꞌuŋ ne nintaŋ, ye ti nyee ya ne nif, ka suŋi ya ne dine pasig ya yadda niŋirin.
1TH.3.11	Ti sosidi ti Baꞌ Winaꞌam, ne ti Zugsob Yesu Kiristo ye o maal suer tisi ti, ka ti keenn ya saꞌan na. 
1TH.3.12	Ka sosid Zugsob ye o ke ka ya taaba noŋilim ne nidib wusa noŋilim a siꞌem na nobug bedego wuu tinam noŋi ya siꞌem la, 
1TH.3.13	ye o kpeꞌeŋi ya sunya ka saŋkan ka ti Zugsob Yesu na kena ne o nidib wusa la, yanam na di buod ka a suꞌum nyain ti Baꞌ Winaꞌam la tuon.
1TH.4.1	To, ti baꞌabiise, ya daa zamisid ti saꞌan yaname na a siꞌem ka li maꞌae Winaꞌam sunf. Ya kpelim aa ala. Ka ti saꞌali ya ka belimi ya ne ti Zugsob Yesu yuꞌur ye ya niŋ ka li gaad ala.
1TH.4.2	Ya miꞌ noyelug bane ka ti daa tisi ya ne Zugsob Yesu paŋ la, 
1TH.4.3	ye Winaꞌam bood ye ya a suꞌum nyain, ka luak dianꞌad tuuma, 
1TH.4.4	ka ya yinni yinni baŋ yanam na niŋ siꞌem di poꞌa ne naꞌasi, ka ya sunya a nyain. 
1TH.4.5	Ka li kaꞌane ne beꞌed yaꞌamleog wuu baꞌamaanib bane pu dol Winaꞌam niŋid siꞌem laa. 
1TH.4.6	Ka neꞌ poogin, mit ka dau tum tuumbeꞌed ka maal beꞌed tis o baꞌabiig. Ti daa deŋim yeli ya, ka saꞌali ya ne paŋ ye, Zugsob na namis bane tum tuumbeꞌed bama. 
1TH.4.7	Winaꞌam daa pu gaŋi ti ye ti sunya a dianꞌade, amaa ye li a nyain. 
1TH.4.8	Dinzugo one zanꞌas paꞌalug kaŋa, o pu zanꞌas ninsaala, o zanꞌasne Winaꞌam one tisi ti o Siig Suŋ la.
1TH.4.9	Li lem kaeꞌ ye ti sob tisi ya ya baꞌabiis noŋilim yelaa. Winaꞌam pun zamisi yanam ye ya noŋ taaba. 
1TH.4.10	Ka li a sida ye ya noŋ ya baꞌabiis wusa bane be Masedonia soꞌolimin la. Ti baꞌabiise, ti belimi ya ye ya ke ka noŋilim la gaad lin a siꞌem la, 
1TH.4.11	ka ya kpeꞌeŋ ya meŋ n a baanlim, ka gosi ya meŋ tuuma, ka tum ne ya meŋ nuꞌus n diisi ya meŋ, wuu tinam daa yeli ya siꞌem la, 
1TH.4.12	ye ya nye naꞌasi bane kaꞌ yadda niŋidib la ni. Ka da tiaꞌ soꞌ ka ye o tisi ya, yanam bood siꞌel la.
1TH.4.13	Ti baꞌabiise, ti bood ye ya baŋ yelsida ne bane kpi la yela, ka ya sunya da saꞌam wuu bane pu mor tiꞌir laa. 
1TH.4.14	Ti siak ye Yesu kpiya ka lem vuꞌug kumin, ka me siak ye bane daa a Yesu nidib ka da kpi la, Winaꞌam na more ba ne Yesu na. 
1TH.4.15	Lina ane Zugsob paꞌalug ka ti yeli ya ye, saŋkan ka Zugsob la na ti kena la, tinam bane kpelim voe la, ku deŋ bane kpi la n laꞌas ne Zugsob la yiigaa. 
1TH.4.16	Zugsob la meŋ na ti yi arazana ni sig na ka tis noor tansug ka ti wum malek kpeenm kukor ne Winaꞌam naꞌatan piebug. Ka bane a Yesu nidib ka kpi la, na vuꞌug kumin yiiga. 
1TH.4.17	Ka Winaꞌam yuꞌun na nok tinam bane kpelim voe la n laꞌas ne ba n tuꞌos Zugsob la saŋgbana ni. Ka ti yuꞌun na be Zugsob la saꞌan saŋa wusa. 
1TH.4.18	Dinzugo, kpemisimi taaba sunya ne pianꞌabama.
1TH.5.1	Ti baꞌabiise, li lem kaeꞌ ye ti sob siꞌel tisi ya Zugsob ken la saŋa ne dabisa la yelaa. 
1TH.5.2	Ka yanam meŋ miꞌ suꞌuŋa, ye Zugsob dabisir la na kena wuu naꞌayiigi na kenn yuꞌuŋ na siꞌem la. 
1TH.5.3	Nidib yaꞌa ti yet ye, “Laafe ne niŋmaꞌasim be” saŋkan la ka toog na kpelim lu ba zugin, wuu poꞌa yiti saꞌae duꞌam siꞌem la. Ka ba ku nyaŋe yi li nii.
1TH.5.4	Ti baꞌabiise, yanam kaꞌ lik dima, ka Zugsob la dabisir na kpelim diꞌigi ya wuu naꞌayiiga. 
1TH.5.5	Ya wusa ane neesim nidib, ka be line a nyain la ni, ka ti kaꞌ yuꞌuŋ ne lik nidiba. 
1TH.5.6	Dinzugo, ti da gbisid wuu bama laa, ka nei ka da aa wuu one nu daam koole. 
1TH.5.7	Bane gbisid la, gbisidne yuꞌuŋ. Ka bane nu daam kool la, kool ne yuꞌuŋ. 
1TH.5.8	Ka tiname a neesim nidib la zug, ti da kool ka yaꞌam kaeꞌ. Li nar ka ti a wuu sogia bane yeꞌ zaba laꞌad line a kunt la ye li guꞌu ba meŋ, zaba ni. Ti yeem yadda niŋir ne noŋilim n guꞌu ti nyoꞌod, ka pid kunt balaŋir line a tiꞌir ye ti nye faangir la n guꞌu ti zut. 
1TH.5.9	Winaꞌam pu gaŋi ti ye ti nye o supeene, ka lee ye ti diꞌe faangir line yi ti Zugsob Yesu Kiristo ni na la. 
1TH.5.10	On da kpi ti zug, ye saŋkan ka o ti ken la na, ti yaꞌa voe bee ti yaꞌa kpi ne, ti na laꞌam be ne o. 
1TH.5.11	Dinzugo kpemisimi ya taaba sunya, ka suŋ taaba ya yadda niŋir ni, wuu yaname niŋid siꞌem la.
1TH.5.12	Ti baꞌabiise, ti belimi ya ye ya naꞌas bane ka Zugsob la gaŋi ba ye ba guri ya ka tum o tuuma ya soogin ka paꞌani ya la, 
1TH.5.13	ka tisi ba naꞌasi bedego, ka noŋi ba ba tuuma la zug, ka ya mor sumalisim ne taaba.
1TH.5.14	Ti baꞌabiise, ti kpemisidi ya sunya ye ya saꞌal bane mor gbanyaꞌam la, ka kpemis bane pu mor sukpiꞌem la sunya, ka suŋ bane kaꞌ paŋ ba yadda niŋir poogin la, ka mor sumbugusum ne ba wusa, 
1TH.5.15	ka guꞌus ka ya soꞌ da lebis o tiraan beꞌed one tum beꞌed la zugo, ka kpemis ya meŋ ye ya tum tuumsuma n tis taaba ne nidib wusa.
1TH.5.16	More sumalisim daar wusa, 
1TH.5.17	ka puꞌus Winaꞌam saŋa wusa, 
1TH.5.18	ka puꞌus o bareka siꞌel mekama ni; ka li ane Winaꞌam boodim line yi Yesu Kiristo ni na, ye ya niŋid ala.
1TH.5.19	Da zanꞌasi Winaꞌam Siig Suŋ laa, 
1TH.5.20	ka me da neꞌes pianꞌad line ka soꞌ diꞌe Winaꞌam ni tisi ya. 
1TH.5.21	Kpansimi siꞌel wusa, ka more dine a suꞌum, 
1TH.5.22	ka luak bunbeꞌed buudi wusa.
1TH.5.23	Ti sosid Winaꞌam one tisidi ti sumalisim la ye o ke ka ya aa suꞌum nyain. Ka lem sos o ye o na more ya suꞌuŋa, ka Zugsob Yesu Kiristo la yaꞌa ti kena, ka ya siis ne niŋgbina a suꞌum ka ya di buod. 
1TH.5.24	Winaꞌam one gaŋi ya la a sida sob, ka na niŋ ala.
1TH.5.25	Ti baꞌabiise, sosimi Winaꞌam tisi ti, 
1TH.5.26	ka puꞌus ya baꞌabiis wusa suꞌuŋa. 
1TH.5.27	M yeti ya ne Zugsob paŋ ye ya karem gbauŋ kaŋa tisi ya baꞌabiis zanꞌasa.
1TH.5.28	Ti Zugsob Yesu Kiristo yelsum na bee ya saꞌan. Ami.
2TH.1.1	Man Paul ne Silvanus ne Timoti sobid gbauŋ kaŋa n tisid yanam Winaꞌam nidib bane be Tesalonika teŋin la n be ti Baꞌ Winaꞌam ne Zugsob Yesu Kiristo ni la.
2TH.1.2	Ti Baꞌ Winaꞌam ne ti Zugsob Yesu Kiristo na tisi ya yelsum ne sumalisim.
2TH.1.3	Ti baꞌabiise, yanam yadda niŋir ne ya yinni yinni noŋilim ne taaba n nobugid bedego la zug, ka li nar ka a suꞌum ye ti puꞌus Winaꞌam bareka saŋa wusa ya zug. 
2TH.1.4	Ka linzug ka tinam meŋ nweꞌed nyoꞌog ya yela Winaꞌam nidibi laꞌased zinꞌig siꞌa wusa. Ti nweꞌed nyoꞌog ya modigir ne ya yadda niŋir ne Winaꞌam, mugusug ne namisug line paadi ya la zug.
2TH.1.5	Lina paꞌal ye Winaꞌam kad saria ne yelsida ye o maali ya ka ya nar ne ya nam be o soꞌolimin la, ka li ane yanam be o soꞌolimin la zug ka nidib namisidi ya. 
2TH.1.6	Winaꞌam ane sida daan ka na namis bane namisidi ya la, 
2TH.1.7	ka ke ka yanam bane namisid la vuꞌus ne tinam, saŋkan ka Zugsob Yesu na ti yi arazana ni leb na, ka kena ne o malek bane mor paŋ titaꞌar la, ne bugum pielim 
2TH.1.8	ka namis bane ziꞌ Winaꞌam ne bane pu siak ti Zugsob Yesu labasuŋ la. 
2TH.1.9	Ba na diꞌe namisug line a saꞌuŋ ka kaꞌ naare ka na yi Zugsob la saꞌan ne o naꞌam paŋ titaꞌar la ni daar kan ka o na kena la. 
2TH.1.10	Saŋkan la ka ti na nye o, ka o na be o meŋ nidib ne bane wusa niŋ o yadda la ni. Ka ti na tis o naꞌasi. Bozugo yanam meŋi siak ti labaar la ka ya na ti bee ba saꞌan.
2TH.1.11	Linzug ka ti sosid Winaꞌam tisidi ya saŋa wusa ye o na ke ka ya nar ne yanam be o soꞌolimin la. Ka me sos o ye o paŋ na tisi ya popielim wusa line ka ya mor yaꞌamleog la, ka ke ka ya yadda niŋir tuuma na tum paae li ben, 
2TH.1.12	ye ti Zugsob Yesu bee ya ni ka yanam me bee o ni. Ka ya zanꞌasa na nye zunꞌor. Li wusa yine Winaꞌam ne Zugsob Yesu Kiristo ni na.
2TH.2.1	M ye m saꞌali ya ti Zugsob Yesu Kiristo la na ti kena la, ne tiname na ti laꞌas taaba n tuꞌos o la yela. Ti baꞌabiise, ti belimi ya 
2TH.2.2	ye ya yaꞌa wum labaar line yel ye Zugsob la dabisir pun kena, ya da ke ka daamug ne kikirug kpelim kpenꞌ ya potenꞌerine. Li yaꞌa ane ye soꞌ yel ala ka ba tenꞌes ye li yi ne Winaꞌam Siig Suŋ la ni, bee soꞌ paꞌal ala, be soꞌ karem gbauŋ ka tenꞌes ye li yi ne ti saꞌan, 
2TH.2.3	yanam da ke ka ba soꞌ maꞌa ya lina wusa nii. Daar kan la ku kenaa, asee ka saŋkan ka nidib bedego laꞌase zanꞌas Winaꞌam la kena, ka soꞌ nie ya soogin ka a tuumbeꞌed daan, on sid na keŋ bugum teŋin. 
2TH.2.4	O na kisig dine wusa ka ba buon ye Winaꞌam la, laꞌam ne siꞌelnam wusa dine ka nidib zunꞌodi li la, ka duꞌos o meŋ n gaadi ba wusa. Hale ka o na kpenꞌ Winaꞌam puꞌusum yin n zinꞌi ka na yel ye o ane Winaꞌam.
2TH.2.5	Man daa nan be ya saꞌan la, m daa yeli ya lin wusa. Ya pu tenra? 
2TH.2.6	Ka siꞌel be, ka ya miꞌ li, ka li nam viꞌi tuumbeꞌed daan la, ka li saŋa yaꞌa ti paa na, tuumbeꞌed daan la na nie na. 
2TH.2.7	Tuumbeꞌed suaꞌada pun tum sa. Ka one nam viꞌi tuumbeꞌed daan la, na kpelim niŋ ala, n ti paae saŋkan ka o keŋ ka bas paalo. 
2TH.2.8	Ka tuumbeꞌed daan la yuꞌun na nie na. Ka Zugsob Yesu noor pebisim na ku o. Ka o ken la neesim na saꞌam o. 
2TH.2.9	Sutaana na ke ka tuumbeꞌed daan la kena. Ka o na mor paŋtitaꞌar, ka maan ziri bunnyalima, 
2TH.2.10	ka maꞌ damaꞌam buudi wusa n maꞌ nidib bane na nye saꞌuŋ, ban pu diꞌe sida ka pu noŋi li n nye faangir la zug. 
2TH.2.11	Linzug ka Winaꞌam na tisi ba ziri potenꞌer, ka ba siak ziri, 
2TH.2.12	ye nidib bane wusa pu siak sidaa, ka bood tuumbeꞌed la, na nye saria kadib line a saꞌuŋ.
2TH.2.13	Ti baꞌabiise, bane ka Zugsob noŋ la, li nar ka ti puꞌus Winaꞌam bareka saŋa wusa ya zug, on daa gaŋi ya pinꞌilugin ka o Siig Suŋ one ke ka ya aa o nidib bane a suꞌum nyain la ne ya sida siakir la ke ka ya nye faangir la zug. 
2TH.2.14	Winaꞌam daa buoli ya ye ya nye faangir, ne labasuŋ kane ka ti daa mooli ya saꞌan la poogin, ye ya nye ti Zugsob Yesu Kiristo naꞌasi laꞌam ne o. 
2TH.2.15	Dinzugo ti baꞌabiise, ziꞌenimi kiŋ kiŋ, ka doli yelsida line ka ti pianꞌad ti gbauŋ ban ka ti sob la ni.
2TH.2.16	Ti puꞌusid ti Zugsob Yesu Kiristo o meŋ ne ti Baꞌ Winaꞌam on noŋi ti, ka tisi ti sukpiꞌem kane kaꞌ naare ne tiꞌir suŋ o popielim zug la, 
2TH.2.17	ka sos o ye o na kpeꞌeŋi ya sunya, ka tisi ya paŋ ye ya niŋ siꞌel wusa line a suꞌum ka me yel line a suꞌum.
2TH.3.1	Baꞌasugo, ti baꞌabiise, sosimi Winaꞌam tisi ti, ye ti Zugsob labaar la na kpelim yadigid toꞌoto ka nye naꞌasi wuu lin daa niŋ yanam ni siꞌem la. 
2TH.3.2	Ka sos o ye o na faann ti nimbeꞌednam saꞌan, ka li kaꞌ nidib wusa siak Winaꞌam labaar laa. 
2TH.3.3	Ka Zugsob la lee a yelsida daan, ka na tisi ya paŋ ka guri ya, ka Sutaana da nyaŋe yaa. 
2TH.3.4	Ka Zugsob la ke ka ti miꞌ ya poog, ka miꞌ ye ya niŋid tiname yeli ya siꞌel la, ka na kpelim niŋid ala. 
2TH.3.5	Ti sosid Zugsob la ye o na ke ka ya sunya noŋ Winaꞌam, ka ya modig wuu Kiristo modig siꞌem la.
2TH.3.6	Ti baꞌabiise, ti yeli ya ne ti Zugsob Yesu Kiristo paŋ ye ya basi ya baꞌabiis sieba bane zinꞌi ka mor gbanyaꞌam, ka pu dol paꞌalug kane ka ti tisi ya laa. 
2TH.3.7	Yanam meŋ miꞌ suꞌuŋa ye li nar ka ya tuꞌas tinam daa tum siꞌem la. Tinam daa be ne ya la, ti daa kaꞌ gbanyaꞌanama, 
2TH.3.8	ka pu dit soꞌ diib zaalim ka pu yoo, ka lee tum bedego nintaŋ ne yuꞌuŋ, ka ti yela da daami yaa. 
2TH.3.9	Ti daa niŋid ala, ka li kaꞌ ye ti pu mor li suere, ka lee ane ye ya nye tinam tum siꞌem la ka tuꞌasi li. 
2TH.3.10	Tinam daa nam be ne ya la, ti daa yeli ya ye, “One pu tum, on da dii.”
2TH.3.11	Ti wum ye sieba be ya saꞌan n zinꞌi ka mor gbanyaꞌam ka kpenꞌed nidib yela ni, ka pu tum na. 
2TH.3.12	Linzug ka ti yel nimbama, ka saꞌali ba ne Zugsob Yesu Kiristo paŋ ye ba tum ba tuuma baanlim, ka diisi ba meŋ. 
2TH.3.13	Ti baꞌabiise, da genn ka bas tuumsuma maalugo.
2TH.3.14	Soꞌ yaꞌa zanꞌas ka pu siak line ka ti yeli ya gbauŋ kaŋa ni laa, yanam baŋim o, ka luak ne o ka ke ka nyan di o. 
2TH.3.15	Da niŋ o wuu o ane ya dataa, ka lee saꞌal o wuu ya baꞌabiig.
2TH.3.16	Ti Zugsob one a sumalisim daan la na tisi ya sumalisim saŋa wusa ne siꞌel wusa ni, ka na be ne ya wusa.
2TH.3.17	M sobid ne m meŋ nuꞌug ye, man Paul puꞌusidi ya. Anwa ka m sobid ka zanbin m gbana ni wusa.
2TH.3.18	Ti Zugsob Yesu Kiristo yelsum na be ne ya wusa.
1TI.1.1	Man Paul, one ka Winaꞌam ti faangid ne Yesu Kiristo one ka ti mor tiꞌiri o yela la, tis man noor ye m a Kiristo Tumtum la, 
1TI.1.2	n sobid gbauŋ kaŋa tisid Timoti one niŋ Yesu Kiristo yadda ka liebi m biig ameŋa la.
1TI.1.2	Ti Baꞌ Winaꞌam ne ti Zugsob Yesu Kiristo na tis uf yelsum ne nimbaanlzoor ne sumalisim.
1TI.1.3	Man daa waꞌae Masedonia teŋin la, m daa tis uf noor ye fu kpelim be Efesus teŋin ka saꞌal ninsieba ye ba da paꞌan ziri paꞌala la. 
1TI.1.4	Ka da dol teŋkudumin solima ne yaanam yuda kal line taꞌasid nogban nwaꞌar ka pu suŋid ka Winaꞌam tuuma la ken tuon ne ya yadda niŋir nii. 
1TI.1.5	Dinzug ke ka m yel anwa la ane ye noŋilim line zuꞌe yine ya potenꞌer line a nyain ne popielim ne yadda niŋir ameŋa. 
1TI.1.6	Ninsieba bas neꞌeŋanam ka pianꞌad pianꞌayaalis, 
1TI.1.7	ka bood ye ba a Winaꞌam wada paꞌanib, amaa ba pu baŋ ba meŋ pianꞌad la gbin ne, bee yelban ka ba pianꞌad ne sukpiꞌem laa.
1TI.1.8	Ti miꞌ ye wada la a suꞌuŋa ti yaꞌa noki li tum lin nar siꞌem. 
1TI.1.9	Ti miꞌ ye wada la pu maal ne ziꞌel popielim dim yelaa, amaa bane pu dol wada la suer, ne bane pu siakid yelugo, ne bane pu dol Winaꞌam suere, ne tuumbeꞌed dim, ne bugusum dim, ne bane dol ninsaalib suer, ne bane kuud baꞌanam ne manam, ne bane a ninkuudib, 
1TI.1.10	ne poꞌab ne dapi bane saꞌam taaba, ne dap bane dig ne ba dap taaba wen wuu poꞌab ne, ne bane zuud nidibi gbanꞌad, ne damaꞌanam, ne ziri kasetib, ne bane niŋid line mekama pu dol paꞌalsuŋo. 
1TI.1.11	Paꞌalug la dolne labasuŋ line nied paꞌan Winaꞌam naꞌam ne naꞌasi, ka o da niŋi m nuꞌusin ye m mool la.
1TI.1.12	M puꞌusidi ti Zugsob Yesu Kiristo bareka, one tisi m paŋ neꞌeŋa yela la. M puꞌusid o, ne on baŋi m poog ka gaŋi m ye m tum tuumkaŋa nwa la, 
1TI.1.13	hale baa ka saŋsiꞌen ka m da saꞌamidi o yuꞌur, ka namisid o, ka tuꞌud o, amaa ka o zo man nimbaanlig, bozugo man da nam pu niŋ Yesu yadda la, m da pu baŋ man niŋid siꞌel la. 
1TI.1.14	Ka Zugsob la tis man o popielim piini ka li galis, ne Yesu Kiristo yadda niŋir ne noŋilim line be o saꞌan la.
1TI.1.15	Yelmeŋir nwa ka m yet ye, li nar ye soꞌ mekama diꞌe li suꞌuŋa ye, “Yesu Kiristo kenn dunia ni na ye o faaenn tuumbeꞌed dim,” ka man tuumbeꞌed gati ba wusa din. 
1TI.1.16	Ka mam one a tuumbeꞌed dim kpeenm la, diꞌe nimbaanlzoor ye Yesu Kiristo paꞌal nidib la o meŋ suguru suꞌuŋa ka bigis bane na yuolim niŋ o yadda, ka diꞌe nyovur line kaꞌa naar la. 
1TI.1.17	Naꞌab kane soꞌe zumaana wusa la, o pu kpiida, nidib me pu nyet o ne ninii, one a Winaꞌam ayinni la, zunꞌor ne naꞌasi ane o din, saŋa line kaꞌa naare. Ami.
1TI.1.18	M biig Timoti, noziꞌelug kaŋa ka m tisid uf, ka li doli line ka Winaꞌam nodiꞌes da pianꞌ fu yela la. Kel ka neꞌeŋa kpeꞌeŋ uf ka fu zab zabsuŋ line na kad yelbeꞌed la. 
1TI.1.19	Kpelim mor yadda niŋir ne popielim yaꞌam. Ninsieba pu siakidi ba meŋ popielim yaꞌam bood siꞌem laa, ka li saꞌamidi ba yadda niŋir. 
1TI.1.20	Ba sieba ane Himeneus ne Alekizanda, ban ka m kee ba niŋ Sutaana nuꞌusin ye ba silig yaꞌam ka da saꞌam Winaꞌam yuꞌure.
1TI.2.1	Neꞌeŋa nwa a yiiga yel, ye fu kpeꞌeŋi ba ka ba puꞌus Winaꞌam ne sosug ne beluŋ ne bareka puꞌusum nidib wusa yela. 
1TI.2.2	M bood ye ya sos Winaꞌam n tis naꞌanam ne kpiꞌemnam ka ti be ne laafe ka daamug kaeꞌ, ka ti dol Winaꞌam suer ne nimmua yela wusa ni. 
1TI.2.3	Neꞌeŋa a suꞌum ka malisi ti faangid Winaꞌam suunr 
1TI.2.4	one bood ye nidib wusa nye faangir ka lem baŋ yelsida suer la. 
1TI.2.5	Winaꞌam yinni maꞌaa be. Ka nuꞌunweꞌed yinni maꞌaa me be nidib ne Winaꞌam soogin, ka one a Yesu Kiristo la, 
1TI.2.6	one pesigi o meŋi tis ye nidib wusa nye yolisim la. Ka li saŋa paae la bane nyee li la, dii li kaset. 
1TI.2.7	Neꞌeŋa nwa zug ka Winaꞌam da gaŋi m ye o tum m ka m mooni li, ka paꞌal bane kaꞌ Jew dim la ye ba niŋ Winaꞌam yadda ka baŋ line a sida. M yetne yelsida, ka pu maꞌada.
1TI.2.8	M bood ye zinꞌig wusa, ka dap puꞌusum ka uk nuꞌus line a nyain la, puꞌus Winaꞌam. Ka supeen ne nogban nwaꞌar kaeꞌ.
1TI.2.9	Ka poꞌab me yeem fuud line nar ka na suaꞌa ba nyan suꞌuŋa, ka kaꞌane zuobid loob yela bee salima laꞌad bee kugvenla line buon peel ka li ligidi zuꞌe, ne fuud ban ka ba ligidi zuꞌe laa. 
1TI.2.10	Ba lee venl ne tuumsuma line nar poꞌab bane yel ye ba ane Winaꞌam puꞌusum dim la.
1TI.2.11	Kel ka poꞌab a baanlim ka zamis ka siak ba bane soꞌe ba la noya. 
1TI.2.12	M pu siak ye poꞌab paꞌan dapa, bee mor kpiꞌeuŋ ka soꞌe baa. Ba ae baanlim; 
1TI.2.13	ka Winaꞌam da deŋim maalne Adam ka nyaan maal Eve. 
1TI.2.14	Ka Sutaana da pu maꞌ Adam, amaa o nyaŋe maꞌ Eve, ka o saꞌam Winaꞌam noor yelug. 
1TI.2.15	Ka laꞌam ne wala, poꞌa yaꞌa nyidigid ne Winaꞌam yadda niŋir ne noŋilim ka a nyain ka mor yaꞌam suꞌuŋa la na paasid faangir ne biis duꞌabin.
1TI.3.1	Yelmeŋir nwa ka m yet ye, soꞌ yaꞌa bood ye o a Winaꞌam nidib soꞌod, o boodim ane o tuuma a suꞌum. 
1TI.3.2	One a Winaꞌam nidib soꞌod asee ka o a one kaꞌa gbaꞌare, ka a poꞌayiŋdaan ka gbanꞌadi o meŋ, ka mor yaꞌam, ka a one tum line dol suer suꞌuŋa, ne one diꞌesid saam ne sumalisim, ka a one na tunꞌe paꞌal nidib suꞌuŋa, 
1TI.3.3	ka da a danuuda bee one bood zaba, amaa o be baanlim, ka a one pu mor noŋgban nwaꞌare, ka da noŋ ligidi, 
1TI.3.4	ka tunꞌe gosidi o yidim wusa suꞌuŋa, ka o biis siakidi o yelug ka mor naꞌasi o yela wusa ni. 
1TI.3.5	Ka soꞌ yaꞌa pu nyaŋe gosi o yidima, o na niŋ wala n guri Winaꞌam nidiba? 
1TI.3.6	Ka da a niŋkane niŋ yadda paalim nan ne. Li yaꞌa kaꞌa ala o na mor nyeesim ka ba kad o saria beꞌed wuu Sutaana ne. 
1TI.3.7	Asee ka yiiŋdim baŋ ye o a ninsuŋ. Li yaꞌa kaꞌa ala o na di nyan ka lu Sutaana bendugin.
1TI.3.8	Bane me a Winaꞌam nidib suŋidib nar ka ba a nimmua dim, ka da mor pianꞌade ayi yi, bee da ke ka daam kuli baa, bee dol suer beꞌed nye nyoode. 
1TI.3.9	Li nar ka ba gbanꞌe yelsuaꞌadir line ka Winaꞌam yuꞌun paꞌali ti ka ti siak la kiŋ kiŋ, ka ba potenda a nyain. 
1TI.3.10	Asee ba kpansi ba yiiga, ka ba yaꞌa sid ane yelsida dim, ban on nyaan tum Winaꞌam nidib suŋidib tuuma.
1TI.3.11	Ka ba poꞌab la me ae bane tum ne nimmua, ka da yeesida, ka gbanꞌadi ba meŋ, ka a yelsida dim siꞌel wusa ni.
1TI.3.12	Asee ka suŋidib a poꞌayiŋ dim ka na nyaŋe gosi ba biis ne yidim wusa suꞌuŋa. 
1TI.3.13	Suŋidib bane sid tum suꞌuŋa la nyet naꞌasi, ka na nyaŋe pianꞌ Yesu Kiristo yadda niŋir yela ne sukpiꞌem.
1TI.3.14	Laꞌam ne man mor potenꞌer ye m na kenn fu saꞌan ka li ku yuug la, m sobid saꞌal bama ye 
1TI.3.15	daasiꞌere, m yaꞌa yuuge, fun on baŋ nidi na tunꞌe tum siꞌem Winaꞌam nidibin, bane a Winaꞌam one voe la nidib la, ka suŋid yelsida la wuu zaꞌantolug ne zaŋguomi suŋid doog siꞌem la. 
1TI.3.16	Soꞌ kaeꞌ na biꞌes yelsuaꞌadir titaꞌar line be ti Winaꞌam dolim ni laa.
1TI.3.16	O da nie na ne niŋgbiŋ.
1TI.3.16	Ka Winaꞌam siig bigis ye o a suꞌum.
1TI.3.16	Ka maleknam nye o.
1TI.3.16	Ka ba mool o yela teens wusa ni.
1TI.3.16	Ka dunia nidib siak li.
1TI.3.16	Ka Winaꞌam diꞌe o lebi o naꞌam zinꞌigin.
1TI.4.1	Winaꞌam Siig Suŋ la nie paꞌal nyain ye, dunia naar saŋa la, ninsieba na basi ba yadda niŋir ka dol siis bane maꞌad nidib la, ne siis beꞌednam paꞌalug. 
1TI.4.2	Paꞌalug bama ane line yi damaꞌamnam saꞌan ka ba potenda n kpi la ni na. 
1TI.4.3	Nimbama paꞌan ye poꞌab da kul sidib bee dap di poꞌaba, ka lem kis disieba diib, line ka Winaꞌam maal ye bane puꞌus o bareka ka niŋ o yadda ka baŋ yelsida suer la, na tunꞌe dii li la. 
1TI.4.4	Bun line wusa ka Winaꞌam maal la ane suꞌuŋa ka ba yaꞌa diꞌed li ne Winaꞌam bareka puꞌusum siꞌel siꞌel pu kisa. 
1TI.4.5	Ka Winaꞌam yelsum ne ti winsosug la ke ne ka li lieb suꞌum ye ti di.
1TI.4.6	Fu yaꞌa paꞌali fu baꞌabiis taab la neꞌeŋa fu na a Yesu Kiristo tumtum suŋ, bozugo fu diꞌe Winaꞌam yelkan a yelmeŋir yadda la ne paꞌal suŋ line ka fu dol la. 
1TI.4.7	Zanꞌasim solima line kaꞌa gbin ne ka me zanꞌas line a yalim tuuma, amaa kpeꞌeŋimi fu meŋi n zamis Winaꞌam suer ne li tuuma niŋir. 
1TI.4.8	Fu yaꞌa tum line na tis niŋgbiŋ paŋ li nyood be biꞌela, amaa Winaꞌam suer dolim lee mor nyood bedego line a tiꞌir beilim kaŋa, ne line na ti kena la ni.
1TI.4.9	Yelmeŋir nwa nar ye soꞌ mekama diꞌe li. 
1TI.4.10	Neꞌeŋa nwa yela ka ti kpeꞌeŋid hale ne tuum kpiꞌema, ka ti mor tiꞌir ne Winaꞌam one voe la yela, one a nidib wusa faangid la, ka li kas kas ane bane niŋ o yadda la.
1TI.4.11	Paꞌalim ka saꞌali ba neꞌenam. 
1TI.4.12	Da ke ka soꞌ ziem uf fun a dasaŋ la zugo, ka niŋim line a suꞌum ka ba me tuꞌas uf, ka me tuꞌasi fu pianꞌad ne fu tuuma ne fu noŋilim ne Winaꞌam yadda niŋir potenꞌesuŋ. 
1TI.4.13	Karem Winaꞌam gbauŋ la n tis nidib la, ka paꞌani ba, ka lem saꞌali ba hale ka m ti kena. 
1TI.4.14	Da bas piini line ka Winaꞌam tis uf saŋkan ka nodiꞌes soꞌ da diꞌe o pianꞌad ka pianꞌa piini yela ka kpeenmnam nyaan paꞌali ba nuꞌusi fu zugin la.
1TI.4.15	Tum tuumbama ka noki fu meŋi pesig tuuma la, ka ba nye fun kpeꞌeŋidi fu meŋ siꞌem. 
1TI.4.16	Guꞌusimi fu meŋ ne fun paꞌan siꞌel la. Kpelim tumi ala, ka tuumbamanamin ka fun ne bane kelisidi fu pianꞌad la na paam faangir.
1TI.5.1	Bunkudug yaꞌa niŋ beꞌed da tans oo, amaa saꞌalim o baanlim wuu fu meŋ saam ne, ka niŋid dasam wuu fu baꞌabiis ne, 
1TI.5.2	ka niŋid poꞌanyaꞌas wuu fu ma ne, ne poꞌabane pu kudug la wuu fu tanp ne, ne popielim maꞌaa.
1TI.5.3	Naꞌasim pokonya bane n sid aa pokonya la. 
1TI.5.4	Ke pokoonr yaꞌa mor biis bee yaas ban on deŋim zamis line dol Winaꞌam suer, ka suŋi ba meŋ yidim, ka li yoo ba ugusig la sam, ka line maꞌed Winaꞌam suunr. 
1TI.5.5	Ka one sid a pokoonr ameŋa gbanꞌad Winaꞌam yela ne nuꞌus ayiꞌiŋa ka kpelim be ne Winsosug ne Winaꞌam puꞌusug nintaŋ ne yuꞌuŋ wusa. 
1TI.5.6	Ka pokoonr kane goondi tumi o meŋ boodim yori yori la pun deŋi kpin ne, hale laꞌam ne on kun voe la. 
1TI.5.7	Saꞌalimi ba neꞌeŋa ka ba da mor gbadaa. 
1TI.5.8	Ka soꞌ yaꞌa pu gosidi o duꞌadiba, ka li kas kas ane o yidim, on sob zanꞌas line ka ti siak la ne, hale ka o a tuumbeꞌed sobi n gat bane kaꞌ yadda niŋid.
1TI.5.9	Pokoonr yaꞌa pu paae yuma piisyuobu, o ma n duꞌa o laa, ka me pu a one da kulne sid yinni maꞌane, ban da paꞌas o pokonya la kalin ne. 
1TI.5.10	Asee ka nidib pianꞌ o tuumsuma yela suꞌuŋa, ka a one ugusi o biis, ka a one diꞌesid saam, ka piesid Winaꞌam nidib noba, ka a one suŋid bane namisid, ka a one pesigi o meŋ tis tuumsuma wusa.
1TI.5.11	Da paasid pokonya bane nam pu kudug la kaline, ka dapboodim tunꞌe ke ka ba bas Kiristo tuuma la ka kul sidib, 
1TI.5.12	ka na saꞌami ba yiiga noor ziꞌelug ka kpenꞌesi ba meŋ saria kadibin. 
1TI.5.13	Lini paꞌas la, ba mor gbanyaꞌam ka zoti giligid ya, ka kaꞌane line maꞌanee, ka yeesid ka nweꞌedi ba meŋ n gentid nidib yela ni, ka pianꞌad line pu nara. 
1TI.5.14	Dinzugo m bood ye pokonya bane pu kudug kul sidib, ka duꞌa biis, ka gosidi ba yidim wusa, ka dataas ku nyaŋe nyee ti gbadaa. 
1TI.5.15	Ka sieba pun tiake dol Sutaana.
1TI.5.16	Ka poꞌa soꞌ yaꞌa a yadda niŋid ka mor pokonya o duꞌadibin on gosimi ba, ka da nok yelbama niŋ Winaꞌam nidib nuꞌusinee, ka ba na tunꞌe suŋ bane sid a pokonya.
1TI.5.17	Kel ka ba naꞌas yadda niŋidib kpeenmnam bane gur nidib suꞌuŋa line gaad la ane, bane kpeꞌeŋid hale ka moon ka paꞌan Winaꞌam pianꞌad la. 
1TI.5.18	Ka Winaꞌam gbauŋ sob ye, “Da liaꞌ naꞌaraug noor one be ki tuuma nii,” Ka len sob ye, “Li nar ka one tum diꞌe o yood.” 
1TI.5.19	Soꞌ yaꞌa yel ye kpeenm soꞌ tum tuumbeꞌed, da kelise, asee ka kasetib a wuu ayi bee atanꞌ. 
1TI.5.20	Saꞌalim bane zanꞌas tuumbeꞌed basib la, yadda niŋidib wusa tuon, ka bane kpelim la na zo dabiem.
1TI.5.21	M tis uf noor kaŋa Winaꞌam tuon ne Yesu Kiristo tuon ne maleknam tuon ye fu tum yelbama ne sida, ka da mor baragaŋa.
1TI.5.22	Da gbirigi paꞌali fu nuꞌus toꞌoto soꞌ zuginee, ye o tum Winaꞌam tuuma, ka da gendigi ne o tuumbeꞌedinee. Kel ka fu a popielim sob.
1TI.5.23	Da kpelim nuud kuꞌom gullimnee, amaa num daam biꞌela fu poog yiti zabid la zug; ka fu noŋ benꞌes hale.
1TI.5.24	Ninsieba tuumbeꞌed nie paalo ni ka li kpenꞌesi ba yelin. Ka sieba tuumbeꞌed line nan pu nie paalo ni la na ti nie men. 
1TI.5.25	Ka ala men ka tuumsuma me nied paalo ni. Hale baa line suaꞌ la na ti nie.
1TI.6.1	Kel ka bane a yamis la baŋ ye li nar ka ba naꞌasi ba zugsobnam la suꞌuŋa, ka soꞌ da saꞌam Winaꞌam yuꞌur ne ti paꞌalugo. 
1TI.6.2	Ka yamis ban ka ba zugsobnam a yadda niŋidib la da zanꞌas ye ba naꞌasi ba, ban a ba baꞌabiis ne taaba la zugo, amaa ba tumi ba boodim suꞌuŋa bozugo bane tuuma ka ba tum la, ane yadda niŋidib ne ban ka ba noŋ.
1TI.6.2	Paꞌalim ka kpeꞌeŋi ba neꞌenam. 
1TI.6.3	Soꞌ yaꞌa paꞌan line be li konꞌ, ka pu siak ti Zugsob Yesu Kiristo yelsida pianꞌad line dol Winaꞌam suer laa, 
1TI.6.4	o mor titaꞌalim, ka lee ziꞌ siꞌe siꞌela, ka mor potenꞌebeꞌed n bood pianꞌayaalis ne noŋgban nwaꞌar, ka me zabid pianꞌad yela, line mor nennim ka pu mor noŋgban yinnii. Ba bood yuꞌusaꞌuŋ ne tenꞌes beꞌed ne 
1TI.6.5	noŋgban nwaꞌar line yi nimbane mor yaꞌam beꞌed ka pu mor yelsida la, ka tenꞌesid ye Winaꞌam suer dolim ane line na ke ka ba di nyood.
1TI.6.6	Li a yelsida ye line malis yaꞌa be soꞌ sunfin, nyood bedego be ne one dol Winaꞌam suer. 
1TI.6.7	Ka ti pu mor siꞌeli kenn dunia ni naa, ka ti me ku nyaŋe zaŋ siꞌel dunia nwa ni keŋee. 
1TI.6.8	Ti yaꞌa mor diib ne fuud, lin siaki ti. 
1TI.6.9	Ka bane bood ye ba a kpanꞌamnam la na kpenꞌ makirin, ka lu sutaana bendigun, line a boodim beꞌed, line saꞌamid nid ka lem taꞌasid o kuꞌum puugin. 
1TI.6.10	Bozugo ligidi noŋilim ane tuumbeꞌed buudi wusa nyaꞌar. Ninsieba nini muꞌe ne ligidi yela hale ka li ke ka ba yi yadda niŋirin la, ka namisi ba meŋ ne susaꞌaŋ bedego.
1TI.6.11	Amaa fun, one a Winaꞌam nid la, zanꞌasim neꞌenam wusa, ka dol Winaꞌam popielim suer la kiŋ kiŋ ne yadda niŋir ne noŋilim ne modigir ne suguru. 
1TI.6.12	Fu yadda niŋir yela, kpeꞌeŋimi fu meŋ ka nyaŋe gbanꞌe nyovur line kaꞌa naare, line ka Winaꞌam gaŋi tis uf saŋkan ka fu peligi fu poog pianꞌ pianꞌasuŋ nidib bedego tuon la.
1TI.6.13	M tis uf nokaŋa Winaꞌam, one tisid siꞌel wusa nyovur la tuon, ne Yesu Kiristo, one daa nie n pianꞌ suꞌuŋa Pontus Pilate tuon la, 
1TI.6.14	ye fu diꞌe saꞌalug la. Guri li suꞌuŋa ne popielim ka kaꞌ gbaꞌaree, n ti paae Yesu Kiristo ti Zugsob lebig saŋa. 
1TI.6.15	O lebig la na ane Winaꞌam n ziꞌel saŋa siꞌa la. One a naꞌatitaꞌar yinni la, ka mor yelsum ka a naꞌanam naꞌab ne Zugsobnam Zugsob. 
1TI.6.16	One maꞌaa soꞌe nyovur ka be line nie nyain galis la ni ka soꞌ ku nyaŋe liꞌel la, ka soꞌ kaeꞌ nye o bee na nyaŋe nye o. Naꞌasi ne paŋ line kaꞌ naar na be o ni. Ami.
1TI.6.17	Saꞌalim bane mor kpanꞌam dunia kaŋa nwa ye ba da mor nyeesim, ka da mor tiꞌir ne ba kpanꞌam line ka ba ziꞌ lin na niŋ siꞌem, amaa mor tiꞌir ne Winaꞌam one tisi ti siꞌel wusa line na malisi ti sunya la. 
1TI.6.18	Saꞌalimi ba ka ba tum tuumsoma, ka ke ka ba tuumsuma aa bedego ka lem bood ye ba tis piini ka a naꞌasi dim. 
1TI.6.19	Neꞌ a suer kan ka ba na suaꞌ ba meŋ kpanꞌam line a eenb kpiꞌuŋo gur beug sa, ka gbanꞌe nyovur line sid a sida la.
1TI.6.20	Timoti, gur line ka ba guꞌul uf la. Luakim pianꞌayood line pu dol Winaꞌam suer ne nogban nwaꞌar, ka sieba gos ka li a ye ba mor baŋir. 
1TI.6.21	Ka sieba gos ka ban more li, dinzug ka ba yi ba yadda niŋirin.
1TI.6.21	Winaꞌam na tisi fu yelsum.
2TI.1.1	Man Paul one ka Winaꞌam boodim ke ka m a Yesu Kiristo Tumtum ka li dol nyovur noziꞌelug line be Yesu Kiristo saꞌan. 
2TI.1.2	M sobid gbauŋ kaŋa tisid Timoti one liebi m binoŋir la.
2TI.1.2	Ti Baꞌ Winaꞌam ne ti Zugsob Yesu Kiristo na tis uf yelsum ne nimbaanlzoor ne sumalisim.
2TI.1.3	M puꞌusid Winaꞌam bareka one ka m dol ne popielim wenne m yaaname da dol siꞌem la. Saŋa wusa m tenꞌesidi ya yela m Winsosugin. 
2TI.1.4	M pu tami fu susaꞌaŋ la yela, ka bood hale yuꞌuŋ ne nintaŋ wusa ye m nye uf ka mor sumalisim. 
2TI.1.5	M tenri fu yadda niŋir ameŋa la line deŋi be fu yaapoꞌa Lois ni ka me be fu ma Yunis ni la. M miꞌ ye li me be fu ni. 
2TI.1.6	Lin la ka m tiend uf ye fu ke ka Winaꞌam piini line be fu sunfin la, ka o da tis uf saŋkan ka m da paꞌal m nuꞌusi fu zugin la maligim nie. 
2TI.1.7	Ka Winaꞌam tisi ti o Siig Suŋ ye ti mor paŋ ne noŋilim ne meŋ gbanꞌar ka kaꞌ ye ti zo dabiem.
2TI.1.8	Dinzugo da zot nyan ye fu yel line ka fu miꞌ ti Zugsob yela, ka me da zot nyan ne mam one a sarega nidi o yela laa, amaa me diꞌem namisug line aa fu din labasuŋ la yela, ka tiaꞌ ne Winaꞌam paŋ, 
2TI.1.9	one faann ti ka buoli ti ye ti a o ninsuma la, ka li kaꞌane tiname tum siꞌel la zugo, amaa li ane o meŋ boodim ne o popielim piini line ka o tisi ti Yesu Kiristo ni, yuma bane gaad ka dunia nam pu pinꞌil la. 
2TI.1.10	Ka popielim piini la yuꞌun nie nyain Yesu Kiristo lebigin la, one faann ti ka saꞌam kuꞌum paŋ, ka ke ka ti nye nyovur line ka kum kaeꞌ, ka li yi Winaꞌam labasuŋin la na.
2TI.1.11	Labasuŋ la yela ka o gaŋi m ye m a Kiristo Tumtum la ne one paꞌan ka lem mooni li. 
2TI.1.12	Ka yelkaŋa zug ka m namisid amaa m pu zoti li nyan ne; ka m miꞌ one ka m niŋ o yadda, ka miꞌ ye o na nyaŋe guri line ka o guꞌuli m la suꞌuŋa, n ti paae Winaꞌam saria kadib daar la.
2TI.1.13	Dolisim paꞌalsuŋ line ka m paꞌal uf la ne noŋilim ne yadda niŋir line be Yesu Kiristo ni la. 
2TI.1.14	Guri yelsida line ka Winaꞌam Siig Suŋ guꞌul uf la, one be ti ni la.
2TI.1.15	Ya pun miꞌ ye, bane be Asia la wusa basi m ne, ka Pigelus ne Hermogenes a nimbane bee ba soogin.
2TI.1.16	Ti Zugsob na zo Onesiferus yidim nimbaanlig ka o yiti kaadi m ka m sunf maꞌed, ka pu zot nyan ne ban loo m ne baans laa. 
2TI.1.17	Ka on paae Room na la, o ia man ne nimmua ka nye m. 
2TI.1.18	Saria kadib daar la ka Zugsob na zo o nimbaanlig. Ka fu pun miꞌ suŋir kan ka o suŋim Efesus teŋin la.
2TI.2.1	M biiga, kpeꞌeŋim fu meŋ ne popielim piini line be Yesu Kiristo ni la. 
2TI.2.2	Ka fun wum siꞌel mam saꞌan nidib bedego tuon la, tolisimi li tis yelsida dim bane na tunꞌe paꞌal sieba men. 
2TI.2.3	Diꞌem namisug line a fu din, fun a Yesu Kiristo sogia la zug. 
2TI.2.4	One tum sogia tuuma baꞌa kaeꞌ ne bane kaꞌa sogianam yela nii, amaa o bood ye o maꞌae o kpeenm la sunf. 
2TI.2.5	Ka soꞌ yaꞌa bood ye o di yaꞌan diꞌema zinꞌigin, o ku nyaŋe diꞌe piini asee ka o dolis diꞌema la wada suer. 
2TI.2.6	Li nar ka kpaad suŋ one tum tuuma hale deŋim diꞌe o zuud la nyood. 
2TI.2.7	Tenꞌesimi mam yel siꞌem la, ka Zugsob na ke ka fu baŋ siꞌel wusa gbin.
2TI.2.8	Tenꞌesim Yesu Kiristo yela, one da vuꞌug kumin la, one da a naꞌab David yaaŋ wen wuu labasuŋ kan ka m moon la yet siꞌem la. 
2TI.2.9	Labasuŋ kaŋa zug ka m namisid ka ba gbaꞌ m ne bana wen wuu tuumbeꞌed sob ne. Amaa Winaꞌam pianꞌad la pu gbaꞌ ne bana. 
2TI.2.10	Neꞌeŋa zug ka m modigid siꞌel wusa ni ye bane ka Winaꞌam gaŋ la me nye faangir line be Yesu Kiristo ni la, laꞌam ne naꞌasi line kaꞌ naare. 
2TI.2.11	Yelmeŋir nwa ye,
2TI.2.11	“Ti yaꞌa laꞌam kpi ne o,
2TI.2.11	ti me na voe ne o.
2TI.2.12	Ka ti yaꞌa modig,
2TI.2.12	ti me na mor naꞌam ne o.
2TI.2.12	Ti yaꞌa zanꞌas o,
2TI.2.12	o me na zanꞌasi ti.
2TI.2.13	Ti yaꞌa kaꞌ yelsida dima,
2TI.2.13	o na kpelim a yelsida sob,
2TI.2.13	bozugo o ku tiake o meŋ a siꞌem laa.”
2TI.2.14	Tienmi fu nidib la neꞌeŋa, ka saꞌali ba Zugsob la tuon, ka ba da mor noŋgban nwaꞌar pianꞌad yelaa, line pu tum suꞌum ka kulim saꞌamidne bane wum la. 
2TI.2.15	Kpeꞌeŋim ka fun noki fu meŋ n tis Winaꞌam ka fu tuuma paa Winaꞌam yaꞌam, ka me a one pu zot nyan ne o tuuma, ka sid paꞌan pianꞌad line a yelsida la. 
2TI.2.16	Zanꞌasim pianꞌayood line pu dol Winaꞌam suere; ka li na kpenꞌes nidib suebeꞌedin ka ba suebeꞌed dolim la na ke ka ba zanꞌas Winaꞌam yela. 
2TI.2.17	Ka ba pianꞌad la, na wen wuu fenꞌekudugu onbid niŋgbiŋ yaligid siꞌem la. Ka paꞌaniba ayi bee ba soogin, ka ba ane Himeneus ne Piletus, 
2TI.2.18	bane bas yelsida la suer ka yet ye kuꞌum vuꞌugir la gaadeya sa, ka me saꞌamid ninsieba yadda niŋir. 
2TI.2.19	Amaa Winaꞌam eenbkpiꞌuŋ la ziꞌe kiŋ kiŋ, ka o zanbin la sobne anina ye, “Zugsob la miꞌ bane a o nidib,” Ka lem sob ye, “Bane wusa sid ye ba ane Winaꞌam nidib la, basimi ba tuumbeꞌed.”
2TI.2.20	Yir titaꞌar pu mor salima bee anzurifa laꞌad maꞌaa ne, amaa daad ne yaꞌad bunam me be, ka ba yiisid sieba dabis suma daar, ka sieba me a daar wusa tuuma laꞌad. 
2TI.2.21	Ka soꞌ yaꞌa pie o meŋ wuu ban pied laꞌad la siꞌem la, o na lieb tuumsuma lauk, line ka ba gaŋ ka li nar ye yidaan noki li tumi o tuumsuŋ siꞌa.
2TI.2.22	Zanꞌasim dasam boodim line a beꞌed ka kpeꞌeŋ ne nimmua ye fu a yelsida sob ka mor yadda niŋir ne noŋilim ne sumalisim, laꞌam ne bane puꞌusidi ti Zugsob ne popielim la. 
2TI.2.23	Zanꞌasim yalim buꞌosyaalis ka fu miꞌ ye li more zaba. 
2TI.2.24	Mit ka Zugsob tumtum a one noŋ zaba. Amaa o naꞌasim nidib wusa ka a paꞌansuŋ ka me mor suguru, 
2TI.2.25	ka nok yaꞌam saꞌal ne o dataas, ka daasiꞌere Winaꞌam na ke ka ba tiak ka baŋ yelsida la, 
2TI.2.26	ka luak Sutaana bendugun la line ka o deŋi bend ye ba tumi o boodim la.
2TI.3.1	Baŋim neꞌeŋa. Li na toe hale n tis Winaꞌam nidib, dunia naar saŋa la, 
2TI.3.2	nidib na a bane noŋi ba meŋ, ne bane noŋ ligidi hale, ne bane nweꞌedi ba nyoꞌog, ne bane mor nyeesim, ne bane tuꞌud nidib, ne bane pu siakid ba saamnam ne manam noya, ne bane pu mor bareka puꞌusum, ne bane pu dol Winaꞌam suere 
2TI.3.3	ne bane pu noŋ ban laꞌam kpin sieba, ne bane pu mor soꞌ nyoogo, ne bane saꞌami ba taaba yuda ne bane pu gbanꞌadi ba meŋa, ne bane ka ba taaba zoti ba dabiem, ne bane kis line a suꞌum, 
2TI.3.4	ne filim filim dim, ne haya dim, ne titaꞌalnam ne bane bood line na maꞌedi ba meŋ sunya n gaad Winaꞌam la. 
2TI.3.5	Ba niŋidne wuu ba dolne Winaꞌam suer, amaa ka pu paꞌani li paŋa. Zanꞌasim nimban nam buudi.
2TI.3.6	Ka ba sieba suaꞌadi kpenꞌed yaani maꞌad poꞌab bane kaꞌ yaꞌam, ka tuumbeꞌed peꞌeli ba, ka ba yaꞌamleog nyaŋedi ba, 
2TI.3.7	ka ba kelisid soꞌ mekama ka ku nyaŋe baŋ line a sida laa, 
2TI.3.8	ka li wen wuu Jannes ne Jambres da zanꞌas Moses siꞌem la. Ala men ka nimbama me zanꞌasid sida la, bane ka ba tuumbeꞌed saꞌami ba yaꞌam, ka ba pu niŋ Yesu Kiristo yadda ne sidaa. 
2TI.3.9	Amaa nidib wusa na nye ka ba ane zon wuu Jannes ne Jambres ka ba tuuma ku keŋ tuone.
2TI.3.10	Fu miꞌ m paꞌalug la wusa ne m tuuma niŋir ne m beilim potenꞌer, ne m yadda niŋir, ne suguru ne m noŋilim ne m modigir, 
2TI.3.11	ne m namisug Yesu dollim yela, ne m fara. Fu miꞌ line niŋi m Antiok teŋin, ne Ikonium teŋin, ne Listra teŋin, ne ban namisi m siꞌem Yesu yela la. Ka Zugsob la faann m neꞌeŋa wusa ni. 
2TI.3.12	Asida ka m ye bane wusa n bood ye ba dol Winaꞌam n a yinni ne Yesu Kiristo, ba na namisi ba. 
2TI.3.13	Ka nimbeꞌednam ne zam dim tuumbeꞌed na kpelim peꞌesid hale, n maꞌad nidib ka ba kpenꞌesidi ba meŋ damaꞌamin. 
2TI.3.14	Amaa fu nee, kpelim tenr lin ka fu zamis ka siak la kiŋ kiŋ; 
2TI.3.15	ka fu miꞌ bane saꞌan ka fu zamisi li. Ka fu biilimin sa fu baŋ Winaꞌam gbauŋ suꞌuŋa line na nyaŋe tis uf yaꞌam ye fu niŋ Yesu Kiristo yadda ka nye faangir. 
2TI.3.16	Ka Winaꞌam gbauŋ wusa yine o saꞌan na ka suŋidi ti n tisidi ti popielim paꞌalug ne saꞌalug line bigisid beꞌed ne suꞌum ne zamisug wusa. 
2TI.3.17	Dau kane dol Winaꞌam na naae o zamisug, ka tiꞌeb ne tuumsuŋ wusa.
2TI.4.1	M tis uf noor Winaꞌam ne Yesu Kiristo tuon, one na ti kad bane voe ne bane kpi saria la ne, o lebig na ne o naꞌam soꞌolim yela, 
2TI.4.2	ye fu tiꞌeb suꞌuŋa mool Winaꞌam pianꞌad saŋa suŋ ne saŋa kane kaꞌ suꞌum wusa, ka saꞌani ba ne noŋgban malisiŋ n paꞌani ba ka kpeꞌeŋidi ba ka mor suguru saŋa wusa. 
2TI.4.3	Bozugo saŋa na kena ka nidib ku nyaŋe modig ne sida paꞌalug laa, amaa ba doli ba meŋ yaꞌamleog boodim n dol paꞌanib bedego bane na paꞌal line malisi ba toba ni maꞌaa. 
2TI.4.4	Ka ba na fendig ka ku kelis sida laa ka lee kelisid line a solima. 
2TI.4.5	Amaa fu nee, gbanꞌami fu meŋ ka modig di fara, ka a one moon Winaꞌam labasuŋ, ka tumi fu tuuma wusa.
2TI.4.6	Ka saŋa paaeya ye m vum na naae, m kuꞌum la wenne maan ka ba maal tis Winaꞌam. 
2TI.4.7	M zab zabsuŋ la nyaŋe li, ka zo paae zua la ben, ka gur yelsida kan ka ti siak la yela la ka li pu saꞌam. 
2TI.4.8	Ka nyaŋer nyood digi guri m line a popielim ka Zugsob one a li yelsida saria kat la na tisi m dabis kan daar. Ka li kaꞌane mam maꞌanee, amaa ban wusa more o lebig na tiꞌir la.
2TI.4.9	Kpeꞌeŋi fu meŋi keenn m saꞌan na nannanna. 
2TI.4.10	Bozugo Kresens keŋ Galatia, ka Titus keŋ Dalmatia, ka Demas noŋ dunia kaŋa ka basi m ka keŋ Tesalonika. 
2TI.4.11	Ka Luuk gullim kpelim be m saꞌan. Dol Maak na ka o mor suŋir ne m tuuma la zinꞌigin. 
2TI.4.12	M tum Tikikus Efesus teŋin. 
2TI.4.13	Fu yaꞌa kenna, fun on more m waad fukan ka m daa bas Kaapus saꞌan Troas teŋin la, ne gbana ka li kas kas ane gbauŋ bane ka ba sob ne konbid gbauŋ la.
2TI.4.14	Alekizanda one kunt siꞌelnam la niŋi m beꞌed hale, ka Winaꞌam na yo o li sam. 
2TI.4.15	Guꞌusimi fu meŋ ne o ka o zanꞌasi ti pianꞌad la ne kpiꞌeuŋ.
2TI.4.16	M deŋir saria kadib la, soꞌ pu ziꞌeni m nyaꞌaŋ ka suŋi ma. Ba wusa bas man ne. Amaa ka m sosid Winaꞌam ye o tisi ba suguru. 
2TI.4.17	Ka Zugsob la daa ziꞌe m nyaꞌaŋ ka tisi m paŋ ye m mool pianꞌad la suꞌuŋa ye bane kaꞌ Jew dim la bedego wum. Ka m daa nye faangir gbigim noorin. 
2TI.4.18	Zugsob la na faann m line wusa a beꞌed zinꞌigin ka more man kpenꞌesi o naꞌamin. O na nye naꞌasi dine kaꞌ benne. Ami.
2TI.4.19	Puꞌusum Prisila ne Akuila, ne Onesiferus yidim. 
2TI.4.20	Erastus kpelim Korint teŋin. Ka Trofimus benꞌedne ka m ke ka o kpelim Miletus teŋin. 
2TI.4.21	Kpeꞌeŋimi fu meŋi kena, ka sapal nyaan paae. Yubulus ne Pudens ne Linus ne Klaudia ne ti baꞌabiis wusa puꞌusid uf.
2TI.4.22	Ti Zugsob na be ne fu siig.
2TI.4.22	Winaꞌam yelsum na be ne fu.
TIT.1.1	Man Paul one a Winaꞌam yamug ne Yesu Kiristo Tumtum ye m ke ka bane ka Winaꞌam gaŋ la yadda niŋir keŋ tuon ka nobug, ka ba baŋ Winaꞌam yelsida, line ket ka ba dol Winaꞌam suer la. 
TIT.1.2	Ka ti mor tiꞌir ye ti na nye nyovur line kaꞌ naare, lin ka Winaꞌam one kaꞌa ziri sob la, da ziꞌel noor saŋkan ka dunia da nam pu maal la. 
TIT.1.3	Ka li saŋa paae la, o nie nyovur line kaꞌa naar la yela o pianꞌad puugin, line ka on one aa ti faangid la, tisi m ye m mool.
TIT.1.4	M sobid gbauŋ kaŋa tisid Titus one ka tinam ne on laꞌam niŋ Yesu Kiristo yadda ka o liebi m biigi ameŋa la.
TIT.1.4	Ti Baꞌ Winaꞌam ne ti faangid Yesu Kiristo na tis uf yelsum ne sumalisim.
TIT.1.5	Neꞌeŋa yela ka m ke ka fu be Krete, ye fu naae line pu naae la, n gaŋ kpeenmnam yadda niŋidibin la teŋ teŋ wuu mam yel uf siꞌem la, 
TIT.1.6	ka ba a popielim dim, ka a poꞌayiŋ dim, ka ba biis niŋ Yesu Kiristo yadda, ka kaꞌ ninyoodnam bee nimbeꞌednama. 
TIT.1.7	Ka kpeenm one soꞌe Winaꞌam nidib nar ka o a popielim sob, ka da mor nyeesim bee supeen bee a danuud, bee zaba soba bee one maan zam ye o nye nyoode. 
TIT.1.8	Asee ka o diꞌesid saam ne sumalisim, ka a one tum line a suꞌum, ka mor potenꞌer suŋ, ka dol Winaꞌam wada suer suꞌuŋa ka a suꞌum nyain, ka gbanꞌadi o meŋ suꞌuŋa. 
TIT.1.9	Ka o siake dol yelmeŋir paꞌalug line ka ba zamis o la, ka o na nyaŋe zaŋ yelsida paꞌalug la, kpemis sieba ka nyaŋ bane zanꞌas paꞌalug la.
TIT.1.10	Ka nidib bedego be bane kiꞌisidi ti paꞌalug la ka ba pianꞌad kaꞌa gbin ne, ka a ziri dim. Li kas kas ane bane dol Jew dim malima line a baŋo kpenꞌeb la. 
TIT.1.11	Li nar ka fu ke ka ba sin ka ba nwaꞌad ninsieba ya ne ban paꞌan line pu nar ye ba paꞌal la, ye ba diꞌe yood line pu nar ba la. 
TIT.1.12	Li da ane Krete nid, ba meŋ nodiꞌes yinni, yel ye, “Krete dim ane ziri dim saŋa wusa, ka wen wuu moogin bunyuanam, ne gbanyaꞌanam bane a dindiis.” 
TIT.1.13	Yel kaŋa a sida, dinzugo saꞌalimi ba ne kpiꞌeuŋ bedego, ye ba dol yelsida suer ne sukpiꞌem, 
TIT.1.14	ka bas Jew dim solima yela ne nidib noyelug line yit nimbane zanꞌas yelsida la ni. 
TIT.1.15	Bun wusa a nyain tisid one a nyain, amaa bane a dianꞌad dim, ka pu siakid Winaꞌam la, siꞌel siꞌel kaꞌa a nyain tisidi baa, bozugo ba yaꞌam ne ba potenda wusa ane dianꞌad. 
TIT.1.16	Ba yet nidib ye ba miꞌ Winaꞌam, amaa ba tuuma paꞌan ye li kaꞌ sidaa. Ba ane nimbeꞌednam, ka pu siakid Winaꞌam noore, ka ku nyaŋe tum tuumsuŋ siꞌa.
TIT.2.1	Amaa yelimi ba line dol yelmeŋir paꞌalug. 
TIT.2.2	Kel ka dap kuda da nu daam bedego, ka mor nimmua, ka a potenꞌer dim, ka a bane siakid pianꞌad suꞌuŋa, ka me mor noŋilim ne modigir suꞌuŋa.
TIT.2.3	Ka poꞌanyaꞌas me tum line dol naꞌasi suer, ka da bood yeesugo, ka da ke ka daam kuli baa. Ba paꞌalim line a suꞌum, 
TIT.2.4	ka saꞌal poꞌab bane pu kudige, ka ba noŋi ba sidib ne ba biis, 
TIT.2.5	ka mor yaꞌam, ka kaꞌ dianꞌad dima, ka zot nidib nimbaanlig, ka a yipoꞌa suma ka siakidi ba sidib noya, ye nidib da neꞌes Winaꞌam labasuŋ laa.
TIT.2.6	Ala men, saꞌalim dasam, ye ba a potenꞌesuŋ dim. 
TIT.2.7	Ka paꞌali ba ne fu tuuma wusa line a tuumsuma ka ba me tuꞌas fu tuuma, ka paꞌali ba ne potenꞌesuŋ ne nimmua, 
TIT.2.8	ne pianꞌasuŋ line ka ba ku nyaŋe zerige fu, ka bane kiꞌisidi ti di nyan, ka ku nye taale ti saꞌanee.
TIT.2.9	Kel ka bane a tumtumnib siakidi ba zugsobnam noya ka da zanꞌasi baa, ka tumi siꞌel wusa line na maꞌae ba sunya, 
TIT.2.10	ka da zuudi ba laꞌade ka lee paꞌal ye ba sid ane sida dim, ka ba siꞌel wusa ni, nidib na baŋ ye Winaꞌam ti faangid paꞌalug la a suꞌuŋa.
TIT.2.11	Ka Winaꞌam popielim nie ye nidib wusa nye faangir 
TIT.2.12	ka o paꞌani ti ye ti zanꞌas lin pu dol Winaꞌam suere, ne dunia boodim, ka ti dol Winaꞌam suer ne potenꞌer ne yelsida n be dunia nwa ni. 
TIT.2.13	Ka ti mor tiꞌir suŋ ne Yesu Kiristo, one a ti kpiꞌeuŋ sob Winaꞌam ti faangid la, naꞌam ken saŋa la. 
TIT.2.14	O noki o meŋ tisi ti ye ti nye yolisim ti tuumbeꞌed poogin, ka ke ka ti a nyain ka liebi o meŋ nidib bane bood hale ye ba tum tuumsuma.
TIT.2.15	Paꞌalimi neꞌenam ka saꞌali ba, ka kpeꞌeŋi ba sunya ne fu paŋ wusa. Da ke ka soꞌo soꞌ poꞌogi fu.
TIT.3.1	Tienmi ba ye ba siak naꞌanam ne gomena kpiꞌemnam noya, ka niŋ ban yel siꞌel, ka siake niŋ line a tuumsuma wusa. 
TIT.3.2	Ka ba da pianꞌ beꞌed soꞌ yelaa, ka da bood zaba, ka a suguru dim bane naꞌasid nidib wusa.
TIT.3.3	Ka saŋsiꞌen la tinam meŋ da ane zon, ka pu siakid yelugo, ka dol suebeꞌednam, ka ti yaꞌamleog ne niŋgbina boodim nyaŋe ti, ka ti beilim wusa ka ti mor potenꞌebeꞌednam ka nen nidib, ka nidib kisi ti ka ti me kisi taaba. 
TIT.3.4	Ka Winaꞌam one a ti faangid la suŋir ne noŋilim nie la, 
TIT.3.5	o faann ti ka li kaꞌ ti tuumsuma zugo, amaa li ane o meŋ nimbaanlzoor la yela, ka o faandi ti ne o Siig Suŋ, line piedi ti ka li aa duꞌampaal ne nyovurpaal la. 
TIT.3.6	O tisidi ti o Siig Suŋ la bedego Yesu Kiristo ti faangid la zug, 
TIT.3.7	ye ti a popielim dimi o tuon ka li yi o meŋ popielimin ka ti mor tiꞌir ye ti diꞌe nyovur line kaꞌ naare. 
TIT.3.8	Neꞌeŋa a yelsida. M bood ye fu paꞌali ba yelbama ne kpiꞌeuŋ, ka bane siak Winaꞌam la na guꞌusid ka tum tuumsuma saŋa wusa. Yelbama a suꞌum ka tisid nidib nyood.
TIT.3.9	Amaa basimi buꞌosyeed ne yaanam yuda yela ne noŋgban nwaꞌar ne zaba line a Jew dim wada yela, bozugo lin wusa ane zaalim ka kaꞌ nyoode. 
TIT.3.10	Ka soꞌ yaꞌa bood ye o weligi ya yanam boom saŋa n saꞌal o noor ayinni bee ayi, ka o yaꞌa zanꞌas yanam kee o bas. 
TIT.3.11	Fu miꞌ ye ninkaŋa buudi tiakne a nimbeꞌed ka pu dol suer suŋo. O kadi o meŋ saria beꞌed.
TIT.3.12	M yaꞌa tum Artemas bee Tikikus fu saꞌan na, fun on kpeꞌeŋi fu meŋi kenn m saꞌan Nikopolis teŋin na, ka m gbanꞌe ye m be anina sapal waad saŋa. 
TIT.3.13	Kpeꞌeŋimi fu meŋi n suŋ Zenas one tum wada tuuma la, ne Apollos, ba kena ni, ka siꞌel da poꞌogi baa. 
TIT.3.14	Kel ka ti nidib la zamis ka tum tuuma line nar ye ba tum ka li suŋi ba, ka ba be zaalim zaalim.
TIT.3.15	Bane be ne mam wusa puꞌusid uf. Puꞌusimi ti yadda niŋidib taaba bane noŋi ti la.
TIT.3.15	Winaꞌam yelsum na be ne ya wusa.
PHM.1.1	Man Paul one a sarega nid Yesu Kiristo yela, ne ti baꞌabiig Timoti sobid gbauŋ tisidi ti zua suŋ Filimon one a ti tumtum tiraan, 
PHM.1.2	ne ti taunn Afia ne Arkipus one a ti sogia tiraan Yesu Kiristo tuuma ni, ne Winaꞌam nidib bane laꞌased fu yin la.
PHM.1.3	Ti Baꞌ Winaꞌam ne ti Zugsob Yesu Kiristo na tis uf yelsum ne sumalisim.
PHM.1.4	M puꞌusid Winaꞌam bareka saŋa mekama ka tiendi fu yela m Winsosugin, 
PHM.1.5	bozugo m wum fun niŋ ti Zugsob Yesu yadda siꞌem laꞌam ne noŋilim line ka fu mor ne yadda niŋidib la. 
PHM.1.6	M sosid Winaꞌam ye tiname a yadda niŋidib ne taaba la, na ke ka ti baŋ suꞌuŋa ne line wusa a suꞌum ka aa ti din tinam a yinni ne Kiristo la. 
PHM.1.7	M baꞌabiiga fu noŋilim la tis man sumalisim ka li kpeꞌeŋi m sunf hale, bozugo fu maꞌae yadda niŋidib la wusa sunya.
PHM.1.8	Dinzugo m bood ye m sos uf noŋir zug, laꞌam ne man mor kpiꞌeuŋ na tunꞌe tis uf noor la. 
PHM.1.9	Li ane man Paul one a Yesu Kiristo niŋkudug ka nan be sarega ni o yela la, 
PHM.1.10	sosid uf m biig Onesimus yela, on ka m liebi o saam m sarega beilim ni la, (Onesimus gbin ane ye tumir.) 
PHM.1.11	O daa kaꞌ tumir saŋsiꞌenee, amaa o yuꞌun sid mor tumir man ne fu saꞌan.
PHM.1.12	Ka m lem tum o fu saꞌan na, one a m nyoorin kobug. 
PHM.1.13	Li naani malisini m bedego o yaꞌa kpelimini m saꞌan ka ziꞌene fu noba zug suŋini m, man nam be sarega ni Winaꞌam pianꞌad yela la. 
PHM.1.14	Ka m pu bood ye m tum siꞌel ka fu ziꞌ li tiꞌire, ka fu yelsum na a fu meŋ boodim ka kaꞌ mugusugo.
PHM.1.15	Daasiꞌeree, line ke ka o daa bas fu saꞌan saŋa biꞌela la, ane ye fu lem diꞌe o yaꞌas ka o be ne uf saŋa mekama yuꞌus, 
PHM.1.16	ka lem kaꞌ fu yamug maꞌanee, hale o gat yamug ka yuꞌun a baꞌabinoŋir. M noŋ o bedego, amaa fun na noŋ o gaad ala, bozugo o ane fu yamug ka me a fu baꞌabiig, Zugsob la ni. 
PHM.1.17	Ka fu yaꞌa sid ane m dolin taa, diꞌem o wuu fun naani diꞌeni m siꞌem la.
PHM.1.18	Ka o yaꞌa daa tum uf ne beꞌed bee more fu siꞌel, fun nokimi li, ka li a m sam. 
PHM.1.19	Man Paul, sob neꞌeŋa ne m meŋ nuꞌug, ye m na yoo li wusa. Li pu narin ye m tienn uf ye fu meŋ ane sam doli man. 
PHM.1.20	Eenn, m baꞌabiiga, m bood nyood fu saꞌan tinam a yinni ne Zugsob la zug. Bugilimi m suunr ne line dol Kiristo la yela. 
PHM.1.21	Man baŋ ye fu na tumi m boodim la zug, ka m sobi tis uf ka miꞌ ye fu pun na tum ka li gaad mam yel uf siꞌem la.
PHM.1.22	M bood ye fu tiꞌeb saam doogi digili m, ka fu Winsosugin la, m mor tiꞌir ye, Winaꞌam na yiis m kpela tis uf.
PHM.1.23	Epafras one ka ti laꞌam be sarega ni Yesu Kiristo yela la, puꞌusid uf. 
PHM.1.24	M tumtum tiraan Luuk ne Maak ne Aristarkus ne Demas me puꞌusid uf.
PHM.1.25	Ka Zugsob Yesu Kiristo la yelsum na be ne ya wusa.
HEB.1.1	Winaꞌam da ke ka o nodiꞌesidib pianꞌade o yela kudumin tisidi ti yaanam saŋa bedego ne sueya konꞌob konꞌob bedego. 
HEB.1.2	Amaa tinam saŋa nwa, Winaꞌam pianꞌad tisidi ti yiti o Biig la saꞌan, one ka o gaŋ o ye o soꞌe siꞌel wusa la, ka li yine o saꞌan na ka Winaꞌam maal dunia ne line be saŋgbauŋin la wusa. 
HEB.1.3	O Biig la nyeene ne Winaꞌam naꞌam la paŋ, ka Winaꞌam a siꞌem la, o me ane ala. Ka li yine o pianꞌad line mor paŋ la ni ka o gosid bun wusa. Ka on pie ninsaal tuumbeꞌed la, ka yuꞌun zinꞌi Winaꞌam one a kpiꞌeuŋ sob n gat siꞌel wusa la datiuŋ.
HEB.1.4	Winaꞌam duꞌos o ka o gat maleknam. Ka yuꞌur kan ka o diꞌe la gat maleknam yuda.
HEB.1.5	Ka Winaꞌam nan ziꞌ yel malek ye,
HEB.1.5	“Fune a m Biig, ka zina ka m liebi fu Baꞌ.”
HEB.1.5	Ka me pu yel malek ye,
HEB.1.5	“Mane na a fu Baꞌ ka fun na a m Biiga.”
HEB.1.6	Ka on tumi o bikpeŋ dunia ni na la, o lem yel ye,
HEB.1.6	“Kel ka Winaꞌam maleknam wusa naꞌas o.”
HEB.1.7	Ka yel maleknam bane aa o tumtumnib la yela ye,
HEB.1.7	“O ke ka o maleknam la a wuu pebisim ne,
HEB.1.7	ka o tumtumnib la me a wuu bugum zilima ne.”
HEB.1.8	Amaa o Biig la yela, o yel ye,
HEB.1.8	“Winaꞌam, fu naꞌam gbauŋ la na be saŋa line kaꞌ benne.
HEB.1.8	Ka zanli fu naꞌam duor ne popielim.
HEB.1.9	Fu noŋ yelsida,
HEB.1.9	ka kis line a ziri.
HEB.1.9	Dinzug ka Winaꞌam, one aa fu Winaꞌam la,
HEB.1.9	zaŋ kpaam line a sumalisim suenn uf
HEB.1.9	ka fu gaadi fu taaba.”
HEB.1.10	Ka lem ye,
HEB.1.10	“Zugsoba, fune maal dunia pinꞌilugin,
HEB.1.10	ka saazug wusa ane fu nuꞌug tuuma.
HEB.1.11	Li wusa na saꞌam,
HEB.1.11	ka kudig wuu fuugi kudigid siꞌem la,
HEB.1.11	amaa fun na kpelim be.
HEB.1.12	Fu na kpilimi li wuu kparib ne,
HEB.1.12	ka tiake a bunpaal.
HEB.1.12	Amaa fu pu tiakeda,
HEB.1.12	ka fu yuma ku mor benne.”
HEB.1.13	Ka malek kane ka Winaꞌam da yel o ye,
HEB.1.13	“Zinꞌinim m datiuŋ,
HEB.1.13	ka m ti ke ka fu no fu dataas ne noba?”
HEB.1.14	Ka maleknam a bo? Ba ane siis ne, ka tumne tisid Winaꞌam. Ka o tumi ba ye ba suŋ bane na ti paam faangir la.
HEB.2.1	Dinzugo li nar ka ti gbanꞌe tiname wum yelsida la suꞌuŋa, ka da basi lii. 
HEB.2.2	Ka pianꞌ kan ka maleknam da yel la yaꞌa pu lu teŋa, ka one zanꞌas ka pu doli lii na diꞌe namisug line nar o. 
HEB.2.3	Ka ti yaꞌa neꞌes Winaꞌam faangir titaꞌar nwa, ti na niŋ wala pons namisug la? Zugsob la da deŋim pianꞌ faangir la yela yiiga, ka bane wumi li la paꞌali ti ye li a sida. 
HEB.2.4	Ka Winaꞌam me paꞌal ye li a sida, ne tuumnyalima ne tuumkpiꞌema buudi buudi ne o Siig Suŋ piini line ka o pudugidi li ne o meŋ boodim la.
HEB.2.5	Ka Winaꞌam pu ke ka maleknam soꞌe dunia line ka o da nan ye o maal ka ti pianꞌad li yela laa. 
HEB.2.6	Li sob Winaꞌam gbauŋin zinꞌisiꞌa ka soꞌ yel ye,
HEB.2.6	“Ninsaal a bo, ka fu tenꞌesidi o yela?
HEB.2.6	Ka ninsaal biig a bo, ka fu gosidi o yelle?
HEB.2.7	Fu maal o ka maleknam gaad o ne biꞌela,
HEB.2.7	ka fu yuꞌun pid o naꞌam zugpibig ne naꞌasi,
HEB.2.8	ka ke ka o soꞌe siꞌel wusa.”
HEB.2.8	Ka on ke ka ninsaal soꞌe siꞌel mekama la, o pu bas siꞌel ka li kaꞌa o soꞌolim. Ka lin a siꞌem la, ti nam pu nye ka o soꞌe siꞌel mekamaa. 
HEB.2.9	Amaa ti nye Yesu, on ka Winaꞌam sie n gaad maleknam saŋa biꞌela la, ka o yuꞌun pid naꞌam zugpibig ne naꞌasi, kuꞌum namisug la yela. Ka li ane Winaꞌam popielim ke ka o kpi n tis soꞌ mekama yela ka nye naꞌasi la. 
HEB.2.10	Li suꞌum ye Winaꞌam one maan ka gosid siꞌel wusa la, ke ka Yesu one aa ti faangir la a suꞌuŋa one namis la yela ye, Winaꞌam zaŋ o biis bedego ka ba kpenꞌe o naꞌamin la.
HEB.2.11	Ka on ne nimbane ka o maal ka ba a popielim dim la, babayi wusa mor Baꞌ yinni. Dinzug ka o pu zot nyan ye on na buoli ba ye o baꞌabiise. 
HEB.2.12	Ka yel Winaꞌam ye,
HEB.2.12	“M na pianꞌ fu yuꞌur la tisi m baꞌabiis,
HEB.2.12	ka na yuum yuma pianꞌ fu yuꞌur fu nidib bedego tuon.”
HEB.2.13	Ka lem ye,
HEB.2.13	“M na tie ne Winaꞌam.”
HEB.2.13	Ka lem yel yaꞌas ye,
HEB.2.13	“Mane nwa be ne Winaꞌam biis bane ka o tisi m la.”
HEB.2.14	Ka biis la wusa sadigim mor niŋgbiŋ ne ziim kaŋa nwa, on meŋ da mor niŋgbiŋ kan la men, ye o kum la yela ka o na nyaŋe saꞌam Sutaana one mor paŋ na soꞌe kum 
HEB.2.15	ka tis bane ka kum zotim yela ke ka ba a yamis ba beilim wusa ni la yolisim. 
HEB.2.16	Ka li a sida ye o baꞌa kaeꞌ ne maleknama, amaa Abraham yaas ka o baꞌa be ne ba. 
HEB.2.17	Dinzug ke ka o maal o meŋ wenne o baꞌabiis ne, yel mekama wusa ni, ye o lieb maalmaan kpeenm n mor yelsida ka zot nimbaanlig Winaꞌam tuuma ni, n maan ye Winaꞌam bas o supeen o nidib tuumbeꞌed yela. 
HEB.2.18	Ka Sutaana daa ye Yesu maal siꞌel ka o gos ka pu nye la zug, ka Yesu na tunꞌe suŋ bane be panꞌasugin la.
HEB.3.1	M Baꞌ Winaꞌam biis bane ka Winaꞌam laꞌam buoli ya la, tenꞌesimi Yesu yela, one a Winaꞌam tumtum ne maalmaan kpeenm ka ti peligidi ti poog n yet o yela o nidibin la. 
HEB.3.2	O a yelsida sobi tis one gaŋ o la wuu Moses da a yelsida sob siꞌem Winaꞌam yidimin la. 
HEB.3.3	Dau kane meed yir diꞌed naꞌasi gat yir la meŋ. Ala men ka Yesu nar naꞌasi bedego n gat Moses. 
HEB.3.4	Yir mekama, ti miꞌ ye soꞌ mee li, ka Winaꞌam a one meed siꞌel mekama wusa. 
HEB.3.5	Ka Moses da ane tumtum ka a sida sob Winaꞌam yidimin wusa, ka da yel yelkane ka ba na ti pianꞌ li yela la. 
HEB.3.6	Ka Kiristo me da a biig ka a yelsida sob ka gur Winaꞌam yidim, dinzug ti yaꞌa mor sukpiꞌem ne tiꞌir ye ti ane o yidim, ti na nweꞌed nyoꞌog li yela.
HEB.3.7	Ala zugo, wenne Siig Suŋ la yet siꞌem la ye,
HEB.3.7	“Zina, ya yaꞌa wum Winaꞌam kukor,
HEB.3.8	da endi ya toba
HEB.3.8	wuu saŋkan ka ya yaanam da zanꞌas Winaꞌam
HEB.3.8	ka mak o moogin la.
HEB.3.9	Zinꞌikan ka ya yaanam da mak man,
HEB.3.9	ye ba kpans la,
HEB.3.9	ka nye m tuuma yuma piisnaasi.
HEB.3.10	Dinzug ka m sunf da pelig
HEB.3.10	ne zumaaŋ kan dim la.
HEB.3.10	Ka ye, ‘Saŋa wusa ba poꞌogid man,
HEB.3.10	ka pu baŋ man sueya la a siꞌem.’
HEB.3.11	Man sunf pelig ne ba ka m po noor ye,
HEB.3.11	‘Ba kudum ku kpenꞌ m vuꞌusum zinꞌiginee.’ ”
HEB.3.12	M baꞌabiise, guꞌusimi ka ya soꞌ da mor sunf beꞌed line pu niŋid Winaꞌam yadda, ka o fendig ka bas Winaꞌam one voe la suere. 
HEB.3.13	Amaa kpemisimi taaba daar wusa line buon ye Zina la, ka baꞌa yinni ya saꞌan da kpeꞌeŋi o suunr ne tuumbeꞌed damaꞌam. 
HEB.3.14	Ti diꞌedne ti poor ne Kiristo, ti yaꞌa mor ti pinꞌilug yadda la kiŋ kiŋ ti paae ti dunia nwa beilim. 
HEB.3.15	Ka Winaꞌam gbauŋ pun yel ye,
HEB.3.15	“Zina, ya yaꞌa wum Winaꞌam kukor,
HEB.3.15	da endi ya tobaa wuu saŋkan ka ya yaanam da zanꞌas Winaꞌam la.”
HEB.3.16	Anoꞌonami da wum ka zanꞌas la? Li kaꞌ bane n da dol Moses ka bas Egipiti laa? 
HEB.3.17	Ka anoꞌonam ka Winaꞌam sunf da pelig ne ba yuma piisnaasi la? Li da kaꞌane bane da tum beꞌed ka kpi moogin laa? 
HEB.3.18	Ka anoꞌonam ka o da po noor ye ba kudum ku kpenꞌe o vuꞌusum zinꞌigin la? Li da kaꞌane bane da zanꞌasi o noor laa? 
HEB.3.19	Ka ti baŋ ye ba da pu nyaŋe kpenꞌe, ban pu niŋ Winaꞌam yadda la zug.
HEB.4.1	Dinzugo keli ka ti zo dabiem ka ya soꞌ da wenne o guꞌuŋ Winaꞌam vuꞌusum zinꞌigin kpenꞌebo saŋkan ka o noziꞌel la nan be la. 
HEB.4.2	Ka labasuŋ la paae ti saꞌan na wenne labasuŋ paae ba saꞌan siꞌem la, ka labakan ka ba wum la pu mor nyoodi ba nii, bozugo ban wumi li la pu diꞌe li ne yadda. 
HEB.4.3	Ka tinam bane niŋ o yadda la kpenꞌed o vuꞌusum zinꞌigin wuu on yel siꞌem la ye,
HEB.4.3	“M sunf da peligeya
HEB.4.3	ka m po noor ye ba kudum ku kpenꞌe m vuꞌusum zinꞌiginee.”
HEB.4.3	O yel neꞌeŋa hale baa ne o dunia maalug tuuma la naae la. 
HEB.4.4	Ka o gbauŋ la yel zinꞌisiꞌa dabis kane a Yopoi Daar la yela, ye,
HEB.4.4	“Ka Winaꞌam da vuꞌus o tuuma wusa zinꞌigin,
HEB.4.4	dabis kane a Yopoi Daar la.”
HEB.4.5	Ka o lem yet kpela yaꞌas ye,
HEB.4.5	“Ba kudum ku kpenꞌe m vuꞌusum zinꞌiginee.”
HEB.4.6	Li kpelimne ye sieba kpenꞌe li ni, ka bane da deŋim wum labasuŋ la guꞌuŋ kpenꞌeb ba zanꞌasug la zug, 
HEB.4.7	ka Winaꞌam lem gaŋ dabis siꞌa yaꞌas ka li buon ye Zina. Ka naꞌab David da pianꞌ li yela yuma bedego line gaad la wenne lin daa deŋim yel la ye,
HEB.4.7	“Zina, ya yaꞌa wum Winaꞌam kukor,
HEB.4.7	da endi ya tobaa.”
HEB.4.8	Bozugo Josua yaꞌa da tisini ba vuꞌusum zinꞌig, Winaꞌam da ku lem pianꞌ dabis siꞌa yela yaꞌase. 
HEB.4.9	Ka lin a siꞌem la, vuꞌusum dabis siꞌa kpelim be Winaꞌam nidib la yela. 
HEB.4.10	Dinzugo one kpenꞌed Winaꞌam vuꞌusum zinꞌigin la me na vuꞌus ne o meŋ tuuma wenne Winaꞌam n da vuꞌusi o tuuma ni siꞌem la. 
HEB.4.11	Dinzugo ti kpeꞌeŋimi ti meŋ ka kpenꞌ vuꞌusum zinꞌigin la, ka soꞌ da tuas bane da zanꞌas ka guꞌuŋ kpenꞌeb laa.
HEB.4.12	Ka Winaꞌam pianꞌad la voene ka tum. Li pulim ka diti gat zaba suꞌug mekama kane dit noya ayi la, ka kunsidne n ti paae siig ne vuꞌusum ben, wuu suꞌug la kensid niŋgbina sunꞌula ne konba poogin biim siꞌem la. Ka pianꞌad la paꞌan nidib potenda a siꞌem. 
HEB.4.13	Ka Winaꞌam maal siꞌel wusa la ku nyaŋe suaꞌa o saꞌanee. Li wusa digne paalo ni, one tuon ka li a tilas ye ti ziꞌen n tuꞌas ti yela la.
HEB.4.14	Ka tiname pun mor maalmaan kpeenm titaꞌar one a Winaꞌam Biig, Yesu, ka deŋim gaad arazana ni la, ti gbanꞌami ti yadda la kiŋ kiŋ. 
HEB.4.15	Ka ti mor maalmaan kpeenm one zoti ti nyoog ne, tiname pu kpiꞌem la yela, ka o da nye makir buudi wusa wenne tiname nye siꞌem la. Ka laꞌam ne wala o pu tum tuumbeꞌede. 
HEB.4.16	Dinzug keli ka ti liꞌel o yelsum naꞌam gbauŋ la ne sukpiꞌeuŋ ka diꞌe o nimbaanlzoor bareka la, ka li suŋi ti, ti yelpakir saŋa.
HEB.5.1	Ba gaŋ maalmaan kpeenm ninsaalib buudi wusa soogin ye o ziꞌeni ba noba zug, ban ne Winaꞌam soogin n tis piini ka maal maan n tis Winaꞌam ba tuumbeꞌed yela. 
HEB.5.2	Ka o na tunꞌe zo ba nimbaanlig ne bane pu baŋi ne bane yidig la, on meŋ pu kpiꞌem ka lut tuumbeꞌedin la zug. 
HEB.5.3	Ka li nar ye o maal maana tis Winaꞌam o meŋ tuumbeꞌed zug laꞌam ne nidib la tuumbeꞌed. 
HEB.5.4	Ka soꞌ pu duꞌosidi n gaŋidi o meŋ ye o a maalmaan kpeenm, amaa Winaꞌam gaŋid o wuu on da gaŋ Aaron siꞌem la.
HEB.5.5	Ala mene Kiristo da pu duꞌosi o meŋ ye o lieb maalmaan kpeenm, amaa ka Winaꞌam da gaŋ o, ka yel o gbauŋin ye,
HEB.5.5	“Fu aa m Biig,
HEB.5.5	ka zina ka m lieb fu Baꞌ”
HEB.5.6	Ka lem yel o zinꞌisiꞌa ye,
HEB.5.6	“Fu ane maalmaan saŋa wusa,
HEB.5.6	fune ledig Melkizedek zinꞌig la.”
HEB.5.7	Ka Yesu n da be dunia nwa ni saŋsiꞌa la, o sos ka belim Winaꞌam one mor paŋi na tunꞌe faaenn o kum zinꞌigin, ne tansug bedego ne nintoꞌom. Ka on naꞌas Winaꞌam la zug ka o wumi o sosug la. 
HEB.5.8	Hale baa on a o Biig la, o zamis noyelug siakiri o namisugin. 
HEB.5.9	Ka on lieb suꞌum naae la zug ka faangir line kaꞌ naar la yiti o saꞌan na, n tisid bane wusa siakidi o noyelug la, 
HEB.5.10	ka Winaꞌam nok o paꞌal ye o a maalmaan kpeenm one ledig Melkizedek zinꞌig.
HEB.5.11	Ti mor pianꞌad bedego yelkan yela, amaa li toe ne man na paꞌali ya siꞌem ka ya baŋ nyain, bozugo ya maꞌas ne zamisug. 
HEB.5.12	Ka saŋa paaeya ka li nar ka ya a paꞌanib, ka ya nan kpelim bood ye ba lem paꞌani ya Winaꞌam yela yiiga paꞌala la, wen wuu biise bood binꞌisim ka kaꞌ diganꞌalug la. 
HEB.5.13	Ka one mekama muꞌad binꞌisim ane biig ka nan kaꞌ yaꞌam na baŋ yelsida yela. 
HEB.5.14	Ka bane biꞌ la dit diganꞌalug, bozugo ba zamisne n miꞌ line a suꞌum ne beꞌed.
HEB.6.1	Dinzugo Kiristo paꞌalug kan ka ti daa zamis pinꞌilugin la, ti basimi tiname da a siꞌem pinꞌilugin la, ka niŋ Winaꞌam yadda, ka keŋ tuon n nobug ka da kpelim wenne ti pinꞌilne n bood ye ti paam tiaker ti tuumbeꞌed yela laa. Ka da kpelim be tuum kane taꞌasid kuꞌum laa. 
HEB.6.2	Ne kuꞌom suub paꞌalug ne nok nuꞌus paal nidib zutin yela, ne kuꞌum vuꞌugir yela, ne sariakadib yela line ka li saŋa kaꞌ ben la yela. 
HEB.6.3	Winaꞌam yaꞌa siak, ti na niŋ ala.
HEB.6.4	Ka bane da wum Winaꞌam labasuŋ ka baŋi li, ka nye o piini, ka diꞌe o Siig Suŋ, 
HEB.6.5	ba miꞌ Winaꞌam labaar yelsum ne tuumkpiꞌema paŋ line na ti kena la, 
HEB.6.6	ba yadda yaꞌa lu, ba ku nyaŋe len leb na n tiake bas ba tuumbeꞌed la yaꞌase, bozugo ba na lem kpaꞌ Winaꞌam Biig la kuꞌum dapuudir zug ka diis o nyan nidib soogin.
HEB.6.7	Teŋ kane diꞌed sakuꞌom line niid bedego la, teŋ kan duꞌadi biis tisid kpaadib ka ba nyet Winaꞌam yelsum. 
HEB.6.8	Ka teŋ kane yit gonꞌos ne mobeꞌed, li kaꞌ nyoode, li pu lal ne nopoore. Ka li baꞌasug ane bugum na dii li.
HEB.6.9	M zuanoŋa, hale baa ti pianꞌade anwa, ti mor sukpiꞌem ne ya, ka miꞌ ye ya mor yelsum line dolne faangir. 
HEB.6.10	Ka Winaꞌam kaꞌ ziri soba na tami ya tuuma ne noŋir line ka ya niŋ o yela n tisi o nidib ka nam kpelim niŋid la. 
HEB.6.11	Ka ti bood hale ye ya yinni yinni maal ala men ne nimmua ka ya mor tiꞌir ka pu biꞌesida n ti paae li ben. 
HEB.6.12	Ti pu bood ye ya mor gbanyaꞌam, amaa wenne ne ya taaba bane niŋ Winaꞌam yadda, ka modig ka diꞌe Winaꞌam noziꞌel kan ka o digil la.
HEB.6.13	Winaꞌam n da ziꞌel noore n tis Abraham la, ka soꞌ kaeꞌ n gat on Winaꞌam la zug, ka o noki o meŋ n po noor, 
HEB.6.14	ka ye, “Asida, m na niŋi fu zug bareka ka fu yaas na ti a bedego.” 
HEB.6.15	Ka Abraham da modig ka diꞌe Winaꞌam noziꞌel la.
HEB.6.16	Ka ninsaal yaꞌa ye o po noor, o pood ne one gat o la, ka li guꞌe noŋgban nwaꞌar wusa. 
HEB.6.17	Winaꞌam da bood ye o nie li nyain n paꞌali bane na diꞌe o noziꞌel la, ye o kudum ku tiake o yelug la, linzug ka o po n peꞌes o noziꞌelugin la. 
HEB.6.18	Ka yelbama ayi nwa bane pu tunꞌe tiakeda, ka ban yela ka Winaꞌam ku maꞌ baa biꞌela. Dinzug ka tinam bane zo keŋ o saꞌan ye o faaenn ti la na mor sukpiꞌeuŋ ye ti mor tiꞌir ne line digi ti tuon la. 
HEB.6.19	Ti tiꞌir kaŋa nwa wenne aaruŋ kpaꞌare baꞌ kuꞌomin kaŋ kaŋ siꞌem la. Ka one yela ka ti mor tiꞌir la ane Yesu. One paae Winaꞌam zinꞌigin la. 
HEB.6.20	Ka Yesu lieb maalmaan kpeenm saŋa kane kaꞌ ben la n ledig Melkizedek zinꞌigin la. Ka ti tiꞌir be o ni, ka o ziꞌe ti noba zug n gaadi ti tuon n kpenꞌed Winaꞌam zinꞌigin la.
HEB.7.1	Melkizedek nwa, one daa a Salem naꞌab ne Winaꞌam one gat siꞌel wusa la maalmaan. Abraham n daa keŋ tanpin n nyaŋe naꞌanam anaasi ka kun na la, Melkizedek tuꞌos o ka niŋ o zug bareka. 
HEB.7.2	Ka Abraham n zabi nyaŋ ka nok laꞌasieba la wusa, o yiisne yinni piiga puugin n tis Melkizedek. Melkizedek yuꞌur la gbin ane ye, “Popielim naꞌab,” ka lem a Salem naꞌab, ka li gbin ane “Sumalisim naꞌab.” 
HEB.7.3	Siꞌel kaeꞌ paꞌal ye o mor baꞌ ne ma ne yaanama. Siꞌel kaeꞌ me paꞌal o duꞌam ne o kuꞌum saŋa, ka o kpelim a maalmaan saŋa wusa wenne Winaꞌam Biig la ne.
HEB.7.4	Baŋimi Melkizedek n mor kpiꞌeuŋ siꞌem. Abraham, ti yaa yalin yak tis o yinni piiga wusa puugin line a laꞌad line ka ba nok zaba ni la. 
HEB.7.5	Ka Winaꞌam tis noor siꞌa ye bane a Levi yaas ka me a Abraham yaas ka a Winaꞌam maalmaanib la, diꞌes nidibin la ayinni piiga wusa puugin. Ba diꞌesi ba buudi ni hale baa ban a Abraham yaas la. 
HEB.7.6	Ka Melkizedek kaꞌa ba yaanam yaaŋa, amaa o diꞌe Abraham saꞌan ayinni piiga wusa puugin, ka niŋ Abraham zug bareka, on Abraham one diꞌe Winaꞌam noziꞌela la. 
HEB.7.7	Li a sida ye one tisid yelsum gat one diꞌedi li. 
HEB.7.8	Ka maalmaanib la yela la, ka bane na kpiid la diꞌed yinni pudugir piiga la ni, ka nyaꞌal ka Melkizedek one ka Winaꞌam gbauŋ sob ye o voe la, me niŋidi ala. 
HEB.7.9	Soꞌ tunꞌe yel ye hale Levi meŋ one diꞌesid ayinni piiga wusa puugin la da yo yinni piiga wusa puugin ka li naan o yaab Abraham nuꞌusin, n keŋ Melkizedek saꞌan, 
HEB.7.10	bozugo Melkizedek n da tuꞌos Abraham la, saŋkan ka Levi nan kpelim be o yaab Abraham poogin.
HEB.7.11	Li da ane Levi yaas bane a maalmaanib saŋa la, ka Winaꞌam tis nidib la wada. Ka Levi maalmaanib tuuma yaꞌa da nyaŋe keen ka nidib aan suꞌum naae, li pu narin ye maalmaan buud siꞌa kena yaꞌase, one ledig Melkizedek zinꞌigin la ka kaꞌ Aaron zinꞌiginee. 
HEB.7.12	Ka maalmaan yela yaꞌa tiak, asee ka wada me mor tiaker. 
HEB.7.13	Ka ti Zugsob one yela ka ba yel neꞌeŋa la, ane Israel dim buud siꞌa nid, buudi kan nid nan ziꞌ tum maalmaan tuuma. 
HEB.7.14	Li a sida ye Zugsob la ane Juda buudi, amaa Moses da pu pudug buudkaŋa yela on da pianꞌad maalmaanib yela laa.
HEB.7.15	Ka maalmaan soꞌ one a Yesu kena one wen wuu Melkizedek la, ka maalmaan yela maligim nie nyain. 
HEB.7.16	Li kaꞌane wada line dol ninsaal duꞌam yela, amaa li ane nyovur line kaꞌ saꞌuŋ la paŋ yela ka o lieb maalmaan. 
HEB.7.17	Ka Winaꞌam gbauŋ yel ye,
HEB.7.17	“Fu na ledig Melkizedek zinꞌig
HEB.7.17	n a maalmaan saŋa wusa.”
HEB.7.18	Yel yinni ane ye, noyelug kudug la pu kpiꞌemaa, ka kaꞌ tumire ka pu ket ka siꞌel siꞌel a suꞌum la zug, ka Winaꞌam basi li. 
HEB.7.19	Moses noziꞌelug la da pu nyaŋe ke ka siꞌel siꞌel a suꞌuŋa. Amaa tiꞌir suŋ line ke ka ti liꞌel Winaꞌam kena.
HEB.7.20	Winaꞌam da po ne gaŋ o. 
HEB.7.21	Ka bane deŋim lieb maalmaanib la da pinꞌili ba tuuma ka poor kaeꞌ. Ka Winaꞌam maal Yesu ka o a maalmaan ka yel ye,
HEB.7.21	“Zugsob la poya ka ku tiake o potenꞌere.
HEB.7.21	Fu ane maalmaan saŋa wusa.”
HEB.7.22	Neꞌeŋa ke ka Yesu ziꞌe ti nyaꞌaŋ n a nonaar suŋ.
HEB.7.23	Ka maalmaan kuda la da ane babig, ka kuꞌum yela ka ba pu kpelimi ba tuuma la nii. 
HEB.7.24	Ka Yesu n pu kpiid la o a maalmaan saŋa wusa. 
HEB.7.25	Dinzugo ban wusa ken Winaꞌam saꞌan na, ka li yi ne Yesu maꞌasim zug o nyaŋe faandi ba wusa. Bozugo on voe la, o be Winaꞌam tuon n nweꞌed Winaꞌam nuꞌug ba zug.
HEB.7.26	Li nar ka ti mor maalmaan kpeenm wuu oŋa nwa, one a nyain ka gbaꞌar ne dianꞌad kaeꞌ, ka fuue o meŋ yiis tuumbeꞌed dim zinꞌigin, ka Winaꞌam duꞌos o gaad saŋgbauŋ. 
HEB.7.27	O pu wenne maalmaan kpeenm bamma, bane ka li nar ye ba maal maana daar wusa ba meŋ tuumbeꞌed yela yiiga, ka nyaan yuolim maal nidib yela la. On lee nokne o meŋi maal maan ba tuumbeꞌed la zug vuguri. 
HEB.7.28	Wada la gaŋ dap bane tuumsoma poꞌog ka ba a maalmaan kpeenmnam. Amaa Winaꞌam poor yela line yuolim kena la gaŋ Biig la one a suꞌum saŋa wusa la.
HEB.8.1	Nwa a ti pianꞌad la wusa zug. Ti mor maalmaan kpeenm wuu tiname deŋim pianꞌ soꞌ yela siꞌem la, ka o zinꞌi arazana ni, kpiꞌem sob naꞌam gbauŋ datiuŋ. 
HEB.8.2	O tum Winaꞌam tuuma Winaꞌam zinꞌig ameŋa ni line ka o meŋ maal, ka kaꞌ fuug doog kane ka saalib maali n puꞌusid Winaꞌam laa.
HEB.8.3	Ba gaŋ maalmaan kpeenm wusa ye ba tis piini ka maal maana tis Winaꞌam. Ala ka li nar ye maalmaan kaŋa nwa me mor siꞌel n na tis Winaꞌam. 
HEB.8.4	Ka o yaꞌa bein dunia nwa ni, o ku aan maalmaan baa biꞌelaa, bozugo maalmaan bane tisid piini line dol wada suer la be. 
HEB.8.5	Ba tuuma zinꞌig nwaasne Winaꞌam zinꞌig line be arazana ni. Ka Moses n da ye o tiꞌ fuug doog line na aa Winaꞌam zinꞌig la, Winaꞌam da paꞌal o ye, “Baŋim ka maali li ka li wen wuu bun kan ka m paꞌal fu zuer zug la.” 
HEB.8.6	Ka lin a siꞌem la nonaar kan ka Kiristo a nuꞌunweꞌed la, a suꞌum n gat nonaar kudug la, bozugo li mor noziꞌel suma. Ala yaꞌas ka o tuuma me a suꞌum n gati ba tuumkudug la.
HEB.8.7	Ka nonaar yiiga la yaꞌa da pu moren gbadaa, li pu narin ye ti mor nonaar yinni yaꞌase. 
HEB.8.8	Ka Winaꞌam da nye ka gbada be la, ka yeli o gbauŋin ye,
HEB.8.8	“ ‘Dabisa la na kena ka m na maal nonaar paal,
HEB.8.8	man ne Israel dim ne Juda dim zug.
HEB.8.9	Li ku wenne nonaar kan ka m da maal ne ya yanam,
HEB.8.9	saŋkan ka m da gbanꞌe ba nuꞌug
HEB.8.9	ka doli ba yi Egipiti teŋin la.
HEB.8.9	Ka ba pu dol nonaar la suer suꞌuŋa
HEB.8.9	dinzug ka m basi ba.’
HEB.8.9	Man Zugsob n yet ala.
HEB.8.10	‘Neꞌeŋa a nonaar kan ka m na maal ne Israel dim
HEB.8.10	dabisbama nwa nyaꞌaŋ la.’
HEB.8.10	Man Zugsob yeti ya ye,
HEB.8.10	‘M na noki m wada la niŋ ya potenꞌerin,
HEB.8.10	ka sobi li ya sunya ni.
HEB.8.10	Ka m na aa ba Winaꞌam,
HEB.8.10	ka ban me na aa m nidib.
HEB.8.11	Soꞌ kaeꞌ na ti lem paꞌani o tiraan bee o baꞌabiig ye,
HEB.8.11	“Baŋim Zugsob laa,”
HEB.8.11	bozugo ba wusa na baŋ man,
HEB.8.11	line pinꞌil ne kpeenm n ti paae biig.
HEB.8.12	M na zoo ba nimbaanlig
HEB.8.12	ka tisi ba suguru ba tuumbeꞌed yela,
HEB.8.12	ka ku lem tienn li yela yaꞌas baa biꞌela.’ ”
HEB.8.13	Ka Winaꞌam n buon nonaar kaŋa ye, “bunpaal” la zug, ke ka yiiga bun la a bunkudir. Ka line lieb bunkudir ka lem kaꞌa tuum la na bodig.
HEB.9.1	Nonaar kan da maal yiiga la da mor maana sueya ne Winaꞌam puꞌusum zinꞌig line be dunia ni. 
HEB.9.2	Ba maal fuug doog ka beŋi li, ka fitla ziꞌeg be li ni, ne teebul ne bodobodo line a piini n tisid Winaꞌam. Zinꞌikan la ka ba buon ye Zinꞌig Suŋ. 
HEB.9.3	Ka fugobug line beŋ fuug doog la nyaꞌaŋ la a doog poogin line buon ye Winaꞌam Zinꞌisuŋ Ameŋa. 
HEB.9.4	Ka li mor maan maalug zinꞌig line ka ba nok salima maal. Li zug ka ba nyuꞌe tudaare, ka nonaar daka line bulig ne salima me be. Ka daka la poogin ka salima yubig be li ni, ka mor “Manna” line da a diib kan ka Winaꞌam tisi ba moogin la, ne Aaron dansaar line da bus vaand la, ne kuglama bane ka Winaꞌam nonaar sobir be ani la. 
HEB.9.5	Ka salima bunkonbid line paꞌan Winaꞌam paŋ la be daka la zug, ka ba kpukpama ligil zinꞌikan ka Winaꞌam zot nidib nimbaanlig la. Saŋkaŋa nwa ti ku nyaŋe pianꞌ bama yela naae nyain ne.
HEB.9.6	Ka ban tiꞌeb bama nwa naae la, maalmaanib la kpenꞌed zinꞌikane beŋ la ni saŋa mekama maani ba maana. 
HEB.9.7	Ka doog poogin la ka maalmaan kpeenm la maꞌaa kpenꞌed yuum wusa noor arakonꞌ. O pu kpenꞌed neem amaa maan ziim ka o more kpenꞌed n tisid Winaꞌam, o meŋ yela ne nidib ziꞌilim tuumbeꞌed yela. 
HEB.9.8	Neꞌeŋa ka Winaꞌam Siig Suŋ paꞌal ye suer nam kaeꞌ Winaꞌam Zinꞌisuŋ Ameŋa la nii, beŋir la nan be la. 
HEB.9.9	Neꞌeŋa nwa mamsug paꞌan saŋa nwa yela. Nonaar kudug saŋa la ba da tisid piini ka kuud konbid maan maana ka li ku nyaŋe ke ka bane puꞌusid la potenꞌer nie nyain ne. 
HEB.9.10	Li yela ane diib ne nuub ne kuꞌom soob konꞌob konꞌob ne niŋgbiŋ wada maꞌaa line ziꞌen n ti paae saŋkan ka Winaꞌam yuꞌun na maali li suꞌuŋa la.
HEB.9.11	Ka Kiristo n nie a maalmaan kpeenm la, yelsum line kena la ni, o gaadi kpenꞌ doog kane beŋ line a buntitaꞌar ne line a bunsuŋ gaad li wusa, ka kaꞌa fuug doog line ka saal maali li la. Li ane ye, li kaꞌa dunia nwa din ne. 
HEB.9.12	O daa pu kpenꞌ Winaꞌam Zinꞌig Suŋ la vuguri maꞌaa, ne buus ziim ne niigi ziim n maal maana tis Winaꞌam. Amaa o lee zaŋne o meŋ ziim n bo faangir suer line kaꞌa naare n tisi ti. 
HEB.9.13	Ka niigi ziim ne buus ziim ne naꞌasaꞌabil ka ba nyuꞌe la tampeligim yugusug yaꞌa nyaŋe pie ba ka ke ka ba niŋgbina a nyain ne, 
HEB.9.14	Kiristo ziim yuꞌun na niŋi gaad ala bedego, ka na pie ti tuumbeꞌed line taꞌasid kuꞌum ka ke ka ti potenꞌer a nyain, ka ti tum Winaꞌam one voe la tuuma. Li ane Kiristo one noki o meŋ n tis Winaꞌam ka gbaꞌar kaeꞌ, ka li yi ne Winaꞌam Siig Suŋ kane be saŋa line kaꞌa naar la ni na.
HEB.9.15	Dinzugo, o a nuꞌunweꞌed nonaar paalin la, ka bane ka Winaꞌam buoli ba la na diꞌe yelsum kane kaꞌa naare. Lin tunꞌe naam, bozugo Kiristo kum tisi ba yolisim ba tuumbeꞌed ban ka ba da niŋ nonaar kudugin la.
HEB.9.16	Faar noziꞌelug pu kpiꞌemaa, asee ka ba ti baŋ ye one ziꞌel noor la kpiya. 
HEB.9.17	Ka one ziꞌel noor la yaꞌa kpelim voe, pianꞌuk la pu kpiꞌema, asee ka o ti kpi ka li yela due. 
HEB.9.18	Ala men ka Winaꞌam nonaar yiiga la da pu kpiꞌema, n ti paae saŋkan ka ziim yi ka li tum. 
HEB.9.19	Ka Moses n mool Winaꞌam noyelug wusa nidib la wusa ni la, o nok naꞌabibis ziim ne buus ziim ne kuꞌom ka nok peꞌog konbid ne vaand line buon hissop la zuꞌasid nonaar gbauŋ la ne nidib la wusa n yel ye, 
HEB.9.20	“Ziim kaŋa a nonaar ziim line ka Winaꞌam tis noor ye ba siaki li la.” 
HEB.9.21	Ala men ka Moses da zuꞌas ziim la fuug doog la zug ne Winaꞌam maluŋ laꞌad wusa zug. 
HEB.9.22	Ka wada suer la ni, biꞌela ka bunam wusa lieb nyain ne ziim. Ka ziim yaꞌa pu yii, tuumbeꞌed yiisib ku be.
HEB.9.23	Ala ka li da nar ye bun bama line tuꞌas arazana bunam la lieb nyain ne maluŋ bama, ka arazana bunam me nar maana line a suꞌum n gaad bama. 
HEB.9.24	Ka Kiristo pu kpenꞌ Winaꞌam zinꞌig line ka saal nuꞌus maali li la, ka tuꞌasid bun line a ameŋa laa, ka lee kpenꞌ arazana meŋirin ka nie Winaꞌam tuon ti noba zug. 
HEB.9.25	Ka o pu noki o meŋ maal maan tis Winaꞌam daar wusa wuu maalmaan kpeenm n kpenꞌed Winaꞌam zinꞌigin yuum yuum ne ziim line kaꞌa o meŋ ziim laa. 
HEB.9.26	Li yaꞌa ane ala, o naani namisidin daar wusa dunia pinꞌilugin na. Ka lin a siꞌem la o nie vuguri yuma naar ben, ye o kad tuumbeꞌed ne on noki o meŋ maal maan la. 
HEB.9.27	Ka wen wuu lin ziꞌel ye saalib kpi vuguri ka lin nyaꞌaŋ ka saria kadib be, 
HEB.9.28	ala men ka Kiristo one noki o meŋ maal maan vuguri ye o diꞌe nidib bedego tuumbeꞌed n yiis la, na len nie ti faaenn bane gur o ne nimmua la, ka kaꞌ tuumbeꞌed yela yaꞌase.
HEB.10.1	Wada kan ka Winaꞌam da tis Jew dim la nwaasne bunsuma line a ameŋa ka na kena la, ka lee kaꞌ yinni ne line a ameŋa laa. Bozugo ba da maan maana yuum yuum ka li pu ke ka bane liꞌel Winaꞌam la lieb suꞌum nyain ne. 
HEB.10.2	Li yaꞌa kaꞌa ala, ba naani basin maana tisib, ka maluŋ yaꞌa da keen ka bane puꞌusid la liebin nyain, ba ku lem miꞌin tuumbeꞌed siꞌa ba potenda nii. 
HEB.10.3	Amaa ka maan bama tiensidi ba tuumbeꞌed yela yuum yuum; 
HEB.10.4	ka naꞌaraad ne buus ziim ku nyaŋe kad tuumbeꞌede.
HEB.10.5	Dinzug Kiristo n da kenn dunia ni na la, o da yel Winaꞌam ye,
HEB.10.5	“Fu pu bood maana ne piini,
HEB.10.5	amaa ninsaal niŋgbiŋ kane a man la.
HEB.10.6	Fu pu mor sumalisim ne konbid piini line nyuꞌed ne bugum bee maana line a tuumbeꞌed yela.
HEB.10.7	Ala ka m yel ye m Zugsoba,
HEB.10.7	man kena ye m tum fu boodim a siꞌem la
HEB.10.7	wuu lin sob siꞌem fu gbauŋ puugin mam yela la.”
HEB.10.8	Ka o yel yiiga ye, “M pu bood konbid piini line nyuꞌed ne maan ne piini wusa, ka li pu malis man suunre.” O yel neꞌeŋa hale baa ban dol wada suer maani li laa. 
HEB.10.9	Ka yuꞌun yel ye, “Gosima, m kena ye m niŋ fu boodim.” Winaꞌam kpiis yiiga malima la, ka ziꞌel line tiaꞌal la. 
HEB.10.10	Ka Yesu n niŋ Winaꞌam boodim ka noki o meŋ niŋgbiŋ maal maan tis o vuguri zug la, ka ti lieb Winaꞌam nidib ka a nyain.
HEB.10.11	Ka maalmaanib wusa ziꞌe ba tuuma ni daar wusa n maan maan kane a yinni noor siꞌem pendigid ka lin ku nyaŋe yiis tuumbeꞌede. 
HEB.10.12	Ka Kiristo da tis o meŋi n maal maan vuguri, nidib tuumbeꞌed yela line na siak saŋa wusa, ka yuꞌun zinꞌi Winaꞌam datiuŋ, 
HEB.10.13	n ti paae saŋkan ka o dataas lieb o noba gbauŋ. 
HEB.10.14	Ka maan vuguri la ke ka bane ka o ke ka ba lieb Winaꞌam nidib la a suꞌum nyain saŋa wusa.
HEB.10.15	Ka Winaꞌam Siig Suŋ me dii o kaset n tisi ti ka ye man Zugsob yel ye,
HEB.10.16	“Neꞌeŋa a nonaar kan ka m na maal ne ba,
HEB.10.16	dabis ban nyaꞌaŋ.
HEB.10.16	M na niŋi m wada la ba sunya ni
HEB.10.16	ka sobi li ba yaꞌamin.”
HEB.10.17	Ka lem paꞌas ye,
HEB.10.17	“Man kudum ku lem tenꞌesi ba tuumbeꞌed ne ba taal yela yaꞌase.”
HEB.10.18	Ka Winaꞌam n yiisi ba tuumbeꞌed n bas la, li pu len nar ye ba maal maan tuumbeꞌed yela.
HEB.10.19	M baꞌabiise, tinam baŋ ye ti yuꞌun mor sukpiꞌem n na kpenꞌ Winaꞌam zinꞌigin Yesu ziim la yela, 
HEB.10.20	line ka o noki maal suepaal ameŋa line gat lin daa giŋ Winaꞌam doog la line aa o niŋgbiŋ. 
HEB.10.21	Ka tiname mor maalmaan titaꞌar one gur Winaꞌam yidim. 
HEB.10.22	Dinzugo keli ka ti liꞌel Winaꞌam ne ti sunf ne yadda niŋir line kpiꞌem ne ti sunya line ka ziim zuꞌasug ke ka siꞌel line a beꞌed tenꞌesug da be ti potenda ni, ne ti niŋgbina pier ne kuꞌosuŋ. 
HEB.10.23	Ka ti gbanꞌe kiŋ kiŋ tiꞌir kan ka ti yel paalo la, bozugo Winaꞌam one ziꞌel noor la a sida sob. 
HEB.10.24	Ti tenꞌesimi ti taab yela ka kpeꞌeŋidi taaba n mor noŋilim ne tuumsuma. 
HEB.10.25	Ka da bas taaba laꞌasug wuu sieba niŋid siꞌem laa, amaa ka kpeꞌeŋ taaba, bedego yaname nye ka Yesu ken daar la liꞌel la.
HEB.10.26	Ka maana pu lem be n na kad tuumbeꞌede, ti yaꞌa diꞌe Winaꞌam sida la ka kpelim niŋid tuumbeꞌed ne ponꞌosim. 
HEB.10.27	Asee ka ti mor dabiem potenꞌer ne saria kadib ne bugum line ye li di Winaꞌam dataas ne nimmua la. 
HEB.10.28	Soꞌ yaꞌa da saꞌam Moses wada la, ka kasetib ayi bee atanꞌ be, ba ku zo o nimbaanliga, asee o daana kpi. 
HEB.10.29	One neꞌes Winaꞌam Biig la, ka nok nonaar ziim line ket ka o a Winaꞌam nid la niŋid yoo yoog ka tuꞌud Siig Suŋ line paꞌan Winaꞌam yelsum la, namisug na a wala. Asida, on din na gaad ala. 
HEB.10.30	Ka ti miꞌ one yel ye, “Sam yier ane m din ka man na yo li.” Ka len yel yaꞌas ye, “Zugsob la na kadi o nidib saria.” 
HEB.10.31	Li ane yeltoog tis one lu Winaꞌam one voe la nuꞌusin.
HEB.10.32	Ka tenꞌesimi saŋsiꞌen yanam n da nye Winaꞌam yelsida la. Ya modig ne sukpiꞌem ka nye namisug bedego ka nyaŋe ziꞌen kiŋ kiŋ. 
HEB.10.33	Ka saŋsiꞌa ka ba tuꞌudi ya ka namisidi ya nidibin. Ka ya lem ziꞌen ne ya taaba bane ka ba namisi ba ala la. 
HEB.10.34	Ka ya zo bane be sarega ni la nimbaanlig, ka maal sumalisim ne bane faann ya laꞌad, ka ya miꞌ ye ya meŋ mor laꞌasuma line gat neꞌeŋa line ku saꞌam.
HEB.10.35	Dinzugo da basi ya sukpiꞌem line mor nyood bedego la. 
HEB.10.36	Ka li nar ye ya mor sumodigir ye ya niŋ Winaꞌam boodim ka diꞌe o noziꞌelug la. 
HEB.10.37	Ka li sob ye, Winaꞌam yel ye,
HEB.10.37	“Li kpelim biꞌela, ka one ken na la, kena,
HEB.10.37	ka li ku yuuge.
HEB.10.38	Ka man popielim dim na voe
HEB.10.38	ne ba yadda niŋir zug.
HEB.10.38	Ka soꞌ yaꞌa nyobugidi lebid nyaꞌaŋ,
HEB.10.38	man sunf ku malis ne on daana.”
HEB.10.39	Tinam kaꞌa bane nyobugid lebid nyaꞌaŋ ka saꞌam la, amaa ti ane bane niŋ yadda ka paam faangir.
HEB.11.1	Yadda niŋir zug ka ti mor tiꞌir ne line ka ti gur la ne line ket ka ti miꞌ bun lin ka ti pu nyet ne nini la yela. 
HEB.11.2	Ka li da ane kudumin dim yadda niŋir yela ka Winaꞌam da tisi ba pianꞌasuŋ.
HEB.11.3	Yadda niŋir zug ka ti baŋ ye Winaꞌam maal dunia ne o pianꞌad, ka bun kane ka ti nyet la, kaꞌane bun line da be ka nidib nyeta.
HEB.11.4	Yadda niŋir zug ka Abel da maal maan n tis Winaꞌam, ka li a suꞌum n gaad Kain maan la. O yadda niŋir zug ka Winaꞌam diꞌe o piini la ka tisi o pianꞌasuŋ ye o a popiel sob la. Ka o yadda niŋir zugo, hale baa on kpi la, ba kpelim tiendi o tuuma yela.
HEB.11.5	Yadda niŋir zug ka Winaꞌam da nok Enok du agol ka o pu kpii, ka ba da pu nye oo, on da nok o la zug. Ka on da nam pu nok o la, ka Winaꞌam yel ye o tuuma maꞌed o suunr. 
HEB.11.6	Ka yadda niŋir yaꞌa kaeꞌ, soꞌ ku nyaŋe maꞌae Winaꞌam suunre. Ka one bood ye o liꞌel Winaꞌam, asee o siak ye o be, ka me siak ye o na tis bane ied o ne yelmeŋir la ba yood.
HEB.11.7	Yadda niŋir zug ka Winaꞌam da deŋim saꞌal Noa ne nimmua ne yelbane ka soꞌ nan ziꞌ nye la, ka o siaki maal aaruŋ titaꞌar n faaenn o yidim la. Noa yadda niŋir tuuma paꞌal ye dunia dim kaꞌa suꞌum. Ka o diꞌe noziꞌelug line a popielim ka yi o yadda niŋirin la.
HEB.11.8	Abraham yadda niŋir zug ka Winaꞌam da buol o la, ka o siak Winaꞌam noor ka yi keŋ teŋ kan ka o na ti diꞌe digil o yaas ka li a ba faar, hale baa on da ziꞌ one ken teŋsiꞌa ni la. 
HEB.11.9	Ka yadda niŋir zug, ka Abraham daa kpenꞌ teŋ kan ka Winaꞌam da puꞌulum tis o la wuu o ane saan n be teŋzuŋin ka tiꞌ fuug doog n be la. Isaak ne Jakob me daa diꞌe faar kan la. 
HEB.11.10	Ka o mor potenꞌer ne teŋ kan ka li eenbir kpiꞌem. One maan teŋ la ka ba meed, ne one meedi li la, a Winaꞌam.
HEB.11.11	Yadda niŋir zug ka baa Abraham n daa kudug, ka o poꞌa Sara a kunduꞌar la, o daa nyaŋe duꞌa, on daa miꞌ ye Winaꞌam one ziꞌel noor la a sida sob la zug. 
HEB.11.12	Dinzug ka dau nwa, one kudug ka pu lal ne kuꞌum, ka yaas bedego yi o ni na n a bedego wuu nwadibibis la, ka len a wuu moꞌar noorin titanbiise la.
HEB.11.13	Ka nimbama wusa kpine ne yadda niŋir ka nam pu diꞌe noziꞌela laa, amaa ka nyee li lalli, ka ba sunya malis, ka siak ye ba da a saam ne zooma dunia ni. 
HEB.11.14	Ka bane siakid anwa la, paꞌal ye ba iedne ba meŋ teŋ. 
HEB.11.15	Ba yaꞌa da tenꞌesid teŋ kan ka ba yi la na, ba naani moren suer ye ba leb ani. 
HEB.11.16	Ka lin a siꞌem la, ba boodne arazana line a teŋsuŋ hale la. Dinzugo, Winaꞌam pu zot nyan ye ba buol o ye ba Winaꞌam, on tiꞌeb teŋi tisi ba la zug.
HEB.11.17+HEB.11.18	Ka yadda niŋir zug ka Abraham da nok o biyimir, Isaak, ye o maal maani tis Winaꞌam on da tis o noor ye o mak o la. Li ane Isaak on yela ka o diꞌe noziꞌel la ye, o yaas na yi ne Isaak saꞌan na la. Ka o sin ka nok o ye o maal maan. 
HEB.11.19	Abraham da miꞌ ye Winaꞌam na tunꞌe vuꞌug Isaak kumin. Wuu pianꞌad wen ne, Abraham da diꞌe Isaak kumin.
HEB.11.20	Ka yadda niŋir zug ka Isaak tis Jakob ne Esau wusa yelsum.
HEB.11.21	Ka yadda niŋir zug ka Jakob tis Josef biis ayi yelsum, on da bood kuꞌum la, ka zaŋi duore tik n sunri n sosid Winaꞌam la.
HEB.11.22	Yadda niŋir zug ka Josef, on da bood kuꞌum la, ka yel Israel dim ye ba na ti yi Egipiti teŋin la, ka ziꞌel noor ye ba yaꞌa ti yit n lebidi ba meŋ teŋin la, ban nokim o niŋgbiŋ n mum anina.
HEB.11.23	Ka yadda niŋir zug ka ban da duꞌa Moses la ka o baꞌ ne o ma suaꞌa o nwadis atanꞌaŋa, ban nye ka o a bivenliŋ la, ka pu zot dabiem naꞌab wada yela la.
HEB.11.24	Yadda niŋir zug ka Moses, on da nobug la, ka zanꞌas ye ba da buol o naꞌab Faaro poꞌayua biiga. 
HEB.11.25	O gaŋ ye o laꞌam namis ne Winaꞌam nidib n gat ye o nye tuumbeꞌed malisim line pu yaꞌasid naare. 
HEB.11.26	Ka siak ye ba yaꞌa tuꞌ on Kiristo zug, li a suꞌum n gat kpanꞌam line be Egipiti teŋgbauŋin wusa, bozugo o mor potenꞌer ye o yood be tuon. 
HEB.11.27	Ka yadda niŋir zug ka o bas Egipiti ka pu zot dabiem ne naꞌab la supeene, ka da modig, bozugo o nye one ka ninsaalib pu nyet ne ba nini la. 
HEB.11.28	Yadda niŋir zug ka o maal kuꞌum malek gaadug maan, ka zuꞌas ziim la ye malek one kuud bikpeenmnam la da ku Israel dim bikpeenmnama.
HEB.11.29	Ka yadda niŋir zug ka Israel dim da loꞌoŋ Ateuk Zenꞌug la wen wuu kuꞌomi kpinꞌei ka ke teŋ la kpiꞌemis siꞌem la, ka Egipiti dim me tuꞌas ye ba loꞌoŋ ka kuꞌom la dii ba.
HEB.11.30	Yadda niŋir zug ka Jeriko teŋ zaŋguom beda la lu, saŋkan ka Israel dimi da keŋ giligi teŋ la daar wusa noor yinni keŋ paae daba ayopoi.
HEB.11.31	Ka yadda niŋir zug ka Rahab one da a poꞌagoondir la tilig, on da diꞌe nimbane kena ye ba labisi gos Jeriko teŋ la, ka pu kpi wenne bane da zanꞌas laa.
HEB.11.32	Ka m na yel bo yaꞌase? M kaꞌa saŋa na pianꞌ Gideon ne Barak ne Samson ne Yefta ne David ne Samuel ne Winaꞌam nodiꞌesidib la yelaa. 
HEB.11.33	Yadda niŋir zug ka ba nyaŋ naꞌanam soꞌolim, ka soꞌe nidib ne yelsida, ka diꞌe noziꞌela, ka kpar gbigima noya, 
HEB.11.34	ka buk bugum la paŋ, ka pons ne zaba suꞌuraug, ka nye paŋi ba tadimisin ka lieb paŋ dim zaba ni, ka nyaŋ saam zabzabidib. 
HEB.11.35	Ka poꞌab len diꞌe ba nidib bane kpi ka vuꞌug la. Ka sieba namisid bedego ka zanꞌas ye ba paam yolisug, bozugo ba bood ye ba ti vuꞌug kumin ka nye nyovur suŋ. 
HEB.11.36	Ka ba laꞌad ka fiꞌebid sieba, ka lo sieba more kpenꞌes sarega ni, 
HEB.11.37	ka lob sieba ne kuga n ku, ka nok kampenta suꞌugo sonꞌ sieba n ku, ka ku sieba ne suꞌuraad. Ka sieba yirid ka yeꞌ peꞌes ne buus gbana, ka pu mor siꞌel siꞌela, ka di fara ne namisug. 
HEB.11.38	Ba ane bane ka dunia la pu nar ne ba laa, ka yiridne moogin ne zueya ni ka gbeend bunboꞌadin ne tampiilema ni.
HEB.11.39	Hale baa ba yadda niŋir yela ke ka ba nye yuꞌusuŋ la, ba soꞌ pu diꞌe Winaꞌam noziꞌel laa. 
HEB.11.40	Ka Winaꞌam pun deŋim maal bunsuma tisi ti la, ye li yaꞌa kaꞌane ti yelaa, ba ku lieb bunsuma ameŋa ka gbaꞌar kaeꞌ.
HEB.12.1	Dinzugo nidib bedego bane modig namisugin sadigim giligi ti la, keli ka ti me basi zetebisa ne tuumbeꞌed line gbanꞌe ti kiŋ kiŋ la, ka modigi zo zoos line be ti tuon la. 
HEB.12.2	Ka gosid Yesu one a ti yiiga sob ti yadda niŋir yela ne one naadi li la. Sumalisim line digi gur o la zug ka o modig dapuudir la zug, ka pu zoo li nyane, ka yuꞌun zinꞌi Winaꞌam naꞌam gbauŋ datiuŋ.
HEB.12.3	Tenꞌesim o yela a siꞌem, tuumbeꞌed dim bedego daa kiꞌis o, ka on modigi n nyaŋ la, da geenn ka ya sunya buke. 
HEB.12.4	Ya zabid tuumbeꞌed yela hale ka pu zot ne ban na kuu yaa. 
HEB.12.5	Da tam saꞌalug line be Winaꞌam gbauŋin line kpemisidi ya wuu saamnami saꞌal ne ba biis siꞌem la ye,
HEB.12.5	“M biiga, more Zugsob la saꞌalug ne nimmua
HEB.12.5	ka da ke ka fu suunr saꞌam,
HEB.12.5	o yaꞌa tansi fu.
HEB.12.6	Bozugo Zugsob la saꞌane bane ka o noŋ la
HEB.12.6	ka namisid on mekama ka o diꞌe la wuu o biig ne.”
HEB.12.7	Siakimi namisug wuu baꞌ mugusidi o biis siꞌem la, bozugo ya namisug la paꞌal ye Winaꞌam saꞌal ne ya wuu o biis ne. Biig be yaa ni, ka o saam pu saꞌan oo? 
HEB.12.8	Ba yaꞌa basi ya ka pu saꞌani ya wuu ban saꞌan biis wusa siꞌem laa, ya kaꞌa o meŋ biise, ya ane tampiinb. 
HEB.12.9	Ti ninsaalib baꞌanam saꞌali ti, ka ti tisi ba naꞌasi. Ka li nar ye ti siaki ti Baꞌ Winaꞌam noor hale bedego gaad ti baꞌanam noya la. Bee m maꞌanee? 
HEB.12.10	Ba meŋ boodim ka ba saꞌali ti saŋa biꞌela. Amaa on saꞌani ti ne ti meŋ suŋid yela ye ti a popielim dim wuu on ne. 
HEB.12.11	Ka saꞌalug saŋa la ka li zabidi ti ka pu malis tii. Li nyaꞌaŋ ka li nyood a sumalisim line yit popielim ni na n tisid bane ka o saꞌali ba la.
HEB.12.12	Dinzugo ugusimi ya nuꞌus bane a zela la, ka kpeꞌeŋi ya duma bane buk la, 
HEB.12.13	ka maal popielim suere n dol, ka bane yadda niŋir pu zuꞌe la, ka nwaas wuu wabis la da ponꞌolim naae, ka lee nyene laafe. 
HEB.12.14	Kpeꞌeŋimi ya meŋ n nye sumalisim ne nidib wusa, ne popielim. Ka popielim yaꞌa kaꞌasige, soꞌ ku nye Zugsob laa. 
HEB.12.15	Baŋimi ka soꞌ da guꞌuŋ Winaꞌam popielim piini la diꞌere, ka soꞌ da mor putoog line daamid nidib bedego. 
HEB.12.16	Ka soꞌ da tum dianꞌad tuuma bee pu dol Winaꞌam suere wuu Esau one da zaŋi o kpeenm faar n kuos diib yinni yela laa. 
HEB.12.17	Ka ya baŋ ye lin nyaꞌaŋ ka o bood ye o diꞌe o kpeuŋ faar ka o saam zanꞌas o la, o pu nyaŋe tiak line ka o gbanꞌe laa, hale baa on zigi li ne nimmua la.
HEB.12.18	Ka ya pu kenne line ka ninsaal na tunꞌe siꞌis, wuu Israel dim da keŋ Sinai zuer baba la. Ba nye bugum titaꞌar ne lik ne zibisug ne sisiꞌem 
HEB.12.19	ka wum naꞌatana vuud ne kukor kan ka nidibi wumi li ka belim ye li da lem pianꞌ labaar yaꞌasi n tisi baa. 
HEB.12.20	Ka ba ku nyaŋe modig noyelug lin ka ba diꞌe laa ye, “Hale baa bunkonbug yaꞌa siꞌis zuer la, ban lom o ne kuga n ku o.” 
HEB.12.21	Ban nye siꞌel la da toe hale, ka Moses yel ye, “M zot dabiem ka kirid.”
HEB.12.22	Amaa ya kenn Zion zuerin line a Winaꞌam one voe la teŋ, ka a Jerusalem ameŋa line be arazana ni na. Ka anina ka maleknam bane kaꞌ ben la, be, ka laꞌas n diꞌem diꞌema. 
HEB.12.23	Ka bikpeenmnam bane mor kal arazana ni me laꞌased anina. Ka Winaꞌam one a siꞌel wusa sariakat ka soꞌe siꞌel mekama la, ne popielim dim siis bane ka ba maali ba suꞌum naae la me be anina. 
HEB.12.24	Ka Yesu one a nonaar paal nuꞌunweꞌed la one ziim zuꞌas, ka li paꞌal line a suꞌum n gat Abel ziim a siꞌem la.
HEB.12.25	Baŋimi ka da zanꞌas one pianꞌad laa. Ka bane zanꞌas one saꞌali ba dunia ni la sadigim pu nyaŋe luak namisug la, ti na niŋ wala yuꞌun luak namisug ti yaꞌa zanꞌas one be arazana ni n saꞌani ti la? 
HEB.12.26	O kukor la da ke ka teŋ miꞌim, ka nannanna o noziꞌel la kpelim be ye, “M na lem miꞌim dunia noor yinni yaꞌas, ka kaꞌane dunia maꞌanee, amaa laꞌam ne saazug.” 
HEB.12.27	Pianꞌagiŋ kaŋa nwaa line ye, “Yinni yaꞌas la,” paꞌal ne ye line ka o maal la na naae. O yaꞌa miꞌim, ka line ku tunꞌe miꞌim la na kpelim.
HEB.12.28	Dinzugo keli ka ti sunya maꞌae ne o; ka tiname na diꞌe naꞌam soꞌolim line ku tunꞌe miꞌim la, keli ka ti puꞌus Winaꞌam bareka ne naꞌasi ne dabiem, 
HEB.12.29	bozugo ti Winaꞌam ane bugum kane kanbid.
HEB.13.1	Kpelim noŋi taaba wenne baꞌabiis ne. 
HEB.13.2	Da bas saam diꞌesugo, ka ala ka sieba maal maleknam sauŋ ka pu baŋ ye ba ane maleknama. 
HEB.13.3	Tenri bane be sarega ni la yela, wenne wuu fu laꞌam be ne ba ne, ne bane ka ba namisidi ba, wenne fu laꞌam namisid ne ba ne.
HEB.13.4	Tenꞌesimi ka poꞌadiir dolisi li suer suꞌuŋa, ka da ke ka dianꞌad tuuma bee; ka Winaꞌam na kad poꞌasaꞌuŋ dim ne niŋgoonda la saria. 
HEB.13.5	Ka da ke ka ligidi noŋir kpenꞌe yaa. Ke ka ya sunya malis ne yaname more siꞌel la; ka Winaꞌam yel ye,
HEB.13.5	“On kudum ku basi fuu.”
HEB.13.6	Dinzugo, ti yinni yinni na tunꞌe pianꞌ ne sukpiꞌem ye,
HEB.13.6	“Zugsob la aa m suŋid,
HEB.13.6	anoꞌon ka m na zo dabiem?
HEB.13.6	Ka saal na niŋi m bo?”
HEB.13.7	Tenri ya tuongatib bane pianꞌade Winaꞌam pianꞌad tisidi ya la. Ya nye ba nyovur beilim n daa a siꞌem, ka me tuꞌasi ne ba yadda niŋir la. 
HEB.13.8	Yesu Kiristo pu tiakeda. On sa a siꞌem suꞌos la, o ane ala zina, ka na kpelim aa ala saŋa mekama.
HEB.13.9	Da dol ziri paꞌala line a konꞌob konꞌoba; ka li a suꞌum ka ya sunya kpeꞌeŋ ne Winaꞌam popielim piini ka kaꞌane diib wada line pu tisid bane dit la nyoode. 
HEB.13.10	Yesu nok o meŋ maal maani tisi ti ka bane tum Jew dim maan zinꞌigin la pu mor suere n na diꞌe.
HEB.13.11	Ka bunkonbid niŋgbina bane ziim ka maalmaan kpeenm more kpenꞌed Winaꞌam maan zinꞌisuŋin tuumbeꞌed yela la, ka ba nyuꞌe li teŋ la kpeŋ. 
HEB.13.12	Ala men ka Yesu namis teŋ la kpeŋ ye o meŋ ziim la ke ka nidib lieb Winaꞌam nidib bane a nyain. 
HEB.13.13	Dinzugo keli ka ti yii paae teŋ kpeŋ la n laꞌam namis ne o tuꞌud la; 
HEB.13.14	ka dunia nwa ni ti pu mor teŋ kane na yuuge ka boodne teŋ kane na kena la.
HEB.13.15	Ne Yesu suŋire keli ka ti maal maan n tis Winaꞌam. Ka li a ti zunꞌor n tis o, ka yi tinam bane siak ye Winaꞌam aa ti Zugsob la. 
HEB.13.16	Da bas tuumsuma niŋire, ka da tam taaba yelaa, ka tuum bamanami maꞌed Winaꞌam suunr.
HEB.13.17	Siakimi ya tuongatib noya ka tum ban yeli ya siꞌel; ka dap bama guri ya ka a bane na yel Zugsobi ba tuuma a siꞌem la. Siakimini ba, ka ba na tumi ne sumalisim ka da nyonaa. Ka ba yaꞌa nyonin, lin ku moren nyood tisi yaa.
HEB.13.18	Puꞌusum Winaꞌam tisi ti; ka ti miꞌ ye ti mor popielim yaꞌam, ka bood ye ti tum siꞌel wusa suꞌuŋa. 
HEB.13.19	M kpeꞌeŋidi ya bedego sa ye ya puꞌusum, ka m na nyaŋe lebi ya saꞌan na toꞌoto.
HEB.13.20	Winaꞌam one soꞌe sumalisim ka vuꞌugi ti Zugsob Yesu kumin la, one aa ti peꞌegur kpeenm la, one ziim ke ka ti mor nonaar ne Winaꞌam, saŋa kane kaꞌ ben la. 
HEB.13.21	Winaꞌam na maali ya suꞌuŋa ne siꞌel mekama ni ye ya tumi o boodim, ka tumi ya poogin line maꞌedi o sunf ka yi Yesu Kiristo one na diꞌe naꞌasi saŋkane kaꞌ ben la. Ami.
HEB.13.22	M baꞌabiise, saꞌalkan ka m sob la, m bood ye ya noki li; ka m sobi line giŋa.
HEB.13.23	Baŋimi ye ba yiisi ti baꞌabiig Timoti sarega ni bas, ka o yaꞌa leb toꞌoto na, on ne mam na laꞌam kena kaae ya.
HEB.13.24	Puꞌusimi ya tuongatib la wusa ne Winaꞌam nidib la men wusa. Bane yi Itali teŋin la puꞌusidi ya.
HEB.13.25	Winaꞌam yelsum na be ne ya wusa. Ami.
JAS.1.1	Man Jemes one a Winaꞌam ne ti Zugsob Yesu Kiristo tumtum la sobid gbauŋ kaŋa nwa n puꞌusid Winaꞌam nidib bane widig teŋ teŋ la.
JAS.1.2	M baꞌabiise ne Yesu Kiristo yelaa, makir konꞌob konꞌob yaꞌa paae ya, yanam tenꞌesim li yela ka mor sumalisim; 
JAS.1.3	ka ya miꞌ ye ya yadda niŋir makir puugin ket ka ya nyaŋe modigid. 
JAS.1.4	Keli ka ya sumodigir nobugi kpeꞌeŋ n ti paae li ben, ka gbada kaeꞌ.
JAS.1.5	Yaꞌam yaꞌa pasig soꞌ ya soogin, on sosim Winaꞌam one tisid nidib wusa ne yaꞌamseug, ka pu ied gbaꞌar la, ka o na diꞌe. 
JAS.1.6	Ka ya yaꞌa sos o, asee ka ya niŋ o yadda ka da biꞌes baa biꞌelaa. On wusa biꞌesid la wen wuu moꞌar kuꞌopila ka pebisim daꞌad ka li tuulim siꞌem la. 
JAS.1.7+JAS.1.8	Niŋkan buudi da mor potenꞌer ye o na diꞌe siꞌel Zugsob la saꞌanee. O ane potenda ayi sob ne one pu gbanꞌad yel yinnii.
JAS.1.9	Li nar ka ti baꞌabiig one a noŋdaan mor sumalisim bozugo ba na duꞌos o. 
JAS.1.10	Ka kpanꞌamdaan me mor sumalisim ba yaꞌa sigis o, bozugo o kpanꞌam la na gaad wen wuu mood puum n gat siꞌem la. 
JAS.1.11	Winig yiti du ka li tuulug ziank mood ka puum la soog, ka li venlim saꞌam. Ala men ka kpanꞌamdaan na kpi, hale ka nan kpen be o tuuma ni.
JAS.1.12	Yelsum be ne one nyaŋe modig makir puugin. O yaꞌa nyaŋ makir la, Winaꞌam na tis o nyovur zugpibig line a piinkan ka o da ziꞌel noor n tis bane noŋ o la.
JAS.1.13	Makir yaꞌa paae soꞌ, on da yel ye, “Winaꞌam makidi ma.” Bunbeꞌed ku nyaŋe mak Winaꞌam. Ala zug Winaꞌam pu makid soꞌoo. 
JAS.1.14	Soꞌ mekama yaꞌamleog panꞌasid o ka o kpenꞌed makirin. 
JAS.1.15	Ka yaꞌamleog yaꞌa tuk poog li duꞌadne tuumbeꞌed, ka li me nobugidi n liebid kuꞌum.
JAS.1.16	M baꞌabinoŋa, da ke ka soꞌ maꞌa ya. 
JAS.1.17	Piinsuŋ wusa yitne agol, Winaꞌam saꞌan na, one maal winig ne bunam wusa line ket ka li nied nyain. O pu tiakeda ka kpen aa o naŋ naŋ. 
JAS.1.18	O meŋ boodim ka o maali ti ne o yelsida pianꞌad ye ti a yiiga dim bun lin ka o maal wusa ni.
JAS.1.19	M baꞌabinoŋa, baŋimi neꞌeŋa, soꞌ kam zanꞌa kelisimi suꞌuŋa ka pianꞌad baanlim, ka o sunf da pelig toꞌotoo. 
JAS.1.20	Ninsaal supeen pu tum Winaꞌam yelsida tuumaa. 
JAS.1.21	Dinzug basimi line a dianꞌad wusa, ne tuumbeꞌed line nobugid bedego, ka sie ya meŋ n diꞌe Winaꞌam pianꞌad kane ka o zaŋi niŋi ya sunya ni la, ka lin na nyaŋe faaenn ya.
JAS.1.22	Da maꞌa ya meŋ n kelisid Winaꞌam pianꞌad la, ka basi lii, amaa siakim tumi li. 
JAS.1.23	On wusa kelis pianꞌad la, ka pu tumi lii, wenne ninsaal one gos gotiŋin n nye o meŋi a siꞌem. 
JAS.1.24	O gosi o meŋ ka keŋ ka tam on paꞌa a siꞌem la. 
JAS.1.25	Amaa one gos Winaꞌam wada suŋ kane tisidi yolisim la, ka kpelim mood suꞌuŋa, ka pu tam on wum siꞌel laa, ka siaki tumi li, Winaꞌam na tis o yelsum on tum siꞌel la yela.
JAS.1.26	On wusa tenꞌesid ye o a one dol Winaꞌam, ka pu gbanꞌe o noore, o maꞌade o meŋ, ka o Winaꞌam dolim ane zaalim. 
JAS.1.27	Winaꞌam dolim kane a nyain ti Baꞌ Winaꞌam saꞌan ane a nwa: fun na suŋ kpiibis ne pokonya ba fara poogin, ka da ke ka dunia tuumbeꞌed kpenꞌ fu.
JAS.2.1	M baꞌabiise, da dol ti Zugsob Yesu Kiristo, ka lem mor baragaŋaa. 
JAS.2.2	Li yaꞌa wenne arazak daan one pid salima baans ka ye fusuma n kpenꞌ ya laꞌasugin na, ka noŋdaan me ye kparikeend n kpenꞌe na, 
JAS.2.3	ka ya tis one ye fusuma la naꞌasi ka yel o ye, “Naa, zinꞌinim kpela,” amaa ka yel noŋdaan la ye, “Ziꞌenim anina” bee “Zinꞌinim teŋin.” 
JAS.2.4	Ya pu mor baragaŋi ya soogine? Ka ya pu mor potenꞌebeꞌed n lieb saria katibaa?
JAS.2.5	M baꞌabinoŋa, kelisimi. Winaꞌam gaŋ bane a noŋdim dunia kaŋa nwa ni, ye ba niŋ o yadda suꞌuŋa ka na diꞌe naꞌam kan ka o da ziꞌel bane noŋ o la. 
JAS.2.6	Amaa ya neꞌesid noŋdim. Kaꞌa arazaꞌas dimi namisidi ya ka gbanꞌadi ya n ken saria katib tuone? 
JAS.2.7	Li kaꞌ bane saꞌamid Winaꞌam yuꞌusuŋ kane ka o tisi ya laa?
JAS.2.8	Ya yaꞌa siaki tum Winaꞌam soꞌolim wada line sob Winaꞌam gbauŋin ye, “Noŋim fu tiraan wuu fu noŋi fu meŋ siꞌem la” fu tum line a suꞌum. 
JAS.2.9	Amaa ya yaꞌa mor baragaŋ, ya tum tuumbeꞌed. Ka wada la na paꞌali ya ye ya tum taal. 
JAS.2.10	On wusa siak n tum wada la yel siꞌel wusa, ka saꞌam wada la yinni, o saꞌami li wusa. 
JAS.2.11	Winaꞌam one yel ye, “Da saꞌam poꞌa la,” on me lem ye, “Da ku nida.” Hale fu yaꞌa pu saꞌam poꞌa ka ku nid, fu ane one saꞌam wada la.
JAS.2.12	Pianꞌami ka tum wen wuu nimban ka ba na kadi ba saria n dol wada la suer line tisid yolisim la. 
JAS.2.13	Winaꞌam yaꞌa ti kad saria, o ku zo nimbaanlig ne niŋkane pu zot o taaba nimbaanliga. Bozugo nimbaanlzoor nyaŋed saria kadib.
JAS.2.14	M baꞌabiise, li suꞌum a bo n tis dau kane yel ye o niŋid Winaꞌam yadda ka o tuuma pu paꞌali lii? Yadda niŋir kan na tilig o bee? 
JAS.2.15	Li yaꞌa wenne ya baꞌabiig be ka kaꞌ fuugo, ka pu mor diib na dii, 
JAS.2.16	li suꞌum a bo ka ya yinni yel o ye, “Kem ne sumalisim, n di suꞌuŋa ka pil fuug ka waad da kpenꞌ fu” ka lee pu tis o, o niŋgbiŋi bood siꞌel la. Li suŋir a bo? 
JAS.2.17	Ala men ka yadda niŋir gullim ka tuuma kaeꞌ me a zaalim.
JAS.2.18	Ka soꞌ na yel ye, “Fun mor yadda ka mam mor tuuma.” Paꞌalim man fu yadda niŋir ka li tuuma kaeꞌ, ka man na paꞌal uf man yadda niŋir ne m tuuma. 
JAS.2.19	Ya siak ye Winaꞌam yinni maꞌaa be. Li a suꞌum. Hale kikiris me siak li ka kirid ne dabiem.
JAS.2.20	Yalim nwa. Fu bood ye fu baŋ ye yadda niŋir maꞌaa ka tuuma kaeꞌ pu mor nyoode? 
JAS.2.21	Ti yaab Abraham da niŋ wala n lieb popielim sob Winaꞌam tuone? Li ane o tuuma poogin, on da zaŋ o biig Isaak ye o ku maal maan n tis Winaꞌam la. 
JAS.2.22	Fu nye o yadda niŋir ne o tuuma laꞌam tum ne taaba. O tuuma la ke ka o yadda niŋir la paae li ben. 
JAS.2.23	Ka line sob Winaꞌam gbauŋin niŋ ameŋa ye, “Abraham da niŋ Winaꞌam yadda ka Winaꞌam gosi o yadda niŋir ka ye o ane popielim sob o tuon.” Ala zug ka Winaꞌam buol o ye o zua. 
JAS.2.24	Nid tuuma na ke ka o lieb popielim sob Winaꞌam tuon ka li kaꞌ o yadda niŋir maꞌane.
JAS.2.25	Ala mene, li da ane wala ne poꞌagoondir one ka ba buon Rahab la. O tuuma zug ka o da lieb popielim sob Winaꞌam tuon, on daa diꞌe Jew dimi daa tum nidib ye ba keŋ labis baŋ teŋ la, ka o suꞌa ba o yin. Ka yiisi ba ka ba toom suer n kul la.
JAS.2.26	Niŋgbiŋ naan be ka siig kaeꞌ ka li a zaalim la, ala men ka yadda niŋir yaꞌa be ka tuuma kaeꞌ, li ane zaalim men.
JAS.3.1	M baꞌabiise, da bood ye ya titaꞌam a paꞌaniba. Bozugo ya miꞌ ye tinam bane a paꞌanib la ba na ti kadi ti saria ka li kpiꞌem. 
JAS.3.2	Ti wusa tum line pu tuꞌale bedego. Soꞌ yaꞌa pu pianꞌ line pu tuꞌale, o sid ane ninsuŋ ameŋa. O na nyaŋ ke ka o niŋgbiŋ wusa tum line a suꞌum.
JAS.3.3	Ti yaꞌa lia widi ne saliba ye ba niŋi ti boodim, ti nyaŋedi ba niŋgbina wusa ka ba niŋ tiname bood siꞌel. 
JAS.3.4	Gosim aaruma titada a siꞌem, hale laꞌam ne ban bedim la ka pebisim daꞌadi ba ka ba ken la, ba tunꞌe nweligi li ne dabil ka li keŋ one gaꞌad la n bood zinꞌisiꞌa. 
JAS.3.5	Ninsaal zilim me wenne ala, li a fiinn nwa niŋgbiŋin, amaa ka nyaŋed pianꞌad nyeesim pianꞌad.
JAS.3.5	Gosim bugum biꞌela na nyaŋe laꞌaŋ sianꞌatitaꞌar. 
JAS.3.6	Zilim wenne bugum ne. Li mor tuumbeꞌed buudi wusa ti niŋgbina ni, ka ket ka tuumbeꞌed saꞌame ti niŋgbiŋ wusa. Sutaana ket ka zilim pianꞌad beꞌed ne tuumbeꞌed wusa.
JAS.3.7	Ninsaal na nyaŋe milis niis ne bunkonbid bane ken ne noba, ne bane vuud ne bane be kuꞌomin wusa. Saalib pun nyaŋ milis bama sa. 
JAS.3.8	Amaa ninsaal kaeꞌ na nyaŋe milis o zilim ne. Li peꞌel ne pianꞌabeꞌed wenne yabig ne.
JAS.3.9	Ti more zilim puꞌusidi ti Zugsob one a ti Baꞌ la bareka, ka lem more li po noor tisid taaba, bane ka Winaꞌam maal wenne o meŋ la 
JAS.3.10	Nid yinni naꞌasid Winaꞌam ka lem po noor tisidi o tiraan. M baꞌabiise, li pu suꞌum ka li a ala. 
JAS.3.11	Kuꞌosuŋ ne kuꞌotoog na nyaŋe yi bulnoor yinni ni naa? M baꞌabiise, ka kekaŋ na nyaŋe wel taꞌama? 
JAS.3.12	Bee ganya tiig na nyaŋe wel kekama? Ala zug bulig kane bul kuꞌotoog me ku nyaŋe bul kuꞌosuŋo.
JAS.3.13	Anoꞌone tenꞌes ye o mor yaꞌam ne baŋire ya sooginee? On paꞌalimi li ne o tuumsuŋ line ka o tum ne sumbugusum ne yaꞌam la. 
JAS.3.14	Amaa ya yaꞌa mor fufum ne nennim ya da nweꞌe ya nyoꞌog ka maꞌa ziri n zanꞌas yelsida laa. 
JAS.3.15	Neꞌeŋa kaꞌ yaꞌam kane yi arazana ni na. Li ane dunia ne Sutaana bun. Ka li kaꞌ Winaꞌam bunne. 
JAS.3.16	Fufum ne nennim yaꞌa be zinꞌisiꞌa, daamug ne tuumbeꞌed ne li buudi wusa na be anina.
JAS.3.17	Amaa niŋkane ka o yaꞌam yi Winaꞌam saꞌan la, na a nyain, ka lem mor sumbugusum ka a baanlim, ka zot nidib nimbaanlig, ka suŋid nidib bedego, ka tum tuumsoma bedego, ka pu gaansida ka a sida sob. 
JAS.3.18	Zabpansid bane but ne sumalisim la, bun ne popielim biis.
JAS.4.1	Bo ka ya zabid ka nwaꞌasidi ne taaba? Li ane ya niŋgbina yaꞌamleog boodim. 
JAS.4.2	Ya bood siꞌelnam ka pu paam. Ya kuud nidib ka mor fufum ne ya taaba bunam, ka pu paam. Dinzug ka ya zabid ka nwaꞌasid ne taaba. Ya pu mora, yaname pu sos Winaꞌam la zug. 
JAS.4.3	Ya sos ka pu paam, yaname pu sos ka li dol suer la zug. Ya sosidne siꞌelnam ye ya dii li ne ya yaꞌamleog.
JAS.4.4	Yanam bane pu tum line ka Winaꞌam bood la! One wusa gaŋ ye o maal zuod ne dunia, o na lieb dataa ne Winaꞌam. Dinzugo on mekama bood ye o maal zuod ne dunia, on maali o meŋ ne Winaꞌam dataa. 
JAS.4.5	Bee ya tenꞌes ye line sob Winaꞌam gbauŋin la ane zaalim ye, Winaꞌam Siig kan ka o niŋi ti ni la, guri ti ne dasuŋ kpiꞌema? 
JAS.4.6	O tisidi ti popielim piini bedego. Li sob ye,
JAS.4.6	“Winaꞌam zanꞌasid nyeesim dim,
JAS.4.6	ka tisid bane siedi ba meŋ la popielim piini.”
JAS.4.7	Dinzugo, zaŋimi ya meŋ n pesigi Winaꞌam. Zanꞌasimi Sutaana, ka o na zo ka basi ya. 
JAS.4.8	Liꞌelimi Winaꞌam saꞌan na ka o me na liꞌeli ya saꞌan. Tuumbeꞌed dim ne potenda ayi yi dima! Piemi ya nuꞌus ne ya sunya. 
JAS.4.9	Kaasimi ka fabil ne susaꞌaŋ. Tiakimi ya laꞌab ka li lieb kaasig, ka ya sumalisim lieb susaꞌaŋ. 
JAS.4.10	Sigisimi ya meŋ Winaꞌam tuon ka o na duꞌosi ya.
JAS.4.11	M baꞌabiise, da pianꞌade beꞌed n tisidi taaba. One pianꞌ beꞌed n tisid o tiraan bee kat o saria, o pianꞌad beꞌed n tisid wada la ka kat li saria. Fu yaꞌa kat wada la saria, fu pu dol wada laa, amaa fu ane wada la saria kat. 
JAS.4.12	Winaꞌam maꞌaa a one tisid wada ka a sariakat. On maꞌaa na nyaŋe tis nyovur ka saꞌam li. Ka fu tenꞌes ka fu aa anoꞌone n na kati fu tiraan saria?
JAS.4.13	Kelisimi! Yanam bane yet ye, “Zina bee beog ti na keŋ teŋ kaŋa n di yuum anina ka tolum n nye nyood la.” 
JAS.4.14	Hale ya ziꞌ ya nyovur n saa na a siꞌem beogo. Ya wenne kpaandug n nyeti yina ka li niŋ biꞌela ka li leb la. 
JAS.4.15	Li suꞌum ka ya yiti yel ye, “Winaꞌam yaꞌa bood, ti na voe ka tum neꞌeŋa ne neꞌeŋa.” 
JAS.4.16	Amaa ya paꞌane ya meŋ ka mor nyeesim. Titaꞌalim bama wusa ane bunbeꞌed.
JAS.4.17	On mekama miꞌ line a tuumsuma, ka pu niŋi lii, o tum tuumbeꞌed.
JAS.5.1	Arazak dima, kelisimi! Kaasimi ka fabil bozugo susaꞌaŋ kenne ya saꞌan na. 
JAS.5.2	Ya arazaꞌas punꞌeya. Yoya muꞌa ya fuud. 
JAS.5.3	Teŋzeꞌem kpenꞌe ya salima ne ya anzurifa. Teŋzeꞌem la na lieb ya kaset, ka na di ya niŋgbina wuu bugum ne. Ya laꞌas arazaꞌas n guri saria kadib daar la. 
JAS.5.4	Ya maꞌadi tumtumnib bane tumi ya poodin, ka moŋi ba yood ka ba kaasid n ziꞌini ya. Ka ya bunib la kaasig paae Zugsob one soꞌe nidib wusa la toba ni. 
JAS.5.5	Ya be ne beilim suŋ dunia nwa ni. Ya maani ya yaꞌamin n nobi guri kuub daar. 
JAS.5.6	Ya koos sida daan ye o tum tuumbeꞌed ka o sini o noor, hale ka ya ku o.
JAS.5.7	Dinzugo m baꞌabiise, modigimi ka Zugsob la nyaan ti kena. Gosimi kpaad n modigid siꞌem guri o poog ka sigsaa ne nyaꞌaŋ saa ti ni, ka li nyaan ti duꞌa biil suma la. 
JAS.5.8	Yanam me modigimi ka gbanꞌe ya sunya ka Zugsob la kenna liꞌeliya.
JAS.5.9	M baꞌabiise, da nyon ne ya taaba, ka li yaꞌa a ala, Winaꞌam na kadi ya saria. Gosimi saria kat la ziꞌe zaꞌanoorin.
JAS.5.10	Zaŋimi Zugsob nodiꞌesidib bane da pianꞌ o yela la, namisug ne modigir ka li a bigisigo n tisi ya. 
JAS.5.11	Ti buoni ba sumalisim dim bane modig ne Winaꞌam la. Ya wum Job n da modig siꞌem ka nye Winaꞌam da maal o siꞌem narin la. Neꞌeŋa paꞌalne Winaꞌam nyoog ne nimbaanlzoor.
JAS.5.12	M baꞌabiise, line gaas li wusa wusa ane, da po baa biꞌelaa. Da po mak ne teŋ, bee saazug, bee siꞌel siꞌela. Kel ka ya eenn a eenn ka ya ayei a ayei, ka Winaꞌam da kadi ya saria.
JAS.5.13	Soꞌ yaꞌa be ya saꞌan n be yela ni, on sosim Winaꞌam. On me suunr maꞌee on yuum yuum soma n naꞌas Winaꞌam. 
JAS.5.14	Soꞌ yaꞌa be ya saꞌan benꞌed on buolim Winaꞌam nidib kpeenmnam, ka ba sos Winaꞌam tis o ka kpaꞌe kpaam niŋ o zugin ne Zugsob la yuꞌur. 
JAS.5.15	Ka puꞌusug kan ka ba puꞌus ne yadda niŋir la na tilig banꞌad la. Zugsob la na due o. Ka o yaꞌa tumne tuumbeꞌed o na yiisi li bas. 
JAS.5.16	Peligimi ya poos n tuꞌasi ya tuumbeꞌed n tis taaba, ka sos Winaꞌam tis taaba, ka ya na nye laafe. Sidasob sosug mor paŋ li tuuma ni.
JAS.5.17	Elija da ane nid wuu tinam ne, ka sos Winaꞌam hale ye saa da nii, ka yuma atanꞌ ne nwadis ayuobu, ka saa pu nii. 
JAS.5.18	Ka o lem sos yaꞌas ka saa ni ka zuud la maal.
JAS.5.19	M baꞌabiise, ya yinni yaꞌa kpadigi yi sida la ni, ka soꞌ mor o lebis na, 
JAS.5.20	o daana baŋim ye on mekama fendig tuumbeꞌed daan o tuumbeꞌed sueya ni, na tilig tuumbeꞌed sob siig kumin, ka ke ka Winaꞌam yiis o tuumbeꞌed bedego n bas.
1PE.1.1	Man Piita one a Yesu Kiristo Tumtum la sobid gbauŋ kaŋa tisid Winaꞌam nidib bane widigi be teens bane buon Pontus ne Galatia ne Kapadosia ne Asia ne Bitinia ni ka a saam la. 
1PE.1.2	Ti Baꞌ Winaꞌam deŋim baŋi ya ka gaŋi ya ye o Siig Suŋ maali ya suꞌum nyain ka ya siak Yesu Kiristo noor ka paꞌas nonaar kan ka o maal ne o kuꞌum ziim la.
1PE.1.2	Winaꞌam na paꞌasi ya yelsum ne sumalisim ka li galis.
1PE.1.3	Keli ka ti puꞌus Winaꞌam one a ti Zugsob Yesu Kiristo Baꞌ la bareka. O nimbaanlzoor line zuꞌe la yela ka ti lem duꞌa duꞌam paal line mor tiꞌir meŋir ka yi Yesu Kiristo kuꞌum vuꞌugirin la, 
1PE.1.4	ka nye line ka Winaꞌam ziꞌel tisi ti ka kaꞌ saꞌuŋo ka pu dianꞌada, ka li venlim pu pied la. Ka li be arazana ni n guri yanam 
1PE.1.5	bane ka li yi ya yadda niŋirin ka Winaꞌam paŋ guri ya ye ya nye faangir line tiꞌeb ye li nie, naar saŋa la. 
1PE.1.6	Neꞌeŋa ni ka ya na mor sumalisim, hale baa nannanna ya yaꞌa namis maksiꞌa ni saŋa biꞌela. 
1PE.1.7	Ya yadda niŋir a suꞌum n gat salima ka Winaꞌam maki li wen wuu nidib n nok salima niŋ bugumin ye ba maki li, laꞌam ne lin a bun line mor saꞌuŋ la. Ya yaꞌa nye makir ka modig, li paꞌal ye ya yadda niŋir sid a yadda niŋir, ka ya na nye naꞌasi ne yuꞌur zunꞌor ne pianꞌasuŋ Yesu Kiristo nier saŋa la. 
1PE.1.8	Ya pu nye o ka laꞌam noŋ o, ka pu nyet oo ka niŋid o yadda, ka ya sunf malisi toog ne sumalisim line kaꞌ benne. 
1PE.1.9	Ka ya yadda niŋir nyood ane ye ya nye faangir.
1PE.1.10	Winaꞌam nodiꞌesidib bane da pianꞌa o yelsum line a piini line da na ti aa ya din la, da tenꞌesid hale ka buꞌosid faankaŋa nwa yela. 
1PE.1.11	Yesu Kiristo Siig Suŋ da be ba saꞌan ka paꞌali ba ye o da na ti nye namisug, ka naan nye naꞌasi. Ka ba da tenꞌesid ka buꞌosid ye ba baŋ ye li da na ti a bo saŋa ne li zumaana na ti a siꞌem, ka li na naam. 
1PE.1.12	Li da nie paꞌali ba ye ba da pu suŋidi ba meŋa, amaa yanam, ne yelban ka moonmoonib yuꞌun mooli tisi ya la. Winaꞌam Siig Suŋ one ka o tum o arazana ni la na, ke ka ba pianꞌ Winaꞌam labasuŋ n tisi ya. Ka maleknam bood hale ye ba gbanꞌe li gbin.
1PE.1.13	Dinzugo tiꞌebimi ka mor yaꞌam, ka gbanꞌe ya meŋ, ka more tiꞌir suꞌuŋa ne popielim piini line na keenn ya ni Yesu Kiristo nier saŋa la. 
1PE.1.14	Ka yaname a bane siakid noyelug la, da ke ka ya yaꞌam kpenꞌe ne yelbeꞌed lin ka ya da bood ne yaꞌam kaꞌalug laa. 
1PE.1.15	Amaa ae nyain wuu Winaꞌam one buoli ya la a nyain siꞌem la ne ya tuuma wusa ni. 
1PE.1.16	Wuu lin pun deŋim sob siꞌem Winaꞌam gbauŋin la ye, “Mam Winaꞌam a nyain la, ya me ae nyain”. 
1PE.1.17	Ka one ka ya buon ye ya Baꞌ la sadigim a one kat saalib saria ne yelmeŋir ba tuuma yela ka baragaŋ kaeꞌ la, dinzugo more zotim saŋkan wusa ka ya a saam dunia nwa ni.
1PE.1.18	Ya miꞌ ye ya da be ne sueryood line ka ya zamis ya yaanam ni la. Ka li da kaꞌane bun line saꞌamid wuu salima bee anzurifa la tisi ya yolisim sueryoodin la, 
1PE.1.19	amaa li ane Kiristo kuꞌum ziim suŋ, line nwaasne ziim line yi peꞌedibig one ka gbaꞌar kaeꞌ ka Jew dim noki li maal maan tis Winaꞌam la tisi ya yolisim. 
1PE.1.20	Winaꞌam da gaŋ o ka dunia nam pu pinꞌile amaa o yuꞌun nie naar saŋa nwa ya yela. 
1PE.1.21	Ka li yine o saꞌan na ka ya mor kpiꞌeuŋ ne Winaꞌam one vuꞌug Yesu kumin ka tis o zunꞌor la ye ya niŋ Winaꞌam yadda ka mor tiꞌir ne o.
1PE.1.22	Yaname sadigim siak la, ka li pie ya poos ye ya noŋi ya baꞌabiis ne popielim la, noŋimi taaba ne nimmua ya sunya ni. 
1PE.1.23	Ba duꞌa ya duꞌampaal ka li kaꞌ duꞌam line tisid vum kane mor saꞌuŋo, amaa line be ka voe saŋa wusa, ka li yi ne Winaꞌam pianꞌadin line be ka tisid vum saŋa wusa la. 
1PE.1.24	Ka li sob ye,
1PE.1.24	“Ninsaal wusa wen wuu mood ne,
1PE.1.24	ka ninsaal venlim wen wuu mood puum ne.
1PE.1.24	Mood la ziankid
1PE.1.24	ka li puum la soogid,
1PE.1.25	amaa Zugsob pianꞌad la kpelim bene
1PE.1.25	saŋa line kaꞌ benne.”
1PE.1.25	Ka Zugsob pianꞌad la a labasuŋ kane ka ba da mooli li n tisi ya la.
1PE.2.1	Dinzugo basimi potenꞌebeꞌed wusa, ne damaꞌam ne zam ne fufum, ne taaba kikeug. 
1PE.2.2	Kel ka ya yaꞌam kpenꞌ ne Winaꞌam yela wuu bibibisi bood binꞌisim siꞌem la. Li na ke ka ya biꞌ ya Yesu Kiristo yadda niŋir yela. 
1PE.2.3	Niŋimini ala yaname sadigim nye Zugsob la noŋi ya siꞌem la.
1PE.2.4	Kemini o saꞌan na, on kane nwaas wuu kugkane ka nidib zanꞌas o la, ka Winaꞌam gaŋ o ka o a suꞌum hale la. 
1PE.2.5	Keli ka Winaꞌam noki ya, ka ya nwaas wuu kuga ne ka o meꞌ yir n tis o meŋ, ka me nwaas wuu maalmaan suma ka niŋ line maꞌed Winaꞌam suunr ka li yi Yesu Kiristo ni. 
1PE.2.6	Ka li sobne Winaꞌam gbauŋin ye,
1PE.2.6	“Gosima, m deŋim gaŋi lodigin kugir line a suꞌum
1PE.2.6	hale ka zaŋidi li eenbid Winaꞌam puꞌusum zinꞌig, Zion ni.
1PE.2.6	Ka one niŋ man one nwaasne kugir la yadda,
1PE.2.6	o ku di nyan ne.”
1PE.2.7	Yanam bane niŋ o yadda la baŋ ka o a bunsuŋ hale n tisi ya. Amaa bane pu niŋ o yadda la, li sobi ba yela ye,
1PE.2.7	“Kugkan ka tanmeedib neꞌes la
1PE.2.7	yuꞌun lieb lodigin kugsuŋ.”
1PE.2.8	Ka lem sob ye,
1PE.2.8	“Li ane kugkane na ke ka nidib tuꞌug,
1PE.2.8	ka a tampiing kane na ke ka ba lu.”
1PE.2.8	Ba tuꞌusid, ban zanꞌas Winaꞌam pianꞌad la zug, wuu on yel ziꞌel siꞌem la.
1PE.2.9	Amaa yanam ane tuŋ yinni dim ka Winaꞌam gaŋ, ka ya a maalmaanib bane a naꞌanam, ka a Winaꞌam nidib bane a nyain ye ya mool o nyalima tuuma la, one buoli ya tuumbeꞌed zinꞌigin line a likin ka more ya na kpenꞌesi o neesim zinꞌig line a nyalima la ni. 
1PE.2.10	Saŋsiꞌen la ya da kaꞌ Winaꞌam nidiba, ka nannanna ya aa o nidib. Ba da pu zoti ya nimbaanliga, amaa ba yuꞌun zoti ya nimbaanlig.
1PE.2.11	M zuanoŋa, m saꞌane yanam bane a saam dunia ni la ye ya bas saalib boodim line zabid ne ya Winaꞌam dolim la, 
1PE.2.12	ka kpelim more tuumsuma niŋir nidib buudi soogin, ka ba yaꞌa nwaꞌasidi ya wuu ya ane tuumbeꞌed dim, ban nye ya tuumsuma ka naꞌas Winaꞌam, one na ti kenn daasiꞌer na.
1PE.2.13	Winaꞌam zugo, siemi ya meŋ Room naꞌab one soꞌe paŋ la saꞌan ka one soꞌe naꞌanam wusa, 
1PE.2.14	ka lem sie ya meŋ gomenanam saꞌan, bozugo Room naꞌab la tumi ba ye ba namis bane tum tuumbeꞌed la ka zunꞌe bane tum tuumsuma la, ka lem sie ya meŋ saalib bane mor kpiꞌeuŋ wusa saꞌan. 
1PE.2.15	Ka li ane Winaꞌam boodim ye ya guꞌe zon bane ziꞌ siꞌel la pianꞌad ne ya tuumsuma niŋir. 
1PE.2.16	Bei wuu nimbane mor yolisim, ka da more ya yolisim la ka li a ziri bun ka tum line a beꞌede, amaa bei wuu Winaꞌam yamis ne. 
1PE.2.17	Naꞌasim nidib wusa, ka more baꞌabiidug noŋilim. Zomi Winaꞌam ka naꞌas Room naꞌab.
1PE.2.18	Yanam tumtumniba, siakimi ya zugsobnam noya ne naꞌasi bedego. Ka li kaꞌane ninsuma maꞌanee, hale baa ba yaꞌa laꞌam a nimbeꞌednama. 
1PE.2.19	Ka soꞌ yaꞌa modig namisugin ne filim filim on mor potenꞌer ne Winaꞌam la zug, neꞌeŋanami maꞌed Winaꞌam suunr. 
1PE.2.20	Fun naani tum beꞌed ka ba sigis uf ne kpisiŋkpil ka fu sin ka mor suguru, li suꞌum a bo? Ka li yaꞌa wen wuu fu tumne line dol suer ka namisi li yela, ka niŋi li ne suguru, li maꞌed Winaꞌam sunf. 
1PE.2.21	Ka tuumbama yela ka Winaꞌam buoli ya ka Kiristo da namis ya yela la, ka ye, ya me tuunn li tituunli n tuꞌas o. 
1PE.2.22	O da pu tum tuumbeꞌede, ka damaꞌasiꞌa me da pu yii o noorin naa, 
1PE.2.23	ka ban tuꞌud o la, o kulim pu lebis ye anwa ne anwaa, ka ban namis o la, o da pu volis ba mene, ka pesigi o meŋ one kad saria ne sida la nuꞌusin. 
1PE.2.24	Ka zee ti tuumbeꞌed ne o meŋ niŋgbiŋ dapuudir la zug, ye ti bas tuumbeꞌed beilimin ka lee be ne popielim. Ka o paꞌalug la zug ka ya nye laafe. 
1PE.2.25	Ya da wen wuu peꞌesi yiridi yirid sa, ka yuꞌun lebi ya konbkem la saꞌan na, on kane guri ya siis la.
1PE.3.1	Ala mene poꞌaba, siakimini ya sidib noya ka ya na nyaŋe ya sidib la sieba laꞌam ne ban da nam pu siak Winaꞌam pianꞌad laa, ka li ku yi ne ya pianꞌadinee, amaa ya tuuma niŋirin, 
1PE.3.2	ban kpansi nye ya naꞌasi zotim tuuma line a nyain siꞌem la. 
1PE.3.3	Da ke ka ya baꞌa be ne yiiŋ venlim nak galisug ka li yela wen wuu zuobid loob ne salima laꞌad ne fusuma yeebo. 
1PE.3.4	Amaa keli ka ya venlim ae baanlim ne naꞌasi beilim line suaꞌ ya sunya ni n wen wuu salima line kaꞌ saꞌuŋo, ka li a suꞌum galis Winaꞌam saꞌan. 
1PE.3.5	Ala men ka poꞌabane da a suꞌum nyain ka mor tiꞌir ne Winaꞌam me da yiti nakid, amaa ka siakidi ba sidib noya, 
1PE.3.6	wen wuu Sara da siaki o sid Abraham noor ka buon o ye o zugsob la. Ya yaꞌa niŋ dine nar, ka pu zot dabiem, ya ane o poꞌayuos.
1PE.3.7	Ala mene yanam bane a poꞌab sidiba, bei ne ba ne potenꞌesuŋ, ka naꞌasi poꞌa la on a tadim la zug, ne yanam laꞌam taaba diꞌed nyovur line a Winaꞌam popielim piini la zug. Ka ya Winaꞌam puꞌusum da viꞌ.
1PE.3.8	Ka nannanna, ya wusa wusa more potenꞌer yinni, ka more nyoog ne taaba, ne baꞌabiidug noŋir, ne nimbaanlzoor ne sumbugusum, 
1PE.3.9	ka soꞌ yaꞌa tumi ya beꞌed da yiꞌene li sammee. Ka soꞌ yaꞌa tuꞌu ya da lebisi yaa, amaa lee tim o yelsum. Winaꞌam da buoli ya ye ya beilim a ala, ka ya na nye yelsum. Ka li sob ye,
1PE.3.10	“One bood ye o nyovur beilim malis
1PE.3.10	ka nye dabis suma
1PE.3.10	kel ka o luaki o zilim pianꞌabeꞌedin
1PE.3.10	ka guꞌe damaꞌam.
1PE.3.11	Asee ka o luak tuumbeꞌed
1PE.3.11	ka tum line dol suer,
1PE.3.11	ka ia sumalisim ne nimmua suꞌuŋa.
1PE.3.12	Zugsob la kpaꞌa o nindaa n gosid bane a sida dim la,
1PE.3.12	ka o toba kelisidi ba sosug,
1PE.3.12	ka nyaꞌali bid kudug ne bane a tuumbeꞌed dimin.”
1PE.3.13	Ka ya yaꞌa mood ye ya tum line dol suere, anoꞌone na tumi ya beꞌede? 
1PE.3.14	Hale baa ya yaꞌa namis ne yelsida yela ya na nye yelsum. Ala zug da more dabiem ka ke ka li paki yaa. 
1PE.3.15	Amaa ya sunya ni, nokimi ya zug lo Kiristo; ka o a Zugsob. Tiꞌebimi saŋa wusa ye ya lebis one mekama buꞌosi ya tiꞌir kane ka ya mor la, li yela a siꞌem, baanlim ne naꞌasi, 
1PE.3.16	ka ke ka ya poos a nyain, ka ba yaꞌa tuꞌu ya ne, yanam tum siꞌem Kiristo zugo, ban on di nyan. 
1PE.3.17	Ka li suꞌum ye ya namis yaname naan niŋid line dol suer, li yaꞌa a Winaꞌam boodim ye li aa ala, n gat yanam na tum line pu dol suere ka namis. 
1PE.3.18	Kiristo da kpii ya tuumbeꞌed yela vuguri, on one a popiel la, kpii tis bane kaꞌ popielnama, ye o more ya keŋ Winaꞌam saꞌan. Ba kuu o niŋgbiŋ kuub amaa ka Siig Suŋ ke ka o voe. 
1PE.3.19	Ka Siig Suŋ la ni ka o keŋ mool labaar n tis siis bane be sarega ni, 
1PE.3.20	bane da pu siak Winaꞌam noyelug saŋkan ka o da di nidib suguru saŋkan ka Noa da kpaꞌad aaruŋ titaꞌar ka nidib biꞌela bane da aa anii maꞌaa nye faangir kuꞌomin aaruŋ la poogin. 
1PE.3.21	Kuꞌom suub la nwaasne dine yuꞌun faann ya. Ka li kaꞌane niŋgbiŋ dianꞌad pier yelaa, amaa li sosid Winaꞌam ye o ke ka ya poos a nyain, ka li yit Yesu Kiristo kuꞌum vuꞌugirin, 
1PE.3.22	on kane keŋ arazana ni zinꞌi Winaꞌam datiuŋ ka soꞌe maleknam ne bane mor kpiꞌeuŋ ne paŋ.
1PE.4.1	Kiristo sadigim namis niŋgbiŋin la, ya kpeꞌeŋimi ya meŋ ne potenꞌer kan men; ka one mekama namis niŋgbiŋin, on baꞌa lem kaeꞌ ne tuumbeꞌede. 
1PE.4.2	Ka nannanna kudum waꞌae sa, ya niŋgbina beilim da dol ninsaal boodim amaa Winaꞌam boodim. 
1PE.4.3	Bozugo saŋa line gaad la ya yaꞌa daa tumne line ka buudi bane pu dol Winaꞌam bood ye ba tum la, ka ba beilim a tuumyaalis ne niŋgbina boodim ne danuur, ne danuur tuuma ne geenn tuuma ne bada maalug line pu dol Winaꞌam suere. 
1PE.4.4	Ka yaname pu lem laꞌas ne ba n tum ba geenn tuuma la, ka ba pu baŋi li gbin ne ka tuꞌudi ya. 
1PE.4.5	Amaa Winaꞌam one gur ye o kad bane voe ne bane kpi saria, ka ba lebis Winaꞌam ban tum siꞌel. 
1PE.4.6	Neꞌeŋa zug ka ba da mool labasuŋ n tis bane kpi la ye, hale baa Winaꞌam kadi ba saria niŋgbiŋin wuu saalib ne la, ba tunꞌe voe ne siis wuu Winaꞌam ne.
1PE.4.7	Bun wusa naar pu lala. Dinzugo gbanꞌamini ya meŋ ka mor nimmua ne ya Winaꞌam puꞌusug la. 
1PE.4.8	Line gati li wusa ane ye ya mor noŋilim ne taaba ne nimmua, ka one mor noŋilim la ku gos soꞌ na tum o beꞌed ka li a siꞌela. 
1PE.4.9	Maalimi saauŋ ne taaba ka da more nyunyolise. 
1PE.4.10	Yanam bane diꞌe Winaꞌam popielim piini konꞌob konꞌob la gosimini li suꞌuŋa ka zaŋ line ka o tisi ya la niŋi suꞌum tisi taaba. 
1PE.4.11	One mekama pianꞌad on baŋim ye o pianꞌadne Winaꞌam pianꞌad. Ka one me suŋid, me baŋim ye Winaꞌam tis o paŋ. Tuumbannam wusa na zunꞌe Winaꞌam yuꞌur line yit Yesu Kiristo saꞌan. Winaꞌam mor naꞌam ne naꞌasi line kaꞌ benne. Ami.
1PE.4.12	M zuanoŋa, da ke ka namistitaꞌar line na kpansi ya la paki yaa wuu li ane bunsaaŋi tisi yaa. 
1PE.4.13	Ka lee more sumalisim yaname laꞌam namis ne Yesu la zug, ye ya more sumalisim bedego o pipilim naꞌam nier saŋa. 
1PE.4.14	Ba yaꞌa tuꞌudi ya Yesu Kiristo yela, ya mor yelsum, bozugo Winaꞌam Siig Suŋ one mor naꞌasi bedego be ne ya. 
1PE.4.15	Amaa da ke ka ya soꞌ namisid tuum bamanaminee, on naani a ninkuud, bee naꞌayiig, bee tuumbeꞌed sob bee one nweꞌedi o meŋi gentid nidib tuuma ni. 
1PE.4.16	Ka soꞌ yaꞌa namis on niŋ Kiristo yadda la zug, o da zoti li nyanne. O lee zunꞌom Winaꞌam yuꞌur Kiristo yuꞌurin. 
1PE.4.17	Ka saŋa paaya ye Winaꞌam saria kadib pinꞌil ne o yidim, ka li yaꞌa pinꞌil ne ti, bane pu siak Winaꞌam labasuŋ la baꞌasug na a wala? 
1PE.4.18	Li sob Winaꞌam gbauŋin ye,
1PE.4.18	“Ka li yaꞌa toe ka sida sob nye faangir,
1PE.4.18	ka tuumbeꞌed dim bane pu dol Winaꞌam suer na diꞌe yaane?”
1PE.4.19	Dinzugo keli ka bane namisid ka li dol Winaꞌam boodim la, niŋi line a suꞌum ka nokidi ba meŋ pesig Winaꞌam one maali ba ka a yelsida sob la.
1PE.5.1	Mam, one a yadda niŋidib kpeenm ne bane da nye Kiristo ka o namis la yinni, bane na diꞌe naꞌasi line na ti nie la yinni, saꞌan yanam bane a m kpeenm taaba la, 
1PE.5.2	ye ya guri Winaꞌam nidib bane ka o guꞌuli ya wuu peꞌes la, ne yaꞌamseug ka kaꞌane mugusugo. Niŋimi ne nimmua ka kaꞌ nyood line a ligidi yelaa. 
1PE.5.3	Da webidi bane bee ya nuꞌusinee, amaa niŋimi suꞌum ka ba tuꞌasi li. 
1PE.5.4	Ka konbkem kpeenm yaꞌa ti nie, ya na diꞌe naꞌam zugpibig line pipilim ku saꞌam.
1PE.5.5	Ala men yanam bane pu kudig la, siemi ya meŋ kpeenmnam la tuon. Ya wusa siemini ya meŋ n tisi taaba; ka li sob ye,
1PE.5.5	“Winaꞌam zanꞌasid nyeesim dim la
1PE.5.5	ka tisid bane sie ba meŋ la yelsum.”
1PE.5.6	Dinzugo siemini ya meŋi niŋi Winaꞌam one a paŋ sob la nuꞌusin, ye li saŋa o na duꞌosi ya. 
1PE.5.7	Zaŋimi ya yelpakir wusa ziil o; ka o guri ya.
1PE.5.8	Ae bane gbanꞌadi ba meŋ, ka lem a bane guꞌusid suꞌuŋa; ka ya dataa Sutaana goondi nwaꞌam wuu gbigim ne ied nid ye o gbanꞌe onb. 
1PE.5.9	Niŋimi Yesu Kiristo yadda suꞌuŋa ka zanꞌas Sutaana, ka ya miꞌ ye li nar ye ya baꞌabiis bane be zinꞌig wusa namis namiskan meŋim ka ya nye la.
1PE.5.10	Winaꞌam soꞌe yelsum wusa, ka buoli ya o naꞌasi line kaꞌ ben la ni yanam a yinni ne Kiristo la. Ka yaname namis saŋa biꞌela nyaꞌaŋ la ka Winaꞌam maali ya suꞌum ka ziꞌeli ya kiŋ kiŋ, ka kpeꞌeŋi ya. 
1PE.5.11	Ka naꞌam paŋ be ne o, saŋa line kaꞌ benne.
1PE.5.12	Silvanus one a baꞌabisida mam ni la, suŋi m ka m sob gbauŋ kaŋa giŋa nwa n kpeꞌeŋidi ya yet ye, lina a Winaꞌam popielim ameŋa la, gbanꞌamini li kiŋ kiŋ.
1PE.5.13	Ka Winaꞌam nidib bane be Babilon, ka Winaꞌam me gaansi ba la, puꞌusidi ya laꞌam ne Maak one liebi m biig la. 
1PE.5.14	Puꞌusimi taaba ne noŋilim puꞌusug.
1PE.5.14	Sumalisim na be ne yanam bane a yinni ne Kiristo la.
2PE.1.1	Man Simon Piita one a Yesu Kiristo yamug ne o Tumtum la sobid gbauŋ kaŋa tisid bane ka ti Faangid Yesu Kiristo ne ti Baꞌ Winaꞌam popielim ke ka ya niŋ o yadda, ka li a suꞌum ka wenne tiname niŋ o yadda siꞌem la.
2PE.1.2	Winaꞌam na peꞌesi ya yelsum ne sumalisim bedego, yaname baŋi one a ti Zugsob Yesu la.
2PE.1.3	Winaꞌam paŋ la tisi ti siꞌel mekama line na ke ka ti be nyovur beilim line doli o suer, ka li yi ne tiname baŋ one buoli ti ye ti diꞌe o nyalima beilim ne o popielim la. 
2PE.1.4	Ka li yine neꞌenamin ka o tisi ti o noziꞌelug line a suꞌum hale ye ya luak saꞌuŋ line be dunia ni ka yi saalib yaꞌambeꞌed boodimin, ka lee lieb bane a wuu Winaꞌam a siꞌem la.
2PE.1.5	Dinzugo kpeꞌeŋimini ya meŋ ka popielim paꞌasi ya yadda niŋir ni, ka baŋir paꞌasi ya popielimin, 
2PE.1.6	ka meŋ gbanꞌar paꞌasi ya baŋirin, ka modigir paꞌasi ya meŋ gbanꞌarin, ka Winaꞌam dollim ameŋa paꞌasi ya modigirin, 
2PE.1.7	ka ya Winaꞌam dollim ameŋa paꞌasi ya yelsum maalug ne ya baꞌabitaaba, ka ya yelsum maalug ne ya baꞌabitaaba paꞌas noŋilim. 
2PE.1.8	Bozugo ya yaꞌa mor neꞌenam wusa, li na ke ka ya kpiꞌem ne ya Winaꞌam tuuma ka li nobug ka ti baŋ Zugsob Yesu Kiristo yela. 
2PE.1.9	Ka one kaꞌa neꞌenama wenne zunzoŋ one ziꞌ yela ka tam ye Winaꞌam pun pie o tuumbeꞌed la yiis nyain.
2PE.1.10	Dinzugo m baꞌabiise, kpeꞌeŋimi ne nimmua ka ke ka Winaꞌam buol ka gaŋi ya la niŋ ameŋa, ka ya yaꞌa niŋ neꞌeŋa ya ku guꞌuŋ baa biꞌelaa. 
2PE.1.11	Ka ya na nye suer suŋ hale n na kpenꞌ Yesu Kiristo one a ti Zugsob ne ti Faangid la soꞌolimin, lin ka li saŋa kaꞌ ben la.
2PE.1.12	Linzug ka m bood ye m tienn ya saŋa mekama ne yelbama, hale baa yaname pun deŋim baŋi li ka gbanꞌe kiŋ kiŋ ne yelsida kan ka ya diꞌe la. 
2PE.1.13	Ka mam nam voe la, m tenꞌes ye li nar ka m tienn ya n laki ya yaꞌam, 
2PE.1.14	mam sadigim baŋ ye li kpelim biꞌela ka m niŋgbiŋ la bodig wuu ti Zugsob Yesu Kiristo paꞌali m siꞌem la. 
2PE.1.15	M na ke ka m yaꞌa ti kaeꞌ ka ya na nyaŋe tienn yelbama saŋa mekama.
2PE.1.16	Ti pu dol solima line yi ninsaalib yaꞌaminee, saŋa kan ka ti yeli ya ti Zugsob Yesu Kiristo paŋ ne o ken la naa, amaa ti sid nye o naꞌam zuꞌe siꞌem la. 
2PE.1.17	Ka o diꞌe naꞌasi ne zunꞌor line yi ti Baꞌ Winaꞌam ni la, ka kukor yi Winaꞌam paŋ nyaluŋun na yel ye, “Oŋa a m binoŋir, one ka m sunf maꞌed ne o yela hale.” 
2PE.1.18	Ka ti laꞌam da be ne o zuer zug, ka wum kukor kaŋa line yi arazana ni la.
2PE.1.19	Ka li maligim ke ka ti baŋ ye Winaꞌam nodiꞌesidib pianꞌad la a sida. Li a suꞌum ka ya guꞌusi ne yelbama; ka li wenne fitla line nie lik zinꞌigin n ti paae beog yiligir ka Kiristo one a nwaddar la yuꞌun nie ya sunya ni. 
2PE.1.20	Yelkane a yiiga ane ye ya baŋ neꞌeŋa ye Winaꞌam nodiꞌesidib pianꞌad line sob Winaꞌam gbauŋin la baa yinni pu yi ninsaal potenꞌerin naa. 
2PE.1.21	Li me da pu yi ninsaalib saꞌan naa, amaa Winaꞌam Siig Suŋ ke ka ba pianꞌ pianꞌad line yi Winaꞌam saꞌan na.
2PE.2.1	Ka ziri nodiꞌesidib me da be nidibin la wenne ziri paꞌanibi na be ya saꞌan la. Ba na suaꞌ mor ziri paꞌala line ken ne saꞌuŋ, hale n ti kiꞌisid Zugsob one daꞌa ba la ka li ke ka ba nye saꞌuŋ toꞌoto. 
2PE.2.2	Ka yadda niŋidib bedego na doli ba tuumyaalis la ka line na ke ka nidib pianꞌad beꞌedne yelsida la. 
2PE.2.3	Ba kpianꞌasug na ke ka ba tisi ya ziri paꞌala ye ba nye nyood. Kudumin la sa ka ba koosug pun da deŋim guri ba ka ba saꞌuŋ me nie guri ba.
2PE.2.4	Ka Winaꞌam da pu tis maleknam bane tum tuumbeꞌed la suguru, ka lobi ba bas bugum teŋin niŋi ba bumbok zuluŋ line a zibisug guri saria kadib daar. 
2PE.2.5	Ka me pu niŋ suguru ne kudumin dima ka lee tilig Noa one da moon yelsida la ne o yidim babayopoi, saŋkan ka Winaꞌam da ke ka kuꞌom uak dunia wusa ne nidib bane pu dol Winaꞌam. 
2PE.2.6	Ka me koos Sodom ne Gomorra teens beꞌed ka ke ka bugum dii ba, ka ba lieb tampeligim ka li a saꞌalug n tis bane pu dol Winaꞌam suer la. 
2PE.2.7	O tilig Lot one a yelsida sob, amaa o sunf da saꞌam hale ne tuumbeꞌed dim ne ba tuumyaalis la. 
2PE.2.8	Lot one a yelsida sob la n da be ne ba daar wusa ka nyet ka wum ba tuumbeꞌed la, ke ne ka li saꞌam o popielim sunf la. 
2PE.2.9	Li yaꞌa a wala Zugsob la miꞌ on na niŋ siꞌem faaenn bane dol o ameŋa, ba makir puugin, ka niŋ tuumbeꞌed dim la namisugin n gur saria kadib daar. 
2PE.2.10	Ka li kas kas ane bane dol dianꞌad yaꞌamleog boodim ka neꞌes Winaꞌam kpiꞌeuŋ laa.
2PE.2.10	Ba mor nyeesim ne titaꞌalim ka pu zot dabiem ne ban na tuꞌu bane mor paŋ n bei agol la, 
2PE.2.11	hale ka maleknam bane mor paŋ n kpiꞌemi gati ba la pu tuꞌudi bane be agol la Zugsob la tuon. 
2PE.2.12	Ka nimbama nwa lee wenne bunkonbid ne. Ba miꞌilim bee ba niŋgbiŋin ka ba pu tenꞌesida, ka be ne ye saalib gbanꞌe ba ku. Ba pianꞌad beꞌed ne lin ka ba ziꞌ, ka na saꞌam wuu bunkonbid la ne.
2PE.2.13	Ba na nye yelbeꞌed ba tuumbeꞌed la yela. Ba sunya malis ne lin ka ba niŋid ka li a ba niŋgbina boodim, paalo ni. Ba ane gbada ne dianꞌad dim ban diꞌemid ka me laꞌam dit ne ya la. 
2PE.2.14	Ba yaꞌam gbanꞌene poꞌasaꞌuŋ ka pu tigid ne tuumbeꞌede. Ba panꞌasid bane sunya pu kpiꞌema, ka miꞌ hale ban na niŋ siꞌem n diꞌe ba fufum beꞌed boodim. Winaꞌam po noor ne ba. 
2PE.2.15	Ba bas suesuŋ la ne ka bodig, ka dol Balaam one a Beor biig la suer, one bood tuumbeꞌed yood la. 
2PE.2.16	Amaa Balaam da nye saꞌalug o tuumbeꞌed la yela. O buŋ pianꞌ o ne ninsaal kukor ka ke ka o bas zolim tuuma la.
2PE.2.17	Nimbama wenne bulnoya bane pu bun kuꞌom, ka wenne kpaandug line ka sisiꞌem daꞌad. Ka Winaꞌam tiꞌeb zinꞌig kane a lik titaꞌari n guri ba. 
2PE.2.18	Ba mor ne pianꞌa yood nweꞌedi nyoꞌod ka mor tuumyood yaꞌamleogo panꞌasid nimbane pinꞌil ye ba yi nimbane ka ba beilim a tuumyood zinꞌigin la. 
2PE.2.19	Ba yeli ba ye ba na nye yolisim amaa ban bane yel la tum line ke ka saꞌuŋ kuli ba ka ke ka ba a yamis, bozugo line mekama kul soꞌ ket ka o liebidi li yamug. 
2PE.2.20	Ba yaꞌa baŋ Yesu Kiristo one a ti Zugsob ne ti Faangid la ka baŋir la yiisi ba line ket ka saalib a dianꞌad dim la ka ba lem kpenꞌe li ni, ba beilim na maligim saꞌam hale n gaad yiigin la. 
2PE.2.21	Li naani aan suꞌum n tisi ba ka ba pu baŋin popielim suere, n gat ban baŋi li ka lem bas Winaꞌam noyelug kan ka o tisi ba la. 
2PE.2.22	Li niŋi ba wuu siilis la yel siꞌem la ye, “Baa yaꞌa tinn, o lebidne dit,” ka lem ye, “Kukur kane ka ba suu o nyain la leb bianꞌar nweꞌebin.”
2PE.3.1	M zuanoŋa, neꞌeŋa a m gbauŋ kane peꞌesi ayi ka m sobi tisi ya. Gbana ayi la ni ka m bood ye m tienn ya line ka ya deŋim baŋ la ka nie ya potenꞌer soma. 
2PE.3.2	M bood ye ya tenr pianꞌaban ka Winaꞌam nodiꞌes soma da deŋim pianꞌa yumpokuda la, ne ti Zugsob one aa ti Faangid la noyelug kan ka o Tumtum bane ka o tum ya saꞌan la da pianꞌa la.
2PE.3.3	Ka yiiga line nar ka ya baŋ ane ye dunia naar saŋa la, zamdim na ti kena ka paꞌan dine dol ba meŋ yaꞌamleog boodim. 
2PE.3.4	Ba na yel ye, “Yesu n daa yel noore ziꞌel ye o na leb na la be yaani? Hale ka ti yaanam ti kpi n ti paae saŋa nwa, siꞌel mekama kpelim nan ane ala wuu dunia pinꞌilugin da a siꞌem la.” 
2PE.3.5	Ba maali ponꞌosim n tam ye li yi ne Winaꞌam pianꞌadin la ka o da maal saazug kudumin sa ka ke ka teŋ yi kuꞌomin ka lem ke ka kuꞌom maale li. 
2PE.3.6	Ne kuꞌokan la ka dunia line da pun be sa la, ka li uak n saꞌami li. 
2PE.3.7	Ka Winaꞌam kan ziꞌel noor ye dunia ne saazug line kpelim be la, gur ye bugum ti saꞌami li laꞌam ne tuumbeꞌed dim la.
2PE.3.8	M zuanoŋa, da tami yel sida kaŋaa, ye Winaꞌam potenꞌerin daar yinni wenne yuma tusir ne, ka yuma tusir me wen wuu daar yinni ne. 
2PE.3.9	Winaꞌam pu bugis ne line ka o yeli ziꞌel wuu sieba tenꞌesid siꞌem laa, amaa o niŋidi ya ne suguru, ka pu bood ye soꞌ saꞌam, ka lee bood ye soꞌ mekama tiake o tuumbeꞌedin.
2PE.3.10	Ka Zugsob la ken daar la na wen wuu naꞌayiigi ken siꞌem la ne. Ka saazug na gaad naae ne vuud hale, ka bugum na kanb siꞌel wusa. Dunia ne bun line be li ni wusa me na dig zaalim.
2PE.3.11	Ka neꞌenam wusa sadigim na saꞌam la, li nar ka ya beilim na a wala? Asee ka ya pesigi ya meŋ n tis Winaꞌam ka doli o suer, 
2PE.3.12	ka guri Winaꞌam ken daar la ka kpeꞌeŋi ya meŋ n tum ye li niŋ toꞌoto. Daakan la ka bugum na kanbi saꞌam saazug ne dine be dunia ni wusa. 
2PE.3.13	Ka ti guri Winaꞌam n ziꞌel noor siꞌa la ye, “Saazug paal ne dunia paal na be, ka ani a popielim teŋ.”
2PE.3.14	M zuanoŋa, yaname sadigim guri neꞌenam yela la, kpeꞌeŋimi ya meŋ ka ya a nyain ka gbaꞌa siꞌa da be ya ni, ka bei ne Winaꞌam ne sumalisim, 
2PE.3.15	ka geligid ye Zugsob la suguru diib ket ka ya nyet faangir. Ala men ka ti baꞌabinoŋir Paul daa sobi tisi ya line yi yaꞌam line ka Winaꞌam tis o la. 
2PE.3.16	O sobidne ala o gbana la wusa ni. O sobir la ni ka o yel yelsieba, ka li toe ye ti baŋi li gbin, ka bane ziꞌ siꞌel la ne bane pu kpiꞌem ne ba yadda niŋirin la nweligi li ka li a ba saꞌuŋ, wenne ban niŋid siꞌem ne Winaꞌam gbana wusa la.
2PE.3.17	M zuanoŋa, yaname pun deŋim miꞌi li la, guꞌusimi ka tuumbeꞌed dim da ke ka ya yidig bee basi ya yadda niŋir laa. 
2PE.3.18	Amaa ke ka Winaꞌam yelsum ne baŋir nobug ti Zugsob Yesu Kiristo one aa ti faangid la ni.
2PE.3.18	O yuꞌur na nye naꞌasi nannanna ne saŋa kane kaꞌ naare. Ami.
1JN.1.1	Ti sobid neꞌ yeti ya soꞌ yela, one a Pianꞌad line a nyovur la, one da pun be dunia pinꞌilugin sa. Ti wum o pianꞌad, ka nye o ne ti nini. Sida ti nye o, ka ti nuꞌus siꞌis o. 
1JN.1.2	Nyovur la da nie paalo ni ka ti daa nyee o ne ti nini. One a nyovur kane kaꞌa naar ka ti mooni o yela tisidi ya la. One da be ti Baꞌ Winaꞌam saꞌan, ka o ke ka ti baŋi o la. 
1JN.1.3	Tiname nye ka wum siꞌel la ka ti yeti ya men, ka ya na laꞌas ne ti noor yinni, ka mor noor yinni kan ka ti mor ne ti Baꞌ Winaꞌam ne o Biig Yesu Kiristo la. 
1JN.1.4	Ti sobid neꞌeŋa ye ti sumalisim be bedego.
1JN.1.5	Ti wum labakaŋa o Biig la saꞌan ka mool n tisi ya. Ye Winaꞌam a suꞌum nyain, ka lik kaeꞌ o saꞌan baa biꞌelaa. 
1JN.1.6	Ti yaꞌa ye ti mor noor yinni ne on, ka lee be likin n tum beꞌed, lin ka ti yet la, ne lin ka ti tum la ane damaꞌam. 
1JN.1.7	Ka ti yaꞌa dol line a suꞌum, wenne Winaꞌam a suꞌum siꞌem la, ti mor noor yinni ne taaba, ka o Biig Yesu ziim la yiisidi ti tuumbeꞌed wusa, ka ke ka ti lieb nyain.
1JN.1.8	Ti yaꞌa ye ti kaꞌ tuumbeꞌede, ti maꞌane ti meŋ, ka sida kaeꞌ ti saꞌane. 
1JN.1.9	Winaꞌam a yelsida sob, ka maan dine a suꞌuŋa. Ka linzug, ti yaꞌa peligi ti poog ka tuꞌas Winaꞌam ti tuumbeꞌed, o na yiisi ti tuumbeꞌed wusa n bas, ka ke ka ti lieb nyain. 
1JN.1.10	Ti yaꞌa yel ye ti pu tum tuumbeꞌede, ti buol o ne damaꞌam sob, ka o pianꞌad kaꞌ ti saꞌane.
1JN.2.1	M biise, m sobidi ya neꞌeŋa ye ya da tum tuumbeꞌede. Amaa soꞌ yaꞌa tum beꞌed, Yesu Kiristo one a popiel la na nweꞌ ti Baꞌ Winaꞌam nuꞌug n tisi ti. 
1JN.2.2	Ka Kiristo kuꞌum la ane line ket ka Winaꞌam supeen naae ne ti tuumbeꞌed. Li kaꞌ tinam tuumbeꞌed gullimne, ka ane nidib wusa tuumbeꞌed.
1JN.2.3	Ti yaꞌa siak Winaꞌam noyelug la li paꞌal ye ti sid miꞌ o suꞌuŋa. 
1JN.2.4	Soꞌ yaꞌa yel ye o miꞌ o, ka pu siak o noyelugo, ninkan ane damaꞌam sob, ka yelsida kaꞌ o saꞌane. 
1JN.2.5	Amaa soꞌ yaꞌa siak o pianꞌad, ninkan sid noŋ o bedego. Neꞌeŋa na ke ka ti miꞌ suꞌuŋa ye ti be Winaꞌam saꞌan. 
1JN.2.6	One yet ye o ane Winaꞌam nid on be suꞌum wenne Yesu Kiristo n daa be siꞌem la.
1JN.2.7	M binoŋa, noyelug kan ka m sobid n tisidi ya la kaꞌ yel paale. Li ane yelkudug kan ka ya da more yanam da dol Yesu Kiristo pinꞌilugin sa la. Yelkudug la ane labaar kan ka ya pun wum. 
1JN.2.8	Ka noyelug kan ka m sobid n tisidi ya la ane yel paal. Ti nyee li yelsida la ne Kiristo saꞌan ne yanam saꞌan, bozugo lik la gaadeya ka yelmeŋir neesim la pun nie na.
1JN.2.9	One yel ye o be neesim la ni, ka kis o baꞌabiig, o nam kpelim bene likin. 
1JN.2.10	One noŋi o baꞌabiig kpelim bene neesim la ni. Dinzugo, siꞌel kaeꞌ na ke ka o tum tuumbeꞌede. 
1JN.2.11	Amaa one kisi o baꞌabiig la bene likin, ka kene li ni, ka ziꞌ on ken siꞌel la, lik la zuꞌom o la zug.
1JN.2.12	M biise, Winaꞌam tisi ya suguru ka yiisi ya tuumbeꞌed n bas Kiristo yuꞌur zug la, dinzug ka m sobid neꞌeŋa tisidi ya. 
1JN.2.13	M saamnama, m sobid neꞌeŋa n tisidi ya, yaname miꞌ one da be dunia pinꞌilugin sa la zug. Dasamaa, m sobid neꞌeŋa tisidi ya, yaname nyaŋ Sutaana la zug. 
1JN.2.14	M biise, m sobid neꞌeŋa tisidi ya, yaname miꞌ ti Baꞌ Winaꞌam la zug. M saamnama, m sobid neꞌeŋa n tisidi ya, yaname miꞌ one da be dunia pinꞌilugin sa la zug. Dasamaa, m sobid neꞌeŋa n tisidi ya, yaname mor paŋ la zug, ka Winaꞌam pianꞌad bene ya ni, ka ya nyaŋ Sutaana.
1JN.2.15	Da noŋi dunia, ne bun lin wusa bee li ni. Ya yaꞌa noŋ dunia, ya pu noŋ ya Baꞌ Winaꞌam. 
1JN.2.16	Bun line be dunia ni, ka kaꞌa suꞌum nwa, niŋgbina boodim beꞌed ne nini gosig beꞌed ne titaꞌalim, bama wusa pu yi ti Baꞌ Winaꞌam saꞌane. Amaa li yi ne bane ziꞌ Kiristo la saꞌan. 
1JN.2.17	Dunia ne bun lin wusa bee li ni, ka nidib mor yaꞌamleog li ni la na gaad. Amaa one tum Winaꞌam boodim la na be yuma dine kaꞌ naare.
1JN.2.18	M biise, dunia naar la liꞌeleya. Ba daa yeli ya ye Kiristo dataa na kena. Ka nannanna, Kiristo dataas bedego pun kena, dinzug ka ti baŋ ye dunia naar la liꞌeliya. 
1JN.2.19	Nimbama nwa kaꞌ Winaꞌam nidib ameŋa, dinzug ka ba yi ti saꞌan. Ba yaꞌa daa aan o nidib, ba naan kpelim beene ti saꞌan. Amaa ba basiya ye li paꞌal nyain ye ba yinni kaꞌ Winaꞌam nida.
1JN.2.20	Kiristo tisi ya Winaꞌam Siig Suŋ la, dinzugo ya wusa miꞌ yelsida la. 
1JN.2.21	Li kaꞌ ye yaname ziꞌ yelsida la zug ka m sobid tisidi yaa, ka lee ane yaname miꞌ li, ka me miꞌ ye damaꞌam pu yit yelsida ni naa.
1JN.2.22	Anoꞌone a damaꞌam soba? Li ane one kiꞌisid ka yet ye Yesu kaꞌa Kiristo la. One zanꞌasi ti Baꞌ Winaꞌam ne o Biig la, one a Kiristo dataa. 
1JN.2.23	One zanꞌas Biig la, me zanꞌas o Baꞌ Winaꞌam. Ka one siak Biig la me siak o Baꞌ.
1JN.2.24	Keli ka pianꞌad kan ka ya da wum yanam da dol Yesu Kiristo pinꞌilugin sa la, kpelim bee ya sunya ni. Li yaꞌa kpelim bee ya sunya ni, ya na kpelim bee ti Baꞌ la ne o Biig la saꞌan. 
1JN.2.25	Neꞌeŋa nwa ka Kiristo da yel n ziꞌel ye o na tisi ti. Lini a nyovur kane kaꞌa naar la.
1JN.2.26	M sobid neꞌeŋa n tisidi ya ye m yeli ya nimbane zigid ye ba maꞌa ya la yela. 
1JN.2.27	Kiristo daa tis yanam Winaꞌam Siig Suŋ la, ka o kpelim bee ya saꞌan. Ka Winaꞌam Siig Suŋi paꞌane ya siꞌel wusa la zug, ya pu bood soꞌ yaꞌas ye o paꞌali yaa. Ka on paꞌan siꞌel la a yelsida, ka kaꞌ ziri. Siakimi Siig Suŋ la paꞌalug ka kpelimi Kiristo ni.
1JN.2.28	M biise, kpelimini o saꞌan, ka o ken daar na la ka ti mor sukpiꞌem, ka nyan da kpenꞌe ti ka ti suaꞌaa.
1JN.2.29	Ya miꞌ ye Kiristo ane popiel, dinzugo baŋimi ye one wusa tum dine a suꞌum la ane Winaꞌam biig.
1JN.3.1	Gosimi Winaꞌam noŋi ti siꞌem. O noŋilim zuꞌene galis, ka o buoni ti ye o biis. Sida ti ane o biis. Dunia dim la ziꞌ Winaꞌam la zug ke ka ba ziꞌ tii. 
1JN.3.2	M binoŋa, nannanna ti ane o biis. Ka tiname na ti a siꞌem la nan pu nie paalo. Ka ti miꞌ ye Kiristo yaꞌa ti kena ti na lieb wenne on ne, tiname na ti nye on a siꞌem la zug. 
1JN.3.3	On wusa mor tiꞌir kaŋa Kiristo ni ket ka o meŋ a suꞌum nyain, wenne Kiristo a nyain siꞌem la.
1JN.3.4	On wusa tum tuumbeꞌed, o saꞌam Winaꞌam wada la. Bozugo tuumbeꞌed saꞌam ne wada. 
1JN.3.5	Ya miꞌ ye Kiristo da pu mor tuumbeꞌedi o nii, ka da kena yiis ti tuumbeꞌed bas. 
1JN.3.6	Dinzugo on wusa be Kiristo ni pu tum tuumbeꞌede. Ka one kpen tum tuumbeꞌed la nan pu nye oo bee baŋ oo.
1JN.3.7	M biise, da ke ka soꞌ maꞌa yaa. On wusa tum dine a suꞌum ane popielim sob wuu Kiristo a popielim sob siꞌem la. 
1JN.3.8	Sutaana tum beꞌed hale dunia pinꞌilugin sa. Ka one kpelim tum tuumbeꞌed ane o nid. Ka Winaꞌam Biig la da kena ye o saꞌam Sutaana tuuma.
1JN.3.9	On wusa a Winaꞌam biig pu tum tuumbeꞌede, Winaꞌam vum bee o ni la zug. Ka Winaꞌam aa o Baꞌ la zug, ka o ku lem nyaŋe kpelim tum tuumbeꞌede. 
1JN.3.10	Neꞌeŋa ke ka ti baŋ bane a Winaꞌam biis ne bane a Sutaana biis la. Li ane ye on wusa pu tum dine a suꞌum, bee pu noŋ o tiraan, kaꞌ Winaꞌam biiga.
1JN.3.11	Labaar kan ka ya da wum yanam da dol Yesu Kiristo pinꞌilugin sa ane neꞌeŋa, ye li a suꞌum ye ti noŋ taaba, 
1JN.3.12	ka da wenne Kain ne. O da ane Sutaana nid ka kuu o meŋ pitu. Bo ka o da niŋ ala? Li da ane o meŋ tuuma a beꞌed, ka o pitu tuuma a suꞌum la zug.
1JN.3.13	Dinzugo, m baꞌabiise, dunia nidib yaꞌa kisi ya, yanam da ke ka li lidigi yaa. 
1JN.3.14	Tiname noŋi ti baꞌabiis la zug, ti miꞌ ye ti yi kumin n keŋ nyovurin. On wusa pu noŋi o baꞌabiis nam bene kumin. 
1JN.3.15	On wusa kisi o baꞌabiis ane ninkuud. Ka ya miꞌ ye ninkuud pu mor nyovur kane kaꞌ naar o saꞌane.
1JN.3.16	Kiristo n da kpi ti yela la ke ka ti baŋ noŋilim a siꞌem. Ka li me suꞌum ye tinam me kpi ti baꞌabiis zug. 
1JN.3.17	Soꞌ yaꞌa a arazak daan, ka nye ka siꞌel pasig o baꞌabiig, ka o pu tis oo, o na niŋ wala yel ye Winaꞌam noŋilim bee o sunfine? 
1JN.3.18	M biise, ti noŋilim da a pianꞌad maꞌanee, amaa li suꞌum ka li a tuuma ne yelsida noŋilim.
1JN.3.19	Neꞌeŋa ke ka ti baŋ ye ti dol yelsida la, ka ti potenda kpiꞌem Winaꞌam tuon. 
1JN.3.20	Hale ti potenda yaꞌa moŋi ti buod, Winaꞌam gati ti potenda ka miꞌ siꞌel wusa. 
1JN.3.21	M binoŋa, ti potenda yaꞌa pu yel ye ti tum tuumbeꞌede, ti mor sukpiꞌem Winaꞌam tuon, 
1JN.3.22	ka din wusa ka ti sos o saꞌan, o na tisi ti, tiname siak o noyelug ka tum dine malis o la zug. 
1JN.3.23	Neꞌeŋa aa o noyelug. Li ane ye ti niŋ o Biig Yesu Kiristo yadda, ka noŋ taaba wuu on daa yeli ti siꞌem la. 
1JN.3.24	On wusa siak Winaꞌam noyelug bene Winaꞌam ni, ka Winaꞌam me bee o ni. O tisi ti o Siig Suŋ, ka o ke ka ti baŋ ye Winaꞌam bee ti ni.
1JN.4.1	M binoŋa, da siaki on wusa yel ye o mor Winaꞌam Siig Suŋ laa, amaa kpansimi o gos ye siig kan ka o mor la yi ne Winaꞌam saꞌan na bee. Bozugo ziri nodiꞌesidib bedego gilig zinꞌig wusa. 
1JN.4.2	Neꞌeŋa na ke ka ti baŋ dine yi Winaꞌam Siig Suŋ ni. Li ane ye on wusa nie paalo yel ye Yesu Kiristo da lieb ninsaal, on mor Siig Suŋ kane yi Winaꞌam ni na. 
1JN.4.3	Ka on wusa kiꞌis neꞌeŋa Yesu yela, pu mor Siig kane yi Winaꞌam saꞌan na laa. O more sibeꞌed line yi Kiristo dataa la saꞌan na. Ya daa wum ye sibeꞌed la na kena. Ka nannanna li pun be dunia ni kpela.
1JN.4.4	M biise, ya dolne Winaꞌam, ka nyaŋ ziri nodiꞌesidib la. Siig Suŋ kane bee ya saꞌan la mor paŋ hale n gat sibeꞌed kane be dunia dim ni la. 
1JN.4.5	Ziri nodiꞌesidib la dolne dunia yela, ka linzug ba pianꞌadne dunia yela, ka dunia dim me kelisidi ba. 
1JN.4.6	Amaa tinam dolne Winaꞌam, ka on wusa miꞌ Winaꞌam na kelisi ti. Ka on wusa pu dolne Winaꞌam ku kelisi tii. Neꞌeŋa ka ti na nyaŋe baŋ one mor Siig Suŋ la bee sibeꞌed la.
1JN.4.7	M binoŋa, noŋilim yi ne Winaꞌam saꞌan na. Dinzugo ti noŋim taaba. On wusa noŋ o tiraan ane Winaꞌam biig, ka miꞌ o. 
1JN.4.8	Ka on wusa pu noŋ o tiraan ziꞌ Winaꞌam, Winaꞌam n a noŋilim daan la zug. 
1JN.4.9	Neꞌeŋa ka Winaꞌam paꞌali ti on noŋi ti siꞌem. Li ane on tume o Biyimir dunia ni na, ka ti mor nyovur la zug. 
1JN.4.10	Noŋilim ane anwa. Li kaꞌane tiname noŋ Winaꞌam yiiga. Winaꞌam noŋi ti, ka tum o Biig, ka o Biig la zug ka o yiisi ti tuumbeꞌed n bas la.
1JN.4.11	M binoŋa, Winaꞌam yaꞌa noŋi ti anwana, li suꞌum ka tinam me noŋ taaba. 
1JN.4.12	Soꞌ nan ziꞌ nye Winaꞌam. Amaa ti yaꞌa noŋ taaba, Winaꞌam bee ti ni, ka o noŋilim bee ti ni galis.
1JN.4.13	Winaꞌam tisi ti o Siig Suŋ, ka o ke ka ti baŋ sida ye ti be Winaꞌam ni, ka o bee ti ni men. 
1JN.4.14	Ti nyeya ka ti Baꞌ Winaꞌam tum o Biig ka o lieb dunia dim wusa faangid, ka ti pianꞌade o yela. 
1JN.4.15	On wusa nie paalo n yel ye Yesu ane Winaꞌam Biig, Winaꞌam bee o saꞌan, ka on me bee o ni. 
1JN.4.16	Tinam meŋ baŋ noŋilim kan ka o mor ne ti, ka siaki li.
1JN.4.16	Winaꞌam a noŋilim daana. Ka on wusa mor noŋilim be Winaꞌam ni ka on me bee o ni. 
1JN.4.17	Ti be dunia nwa ni ka ti a suꞌum nyain wenne Kiristo a siꞌem la. Dinzug ka ti na mor sukpiꞌem sariakadib daar. Winaꞌam bood ye ti mor sukpiꞌem sariakadib daar la zug ka o ke ka o noŋilim bee ti saꞌan. 
1JN.4.18	Noŋilim puugin pu mor dabiem. Noŋilim ameŋa yiisid dabiem, bozugo dabiem ane namisug yela ka one zot dabiem la pu mor noŋilim ameŋaa.
1JN.4.19	Noŋilim bee ti saꞌan, bozugo Winaꞌam deŋi noŋi ti. 
1JN.4.20	Soꞌ yaꞌa yel ye, “M noŋ Winaꞌam,” ka kis o baꞌabiig, o ane damaꞌam sob. O yaꞌa pu noŋ o baꞌabiig on ka o nini nyet o la, o na niŋ wala noŋ Winaꞌam on ka o nini pu nyet o la. 
1JN.4.21	Nooryelug kan ka Kiristo yeli ti ane ye on wusa noŋ Winaꞌam, li suꞌum ka o noŋi o baꞌabiis men.
1JN.5.1	On wusa siak ye Yesu ane Kiristo la, o ane Winaꞌam biig. On wusa noŋ dau soꞌ, me noŋ dau la biig. 
1JN.5.2	Anwana ke ka ti baŋ ye ti noŋ Winaꞌam biis. Li ane tiname noŋ Winaꞌam ka siakidi o noyelug wusa la zug. 
1JN.5.3	Ti yaꞌa noŋ Winaꞌam asee ti siak o noyelug la. Ka o noyelug la pu toe galise. 
1JN.5.4	On wusa a Winaꞌam biig na tunꞌe nyaŋ dunia bedego. Li ane ti yadda niŋir Yesu Kiristo ni ke ka ti nyaŋ dunia. 
1JN.5.5	Anoꞌone nyaŋed dunia la? Li ane one siak ye Yesu ane Winaꞌam Biig la maꞌaa.
1JN.5.6	Yesu Kiristo ane one da kena. O da kena diꞌe kuꞌom suub ka kpi ka o ziim yi, o da pu kena diꞌe kuꞌom suub maꞌanee, ka lee diꞌe kuꞌum men. 
1JN.5.7	Ka Winaꞌam Siig Suŋ la meŋ nie paꞌal ye neꞌeŋa a sida, on a yelsida daan la zug. 
1JN.5.8	Bunama atanꞌ paꞌani ti Yesu Kiristo yela. Li ane Winaꞌam Siig Suŋ la ne o kuꞌom suub ne o kuꞌum. Ka bunbama atanꞌ dol taaba. 
1JN.5.9	Ti siakid line ka nidib yeli ti Winaꞌam Biig la yela, ka lin ka Winaꞌam paꞌali ti o yela gaad ala. Ka o tisi ti bunbama atanꞌ la ye ti siak o Biig la yela. 
1JN.5.10	Dinzugo on mekama siak o Biig la, miꞌ o yela o sunfin. Ka on mekama pu siak Winaꞌam, o buol o ne ziridaan, on pu siak Winaꞌam yeli ti siꞌel o Biig yela la zug. 
1JN.5.11	Neꞌeŋa nwa ka Winaꞌam yeli ti. Li ane ye o tisi ti nyovur kane kaꞌ naare, ka nyovur kaŋa aa ti bun n a yinni ne o Biig la. 
1JN.5.12	On mekama diꞌe o Biig la mor nyovur kaŋa. Ka on wusa pu diꞌe o Biig la, o kaꞌ nyovure.
1JN.5.13	M sobid neꞌeŋa tisidi yanam bane niŋ Winaꞌam Biig la yadda la ye, ya baŋ ye ya mor nyovur kane kaꞌ naare. 
1JN.5.14	Neꞌeŋa zug ka ti mor sukpiꞌem Winaꞌam tuon. Li ane tiname miꞌ suꞌuŋa ye ti yaꞌa sos siꞌel wusa dine aa o boodim, o na wum tisi ti. 
1JN.5.15	Ka ti yaꞌa miꞌ neꞌeŋa, ti na miꞌ ye o na tisi ti tiname sos siꞌel la.
1JN.5.16	Soꞌ yaꞌa nye o baꞌabiig ka o tum tuumbeꞌed line ku taꞌasi kumine, on sosim Winaꞌam tis o. Ka Winaꞌam na tis o nyovur. M sobid neꞌeŋa n tis bane tuumbeꞌed pu taꞌasidi ba kumin la. Amaa tuumbeꞌed be line taꞌasid nid kumin. M pu yel ye ya sosim Winaꞌam din yelaa. 
1JN.5.17	Ninsaalib n niŋid siꞌel wusa ka li kaꞌa suꞌum, ane tuumbeꞌed Winaꞌam tuon. Ka tuumbeꞌed sieba pu taꞌasid nidib kumine.
1JN.5.18	Ti miꞌ ye Winaꞌam biis pu kpelim tum tuumbeꞌede. Winaꞌam Biig la meŋ guri ba suꞌuŋa, ka Sutaana ku nyaŋ n daami baa.
1JN.5.19	Ti me miꞌ ye Winaꞌam soꞌe ti. Ka dunia dim wusa be ne Sutaana soꞌolim ni. 
1JN.5.20	Ka lem miꞌ ye Winaꞌam Biig la kena ka tisi ti yaꞌam ye ti miꞌ Winaꞌam one sid a Winaꞌam la. Ka ti a yinni ne on, tiname a yinni ne o Biig la zug. O sid ane Winaꞌam ka a one tisid nyovur kane kaꞌ naare.
1JN.5.21	M biise, da dolne line kaꞌ Winaꞌam.
2JN.1.1	Mam one a kpeenm n sobid neꞌeŋa n tisid fun poꞌa on ka Winaꞌam gaŋ la ne fu biis. M sid noŋi ya ameŋa. 
2JN.1.2	Li ane yelsida line bee ti saꞌan la, ka na kpelim bee ti saꞌan yuma dine kaꞌ naar la zug, ka man ne bane wusa miꞌ sida la noŋi ya.
2JN.1.3	Ti Baꞌ Winaꞌam ne o Biig Yesu Kiristo na tisi ti yelsum ne sumalisim ka zoo ti nimbaanlig, ka tisi ti o yelsida ne noŋilim.
2JN.1.4	Li malisi m bedego man nye ka biis la sieba dol sida la wen wuu ti Baꞌ Winaꞌam da yeli ti siꞌem la. 
2JN.1.5	Ala m sos uf, m maa, kel ka ti noŋ taaba. Neꞌeŋa kaꞌ noor yelug paal ka m sobid tisidi yaa. Li ane noyelug kan ka ti da wum tinam da dol Yesu Kiristo pinꞌilugin sa la. 
2JN.1.6	Noŋilim kan ka m pianꞌad li yela la, gbin ane ye ti siakim Winaꞌam noyelug la wusa. Yelugkan ka ya da wum pinꞌilugin sa la ane neꞌeŋa ye, ya wusa noŋim taaba.
2JN.1.7	Ziri dim bedego giligi dunia wusa, nidib bane pu siak nie paalo ye Yesu da lieb ninsaal la. Ninkan buudi ane ziri daan ka a Kiristo dataa. 
2JN.1.8	Baŋimi ya meŋ ka da saꞌam lin ka ti daa tum tisi ya la, ka ya na diꞌe nyood wusa.
2JN.1.9	On mekama pu dol Kiristo paꞌalugo, ka paas o meŋ paꞌalug, o pu dol Winaꞌam. On mekama dol paꞌalug la, o dol ne ti Baꞌ Winaꞌam ne o Biig. 
2JN.1.10	Soꞌ yaꞌa keenn ya saꞌan na ka pu mor paꞌal kaŋa naa, yanam da diꞌe o ya yin ne, hale kudum da puꞌus oo. 
2JN.1.11	One puꞌus o na lieb ne o tuumbeꞌed tiraan.
2JN.1.12	M mor pianꞌad bedego ye m yeli ya, ka pu bood ye m sobi li gbauŋin n tisi yaa. M tenꞌes ye m na kaae ya, ka pianꞌa tisi ya m meŋ. Ka ti na mor sumalisim bedego.
2JN.1.13	Fu bier on ka Winaꞌam gaŋ la biis puꞌusid uf suꞌuŋa.
3JN.1.1	Man one a kpeenm n sobid neꞌeŋa n tisid fun Gaius, on ka m sid noŋ ameŋa la.
3JN.1.2	M zua noŋire, m sos Winaꞌam ye fu siꞌel wusa na a suꞌum, ka fu na be laafe, ka miꞌ ye fu siig mor laafe Winaꞌam tuon. 
3JN.1.3	Li daa malisi m bedego ti zuanam sieba daa paae na ka yel fun dol yelsida la suꞌuŋa siꞌem la. Ti miꞌ ye fu beilim wusa fu a yelsida daan. 
3JN.1.4	Siꞌel pu niŋi m malisim gaad man wum ye m biis dol yelsida laa.
3JN.1.5	M zua noŋire, fun a yelsida sob la, ne fun niŋ siꞌel n suŋ yadda niŋidib la hale laꞌam ne ban a saam la.
3JN.1.6	Ba tuꞌasi fu noŋilim yela n tis Winaꞌam nidib bane be kpela. Suŋim ba ka ba keŋ tuon. Kel ka fun suŋi ba siꞌem la malis Winaꞌam. 
3JN.1.7	Bozugo Kiristo tuuma yela, ka ba yi ken, ka zanꞌas suŋir din ka nidib bane pu dol Kiristo la bood ye ba tisi ba la. 
3JN.1.8	Dinzugo li suꞌum ka ti suŋ ti tumtum taaba bama nwa ka ba mool sida pianꞌad la n tis nidib.
3JN.1.9	M daa sob siꞌel n tis Winaꞌam nidib bane bee fu teŋin la. Ka Diotrefes one bood ye o niŋi ba tuongat la pu siak man sob siꞌel la. 
3JN.1.10	M yaꞌa kena m na tuꞌasi ya on tum siꞌel ka maꞌad tisidi ti la. Ka lin pu siaꞌal oo. O me zanꞌas ti taaba diꞌer ka viꞌid bane bood ye ba diꞌe ba, ka kadi ba yiis Winaꞌam nidib saꞌan.
3JN.1.11	M zuasuŋ, da tuꞌas line a bun beꞌede. Tuꞌasim line a suꞌum. On mekama tum dine a suꞌum ane Winaꞌam nid. On mekama tum dine a bunbeꞌed pu miꞌ Winaꞌam.
3JN.1.12	Soꞌ wusa pianꞌad Demetrius yela suꞌum, hale yelmeŋir dim la me pianꞌade o yela suꞌum. Ka tinam me di o yelsida kaset. Ka fun meŋ miꞌ ye ti kaset la a sida.
3JN.1.13	M mor pianꞌad bedego na yel uf, ka pu bood ye m sobi niŋ gbauŋine, 
3JN.1.14	ka tenꞌes ka m na kena kaae uf dabisa ayi nwa ni, ka ti pianꞌa tis taaba.
3JN.1.15	Sumalisim be ne uf.
3JN.1.15	Fu zuanam wusa puꞌusid uf. Puꞌusimi ti zuanam yinni yinni tisi ti.
JUD.1.1	Man Juud one a Yesu Kiristo tumtum ne Jemes baꞌabiig la, sobid gbauŋ kaŋa tisid bane ka ti Baꞌ Winaꞌam buol ka noŋi ba, ka Yesu Kiristo guri ba la.
JUD.1.2	Winaꞌam na zoo ya nimbaanlig bedego, ka peꞌesi ya sumalisim ne noŋir ka li galis.
JUD.1.3	M zuanoŋa, m mor nimmua hale ye m sobi tisi ya faangir line aa ti wusa din la yela. Li nar ye m saꞌali ya ye ya mo ne bane bood ye ba saꞌam paꞌalug line ka ti siak ka Winaꞌam niŋi o nidib nuꞌusin vuguri la. 
JUD.1.4	Ba suaꞌ gendig ne ya, ban bane ka kudumin dim da sob ban niŋ siꞌem la, ye ba ane bane ziꞌ Winaꞌam ka tiake o popielim piini la ka li ke ka ba tum tuumyaalis, ka kiꞌisidi Yesu Kiristo one a ti kpiꞌeuŋ sob ne ti Zugsob gullim la.
JUD.1.5	Ya da deŋim baŋi li suꞌuŋa amaa m bood ye m tienn ya ye Winaꞌam a one da faaenn o nidib Egipiti teŋin la, ka li nyaꞌaŋ ka o da ku ba sieba bane pu niŋ o yadda la. 
JUD.1.6	Ka Winaꞌam lo maleknam bane me da basi ba soꞌolim ka bas line sid aa ba beilim zinꞌig la, ne bana bane kaꞌ saꞌuŋo, ka guri ba likin n ti paae dabistitaꞌar saria kadib la. 
JUD.1.7	Ala men ka Sodom ne Gomorra dim ne teens bane kpiꞌe ba la da niŋ dianꞌad tuuma ne tuumyaalis, ka da nye namisug ba tuumbeꞌed yela, line a bugum line pu kpiigida, ka li a saꞌalug n tisi ti.
JUD.1.8	Ka laꞌam ne wala nimbama nwa bane ziꞌ Winaꞌam la kpelim dol zaansuma line ke ka ba dianꞌadi ba meŋ, ka zanꞌas kpiꞌeuŋ dim ka tuꞌud bane mor paŋ n be agol la. 
JUD.1.9	Hale malek kpeenm, Maikel on da mood ne Sutaana, ka da nwaꞌasid Moses niŋgbiŋ yela, on da kpi la, da pu kpiꞌem ye o koos o ne tuꞌude, amaa ka lee yel ye, Zugsob la na tans o. 
JUD.1.10	Amaa nimbama nwa tuꞌud line mekama zuꞌe gaadi ba yaꞌam baŋir. Ka yelbane ka saal miꞌ ba niŋgbiŋin wuu bunkonbane pu tenꞌesid la, na ke ka ba saꞌam.
JUD.1.11	Ba tuund Kain tituunli ka pesigi ba meŋi ne suebeꞌed wuu Balaam ye ba nye nyood, ka kpi men wuu Kora ne sieba da zanꞌas Winaꞌam noor ka kpi siꞌem la. Dinzug li na toe n tisi ba.
JUD.1.12	Ba ane bane mor gbada ya noŋilim diib diibin ka laꞌam di ne taaba ne nyeesim n suŋidi ba meŋ maꞌaa. Ba wenne saŋgbana bane kaeꞌ sakuꞌom ka sisiꞌem daꞌad, ne tiis bane pu mor welaa, ba welib saŋaa. Ba kpine tol ka ba voonn ba bas. 
JUD.1.13	Ba lem wenne moꞌar kuꞌopilbeda n daꞌad pumpuum line a ba nyan tuuma, ka lem wenne nwadibibis bane goond ka Winaꞌam tiꞌeb lik titaꞌar n guri ba saŋa kane kaꞌ benne.
JUD.1.14	Li ane nimbama yela ka Enok one a tuŋ ayopoi line pinꞌil Adam ni na la, da diꞌe Winaꞌam pianꞌad n tis nidib ye gosimi, Winaꞌam na kena ne o maleknam tusa piiga 
JUD.1.15	ye saalib wusa nyee ba tuumbeꞌed namisug. O na koos tuumbeꞌed dim bane pu dol Winaꞌam suere, ban tum tuumbeꞌed ka pu mor yaꞌa ne Winaꞌam la, ne ban pianꞌad pianꞌabeꞌednam n kiꞌisid o la. 
JUD.1.16	Ba ane nyuyolug dim, ka niŋidi ba saalib boodim, ka a bane nweꞌed nyoꞌog hale, ka mor noŋgban malisiŋ ye ba nye nyood.
JUD.1.17	M zuanoŋa, tenri yelkan ka ti Zugsob Yesu Kiristo Tumtumnib da deŋim pianꞌ ye li niŋ la. 
JUD.1.18	Ba da yeli ya ye naar saŋa la, ka ninlaꞌadib na be, bane laꞌad Winaꞌam ka dol saalib yaꞌamleog boodim ka pu dol Winaꞌam suere. 
JUD.1.19	Nimbama nwa taꞌasid weligir na. Ba ane saalib maꞌaa ka Winaꞌam Siig Suŋ kaꞌa ba nii.
JUD.1.20	M zuanoŋa, yanam lee suŋimi taaba n kpeꞌeŋ ya Winaꞌam yadda niŋir line a nyain la, ka ke ka Winaꞌam Siig Suŋ suŋi ya ne ya Winaꞌam puꞌusugin. 
JUD.1.21	Kpelim niŋimi ya meŋ Winaꞌam noŋilimin ka guri ti Zugsob Yesu Kiristo nimbaanlzoor line taꞌasid nyovur dine kaꞌ naare.
JUD.1.22	Suŋimi bane yamisid la. 
JUD.1.23	Faanmi sieba n teegi ba yiis bugumin na. Ka lem zo nimbaanlig ne sieba amaa ka mor dabiem zotim ne ba, amaa kisigimini ba fuud line ka saalib yaꞌam boodim dianꞌa ba la.
JUD.1.24	Winaꞌam a one na nyaŋe guri ya ka ya ku lu tuumbeꞌedin ne, ka na more ya keŋe o tuon line a o naꞌam paŋ zinꞌigin ka gbada kaeꞌ, ka sumalisim be bedego. 
JUD.1.25	On one a Winaꞌam gullim, ka a one faandi ti ka li yi ti Zugsob Yesu Kiristo saꞌan na la, nyet naꞌasi ne soꞌolim ne kpiꞌeuŋ saŋsiꞌen sa, ne nannanna, ne saŋa line kaꞌ naare. Ami.
REV.1.1	Yela ban ka Yesu Kiristo daa nie paꞌal o tumtumnib la sobne gbauŋ kaŋa ni. Winaꞌam daa tis o yelbama ye o bigis Winaꞌam tumtumnib lin ku yuuge ka yelbane na kena. Kiristo daa tumne o malek o tumtum Joon saꞌan ka o yel o yelbama. 
REV.1.2	Joon daa yel bun lin ka o nye la wusa. Ka neꞌeŋa wusa ane labaar kane yi Winaꞌam saꞌan na la, ne yelsida lin ka Yesu Kiristo daa yiis la. 
REV.1.3	Yelsum be ne one karem Winaꞌam noor pianꞌauk kane ka o nodiꞌes daa pianꞌ la ne bane wumi li ka siak bun line sob gbauŋ kaŋa nwa ni la. Bozugo saŋa la liꞌeliya ka neꞌeŋanam na niŋ.
REV.1.4	Man Joon sobid gbauŋ kaŋa n tisid Winaꞌam nidib bane laꞌas teensa ayopoi bane be Asia soꞌolimin la.
REV.1.4	Winaꞌam one da be, ka kpelim be, ka na ti be sa ne siisa ayopoi bane be o naꞌam tuon la, 
REV.1.5	ne Yesu Kiristo one yet Winaꞌam yela ne sida ka a one da vuꞌug kumin yiiga la ka a dunia naꞌanam naꞌab la na tisi ya yelsum ne sumalisim.
REV.1.5	Yesu Kiristo noŋi ti ka kpi ka o ziim yi ye o yiisi ti ti tuumbeꞌedin 
REV.1.6	ka ke ka ti a naꞌanam ne maalmaanib ye ti tum n tis o Baꞌ Winaꞌam. O na nye zunꞌor ne naꞌam saŋa dine kaꞌ benne. Ami.
REV.1.7	Gosimi, one kenna ne saŋgbana la. Soꞌ mekama na nye o, laꞌam ne bane kuns o la men. O yaꞌa ti kena, dunia buudi wusa na kum ban zot o la yela. Sida, li na niŋ.
REV.1.8	Zugsob Winaꞌam la a one mor paŋ wusa ka da be, ka be, ka na ti be la yel ye, “Mane a Alfa ne Omega, ka a siꞌel wusa pinꞌilug ne li naar.”
REV.1.9	Man Joon ane ya baꞌabiig one laꞌas ne ya Yesu soꞌolimin, ka dit fara ka modigid ne ya, tinam a yinni ne Yesu la zug. Man daa moon Winaꞌam pianꞌad ka yet man miꞌ siꞌel Yesu Kiristo yela la zug, ka ba daa more man keŋ Patmos teŋ kane ka kuꞌom giligi li la. 
REV.1.10	Alasidaar line a Zugsob la dabisir la, Winaꞌam Siig Suŋ la daa kpenꞌ m, ka m wum kukor titaꞌar line kum wuu naꞌatani piebidi m nyaꞌaŋ.
REV.1.11	Ka li daa yel ye, “Som lin ka fu nyet la digil, ka zaŋ gbauŋ la n tolimi tis Winaꞌam nidib bane laꞌas teensa ayopoi la, ka a Efesus ne Smirna ne Pergamum ne Tiatira ne Sardis ne Filadelfia ne Laodisea dim la.”
REV.1.12	Man fendigi ye m gos ye anoꞌone pianꞌade tisidi ma, ka nye salima fitla ayopoi. 
REV.1.13	Ka soꞌ ziꞌe ba soogin wenne Ninsaal Biig ye fuug line waꞌami paae o noba. Ka salima senbidiŋ loo o nyoꞌog. 
REV.1.14	Ka o zuobid daa pelig wenne guŋgum bee sakuga ne. Ka o nini wenne bugum pielim ne. 
REV.1.15	Ka o noba nyeen wenne anzurifa ka ba nyeligi li bugumin n ke ka li maꞌae ka ba sasi li ka li lieb nyain. Ka o kukor vuud wenne kuꞌomi zot ka suꞌugid ne paŋ siꞌem la. 
REV.1.16	Ka o mor nwadibibisa ayopoi o datiuŋ nuꞌugin. Ka suꞌuraug line dit tuon ne nyaꞌaŋ yi o noorin na. Ka o nindaa nyeen wenne nintaŋ soos winig ne.
REV.1.17	Man daa nye o la m daa igini o tuon ka wenne niŋkane kpi ne. Ka o daa zaŋi o datiuŋ nuꞌug n paꞌali m zug ka ye, “Da zot dabiem. Ka mane a yiiga ne nyaꞌaŋ daan la. 
REV.1.18	Mane a one voe la. M daa kpine, amaa m yuꞌun voe saŋa dine kaꞌ benne, ka soꞌe kuꞌum ne kuꞌum teŋ wusa.
REV.1.19	“Dinzug, som bun lin ka fu nyet, line be nannanna, ne line na ti niŋ nyaꞌaŋ. 
REV.1.20	Nwadibibisa ayopoi line ka fu nye m datiuŋ nuꞌugin ne salima fitla ayopoi la yelsuaꞌada la gbin ane anwa. Nwadibibisa ayopoi la ane Winaꞌam nidib bane laꞌas zinꞌisa ayopoi la maleknam, ka fitla ayopoi la a Winaꞌam nidib bane laꞌas zinꞌisa ayopoi la.”
REV.2.1	Ka man nye soꞌ la one yel man ye, “Som neꞌeŋa n tis malek one be Winaꞌam nidib saꞌan n be Efesus teŋin la. Neꞌeŋa ane toluŋ dine yi one mor nwadibibisa ayopoi o datiuŋ nuꞌugin la na, one ken salima fitla ayopoi soogin la.
REV.2.2	Toluŋ la nwa. ‘Man miꞌ yanam niŋid siꞌel, ka miꞌ yanam tum ne kpiꞌeuŋ siꞌem, ka mor sumodigir siꞌem, ka miꞌ ye ya zanꞌasid nimbeꞌednam, ka daa mak bane ye ba ane Kiristo Tumtumnib la gos, ka lee baŋ ye ba kaꞌa alaa, ka baŋ ye ba ane ziri dim. 
REV.2.3	M miꞌ ye ya modigid ka namisid man zug ka pu basida. 
REV.2.4	Amaa mane nye ya taal siꞌem ane anwa. Ya pu noŋi m wuu yaname daa noŋi m yanam daa pinꞌili doli m yiiga siꞌem laa. 
REV.2.5	Tenꞌesimi yaname daa niŋid siꞌem ka yuꞌun basi li la. Tiakimi ya tuuma ka tum yaname daa tum siꞌem yiiga la. Ya yaꞌa pu tiake ya sueyaa, m na keenn ya saꞌan na n noki ya fitla la li zinꞌigin. 
REV.2.6	Amaa neꞌeŋa ka ya niŋid ka li a suꞌum. Ya kis line ka Nikolaitan nidib la niŋid, wenne mane kis li siꞌem la.
REV.2.7	One bood ye o wum, ala on kelisimi line ka Winaꞌam Siig Suŋ la yet Winaꞌam nidib la. One nyaŋ yelbeꞌed wusa la ka m na tis o suer ka o di tiig line tisid nyovur ka be Winaꞌam lomboꞌogin la wela.’ ”
REV.2.8	Ka man nye soꞌ la lem yeli m ye, “Som neꞌeŋa tis malek one be Winaꞌam nidib saꞌan n be Smirna teŋin la. Neꞌeŋa ane toluŋ line yi one a yiiga ne nyaꞌaŋ daan la na, one da kpi ka lem vuꞌug la.
REV.2.9	Toluŋ la nwa. ‘M miꞌ ya namisug yela, ka miꞌ ye ya ane noŋ dim, amaa sida ya ane kpaꞌam dim, ka miꞌ pianꞌabeꞌed din ka bane yel ye ba ane Jew dim ka kaꞌ ala la pianꞌade ya yela. Ba ane Sutaana nidib. 
REV.2.10	Da zo yaname ye ya di fara siꞌa la dabiem. Kelisimi. Sutaana na ke ka ba kpenꞌesi ya sarega ni maki ya, ka ya na nye namisug dapiiga. Niŋimini m yadda hale ne ya kum, ka m na tisi ya piini line a nyovur.
REV.2.11	One bood ye o wum, ala on kelisimi line ka Winaꞌam Siig Suŋ la yet Winaꞌam nidib la. One nyaŋ yelbeꞌed wusa la, kum kane paasida ayi la ku niŋ o siꞌela.’ ”
REV.2.12	Ka man nye soꞌ la lem yeli m ye, “Som neꞌeŋa n tis malek one be Winaꞌam nidib saꞌan n be Pergamum teŋin la. Neꞌeŋa ane toluŋ kane yi one mor suꞌuraug dine ka li tuon ne nyaꞌaŋ wusa dit la na.
REV.2.13	Toluŋ la nwa. ‘M miꞌ ye yaname be siꞌel la ane zinꞌikan ka Sutaana naꞌam gbauŋ be. Amaa ya sid doli m, hale saŋa kan ka ba daa ku Antipas one sid diti m kaset tisid nidib la, zinꞌikan ka Sutaana be la ya ni, ya daa kpelim niŋidi m yadda. 
REV.2.14	Amaa ya taal ane anwa biꞌela. Sieba bee ya ni ka dol Balaam paꞌalug one da paꞌal Balak on na niŋ siꞌem ke ka Israel dim tum tuumbeꞌed. O da ke ka ba di baꞌar diib, ka me ke ka dap ne poꞌab saꞌam taaba. 
REV.2.15	Ala men, yanam me mor nidib ya ni ka ba dol Nikolaitan dim paꞌalug. 
REV.2.16	Tiakimini ya sueya. Yaꞌa kaꞌ alaa, m na kena zab ne nimban dim ne suꞌuraug dine line na yi m noorin na la.
REV.2.17	One bood ye o wum, ala on kelisimi line ka Winaꞌam Siig Suŋ la yet Winaꞌam nidib la. One nyaŋ yelbeꞌed wusa la ka m na tis o diib line yit saazug na la sieba ka o di, ka tisi ba wusa yinni yinni kugpiel line zug ka yuꞌur paal sob, ka soꞌ ziꞌi lii, asee one diꞌe li la.’ ”
REV.2.18	Ka man nye soꞌ la lem yeli m ye, “Som neꞌeŋa tis malek one be Winaꞌam nidib saꞌan n be Tiatira teŋin la. Neꞌeŋa ane toluŋ kane yi Winaꞌam Biig one nini wenne bugum pielim ne, ka o noba nyeen wenne anzurifa line ka ba sas ne.
REV.2.19	Toluŋ la nwa. ‘M miꞌ ya tuuma ne ya noŋilim ne ya yadda niŋir ne yaname niŋid siꞌel laꞌam ne ya sumodigir, ka lem miꞌ ye ya tum nannanna gat yaname daa deŋi tum yanam daa pinꞌili doli m siꞌem la. 
REV.2.20	Amaa mane nye ya taal siꞌem nwa. Ya siak Jezebel one a poꞌa ka yel ye o ane Winaꞌam nodiꞌes la, ka o bee ya ni, ka paꞌan ka maꞌadi m tumtumnib, ka poꞌab ne dap saꞌamid taaba, ka dit bada diib. 
REV.2.21	M tis o saŋa ye o tiak o tuumbeꞌed, amaa o pu bood ye o bas o tuumbeꞌed laa. 
REV.2.22	Dinzug m na ke ka o digin ne namisug. Ka bane laꞌas ne o n tum tuumbeꞌed la, yaꞌa pu bas ba tuumbeꞌed la, ban me na namis bedego. 
REV.2.23	M na ke ka o biis kpi. Ka Winaꞌam nidib wusa na baŋ ye mane a one miꞌ nidib potenda ne ba boodim la, ka yo soꞌ mekama wusa o tuuma yood. 
REV.2.24	Amaa ya sieba bane be Tiatira ka pu dol paꞌalkaŋaa, ka me pu zamis line ka sieba buon Sutaana yelsuaꞌada laa, m ku mor yeel sieba ziꞌili ya. 
REV.2.25	Amaa ya gbanꞌam line ka ya mor la kiŋ kiŋ hale ne man na ti kena. 
REV.2.26+REV.2.27	One nyaŋ yelbeꞌed wusa la, ka kpelim niŋid man boodim, ka kudin ku basi, m na tis o paŋ kan ka m diꞌe m Baꞌ Winaꞌam saꞌan la buudi, ka na tis o teens wusa paŋ ka o na soꞌe ba ne paŋ ka saꞌami ba, wenne one mor kunt dansaar nwaꞌad duguda ka li liebid sawies ne, 
REV.2.28	ka me tis o bekeeung nwaddar la.
REV.2.29	One bood ye o wum, ala on kelisim dine ka Winaꞌam Siig Suŋ la yet Winaꞌam nidib la.’ ”
REV.3.1	Ka man nye soꞌ la lem yeli m ye, “Som neꞌeŋa tis malek one be Winaꞌam nidib saꞌan n be Sardis teŋin la. Neꞌeŋa ane toluŋ dine yi one mor Winaꞌam siisa ayopoi ne nwadibibisa ayopoi la na.
REV.3.1	Toluŋ la nwa. ‘M miꞌ yaname niŋid siꞌel, ka nidib tenꞌesid ye ya voe amaa ya ane kuꞌum. 
REV.3.2	Dinzug duomi, ka kpemis line kpelim ka bood kuꞌum la, ka ya tuuma la pu tig Winaꞌam nini. 
REV.3.3	Dinzug tenri paꞌalug kan ka ya daa wum ka diꞌe la. Siakimini li ka tiake ya sunya. Ya yaꞌa pu due m na keenn ya saꞌan na wenne naꞌayiig ne, hale ka ya ku baŋ saŋkan ka m kenaa. 
REV.3.4	Amaa ya nidib biꞌela be Sardis ka pu dianꞌ ba fuude. Ba na ye fupiela doli m, ban nar la zug. 
REV.3.5	One nyaŋ yelbeꞌed wusa la na ti ye fupiela wuu ban ne, ka m ku kpiis o yuꞌur nyovurpaal dim gbauŋin laa, ka na yeli m Baꞌ ne o maleknam la saꞌan nyain ye o ane man nid.
REV.3.6	One bood ye o wum, ala on kelisim line ka Winaꞌam Siig Suŋ la yet Winaꞌam nidib la.’ ”
REV.3.7	Ka man nye soꞌ la lem yeli m ye, “Som neꞌeŋa tis malek one be Winaꞌam nidib saꞌan n be Filadelfia teŋin la. Neꞌeŋa ane toluŋ dine yi one a nyain ka a sida sob la ni na, one mor David saafi la, ka yoꞌogid ka soꞌ ku nyaŋe yoo, ka yood ka soꞌ ku nyaŋe yoꞌog laa.
REV.3.8	Toluŋ la nwa. ‘M miꞌ yaname niŋid siꞌel, ka tisi ya suer ye ya tum m tuuma, ka li wenne kuluŋ ka m yoꞌog ka soꞌ ku nyaŋe yoo, ka miꞌ ye ya mor paŋ biꞌela, ka laꞌam ne ala, ya me siaki m yelug ka pu kiꞌis ye ya ziꞌ ma. 
REV.3.9	Kelisimi. Bane a Sutaana nidib, ziri dim bane maꞌ ye ban ane Jew dim, ka kaꞌ Jew dima, m na ke ka ba kena igini ya tuon ka baŋ ye m noŋi ya. 
REV.3.10	Yaname siak m yelug ka modig la zug, m me na more ya suꞌuŋa ka ya da kpenꞌ yelkan na ti kenn dunia ni na mak dunia nidib wusa la nii. 
REV.3.11	M na kenn nannanna na. More line ka ya mor la suꞌuŋa, ka soꞌ da nyaŋe faaenn ya yoode. 
REV.3.12	One nyaŋ yelbeꞌed tuuma wusa la m na maal o, ka o a zaꞌantolug Winaꞌam puꞌusum yir ka o kudin ku lem yi aninaa. Ka m na sob Winaꞌam yuꞌur tabil o zugin, ne Winaꞌam teŋ Jerusalem Paal dine na yi Winaꞌam saꞌan arazana ni n sig na la yuꞌur, ka me na sob m meŋ yuꞌupaal tabil o zugin.
REV.3.13	One bood ye o wum, ala on kelisim dine ka Winaꞌam Siig Suŋ la yet Winaꞌam nidib la.’ ”
REV.3.14	Ka man nye soꞌ la lem yeli m ye, “Som neꞌeŋa tis malek one be Winaꞌam nidib saꞌan n be Laodisea teŋin la. Neꞌeŋa ane toluŋ dine yi one yuꞌuri buon Ami la ni na la, one sid yet line ka o nyet la, one a bun din ka Winaꞌam maal wusa la kpeenm.
REV.3.15	Toluŋ la nwa. ‘M miꞌ yaname niŋid siꞌel ka miꞌ ye ya tum m tuuma ka pu tumi li maꞌasiga ka me pu niŋidi li tuuliga. Man boodin ne yaname naan aan maꞌasiga bee yaname naan aan tuuliga. 
REV.3.16	Amaa yaname sadigim pu maꞌas bee tul m tuuma ni la, m na tobisi ya yiisi m noorin. 
REV.3.17	Yanam yet ye ya ane kpaꞌam dim ka mor dine ka ya bood wusa ka siꞌel pu pasigi ya. Ka ziꞌ yaname mor susaꞌaŋ ne nimbaanlig siꞌem. Ya ane noŋ dim ka a sawenya ne zunzoos.
REV.3.18	Dinzug m saꞌali ya ne ye ya daꞌ salima line a salima meŋa man ni n paam kpaꞌam, ka me lem daꞌ fupiela ye ligili ya nyan sawenya la, ka daꞌ tiim niŋi ya nini la ka tunꞌe nyet. 
REV.3.19	M namisid ka saꞌan bane ka m noŋ la wusa ye ba zamis. Dinzug tiakemini ya sueya ka da diꞌemideyaa. 
REV.3.20	Kelisimi. M buoni ya wenne one ziꞌe zaꞌanoorin kabirid ne. Ka soꞌ yaꞌa wum m kabirug la ka siak, m na kpenꞌ o yin na ka man ne on laꞌase di. 
REV.3.21	One nyaŋ yelbeꞌed wusa la, m na tis o suer ka o laꞌase zinꞌi ne man m naꞌam gbauŋ la zug, wenne man nyaŋ yelbeꞌed wusa ka laꞌase zinꞌin ne m Baꞌ Winaꞌam o naꞌam gbauŋ zug siꞌem la.
REV.3.22	One bood ye o wum, ala on kelisim line ka Winaꞌam Siig Suŋ la yet Winaꞌam nidib la.’ ”
REV.4.1	Neꞌeŋa ka m nye ka arazana kuluŋ yoꞌog. Ka kukor kane ka m deŋi wum la pianꞌadi tisid man, ka li vuud wenne naꞌatan. Ka li yeli m ye, “Dum kpela na, ka m na paꞌal uf dine na niŋ neꞌeŋa nyaꞌaŋ la.” 
REV.4.2	Ka yimmo ka Winaꞌam Siig Suŋ la more m, ka m nye ka naꞌam gbauŋ digi arazana ni ka soꞌ zinꞌi li zug. 
REV.4.3	Ka o nindaa nyeen wenne kugvenla line yuꞌuri buon yaspa ne kanelian. Ka saa dindeog buenn gilig naꞌam gbauŋ la, ka dindeog la boonsim a denꞌem. 
REV.4.4	Ka naꞌam gbana piisi ne anaasi gilig naꞌam gbauŋ la, ka kpeenmnam piisi ne anaasi ye fupiela ka pid salima zugpibis zinꞌi ba zutin. 
REV.4.5	Ka sayanꞌasug yit gbauŋ la ni na ne vuud ne satansug. Ka fitlanam ayopoi lamisid dit naꞌam gbauŋ la tuon. Bama a Winaꞌam siisa ayopoi la. 
REV.4.6	Ka siꞌel wenne moꞌar dig naꞌam gbauŋ la tuon wenne gotiŋ nie nyain ne.
REV.4.6	Ka bunvoeya anaasi ziꞌe gilig naꞌam gbauŋ la, ka nini peꞌeli ba tuon ne nyaꞌaŋ. 
REV.4.7	Ka yiiga bunvor la wenne gbigim ne, ka one tiaꞌ la wenne naꞌaraug ne, ka one tiaꞌ atanꞌ la mor ninsaal nindaa. Ka bunvor one tiaꞌ anaasi la wenne silug titaꞌar n ianꞌad ne. 
REV.4.8	Ka bunvoeya la yinni wusa mor kpukpama ayuobu, ka nini peꞌeli ba poogin ne yiiŋ. Ka yuꞌuŋ ne nintaŋ ba pu basid yuumaa ka ye,
REV.4.8	“Zugsob Winaꞌam one mor paŋ la a suꞌum nyain.
REV.4.8	O a suꞌum.
REV.4.8	O sid a suꞌum.
REV.4.8	One a one da be,
REV.4.8	ka nan be,
REV.4.8	ka na ti be la.”
REV.4.9	Ka bunvoeya anaasi la yaꞌa yiti zunꞌod ka naꞌasid one be saŋa dine kaꞌ benne ka zinꞌi naꞌam gbauŋ zug la ka puꞌus o bareka, 
REV.4.10	kpeenmnam piisi ne anaasi la iginidne one zinꞌi naꞌam gbauŋ zug la tuon ka zunꞌe one be saŋa dine kaꞌ ben la, ka pidigi ba zugpibis n digil one zinꞌi naꞌam gbauŋ zug la tuon n yet ye,
REV.4.11	“Ti Zugsob Winaꞌam fune nar
REV.4.11	ye fu diꞌe pipilim naꞌasi ne zunꞌor ne paŋ
REV.4.11	bozugo fune maal siꞌel wusa,
REV.4.11	ka fu boodim yela
REV.4.11	ka fu maali ba ka ba be la.”
REV.5.1	Ka m nye gbauŋ ka li sob li tuon ne nyaꞌaŋ, ka mor tabilis ayopoi. Ka one zinꞌi naꞌam gbauŋ la zug n more li o datiuŋ. 
REV.5.2	Ka m nye malek kane mor paŋ hale ka o moon n tansid ye, “Anoꞌone a suꞌum na nyaŋe lak tabilig la ka yoꞌog gbauŋ la?” 
REV.5.3	Ka soꞌ daa kaeꞌ arazana ni bee dunia ni bee teŋgbauŋ poogin na nyaŋe lak gbauŋ la gos poogine. 
REV.5.4	Ka m daa kaas hale, bozugo soꞌ daa kaeꞌ a suꞌum ye o lak gbauŋ la gos li poogin la zug. 
REV.5.5	Ka kpeenmnam la ni yinni yeli m ye, “Da kaasida. Gosima, one yi Juda buudi ni ka mor paŋ wenne gbigim la, one a naꞌab David yaaŋ la, o nyaŋ yelbeꞌed wusa ka na nyaŋe yoꞌog gbauŋ la ne tabilis ayopoi la.”
REV.5.6	Ka m nye Peꞌebil ka o ziꞌe naꞌam gbauŋ dine ka bunvoeya anaasi ne kpeenmnam gilig la teŋsuk. Ka Peꞌebil la wenne one ka ba daa ku o, ka o vuꞌug kumin, ka mor iila ayopoi ne nini ayopoi dine a Winaꞌam siisa ayopoi bane ka o tum dunia wusa ni na la. 
REV.5.7	Ka Peꞌebil la keŋ diꞌe gbauŋ la one zinꞌi naꞌam gbauŋ la datiuŋ. 
REV.5.8	Ka on diꞌe gbauŋ la ka bunvoeya anaasi la ne kpeenmnam piisi ne anaasi la vabin Peꞌebil la tuon. Ka kpeenmnam la yinni wusa mor kon ne salima laas, line peꞌel ne tudaare dine a Winaꞌam nidib puꞌusug la. 
REV.5.9	Ka ba yuꞌum yuumpaali yet ye,
REV.5.9	“Fune suꞌum ye fu diꞌe gbauŋ la,
REV.5.9	ka laki li tabilis la,
REV.5.9	bozugo ba daa kuu uf ne.
REV.5.9	Ka fu ziim la faaenn ninsaal buudi wusa ne pianꞌad gun gun ne buudi gun gun laꞌam ne soꞌolim gun gun,
REV.5.9	ka ba lieb Winaꞌam din.
REV.5.10	Ka maali ba ka ba a soꞌolim naꞌanam ne maalmaanib
REV.5.10	ye ba tum Winaꞌam tuuma,
REV.5.10	ka na di naꞌam dunia ni.”
REV.5.11	Ka m gos ka nye maleknam tusanam tusa sa, ka ba ziꞌeni gilig naꞌam gbauŋ la ne bunvoeya anaasi ne kpeenmnam la. 
REV.5.12	Ka m wum ka ba duꞌosid ba kukoya yumi yet ye,
REV.5.12	Peꞌebil one ka ba da ku ka o vuꞌug la suꞌum
REV.5.12	ye o diꞌe paŋ ne kpaꞌam ne yaꞌam ne kpiꞌeuŋ
REV.5.12	ne naꞌasi ne zunꞌor ne senꞌuŋ.
REV.5.13	Ka m wum ka bunvor mekama line be arazana ni ne dunia ni ne teŋgbauŋ poogin ne ateukun wusa yet ye,
REV.5.13	“Bareka ne naꞌasi ne zunꞌor ne paŋ
REV.5.13	be ne Peꞌebil la
REV.5.13	ne one zinꞌi naꞌam gbauŋ zug
REV.5.13	saŋa dine kaꞌ benne.”
REV.5.14	Ka bunvoeya anaasi la siak ye Ami. Ka kpeenmnam la vabini zunꞌe Peꞌebil ne one zinꞌi naꞌam gbauŋ zug la.
REV.6.1	Ka m nye ka Peꞌebil la yoꞌog tabilis ayopoi la yinni. Ka m wum ka bunvoeya anaasi la yinni yel ne kukor dine wenne satansug ne ye, “Kem na.” 
REV.6.2	Ka m gosi nye wedpiel. Ka one banꞌad o la mor tiraug. Ka ba tis o naꞌam zugpibig. Ka o yii a paŋ daan ye o zabi nyaŋ siꞌelnam wusa.
REV.6.3	Ka Peꞌebil la yoꞌog tabilig kane peꞌes ayi la. Ka m wum ka bunvor one peꞌes ayi la yel ye, “Kem na.” 
REV.6.4	Ka wedzinꞌia me yi na. Ka ba tis one banꞌad o la paŋ ye o saꞌas zaba dunia ni ka nidib ku taaba. Ka o diꞌe suꞌug titaꞌar.
REV.6.5	Ka Peꞌebil la yoꞌog tabilig kane peꞌes atanꞌ la. Ka m wum ka bunvor one peꞌes atanꞌ la yel ye, “Kem na”. Ka m gos ka wedsabilig be anina. Ka one banꞌad la mor line makid la o nuꞌugin. 
REV.6.6	Ka m wum line vuud wenne kukor line yi bunvoeya anaasi la soogin ye, ki ligidi zem nid daar yinni tuuma yood. Ka kizenꞌug butis bibis atanꞌ me a nid daar yinni tuuma yood. Amaa da saꞌami kpaam ne daam laa, ka ba ligidi zuꞌe ya.
REV.6.7	Ka Peꞌebil la yoꞌog tabilig line peꞌes anaasi la, ka m wum ka bunvor one peꞌes anaasi la yel ye, “Kem na.” 
REV.6.8	Ka m nye ka wedpipelug be anina, ka one banꞌad o la yuꞌuri buon Akum, ka Hades, line a kpiꞌimnam teŋ la doli o nyaꞌaŋ. Ka ba tis Akum ne Kpiꞌim Teŋ dunia pudugir yinni pudugir anaasi la ni ye ba soꞌe, ka ba na ku ne suꞌuraug ne koꞌom ne wiim ne dunia bunyuos.
REV.6.9	Ka on yoꞌog tabilig line peꞌes anu la, ka m nye bane ka ba kuu ba, ban moon Winaꞌam pianꞌad la ka yet Winaꞌam yelsida la zug, ka ba be maan maalug bimbim la teŋir, 
REV.6.10	ka tansid ye, “Zugsob titaꞌar, one a suꞌum ne sida, ye li na yuuge paae wala ka fu na kad nidib nwa saria ka namisi ba ka teki ba toba, ban kuud nidib la yela?” 
REV.6.11	Ka ba tisi ba wusa fupielis, ka yeli ba ye, “Vuꞌusumi biꞌela ka guri ya tumtumnib taaba bane a yadda niŋidib ka kpelim dunia ni la, ka ba ti kuu ba wenne ban ku yanam siꞌem la, ka ba kal ben ti paae.”
REV.6.12	Ka m nye ka o yoꞌog tabilig dine peꞌes ayuobu la. Ka teŋ dam bedego, ka nintaŋ kilim lik bedego, ka nwadig la wusa lieb zenꞌugo wenne ziim ne. 
REV.6.13	Ka nwadibibis la yi saŋgbauŋ la ni li teŋin na wenne kekama ka sisiꞌem yiti nweꞌ ka kekaŋ la dam ka welkasa lut siꞌem la. 
REV.6.14	Ka saŋgbauŋ la melim wenne gbauŋ ka ba kpilim naae ne. Ka zueya ne teens bane ka kuꞌom gilig wusa enris.
REV.6.15	Ka dunia naꞌanam ne nintitada ne sogia naꞌanam ne kpaꞌam dim ne paŋ dim ne soꞌ wusa, yamis ne bane kaꞌa yamise, ba wusa suaꞌ tampiins lema ni ne tampiins sianꞌasima zueya zut, 
REV.6.16	ka tans zueya la ne tampiins la yel ye, ba limi ba zutin suaꞌa ba, ye ka one zinꞌi naꞌam gbauŋ zug la ku nyee ba, ka Peꞌebil la me ku nyee ba ne o supeen la. 
REV.6.17	Ka Peꞌebil la ne one zinꞌi naꞌam gbauŋ zug la supeen dabistitaꞌar paa na, ka soꞌ soꞌ kaeꞌ na nyaŋe ziꞌe ne sukpiꞌeuŋ ba supeen la tuone.
REV.7.1	Neꞌeŋa nyaꞌaŋ ka m nye maleknam anaasi ka ba ziꞌe dunia lodisa anaasi la kad dunia sisiꞌem line yi zinꞌis wusa la lebisid ye sisiꞌem da daꞌad teens bee ateuk bee tiig soꞌoo. 
REV.7.2	Ka m nye malek siꞌa ka o yi winig ne tansid siꞌel la na ka mor siꞌel line maal Winaꞌam one voe la zanbina, ka yel maleknam bane ka Winaꞌam tisi ba teens ne ateuk poaꞌaluŋ paŋ la ne kukotitaꞌar ye, 
REV.7.3	ba da poaꞌalim teens la bee ateuk la bee tiis la, asee ka ba ti zanbil Winaꞌam tumtumnib la zanbina ba gbeꞌed ni. 
REV.7.4	Ka m wum bane ka ba daa zanbili ba ne Winaꞌam zanbin ba gbeꞌedin la kal. Li daa ane tusa kobuga ne tusa piisnaasi ne tusa anaasi nidib ka yi Israel dim dood wusa la ni. 
REV.7.5+REV.7.6+REV.7.7+REV.7.8	Ka tusa pii ne ayi daa yi nimbama yinni yinni doodin na. Ka dood la a Juda ne Reuben ne Gad ne Aser ne Naftali ne Manase ne Simeon ne Levi ne Issaka ne Zebulun ne Josef ne Benjamin.
REV.7.9	Neꞌeŋa nyaꞌaŋ la ka m gos, ka nidib laꞌas bedego, ka soꞌ ku nyaŋe kaal nidib la wusaa. Ba daa yine teŋgbana wusa ne buudi wusa ne dood wusa ne pianꞌad wusa ni na n ye fupielis ziꞌe naꞌam gbauŋ la ne Peꞌebil la tuon n mor kpukpara wila ba nuꞌusin, 
REV.7.10	ka pianꞌad ne kukotitada ye, “Ti faangir yitne Winaꞌam one zinꞌi naꞌam gbauŋ la zug ne Peꞌebil la saꞌan na.” 
REV.7.11	Ka maleknam la wusa ziꞌeni gilig naꞌam gbauŋ la ne kpeenmnam la ne bunvoeya anaasi la vabin naꞌam gbauŋ la tuon n zunꞌod Winaꞌam 
REV.7.12	n yel ye, “Ami, bareka ne zunꞌor ne yaꞌam ne bareka puꞌusug ne naꞌasi ne paŋ ne kpiꞌeuŋ ane Winaꞌam din saŋa dine kaꞌ benne. Ami.”
REV.7.13	Ka kpeenmnam la yinni buꞌosi m ye, “Anoꞌonami a nimbama n ye fupielis? Ka ba yi yaani na?”
REV.7.14	Ka m lebis o ye, “Naa, fune miꞌ, ka man ziꞌ.”
REV.7.14	Ka o yeli m ye, “Nimbama yine fara titaꞌarin la na, ka piesi ba fut Peꞌebil la ziimin ka ke ka ba pelig. 
REV.7.15	Linzug ka ba ziꞌe Winaꞌam naꞌam gbauŋ la tuon ka tumi tisidi o nintaŋ ne yuꞌuŋ o puꞌusug yin la. Ka Winaꞌam n be ne ba la zug, ka o na guri ba. 
REV.7.16	Ka koꞌom bee kuꞌonuud kudin ku lem gbanꞌe baa, ka nintaŋ bee tuultitaꞌar ku lem tuligi baa. 
REV.7.17	Peꞌebil one be naꞌam gbauŋ la teŋsuk la na guri ba, ka doli ba keŋ kuꞌobulum line tisid nyovur la. Ka Winaꞌam na eens nintoꞌom wusa ba nini ni.”
REV.8.1	Ka Peꞌebil la yoꞌog tabilig line peꞌes ayopoi la, vuud daa kaeꞌ arazana la nii saŋa biꞌela.
REV.8.2	Ka m nye maleknam ayopoi bane ziꞌe Winaꞌam tuon la ka ba diꞌe naꞌatana ayopoi.
REV.8.3	Ka malek soꞌ mor salima laa dine ka ba niŋid tudaare la, keŋ ziꞌe maan maalug zinꞌig la baba. Ka ba tis o tudaare bedego ye o peꞌesi li Winaꞌam nidib puꞌusugin n niŋ bimbim line ziꞌe naꞌam gbauŋ la tuon la tis Winaꞌam. 
REV.8.4	Ka tudaare dine ka ba nyuꞌe la nyoꞌos ne Winaꞌam nidib la puꞌusug yi malek one ziꞌe Winaꞌam tuon la nuꞌusin dut agol. 
REV.8.5	Ka malek la nok tudaare laa la muꞌe bugum bimbim la zug n peꞌel laa la n lobigi li dunia ni. Ka satansug ne vuud ne sayanꞌasug ne teŋdamug daa naam.
REV.8.6	Ka maleknam ayopoi bane mor naꞌatana ayopoi la tiꞌeb ye ba piebi ba.
REV.8.7	Ka yiiga malek la piebi o naꞌatan. Ka sakuga ne bugum gendig ne ziim n kpaꞌadi lut dunia ni na. Ka bugum di dunia pudugir la yinni pudugir atanꞌ la ni, ka me di tiis pudugir la yinni, pudugir atanꞌ la ni, ka di momaꞌasa wusa.
REV.8.8	Ka malek one peꞌes ayi la piebi o naꞌatan. Ka ba lob siꞌel ka lu wenne zuer titaꞌar lin ka bugum dit la, ka lu dunia kuꞌom wusa la ni. Ka kuꞌom la pudugir la yinni pudugir atanꞌ la ni kilim ziim. 
REV.8.9	Ka bunvoeya bane me be kuꞌomin la pudugir la yinni pudugir atanꞌ la ni kpi wusa. Ka aaruma la me pudugir la yinni pudugir atanꞌ la ni saꞌam wusa.
REV.8.10	Ka malek one peꞌes atanꞌ la piebi o naꞌatan. Ka nwadibil titaꞌar diti wenne bugum ne yi saŋgbauŋin li moꞌa ne kuꞌobula pudugir yinni pudugir atanꞌ la ni. 
REV.8.11	Ka nwadibil la yuꞌuri buon Toog. Ka kuꞌom la pudugir yinni kilim toog. Ka nidib bedego nu kuꞌom la kpi, kuꞌom la daa a toog la zug.
REV.8.12	Ka malek one peꞌes anaasi la piebi o naꞌatan. Ka winig la pudug zinꞌisa atanꞌ, ka nwadig la me pudug zinꞌisa atanꞌ, ka nwadibibis la me pudug zinꞌisa atanꞌ. Ka siꞌel nweꞌ ba pudugir yinni yinni, ka ba wusa pudugir yinni yinni la kilim lik. Ka nintaŋ line nie nyain la pudugir la yinni pudugir atanꞌ la ni kilim lik. Ka yuꞌuŋ pielim pudugir la yinni pudugir atanꞌ la ni me kilim lik.
REV.8.13	Ka m gosi nye silug titaꞌar one ianꞌad agol lalle, ka wum ka o yet ne kukotitaꞌar ye, “Susaꞌaŋ be, susaꞌaŋ be. Maleknama atanꞌ bane kpelim la ye ba piebi ba naꞌatana la, ka ba kukuma yaꞌa ti kum, susaꞌaŋ na be tis bane wusa be dunia ni.”
REV.9.1	Ka malek one peꞌes anu la piebi o naꞌatan. Ka m nye nwadibil ka o yi saŋgbana ni lu dunia ni na. Ka ba tis o bumbok dine zulum ka kaꞌ ben la saafi. 
REV.9.2	Ka nwadibil la yoꞌog bumbok la, ka nyoꞌos yi na wenne bugum titaꞌar nyoꞌos ne, ka ke ka nintaŋ la kilim lik. 
REV.9.3	Ka naꞌazomnam yi nyoꞌos la ni n sig dunia ni na. Ka ba tisi ba paŋ wenne namis mor paŋ dunia ni siꞌem la, 
REV.9.4	ka yeli ba ye, ba da saꞌam siꞌelnam wusa line nobugid teŋinee, amaa ba poaꞌalim nidib bane pu mor Winaꞌam zanbina ba gbeꞌedin la gullim. 
REV.9.5	Ka naꞌazomnam la daa pu mor suere na ku nida, ka lee daa namisidi ba ne nwadisa anu. Ka toog kan ka ba daa nyeti ba niŋgbina ni la daa wenne naŋ toonbi zabid siꞌem la. 
REV.9.6	Ka nwadisa anu nwa saŋa, nimbama na ied kum ka ku nyee lii, ka me na bood kum, ka kum na zo ka basi ba.
REV.9.7	Ka naꞌazomnam la wenne widi bane tiꞌeb gur zaba ne, ka mor line wenne salima zugpibis ba zutin. Ka ba nindaas wenne nidib nindaas ne.
REV.9.8	Ka ba zuobid waꞌam wenne poꞌab zuobid ne. Ka ba nyina wenne gbigim nyina ne. 
REV.9.9	Ka ba nyoꞌod daa ligil ne siꞌel ka li wenne kunt zaba fuud ne. Ka ba kpukpama vuud wenne tanp widi teed tanp terokonami zo ti keŋ zaba ni ne. 
REV.9.10	Ka ba mor zuya ne toonsa wenne namis ne. Ka ba zuya la mor paŋ n na poaꞌalim nidib nwadis anu. 
REV.9.11	Ka malek one gur bumbok la daa aa ba naꞌab. Ka o yuꞌur ne Hibiru pianꞌad ane Abbadon, ka Greek pianꞌad a Apoliyon. Li gbin ane Asaꞌuŋ.
REV.9.12	Yiiga susaꞌaŋ la gaadeya. Amaa susaꞌaŋa ayi kpelim na kena.
REV.9.13	Ka malek one peꞌes ayuobu la piebi o naꞌatan. Ka m wum ka kukor yi salima maan maalug zinꞌig dine ziꞌe Winaꞌam tuon la lodisin anaasi na, 
REV.9.14	yel malek one peꞌes ayuobu mor naꞌatan la ye, “Yidigim maleknam anaasi bane ka ba lo Yifiretis moꞌar saꞌan la.” 
REV.9.15	Ba daa tiꞌeb ne gur yuum kaŋa ne nwadig kaŋa ne dabis kaŋa ne saŋa kaŋa ye ba ku ninsaalib pudugir la yinni pudugir atanꞌ la ni. 
REV.9.16	Ka m wum sogianam bane a wedbanꞌadib la kal. Li daa ane tusa piisi zinꞌis tusa piiga.
REV.9.17	Ka m zaansuŋin la ka m daa nye widi ne bane banꞌadi ba la. Ka ban daa a siꞌem nwa. Bane banꞌad widi la daa yene zaba fut line muꞌe wenne bugum ka a sabilig ne donboolim ba nyoꞌodin. Ka widi la zut wenne gbigima zut ne. Ka bugum ne nyoꞌos ne tan line nyelig n dit wuu bugum ne yitne ba noya ni na. 
REV.9.18	Ka yeltood atanꞌ bama, bugum ne nyoꞌos ne tan line nyelig n dit wuu bugum la dine daa yit widi la noya ni la daa ku ninsaalib pudugir la yinni pudugir atanꞌ la ni. 
REV.9.19	Widi la paŋ daa bene ba noya ne ba zuya ni. Ka ba zuya la daa wenne wiigi ne n mor zut ka ba more li poaꞌalim nidib.
REV.9.20	Ka nimbane daa kpelim ka yelbama daa pu kuu ba la, daa pu bas ban daa maal siꞌel ba meŋ la dolim, ka me daa pu bas kikiris ne salima baꞌa la ne anzurifa baꞌa ne kuga baꞌa ne daad baꞌa bane ku tunꞌe nye bee wum bee keŋ la puꞌusugo. 
REV.9.21	Ba me daa pu bas ba ninkuusim ne ba baꞌakon bugub ne ba poꞌaboodim bee ba naꞌayiigim la ka tiake.
REV.10.1	Ka m nye malek titaꞌar siꞌa ka o yi arazana ni sigid na. Ka saŋgbauŋ daa ligil o wenne fuug ne, ka saa dindeog buenn gilig o zug. Ka o nindaa wenne nintaŋ ne ka o noba wenne bugum zaꞌantolis ne. 
REV.10.2	Ka o daa mor gbauŋbil dine laki o nuꞌugin. Ka o datiuŋ nobir no ateuk, ka o dagobug nobir no teŋ. 
REV.10.3	Ka o tans ne kukotitaꞌar line wenne gbigim kaasug ne. Ka on daa tansi naae, ka satansida ayopoi daa tansi siak. 
REV.10.4	Ka ban pianꞌ naae la m daa bood ye m sob. Amaa m daa wum ka kukor pianꞌ yi arazana ni na ye, m suaꞌam dine ka satansida ayopoi la yel la. Ka ye m da sobi lii.
REV.10.5	Ka malek one ka m nye ka o ziꞌe ateukun ne teŋin la zianki o datiuŋ nuꞌug kpaꞌ saazug, 
REV.10.6	ka po ne Winaꞌam one be saŋa dine kaꞌ benne ka maal saazug ne dunia ne ateuk ne bun lin wusa bee ba ni la, ye, li ku lem yuuge. 
REV.10.7	Ka malek one peꞌesa ayopoi la yaꞌa ti piebi o naꞌatan, Winaꞌam na zaŋi o potenꞌesuaꞌadir la tumi li tuuma, wenne one da yeli o nodiꞌesidib bane aa o tumtumnib la siꞌem la.
REV.10.8	Ka kukor kan ka m wum ka li pianꞌ arazana ni n tisi m, lem pianꞌ tisi m yaꞌas n ye, m kem diꞌe gbauŋ dine laki be malek one ziꞌe ateukun ne teŋin la nuꞌugin.
REV.10.9	Ka m daa keŋ malek la saꞌan n yel o ye o tisim m gbauŋbil la. Ka o yeli m ye m nokimi li n di. Ye ka li na kilim toog m poogin. Ka ye amaa li na malis wenne siind m noorin. 
REV.10.10	Ka m diꞌe gbauŋbil la o nuꞌugin n dii li. Ka li malis wenne siind m noorin. Amaa man vol la, li kilim ne toog m poogin.
REV.10.11	Ka soꞌ yeli m ye, asee ka m lem diꞌe Winaꞌam pianꞌad n tis nidib yaꞌas. Ye ka Winaꞌam pianꞌad la ane buudi ne teŋgbana ne pianꞌad ne naꞌanam bedego yela.
REV.11.1	Ka soꞌ daa tisi m makir dibir, ka yeli m ye, “Duom mak Winaꞌam puꞌusum yir la ne maan maalug zinꞌig la, ka kaal bane puꞌusid Winaꞌam puꞌusum yin la. 
REV.11.2	Amaa da mak puꞌusug yir saman laa, bozugo ba zaŋi li tis bane kaꞌ Winaꞌam nidib ka ba na noodi giligid Jerusalem Teŋsuŋ la n saꞌamidi li, nwadis piisnaasi ne ayi. 
REV.11.3	Ka m na tumi m nidiba ayi bane na sid pianꞌad m yela la, ka ye boto fuud, ka tisi ba paŋ ka ba diꞌes Winaꞌam pianꞌad n tis nidib dabisa kobus piiga ne ayi ne piisyuobu.”
REV.11.4	Nidib ayi bama ane Olive tiis ayi ne fitla ayi bane ziꞌe dunia Zugsob la tuon la. 
REV.11.5	Ka soꞌ yaꞌa zig ye o poaꞌalimi ba, bugum yitne ba noya ni na saꞌami ba dataas la. Ka ala ka ba kuud one zig ye o poaꞌalimi ba. 
REV.11.6	Ka ba mor paŋ na gbanꞌe saa, ka saa ku ni saŋa kam ka ba tumi ba nodiꞌesug tuuma, ka lem mor paŋ na ke ka kuꞌom kilim ziim, ka me mor paŋ na zaŋ yeltood buudi wusa poaꞌalim dunia dim saŋa kan ka ba bood.
REV.11.7	Ba yaꞌa ti naae labaar la moolug, bunyua one yi bumbok dine kaꞌ ben ni na la na zab ne ba ka nyaŋe kuu ba. 
REV.11.8	Ka ba niŋgbina na dig teŋtitaꞌar kan ka ba da kpaꞌa ba Zugsob dapuudir zug la sueren. Yuda line paꞌal teŋ la a siꞌem ane Sodom ne Egipiti. 
REV.11.9	Ka nidib bane yi buudi ne pianꞌad ne teŋgbana wusa ni na, na gosi ba niŋgbina daba atanꞌ ne pusuk, ka ku ke ka ba mumi baa. 
REV.11.10	Ka dunia nidib sunya na maꞌae nidib ayi nwa kuꞌum la yela. Ka ba na maal sumalisim ka tis taaba piini, bozugo nodiꞌesidib ayi nwa la ke ka nidib namisid dunia ni.
REV.11.11	Ka daba atanꞌ ne pusuk la nyaꞌaŋ, vuꞌusum line tisid nyovur la daa yi Winaꞌam saꞌan kena kpenꞌe ba ni ka ba vuꞌug. Ka dabiem bedego kpenꞌ bane nyee li la. 
REV.11.12	Ka nidib ayi la wum ka kukotitaꞌar yi arazana ni na yeli ba ye, “Dumi kpenꞌ na.” Ka ba dataas la gosidi ba ka ba kpenꞌed saŋgbauŋin dut arazana ni.
REV.11.13	Ka saŋa kan yim, ka teŋ daa dam hale. Ka Jerusalem teŋ la pudug zinꞌis piiga la, yinni daa lu n saꞌam. Ka nidib tusa ayopoi daa kpi teŋ la daa dam la yela. Ka dabiem kpenꞌ nimbane kpelim la, ka ba naꞌas Winaꞌam one be arazana ni.
REV.11.14	Susaꞌaŋ dine peꞌes ayi la gaadeya. Amaa gosimi, susaꞌaŋ dine peꞌesid atanꞌ na kenn nannanna na.
REV.11.15	Malek one peꞌes ayopoi la pieb o naꞌatan la, ka kukotitaꞌar vuud arazana ni n yet ye, “Dunia soꞌolim kilim ti Zugsob ne o Kiristo la din, ka o a naꞌab saŋa dine kaꞌ ben la.” 
REV.11.16	Ka kpeenmnam piisi ne anaasi bane zinꞌi ba naꞌam gbana zut Winaꞌam tuon la, vabin teŋin n zunꞌod Winaꞌam yet ye,
REV.11.17	“Ti puꞌusid Zugsob Winaꞌam titaꞌar, one be ka da be la bareka,
REV.11.17	on zaŋi o paŋ titaꞌar la ka pinꞌil o naꞌam la zug.
REV.11.18	Ka bane kaꞌ Winaꞌam nidib la sunya da due bedego,
REV.11.18	amaa o supeen saŋa paa na
REV.11.18	ka o na kad bane kpi la saria,
REV.11.18	ka yoo o tumtumnib bane aa o nodiꞌesidib,
REV.11.18	ne o nidib bane naꞌas o,
REV.11.18	kpiꞌemnam ne tadimnam la,
REV.11.18	ka saꞌam bane saꞌam dunia la.”
REV.11.19	Ka Winaꞌam puꞌusug yir dine be arazana ni la yoꞌog ka ba nye daka dine paꞌal nonaar dine ka Winaꞌam ziꞌel o nidib la. Ka sayanꞌasug ne vuud ne satansug ne teŋdamug ne sakuga bedego daa naam.
REV.12.1	Ka siꞌel nie arazana ni, ka mor gbin suaꞌadir. Poꞌa daa be, ka o fuug daa ane nintaŋ la. Ka nwadig la bee o noba teŋirin. Ka naꞌam zugpibig bee o zugin, ka nwadibibis pii ne ayi bee li ni. 
REV.12.2	Ka o mor poog ka o saꞌar la toe la ke ka o kaas n bood ye o duꞌa. 
REV.12.3	Ka siꞌel lem nie arazana ni yaꞌas, ka wenne bunyua zinꞌa titaꞌar line ka ba buon dragon, ka mor zuta ayopoi ne iila piiga. Ka naꞌam zugpibis pibili o zut la wusa. 
REV.12.4	Ka nwadibibis pudug zinꞌis atanꞌ ka dragon la uk o zuur n daꞌe pudugir yinni yiis saŋgbauŋin n bas dunia ni na. Ka o ziꞌe poꞌa one bood duꞌam la tuon n gur ye poꞌa la duꞌa ka o ob o biig la. 
REV.12.5	Ka poꞌa la duꞌa biribiŋ one na soꞌe buudi wusa ne paŋ. Ka ba daa ze biig la mor o keŋ Winaꞌam ne o naꞌam gbauŋ la saꞌan. 
REV.12.6	Ka poꞌa la zo keŋ moogin. Ka anina ka Winaꞌam maal zinꞌigi digil poꞌa la, zinꞌikan ka ba na gos o dabisa tusir ne kobus yi ne piisyuobu.
REV.12.7	Ka zaba koꞌ arazana ni. Ka malek kpeenm Maikel ne o maleknam la zab ne dragon one laꞌas ne o maleknam ka ba zab ne Maikel. 
REV.12.8	Ka ba daa nyaŋ dragon ne o maleknam la, ka ba len kaꞌ suer na be arazana ni yaꞌasa. 
REV.12.9	Ka ba daa nok dragon titaꞌar la lobi yiis. Dragon ane waaf kan da be kudumin sa, ka o yuꞌur buon kikiris naꞌab, bee Sutaana, ka maꞌad dunia wusa la. Ka ba yiis o ne o maleknam lobi sigis dunia ni na.
REV.12.10	Ka m wum kukotitaꞌar arazana ni ka li yel ye,
REV.12.10	“Nannanna Winaꞌam faangir la ne o paŋ
REV.12.10	ne o naꞌam saŋa la sid paa na
REV.12.10	ka o Kiristo paŋ saŋa me paa na,
REV.12.10	bozugo ba nok one gbiꞌidi ba baꞌabiis
REV.12.10	niŋi Winaꞌam tuon nintaŋ ne yuꞌuŋ la
REV.12.10	lobi yiis arazana ni.
REV.12.11	Ka ba baꞌabiis la nok Peꞌebil la ziim
REV.12.11	ne sida dine ka ba mool la n zab,
REV.12.11	ka pu zo ba nyovur naare ka siak ye ba kpi.
REV.12.12	Ka dinzugo arazana ne ban bane wusa be anina la maalimi sumalisim.
REV.12.12	Amaa susaꞌaŋ be n tis teŋgbauŋ ne ateuk
REV.12.12	bozugo Sutaana sigi ba ni na,
REV.12.12	ka o sunf pelig hale
REV.12.12	on miꞌ ye o saŋa kpelim biꞌela la zug.”
REV.12.13	Ka dragon la baŋ ye ba nok o lob sigis dunia ni na la, o daa kad poꞌa one duꞌa biig la ye o gbanꞌe o. 
REV.12.14	Ka ba daa tis poꞌa la niiŋ titaꞌar kpukpama ayi ye o ianki keŋ o zinꞌig line be moogin la, zinꞌikan ka ba na gur o yuma atanꞌ ne pusuk n yiis o waaf la zaba ni. 
REV.12.15	Ka waaf la puus kuꞌom ka li yi o noorin na, wenne moꞌar ne n dol poꞌa la ye kuꞌom la di o. 
REV.12.16	Amaa teŋ daa suŋ poꞌa la tans tans mugulim n fuenn kuꞌom dine yi dragon la noorin na la. 
REV.12.17	Ka dragon la suunr pelig ne poꞌa la hale, ka o keŋ ye o zab ne poꞌa la yaas bane kpelim n siak Winaꞌam noyelug ka yet nidib Yesu yela la. 
REV.12.18	Ka dragon la ziꞌe moꞌar gbeug.
REV.13.1	Ka m nye bunyua ka o yi ateukun la na n mor iila piiga ne zuta ayopoi. Ka naꞌam zugpibis be iila la zut yinni yinni ni. Ka yuꞌur line saꞌamid Winaꞌam yuꞌur la sob o zutin la. 
REV.13.2	Ka bunyua one ka m nye la daa wenne weog baa ne. Ka o nobeens a buntitada. Ka o noor wenne gbigim noor ne. Ka dragon la daa tis bunyua la o meŋ paŋ ne o naꞌam gbauŋ ne o kpiꞌeuŋ titaꞌar. 
REV.13.3	Ka bunyua la zug yinni daa wenne ba poaꞌalim o ne, amaa sapoꞌat la daa binꞌei. Ka li pak dunia dim wusa ka ba dol bunyua la. 
REV.13.4	Nidib wusa daa zunꞌod dragon la, on tis bunyua la o paŋ la zug, ka zunꞌod bunyua la men ye, “Anoꞌone mor paŋ wenne bunyua la? Ka anoꞌone na tunꞌe zab ne li?”
REV.13.5	Ka ba tis bunyua la suer ka o pianꞌad nyeesim pianꞌad ka saꞌamid Winaꞌam yuꞌur, ka len ke ka o mor paŋ nwadis piisnaasi ne ayi. 
REV.13.6	Ka li tuꞌud Winaꞌam ka saꞌamid Winaꞌam yuꞌur ne zinꞌikan ka o be la ne bane be arazana ni la wusa. 
REV.13.7	Ka ba tis o suer ka o zab ne Winaꞌam nidib ka nyaŋe ba, ka tis o paŋ kan na nyaŋ buudi ne dood ne pianꞌad ne teŋgbana wusa. 
REV.13.8	Nidib wusa bane be dunia ni, ka ba yuda pu sob nyovurpaal dim gbauŋin saŋkan ka dunia nam pu pinꞌil la, na zunꞌe bunyua la. Gbauŋ la ane Peꞌebil kan ka ba da ku la din.
REV.13.9	Dinzug one bood ye o wum, on kelisim. 
REV.13.10	One bood ye o a yamug, o sid na a yamug. Ka one ku nidib ne suꞌuraug, ba me sid na kuu o wala. Linzug li a suꞌum ka Winaꞌam nidib mor modigir ka niŋ Winaꞌam yadda.
REV.13.11	Ka m nye bunyua siꞌa ka o yi teŋin na n mor iila ayi wenne peꞌebil iila ne, ka pianꞌad wenne dragon pianꞌad siꞌem la. 
REV.13.12	Ka ziꞌe yiiga bunyua la saꞌan n mugus dunia ne dunia dim wusa ka ba zunꞌod yiiga bunyua one mor sapoꞌat line binꞌei la. 
REV.13.13	Ka maal bunnyalima titada hale ka ke ka bugum yi agol n sig dunia ni na ka nidib nye li. 
REV.13.14	Ka zaŋ bunnyalima bane ka li daa maal yiiga bunyua la zug la n maꞌ dunia nidib, ka yeli ba ye ba meem win, ka zunꞌe bunyua one daa diꞌe sapoꞌat ne suꞌuraug ka nan voe la. 
REV.13.15	Ka ba tis bunyua one peꞌes ayi la suer ka o tis win line wenne yiiga bunyua la vuꞌusum. Ka win la na tunꞌe pianꞌ ka me ke ka ba ku bane pu puꞌusidi li la wusa. 
REV.13.16	Ka bunyua la daa lem mugus nidib wusa, tadimnam ne kpiꞌemnam ne kpanꞌam dim ne noŋ dim laꞌam ne yamis ne bane kaꞌa yamise, ye ba niŋ zanbina ba datiuŋ nuꞌusin bee ba gbeꞌedin. 
REV.13.17	Ka soꞌ daa ku tunꞌe daꞌ bee kuos siꞌela, asee o mor bunyua la zanbin, line a o yuꞌur bee o kal.
REV.13.18	Neꞌeŋa a yaꞌam. On mekama mor yaꞌam on na tunꞌe baŋ bunyua la kal la gbin, bozugo kal la gbin ane dau soꞌ yuꞌur. Li kal daa ane kobus yuobu ne piis yuobu ne ayuobu.
REV.14.1	Ka m gos ka Peꞌebil la ziꞌe Zion zuerin Jerusalem ni. Ka nidib tusa kobuga ne tusa piisnaasi ne tusa anaasi bane mor o yuꞌur ne o Baꞌ yuꞌur la ka li sob ba gbeꞌedin ka ziꞌe o saꞌan. 
REV.14.2	Ka m wum kukor ka li yi arazana ni na vuudi wenne kuꞌosusuud titaꞌar ne satansug titaꞌar ne, ka me wenne kon nweꞌedibi n nweꞌedi ba kona siꞌem la. 
REV.14.3	Ka ba ziꞌe naꞌam gbauŋ ne bunvoeya anaasi ne kpeenmnam la tuon ka yuꞌum yuum paal dine ka soꞌ ku tunꞌe zamise, asee nidib tusa kobug ne tusa piisnaasi ne tusa anaasi bane ka Winaꞌam faaenn ba dunia ni la maꞌaa. 
REV.14.4	Ba ane dap bane luaki ba meŋ ne poꞌab ka a nyain, ka dol Peꞌebil la ken zinꞌikan ka o ken wusa, ka nye faangir ninsaalib soogin, ka a yiiga bun wela bane ka ba zaŋi tis Winaꞌam ne Peꞌebil la. 
REV.14.5	Ziri pianꞌad pu yi ba noorin ne, ka ba me pu mor taale.
REV.14.6	Ka m nye malek soꞌ ka o ianꞌad saa agol ka mor labasuŋ kane kaꞌ naare, ye o mooli li tis nidib wusa bane be dunia ni, laꞌam ne teŋgbana ne buudi pianꞌad wusa, 
REV.14.7	ka tans n yel ye, “Zom Winaꞌam ka zunꞌe o yuꞌur la, bozugo saŋa kan ka o na kad nidib saria la paae na. Zunꞌom Winaꞌam one maal arazana ne dunia ne moꞌa ne kuꞌobulis wusa la.”
REV.14.8	Ka malek one peꞌes ayi n dol yiiga daan la ye, “Babilon teŋtitaꞌar la saꞌameya. Li sid saꞌameya. Teŋ la daa wenne poꞌagoondir ne ka ke ka nidib buudi wusa tum tuumbeꞌed ne o wenne daam line kpiꞌem ka o tisi ba ka ba nu ne.”
REV.14.9	Ka atanꞌ daan dol yiiga maleknama ayi la n tans yel ye, “Soꞌ yaꞌa zunꞌe bunyua la ne o win ka diꞌe zanbin la o gbeꞌugun bee o nuꞌugin, 
REV.14.10	Winaꞌam sunf na pelig ne o wenne daam line kpiꞌem line ka o kpaꞌe ne supeen n niŋ o butiŋin la n ke ka o nuu li. O na namis maleksuma ne Peꞌebil la tuon n kpenꞌ bugumin ne tan line nyelig ka tul bedego la ni. 
REV.14.11	Ka soꞌ yaꞌa diꞌe bunyua la zanbin la bee zunꞌe li ne li win, o na namis bugum dine ka li nyoꞌos dut agol saŋa dine kaꞌ ben la ni, ka ku nye vuꞌusum nintaŋ bee yuꞌuŋo.”
REV.14.12	Linzug li a suꞌum ye Winaꞌam nidib bane siak o noyelug ka dol Yesu ne yadda niŋir la, modigim.
REV.14.13	Ka m wum kukor ka li yi arazana ni na ye, “Som neꞌeŋa. Line yi zina ken sa, yelsum be ne bane dol ne Zugsob la ka kpi la.”
REV.14.13	Ka Winaꞌam Siig Suŋ la siak ye, “Sida, ba na vuꞌus ne tuumkpiꞌema ka ba tuumsoma na doli ba.”
REV.14.14	Ka m gosi nye saŋgbauŋ piela ka soꞌ wenne Ninsaal Biig zinꞌi li zug n pid salima zugpibig o zugin, ka mor gonꞌog line noore dit o nuꞌugin. 
REV.14.15	Ka malek soꞌ yi Winaꞌam puꞌusum yin la n yel one zinꞌi saŋgbauŋ zug la ne kukotitaꞌar ye, “Nokim gonꞌog la bun, bozugo saŋa la paaeya, ka dunia la biꞌigi siak bunib.” 
REV.14.16	Ka one zinꞌi saŋgbauŋ la zug zaŋ o gonꞌog la kia dunia ka buni li.
REV.14.17	Ka malek siꞌa yi arazana puꞌusum yin la na, n me mor gonꞌog line noor dit. 
REV.14.18	Ka malek one soꞌe bugum la yi maan maalug zinꞌig na yel malek one mor gonꞌog line noore dit la ne kukotitaꞌar ye, “Nokim gonꞌog la n ponꞌ veen tiis wela dunia ni. Ka dunia la wenne veen tiis lombonꞌog ka li wela la biꞌigi ya.” 
REV.14.19	Ka malek la nok o gonꞌog la n ponꞌ veen wela dunia ni, ka nok wela la niŋ zinꞌig kan ka ba nwiakid wela kuꞌom la. Wela la nwiakir wenne Winaꞌam supeen titaꞌar ne. 
REV.14.20	Ka ba yi teŋ la kpeŋ n nwiak wela la, ka ziim yi zinꞌikan ka ba nwiak li la wenne moꞌar titaꞌar ne. Ka li waꞌalim a wuu maila kobus yi. Ka wief yaꞌa sigin li ni, li zuluŋ na paae o salibir.
REV.15.1	Ka m lem nye bunnyaluŋ titaꞌar siꞌa line a zanbin n be arazana ni. Ka li a maleknama ayopoi ne yeltood ayopoi. Bama a yeltood bane kpelim nyaꞌaŋ la, bozugo ba yaꞌa ti naae, Winaꞌam supeen la me na ti naae.
REV.15.2	Ka m nye siꞌel line wen wuu moꞌar line a nyain wuu gotiŋ ne, ka gendig ne bugum. Ka m lem nye bane zabi nyaŋ bunyua la ne o win ne o yuꞌur kal la, ka ba ziꞌeni kpiꞌe moꞌar la mor kona dine ka Winaꞌam tisi ba la ba nuꞌusin, 
REV.15.3	ka yuꞌum Winaꞌam tumtum Moses ne Peꞌebil la yuuma ye,
REV.15.3	“Zugsob Winaꞌam titaꞌar,
REV.15.3	fune tum tuumtitada ne tuumnyalima.
REV.15.3	Fune a buudi wusa naꞌab,
REV.15.3	ka fu tuuma sueya a suꞌum ne sida.
REV.15.4	Zugsoba, fun gullim a suꞌum,
REV.15.4	anoꞌone ku zo fu dabiem ka zunꞌe fu yuꞌure?
REV.15.4	Buudi wusa na kena n zunꞌe fu,
REV.15.4	bozugo fu popielim tuuma la nie paalo ni.”
REV.15.5	Neꞌeŋa nyaꞌaŋ ka m gosi nye ka arazana puꞌusum yir la yoꞌog, ka fuug doog line paꞌan Winaꞌam beilim la be anina. 
REV.15.6	Ka maleknama ayopoi bane mor yeltood ayopoi line kpelim nyaꞌaŋ la, yi puꞌusum yin la na ye fupiela bane a nyain, ka salima senbidis loo ba nyoꞌod. 
REV.15.7	Ka bunvoeya anaasi la yinni nok salima laas ayopoi line ka Winaꞌam one be saŋa line kaꞌ ben la supeen peꞌeli ba ni la tis maleknama ayopoi la. 
REV.15.8	Ka Winaꞌam naꞌasi ne o paŋ peꞌel puꞌusum yir la wenne nyoꞌos ne. Ka soꞌ daa ku tunꞌe kpenꞌ li nii, asee saŋkan ka yeltood ayopoi bane ka maleknama ayopoi mor la ti naae.
REV.16.1	Ka m wum tansug n yit puꞌusum yin la n yet maleknam ayopoi la ye, “Kem kpaꞌe Winaꞌam supeen line peꞌel laas ayopoi la dunia zug.”
REV.16.2	Ka yiiga malek la keŋ kpaꞌe o din dunia zug. Ka fenꞌed ponꞌosa bane zabid naam bane mor bunyua la zanbin ne bane naꞌasidi o win la niŋgbina ni.
REV.16.3	Ka malek one peꞌes ayi la kpaꞌe o dine niŋ ateukun. Ka ateuk la kuꞌom tiake wenne one kpi ziim ne, ka bunvoeya bane be ateukun la wusa kpi.
REV.16.4	Ka malek one peꞌesa atanꞌ la kpaꞌe o dine niŋ kolis ne kuꞌobulis ni, ka kuꞌom la kilim ziim. 
REV.16.5	Ka m wum malek one kpaꞌe o din kuꞌomin la ka o yel Winaꞌam ye,
REV.16.5	“Fune a suꞌum nyain, ka da be,
REV.16.5	ka kpelim be la.
REV.16.5	Ka fu saria ban ka fu kat la ane sida.
REV.16.6	Ka nidib daa ku fu nidib ne fu nodiꞌesidib ka ba ziim yi,
REV.16.6	ka dinzug ka fu tis bane kuu ba la ziim ye ba nu.
REV.16.6	Ban narin ye ba diꞌen siꞌeli la.”
REV.16.7	Ka m wum kukor ka li yi maan maalug zinꞌigin la ni na ye,
REV.16.7	“Zugsob Winaꞌam titaꞌar,
REV.16.7	fu saria kadib la ane sida ne suꞌum.”
REV.16.8	Ka malek one peꞌes anaasi la kpaꞌe o din winig la zug. Ka ba tis winig la paŋ ye o di nidib la wuu bugum ne la. 
REV.16.9	Ka nintaŋ tuulug la daa di nidib, ka ba tuꞌud Winaꞌam one soꞌe yeltood bama la yuꞌur. Amaa ba pu tiake ba sueya n naꞌas Winaꞌam.
REV.16.10	Ka malek one peꞌes anu la kpaꞌe o din niŋ bunyua la naꞌam gbauŋ la zug. Ka bunyua la soꞌolim wusa lieb lik. Ka nidib dumi ba zilima ba niŋgbina toog la zug, 
REV.16.11	ka tuꞌud Winaꞌam one be arazana ni la ba niŋgbina zabir ne ba fenꞌed la zug. Amaa ba pu tiake ba sunya n basi ba tuumbeꞌed laa.
REV.16.12	Ka malek one peꞌes ayuobu la kpaꞌe o dine niŋ moꞌatitaꞌar Yifiretis ni, ka moꞌar la kudig ka ke suer n tis naꞌanam bane yi ya nyaꞌaŋ na la. 
REV.16.13	Ka m nye kikiris atanꞌ ka ba wenne lomis yi dragon la noorin ne bunyua la noorin ne ziri nodiꞌes la noorin na. 
REV.16.14	Ba ane Sutaana kikiris bane maal bunnyalima ka yi keŋ dunia naꞌanam wusa ni n laꞌase ba kenn tanpin na, Winaꞌam one galis la dabis titaꞌar la ni.
REV.16.15	Winaꞌam yel ye, “Kelisimi, m kenna wenne naꞌayiigi ken siꞌem la. Sumalisim be ne one nei ka pu gbise, ka ye o fuud ye o da keŋ bieli ka nidib nye o nyane.”
REV.16.16	Ka kikiris la laꞌas naꞌanam la keŋ zinꞌikan buon Armageddon ne, Hibiru dim pianꞌad la ni.
REV.16.17	Ka malek one peꞌesa ayopoi la kpaꞌe o din pebisim ni. Ka kukotitaꞌar yi naꞌam gbauŋ dine be puꞌusum yin la na ye, “Li naaeya.” 
REV.16.18	Ka sayanꞌasug ne vuud ne satansug daa naam ka teŋ daa dam bedego. Teŋ nan ziꞌ dam hale baa ninsaal pinꞌilugin saa. Neꞌeŋa daa a teŋdambeꞌedi gaad wusa. 
REV.16.19	Ka teŋdamug la pudug teŋtitaꞌar la zinꞌisa atanꞌ. Ka dunia teens la wusa saꞌam. Ka Winaꞌam tienn Babilon teŋtitaꞌar la yela, ka ke ka o nu o supeen titaꞌar butiŋ daam la wusa. 
REV.16.20	Teens bane ka kuꞌom giligi ba la daa melim, ka zueya wusa biris. 
REV.16.21	Sakuga titada bane ka ba yinni tebisim zem wuu yoor ne kuꞌom, yit agol n lut nidib zutin. Ka ba tuꞌud Winaꞌam, sakuga namisidi ba la zug. Li daa ane namis titaꞌar.
REV.17.1	Ka maleknam ayopoi bane moren laasa ayopoi la yinni kenn m saꞌan na ye, “Kem na, ka m paꞌal uf ban ye ba namis poꞌagoondir titaꞌar one a teŋtitaꞌar line kpiꞌe kolis bedego la siꞌem. 
REV.17.2	Dunia naꞌanam la tum dianꞌad tuuma ne poꞌagoondir la, ka nidib bane be dunia ni la me niŋ ala.”
REV.17.3	Ka Winaꞌam Siig Suŋ la daa more m ka malek la zee m keŋ moogin. Ka m nye poꞌa ka o banꞌad bunyua zinꞌa, ka yuda line tuꞌud Winaꞌam sobi gilig bunyua la niŋgbiŋ wusa. Ka bunyua la daa more zuta ayopoi ne iila piiga. 
REV.17.4	Ka poꞌa la daa yene fuzenꞌug ne salima laꞌad ne kugvenla bedego, ka mor salima butiŋ line peꞌel ne bunbeꞌed line yi o tuumbeꞌed ni la. 
REV.17.5	Ka yuꞌur daa sob o gbeꞌugun ka li gbin pu nie. Ka yuꞌur la daa ane,
REV.17.5	Babilon Titaꞌar la,
REV.17.5	Poꞌagoonda Ma ne Dunia Bunbeꞌed Wusa Ma.
REV.17.6	Ka m nye ka poꞌa la nu Winaꞌam nidib ne nimbane daa niŋ Yesu yadda ka ba kuu ba la ziim n kool.
REV.17.6	Man daa nye o la, li daa lidigi m. 
REV.17.7	Ka malek la buꞌosi m ye, “Bo ka fu lidig ala? M na paꞌal uf poꞌa la ne bunyua one ka o banꞌad ka o mor zuta ayopoi ne iila piiga la yelsuaꞌadir la gbin. 
REV.17.8	Bunyua one ka fu nye la da voe saŋsiꞌen, ka pu lem voeya, ka na naam bumbok zuluŋ la ni du na. Ka o yaꞌa du na o na keŋ zinꞌig kan ka o na saꞌam la ni. Ka nidib bane be dunia ni ka ba yuda pu sob nyovurpaal dim gbauŋin la ka dunia nam pu pinꞌil la, na gos bunyua la ka li lidigi ba. Bozugo bunyua la da voe, ka pu lem voeyaa, amaa o na lem vuꞌug yaꞌas.
REV.17.9	“Neꞌeŋa boodne yaꞌam ne miꞌilim. Zuta ayopoi la ane zueya ayopoi bane ka poꞌa la zinꞌi ba zut la. 
REV.17.10	Ba me ane naꞌanama ayopoi. Ka anu kpi, ka one peꞌes ayuobu la a naꞌab nannanna, ka yinni nam pu di naꞌam. O yaꞌa ti di naꞌam o na be dabisa biꞌela. 
REV.17.11	Ka bunyua one da voe ka pu lem voe la, peꞌes anii naꞌanama ayopoi la ni, ka na keŋ zinꞌikan ka o na saꞌam la ni.
REV.17.12	“Ka iila piiga ban ka fu nye la ane naꞌanam piiga, amaa ba nam pu diꞌe naꞌam laa. Amaa ban ne bunyua la na ti laꞌase diꞌe naꞌam la saŋa biꞌela. 
REV.17.13	Ka ba piiga la na mor noor yinni ka tis bunyua la ba paŋ ne ba kpiꞌeuŋ. 
REV.17.14	Ba na zab ne Peꞌebil la, ka Peꞌebil la ne o nyaꞌandolib bane ka o da buoli ba o saꞌan ka gaŋi ba la ka ba a sida dim la, na zabi nyaŋ bunyua la ne naꞌanam la, bozugo Peꞌebil la n a zugsobnam Zugsob ne naꞌanam Naꞌab la zug.”
REV.17.15	Ka malek la yeli m ye, “Moꞌabane ka fu nye ka poꞌa la be ani la, ane nidib ne tigir ne buudi konꞌob konꞌob ne pianꞌad konꞌob konꞌob. 
REV.17.16	Ka iila piiga bane ka fu nye la ne bunyua la na kisig poꞌagoondir la, ka zaŋ on mor siꞌel wusa ka bas o biel, ka onbi o niŋgbiŋ ka ke ka bugum di o. 
REV.17.17	Ka Winaꞌam ke ka ba niŋ o boodim ka ba siak tis bunyua la ba naꞌam paŋ n ti paae saŋkan ka Winaꞌam pianꞌad la na ti niŋ ameŋa. 
REV.17.18	Poꞌa kane ka fu nye la ane teŋtitaꞌar line soꞌe dunia naꞌanam wusa.”
REV.18.1	Neꞌeŋa nyaꞌaŋ ka m lem nye malek soꞌ ka o yi arazana ni n sigid na. O daa mor paŋ titaꞌar, ka o paŋ ke ka dunia wusa nie nyain peꞌes. 
REV.18.2	Ka o tans n yel ne kukotitaꞌar ye,
REV.18.2	“Babilon teŋtitaꞌar la saꞌameya.
REV.18.2	Li sid saꞌameya,
REV.18.2	ka yuꞌun kilim zinꞌi kan ka sibeꞌednam ne kikiris ne niis bane a bunbeꞌednam ka ba neꞌesid ba la peꞌel anina.
REV.18.3	O daa ke ka buudi wusa mor yaꞌamleog ne poꞌagoondir la.
REV.18.3	Ka poꞌagoondir la ne dunia naꞌanam digin saꞌam taaba.
REV.18.3	Ka o poꞌagoondir kpanꞌam la ka o more dit yoog yoog la,
REV.18.3	ke ka dunia kpikpinnib nye kpanꞌam o ni.
REV.18.3	Linzug ka o saꞌam la.”
REV.18.4	Ka m wum Winaꞌam kukor ka li yi arazana ni na ye,
REV.18.4	“M nidiba, yimi ne o saꞌan na,
REV.18.4	ka ya da laꞌas ne o tum tuumbeꞌed,
REV.18.4	ka me namis ne oo.
REV.18.5	Bozugo o tuumbeꞌed la laꞌasne du n zem wuu zuer n bood saazug paar.
REV.18.5	Ka Winaꞌam tenri o tuumbeꞌed la wusa.
REV.18.6	Niŋim o wuu on yiti niŋid siꞌem la,
REV.18.6	ka yo o, o tuuma yood abuyi.
REV.18.6	Peꞌelim o butiŋ ne daam kane kpiꞌemi noor ayi n gaad on yiti kuanꞌad siꞌem la.
REV.18.7	Tisimi o namisug ne susaꞌaŋ n zem wuu on daa yiti tisid o meŋ naꞌasi ne bunsuma siꞌem la.
REV.18.7	Ka o yeti o meŋ ye,
REV.18.7	‘Man poꞌanaꞌab nwa, m kaꞌ pokoonre,
REV.18.7	m ku baŋ namisug ne susaꞌaŋa.’
REV.18.8	Ka on yet siꞌel la zug namisug na sigi o zugin daar yinni na,
REV.18.8	ka wiim ne susaꞌaŋ ne koꞌom na gbanꞌ o,
REV.18.8	ka bugum na di o.
REV.18.8	On Zugsob Winaꞌam one kat o saria la mor paŋ titaꞌar.”
REV.18.9	Dunia naꞌanam bane digin ne o ka dit malisim ne o bunsuma la, yaꞌa ti nye o bugum diib nyoꞌos, ba na kaas o yela, 
REV.18.10	ka zoo o namisug la dabiem n ziꞌe lalli n yel ye,
REV.18.10	“Oi, oi, Babilon,
REV.18.10	Babilon teŋ titaꞌar kaŋa taꞌam nyet namisug nannanna yimoo!”
REV.18.11	Ka dunia kpikpinnib me kaas ka fabul o zug, soꞌ kaeꞌ na len daꞌa ba laꞌad la zug. 
REV.18.12	Soꞌ pu len daꞌadi ba salima ne anzurifa ne kugvenla, ne fusuma ne fuzenꞌes ne fubane nyeen kil kil, ne daad bane buudi wusa nyuugo malis la, ne laꞌabane ka ba zaŋ wabug nyina bee daad bane ligidi zuꞌe bee anzurifa bee kunt bee salima kuga n maal la, 
REV.18.13	ne kakaduru ne siꞌel ka li me wenne kakaduru ne tudaare ne mir ne frankinsense, ne daam ne kpaam ne zom ne ki ne niigi ne peꞌis ne widi ne widi terokonam ne yamis ne ninsaalib nyovuya men.
REV.18.14	Ka kpikpinnib la yet o ye,
REV.18.14	“Laꞌabane ka fu bood ye fu moren la,
REV.18.14	ne fu kpanꞌam ne fu laꞌavenla gaadeya,
REV.18.14	ka fu ku len nyee ba yaꞌasa.”
REV.18.15	Ka kpikpinnib bane kuosid laꞌabama ka nyet kpanꞌam o saꞌan la na zo o namisug la dabiem n ziꞌeni lalli ka kaas ka fabul ka ye,
REV.18.16	“Oi, oi, teŋtitaꞌar,
REV.18.16	line wenne poꞌa one ye fusuma ne fuzenꞌes
REV.18.16	ne salima ne kugvenla laꞌad bedego.
REV.18.17	Kpanꞌam kaŋa nwa taꞌam saꞌamne nannanna yimmo.”
REV.18.17	Ka aaruma dim ne nimbane kpenꞌed aaruma n ken, ne nimbane tum aaruma tuuma ne bane ken ne aaruma n kpimisid la 
REV.18.18	ziꞌe teŋin ka nye o bugum diib nyoꞌos ka ziꞌe lalli n kaas ye, ba nam ziꞌ nye teŋtitaꞌar ka li a wuu neꞌe. 
REV.18.19	Ka gbinꞌe titan bugi ba zut ne uusug ka kaas ka fabul ka ye,
REV.18.19	“Oi, oi, teŋtitaꞌar kane ka bane mor aaruma ateukun kpimisidi nyeti ba kpanꞌam yiti o arazak ni la,
REV.18.19	taꞌam saꞌamne nannanna yimmo.”
REV.18.20	Ka kukor yi arazana ni n yel ye,
REV.18.20	“Arazana dim ne Winaꞌam nidib ne o Tumtumnib ne o nodiꞌesidib la,
REV.18.20	maalim sumalisim.
REV.18.20	Bozugo Winaꞌam kad teŋ la saria ka saans o,
REV.18.20	on daa niŋi ba siꞌem la zug.”
REV.18.21	Ka malektitaꞌar teŋe kugir dine zem wuu neertitaꞌar ne n lob ateukun la ka yel ye,
REV.18.21	“Ba na ti uk Babilon teŋtitaꞌar la n lob anwa n saꞌam.
REV.18.21	Ka soꞌ kudin ku len nyee li yaꞌasa,
REV.18.22	ka me kudin ku wum ka soꞌ nweꞌ kon ne
REV.18.22	bee yuꞌum yuuma bee piebid wiig bee naꞌatan
REV.18.22	teŋ la nii.
REV.18.22	Ka nidib me ku len tum tuumsiꞌa aninaa,
REV.18.22	ka me ku len wum neer la vuude.
REV.18.23	Ka fitla bugum ku len nie aninaa,
REV.18.23	ka dau me ku len di poꞌa yaꞌasa.
REV.18.23	Teŋ la kpikpinnib bane daa a kpiꞌemnam dunia ni,
REV.18.23	ka teŋ la zaŋi li baꞌad bugub la n maꞌ buudi wusa.”
REV.18.24	Ka Winaꞌam nodiꞌesidib ne o nidib ne bane ka ba daa kuu ba dunia ni wusa la da kpi Babilon teŋ nuꞌusin. Dinzug ka Winaꞌam saꞌami li la.
REV.19.1	Neꞌeŋa nyaꞌaŋ ka m wum nidib bedego kukoya vuud arazana ni ka li ye,
REV.19.1	“Zunꞌomi Winaꞌam.
REV.19.1	Ka yolisim ne naꞌasi ne paŋ ane o din.
REV.19.2	O kad saria ne sida ne yelmeŋir.
REV.19.2	Ka kad poꞌagoondtitaꞌar one saꞌam dunia ne o tuumbeꞌed la saria,
REV.19.2	ka namis o, on ke ka o tumtumnib la kpi la zug.”
REV.19.3	Ka nidib la lem tans yaꞌas ye,
REV.19.3	“Zunꞌomi Winaꞌam.
REV.19.3	Ka bugum n dit teŋtitaꞌar siꞌa la nyoꞌos dut ne agol saŋa dine kaꞌ benne.”
REV.19.4	Ka kpeenmnam pisi ne anaasi la ne bunvoeya anaasi la vabin n zunꞌe Winaꞌam one zinꞌi naꞌam gbauŋ zug la n siak ye,
REV.19.4	“Ami. Zunꞌomi Winaꞌam.”
REV.19.5	Ka kukor yi naꞌam gbauŋ la ni na ye,
REV.19.5	“Yanam bane a Winaꞌam tumtumnib,
REV.19.5	tadimnam ne kpiꞌemnam bane zot Winaꞌam la,
REV.19.5	zunꞌom Winaꞌam.”
REV.19.6	Ka m lem wum kukor dine vuud wenne nidib bedego vuud ne ka wenne kuꞌom surugid ne paŋ siꞌem ne satansug titaꞌar ne, ka li yel ye,
REV.19.6	“Zunꞌomi Winaꞌam,
REV.19.6	Zugsob Winaꞌam titaꞌar la a naꞌab la zug.
REV.19.7	Keli ka ti maal sumalisim ka ti sunya malis,
REV.19.7	ka ti naꞌas Winaꞌam.
REV.19.7	Ka Peꞌebil la poꞌadiir la saŋa paaeya,
REV.19.7	ka poꞌa la me tiꞌebi ya.
REV.19.8	Ka poꞌa la mor suer na ye fupielis line nyeen ka a nyain.”
REV.19.8	(Fupielis la ane Winaꞌam nidib popielim tuuma.)
REV.19.9	Ka malek la yeli m ye, “Som neꞌeŋa ye, ‘Yelsum be ne bane ka ba buoli ba ye ba kenn Peꞌebil la poꞌadiir diꞌema ni la na.’ ” Ka lem ye, “Bama a Winaꞌam pianꞌad ameŋa.”
REV.19.10	Ka m vabin o tuon ye m naꞌas o. Amaa ka o yeli m ye, “Da niŋ alaa. Ka man ane fu tumtum tiraan ne fu baꞌabiis bane mor Yesu Kiristo kaset suŋ la. Zunꞌom Winaꞌam.” Yesu kaset la ane line ka Winaꞌam Siig la nie paꞌal.
REV.19.11	Ka m nye ka arazana yoꞌog, ka wedpiel be anina, ka one banꞌad o la yuꞌuri buon Yelsida Sob. Ka o kat saria ka zabid zaba ne sida. 
REV.19.12	O nini daa wenne bugum pielim ne, ka o pit naꞌam zugpibis bedego o zugin. Ka o mor yuꞌur ka li sobi o ni ka soꞌ ziꞌi lii, asee on gullim. 
REV.19.13	Ka o daa ye fuug line ka ba los ziimin. Ka yuꞌur kane ka ba buon o la ane Winaꞌam Pianꞌad. 
REV.19.14	Ka arazana zabzabidib ye fupielis line a nyain n banꞌad wedpielis dol o. 
REV.19.15	Ka suꞌuditiŋ daa yi o noorin na. Ka o na zaŋi li zabi nyaŋ buudi wusa ka o soꞌe ba ne paŋ, wenne kunt dansaar ne. Winaꞌam titaꞌar la supeen la lu ba zut wenne ban yiti noodi nwiakid veen siꞌem la. 
REV.19.16	Ka yuꞌur kane daa sob o fuugin ne o gberin la ane,
REV.19.16	Naꞌanam Naꞌab ne zugsobnam Zugsob.
REV.19.17	Ka m nye malek ka o ziꞌe winigin, ka yel niis bane ianꞌad agol ne kukotitaꞌar ye, “Kemi na laꞌas Winaꞌam diꞌema titaꞌarin la n di, 
REV.19.18	ka onb naꞌanam niŋgbina ne zabzabidib kpeenmnam la ne zabzabidib ne widi ne wedbanꞌadib ne nidib wusa, bane a yamis ne bane kaꞌa yamise ne tadimnam ne kpiꞌemnam la wusa niŋgbina.”
REV.19.19	Ka m nye bunyua la ne dunia naꞌanam ne ba zabzabidib ka ba laꞌas ye ba zab ne one banꞌad wief la ne o zabzabidib. 
REV.19.20	Ka ba gbanꞌe bunyua la ne o ziri nodiꞌes one daa maan nyalima n maꞌ bane mor bunyua la zanbina ne bane naꞌas o win la, ka nok bunyua la ne ziri nodiꞌes la ka ba nan voe n lobi ba bas moꞌar line peꞌel ne bugum ne tan line nyelig n dit wuu bugum la ni. 
REV.19.21	Ka suꞌug kane daa yi wedbanꞌad la noorin na la kuu o dataas bane kpelim la. Ka niis wusa dii ba niŋgbina n tig.
REV.20.1	Ka m lem nye malek soꞌ ka o yi arazana ni sigid na n mor bumbok zuluŋ la saafi ne baans line toꞌoŋ taaba ka kpiꞌem la o nuꞌugin, 
REV.20.2	ka gbanꞌe dragon one a waaf line da be kudumin sa, ka a kikiris Naꞌab ne Sutaana la, n loo o digil yuma tusa, 
REV.20.3	ka nok o lob bumbok zuluŋin la ka kpar ka nok siꞌel taasi li, ye o da nyaŋe maꞌ dunia dim buudi wusa n ti paae yuma tusa laa. Ka yuma tusa la nyaꞌaŋ ba na idig o n ke ka o yi paalo saŋa biꞌela.
REV.20.4	Ka m nye naꞌam gbana ka ba tis bane zinꞌi li zugin la paŋ ka ba na kat saria, ka lem nye nimbama siis, bane ka ba daa kuu ba, bam moon yelsida line ka Yesu paꞌal ne Winaꞌam pianꞌad la yela. Nimbama daa pu zunꞌod bunyua la ne o win laa, bee diꞌed o zanbina ba gbeꞌedin bee nuꞌusinee, ka yuꞌun vuꞌug na ka laꞌas ne Kiristo a naꞌanam yuma tusa la poogin. 
REV.20.5	Ka bane daa kpelim la pu vuꞌug naa, asee yuma tusa la ti gaad. Yiiga kumvuꞌugir nwa. 
REV.20.6	Bane paam yiiga kumvuꞌugir la na nye yelsum ka me a suꞌum nyain. Ka kuꞌum line paas ayi la ku nyaŋe baa, ka ba na a Winaꞌam ne Kiristo maalmaanib ka ba laꞌas ne Kiristo di naꞌam yuma tusa.
REV.20.7	Ka yuma tusa la yaꞌa ti gaad, ba na bas Sutaana 
REV.20.8	ka o yi sarega ni n maꞌ dunia buudi wusa, bane be zinꞌis wusa dunia ni la, bane ka ba buoni ba ye Gog ne Magog la. Ka na laꞌase ba wusa keŋ zabirin ka ba zanꞌa laꞌas a bedego wuu titanbiꞌisug line dig moꞌar noorin ne. 
REV.20.9	Ka ba yi peꞌel teŋgbauŋin n keŋ gilig Winaꞌam nidibi laꞌase be zinꞌisiꞌa ne teŋ kane ka Winaꞌam noŋ la. Ka bugum yi arazana ni kena dii ba. 
REV.20.10	Ka maleknam nok Sutaana one maꞌad dunia nidib la n lob o bas bugum moꞌar line peꞌel ne bugum ne tan line nyelig n dit wuu bugum la ni, zinꞌikan ka ba deŋim lob bunyua ne ziri nodiꞌes la bas la. Ka anina ka ba na namis nintaŋ ne yuꞌuŋ, saŋa line kaꞌ benne.
REV.20.11	Ka m lem nye naꞌam gbauŋ piel titaꞌar ka soꞌ zinꞌi li zug. Ka teŋgbauŋ ne saŋgbauŋ zo melim o tuon, ka soꞌ ku lem nyee ba yaꞌasa. 
REV.20.12	Ka m nye bane kpi la, bane daa a tadimnam ne kpiꞌemnam, ka ba ziꞌe naꞌam gbauŋ la tuon. Ka soꞌ lakidi gbana, ka me lem lak gbauŋ siꞌa line a gbauŋ kane ka ba sob bane mor nyovurpaal yuda n niŋ la. Ka Winaꞌam kad bane kpi la saria ka li dolne ban daa niŋid siꞌem ka li sob gbana la ni la. 
REV.20.13	Ka ateuk bas bane daa kpi li puugin la. Ka Kuꞌum ne Kpiꞌim Teŋ la me bas nimbane daa kpi n bee ba ni la. Ka Winaꞌam kadi ba zanꞌa saria ka li dolne ban da niŋid siꞌem la. 
REV.20.14	Ka maleknam nok Kuꞌum ne Kpiꞌim Teŋ la n lobi bas moꞌar line peꞌel ne bugum la ni. Ka bugum moꞌar kaŋa ane kuꞌum ayi daan la. 
REV.20.15	Ka soꞌ yuꞌur yaꞌa daa pu sob nyovurpaal dim gbauŋin laa, ba na lobi ba bas bugum moꞌar la ni.
REV.21.1	Ka m nye saŋgbauŋ ne teŋgbauŋ paal. Ka yiiga saŋgbauŋ ne teŋgbauŋ ne ateuk gaad ka lem kaeꞌ. 
REV.21.2	Ka m nye Jerusalem Teŋ Paal line a suꞌum nyain, ka li yi arazana, Winaꞌam saꞌan n sigid na wenne poꞌa paale ye fuvenla n tiꞌeb ye o kul o sid ne. 
REV.21.3	Ka m wum ka kukor tans yi naꞌam gbauŋ la zug na n yel ye, “Winaꞌam yir yuꞌun be dunia nidib saꞌan. Ka o be ne ba, ka ba na aa o nidib. Ka Winaꞌam meŋ na bee ba ni ka aa ba Winaꞌam, 
REV.21.4	ka na eenns ba nintoꞌom wusa. Yelkuda la wusa gaadeya, ka kum ne susaꞌaŋ ne kaasug ne toog ku lem be yaꞌasa.”
REV.21.5	Ka one zinꞌi naꞌam gbauŋ zug la yel ye, “M maan siꞌel wusa ne bunpaala.” Ka yeli m ye, “Som neꞌeŋa n digil bozugo pianꞌad la ane sida ka a yelmeŋir.”
REV.21.6	Ka yel man ye, “Li naaeya. Mane a Alfa ne Omega, ka a siꞌel wusa pinꞌilug ne li naar la. Ka kuꞌonuud yaꞌa kuud soꞌ, man na tis o nyovur kuꞌobulum zaalim ka o nu. 
REV.21.7	Ka one nyaŋ yelbeꞌed wusa la na diꞌe lina wusa. Ka man na aa o Winaꞌam ka on me na aa m biig. 
REV.21.8	Amaa dabiem dim la ne bane kaꞌ yadda, ne nimbeꞌednam la ne ninkuudib la ne bane tum dianꞌad tuuma la ne bane dit tima la ne baꞌamaanib la ne ziri dim la wusa zinꞌig ane bugum moꞌar line peꞌel ne bugum ne tan line nyelig n dit wuu bugum la ni. Lina a kuꞌum line paꞌas ayi la.”
REV.21.9	Ka maleknam ayopoi la ni yinni bane daa mor laas ayopoi, ka li peꞌel ne yeltood ayopoi line kpelim nyaꞌaŋ la yeli man ye, “Kem na, ka m paꞌali fu Poꞌa Paal la, one a Peꞌebil la poꞌa.” 
REV.21.10	Ka Winaꞌam Siig Suŋ more m. Ka malek la noki m du zuetitaꞌar zugin, ka paꞌali m Jerusalem teŋ line a suꞌum nyain la, ka li yi Winaꞌam saꞌan arazana ni n sigid na. 
REV.21.11	Ka Winaꞌam naꞌam la paŋ nyeene li ni. Ka teŋ la me nyeen wuu kugvenliŋ line ka ba buon yaspa ka li nyeen wuu gotiŋ ne. 
REV.21.12	Teŋ la daa mor zaŋguom titada ka ba zug waꞌam ne zaꞌanoya ne kolis piinayi. Ka maleknam piinayi gur zaꞌanoya la. Ka Israel dim buudi piinayi la yuda daa sob kolis la zugin. 
REV.21.13	Ka zaꞌanoya atanꞌ daa be zaŋguom anaasi la yinni, yinni, ni. Ka atanꞌ be ya nyaꞌaŋ baba. Ka atanꞌ be ya datiuŋ baba. Ka atanꞌ be ya dagobug baba. Ka atanꞌ me be ya tuon baba. 
REV.21.14	Ka ba daa eenb teŋ la zaŋguoma la ne kuga piinayi. Ka Tumtumnib piinayi la yuda daa sob kuga la zugin.
REV.21.15	Ka malek kane daa pianꞌ tisi m la daa mor salima daug line ka ba more makid la ye o mak teŋ la ne li kolis ne li zaŋguoma la. 
REV.21.16	Ka teŋ la daa ane teŋ mauk. Ka li waꞌalim ne li yaluŋ la zem ne taaba. Ka malek la mak teŋ la ne daug line ka ba more makid la. Ka li yaluŋ ane maila tusir yinni ne kobus anu. Ka li waꞌalim ne li yaluŋ ne li waꞌalim line ziꞌe la wusa zem taaba. 
REV.21.17	Ka malek la me mak zaŋguoma la. Ka li waꞌalim la daa ane ninsaal kantiig kobuga ne piisnaasi ne anaasi. Malek kantiig me ane ala. 
REV.21.18	Ka zaŋguoma la daa meꞌ ne kugvenliŋ line yuꞌuri buon yaspa. Ka teŋ la meŋ daa a salima ameŋa line nyeen wuu gotiŋ ne. 
REV.21.19	Ka kugvenla buudi wusa n daa be teŋ la eenbir kuga la ni n ke ka ba venl bedego. Ka yiiga eenbir kuga la daa ane yaspa. Ka ayi daan la a safir. Ka atanꞌ daan la a agat. Ka anaasi daan la a emeral. 
REV.21.20	Ka anu daan la a onik. Ka ayuobu daan la a kanelian. Ka ayopoi daan la a kirisolat. Ka anii daan la a beril. Ka awai daan la a topas. Ka piiga daan la a kirisopas. Ka piinayinni daan la a yasin. Ka piinayi daan la a ametis. 
REV.21.21	Ka kulis piinayi la daa ane kugvenla line yuꞌuri buon peel la piinayi. Ka ba maal kulis la yinni yinni ne peel yinni. Ka teŋ la sueya la daa ane salima ameŋa n nyeen wuu gotiŋ ne.
REV.21.22	Ka m daa pu nye Winaꞌam puꞌusum yir teŋ la nii, bozugo Zugsob Winaꞌam paŋ titaꞌar daan la ne Peꞌebil la aa anina puꞌusum yir. 
REV.21.23	Ka Winaꞌam naꞌam paŋ ne Peꞌebil la daa nyeen li ni, ka ket ka li a nyain. Ka linzug ka teŋ la daa pu bood winig ne nwadig ye ba nyeen li nii. 
REV.21.24	Ka dunia soꞌolim buudi wusa me na goond neesim la ni. Ka dunia naꞌanam na more ba kpanꞌam keŋ teŋ la ni. 
REV.21.25	Ka teŋ la zaꞌanoya maligim pu yood nintaŋa, bozugo yuꞌuŋ ku be aninaa. 
REV.21.26	Ka ba na mor dunia naꞌam ne kpanꞌam n kenn teŋ la ni na. 
REV.21.27	Ka line kaꞌa tituꞌaa wusa ne one tum nyan tuuma ne ziri dim la ku kpenꞌ teŋin laa. Nimbane yuda sob Peꞌebil la nyovurpaal dim la gbauŋ la ni maꞌaa na kpenꞌ teŋ la poogin.
REV.22.1	Ka malek la lem paꞌali m moꞌar line kuꞌom tisid nyovur la, ka li ianꞌad wuu gotiŋ ne ka yitne Winaꞌam ne Peꞌebil la naꞌam gbauŋ la ni, 
REV.22.2	ka be teŋ la suer titaꞌar la soogin. Ka tiig line tisid nyovur la ziꞌe moꞌar la gbeed ayi la ni, ka ba wen wela noor piinayi yuum poogin, ka wen noor yinni nwadig poogin. Ka tiig la vaand tisid dunia soꞌolim wusa laafe. 
REV.22.3	Ka Winaꞌam nopoor la ku lem be yaꞌasa. Bozugo Winaꞌam ne Peꞌebil la naꞌam gbauŋ na be li ni. Ka o tumtumnib na zunꞌe o, 
REV.22.4	ka nye o nindaa. Ka o yuꞌur na sob ba gbeꞌedin. 
REV.22.5	Ka yuꞌuŋ ku lem bee. Ka Zugsob Winaꞌam na ke ka li a nyain, ka ba ku lem bood fitla ne nintaŋ ani. Ka ba na di naꞌam saŋa line kaꞌ benne.
REV.22.6	Ka malek la yeli m ye, “Yelbama ane asida. Ka Zugsob Winaꞌam one tisid o nodiꞌesidib o Siig Suŋ la, tum o malek ye o kena paꞌal o tumtumnib yel ban ku yuuge, ka niŋ la.”
REV.22.7	Yesu yel ye, “Li ku yuuge, ka m na kena. Yelsum be ne one siak gbauŋ kaŋa nodiꞌesug la yet siꞌel la.”
REV.22.8	Man Joon n wum ka nye yelbama wusa. Ka man daa wum ka nye li naae la ka vabin malek one paꞌali m yelbama la tuon ye m zunꞌe o. 
REV.22.9	Ka o yeli m ye, “Da niŋ alaa. Ka man me ane fu tumtum tiraan laꞌam ne fu baꞌabiis bane a nodiꞌesidib ne nimbane siak bun line be gbauŋ kaŋa ni la. Zunꞌom Winaꞌam.”
REV.22.10	Ka o yel man ye, “Da suꞌa gbauŋ kaŋa nodiꞌesug la yet siꞌel laa, bozugo saŋa la liꞌeliya, ka yelbama wusa na niŋ. 
REV.22.11	Kel ka one a tuumbeꞌed daan kpelim aa ala. Ka one tum dianꞌad tuuma kpelim niŋim ala. Ka one a popiel on kpelim tum line a suꞌum. Ka one suunre a nyain on kpelim aa ala.”
REV.22.12	Ka Yesu yel ye, “Kelisimi. Li ku yuuge, ka m na kena. Yood la be m saꞌan. M na tis soꞌ wusa o tuuma yoode a siꞌem. 
REV.22.13	Mane a Alfa ne Omega, ka a yiiga daan ne nyaꞌaŋ daan ka a bun wusa pinꞌilug ne li naar.”
REV.22.14	Yelsum be ne bane pie ba fuud nyain la. Dinzugo ba na mor suer na di nyovur tiig la wela, ka na kpenꞌ zaꞌanoorin n keŋ teŋ la ni. 
REV.22.15	Ka nimbeꞌednam ne bane dit tima la ne bane tum dianꞌad tuuma la ne ninkuudib la ne baꞌamaanib la ne nimbane wusa n noŋ ye ba maꞌa ziri la ku kpenꞌ teŋ la poogin ne, ka na bene teŋ la yiiŋ.
REV.22.16	“Man Yesu tumi m malek ye o yel uf yelbama ka fu tuꞌas tis Winaꞌam nidib la. Mane a naꞌab David yaaŋ ne beogin nwaddar line nyeen.”
REV.22.17	Winaꞌam Siig Suŋ ne Peꞌebil Poꞌapaal la yel ye, “Kem na.”
REV.22.17	Ka one wumi li la me yelim ye, “Kem na.” Ka one wusa ka kuꞌonuud more o la, kel ka o kena, ka one me bood la, kel ka o diꞌe piini line a nyovur kuꞌom la zaalim.
REV.22.18	Man Joon saꞌal soꞌ mekama wum gbauŋ kaŋa nodiꞌesug yet siꞌel la ne nimmua. Soꞌ yaꞌa yel siꞌel n paas gbauŋ kaŋa yet siꞌel la, Winaꞌam na maligim paas on sob yeltood line sob gbauŋ kaŋa ni la. 
REV.22.19	Ka soꞌ yaꞌa yiis siꞌel gbauŋ kaŋa nodiꞌesug yet siꞌem la ni, Winaꞌam na moŋ on sob o pudugir line be nyovur tiig la ni, laꞌam ne Teŋ Suŋ la kpenꞌeb. Tiig ne teŋ kane yela n sob gbauŋ kaŋa ni la.
REV.22.20	One yet ye yelbama ane sida la yel ye, “Sida li ku yuuge, ka m na kena.”
REV.22.20	Li a suꞌum. Ti Zugsob Yesu kem na.
REV.22.21	Ti Zugsob Yesu yelsum na be ne ya wusa. Ami.
