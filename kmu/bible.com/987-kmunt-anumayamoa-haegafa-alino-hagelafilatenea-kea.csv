MAT.1.1	Mamona Yisasi Kalaisina aginagomogami amaki hane. Yisasia Teviti nofipiti kano maineanagino Tevitia Apalahamu nofipiti kanoe. Apalahamua Yisasina aginagomo maine.
MAT.1.2	Apalahamua Aisakina nefae.
MAT.1.2	Aisakia Yekopuna nefae.
MAT.1.2	Yekopua Yutagami konagamogami neamafae.
MAT.1.3	Yutaa Pelesigani Silagani neanafa maineanagino itaanimo agia Tamae.
MAT.1.3	Pelesia Hesalonina nefae.
MAT.1.3	Hesalonia Lamana nefae.
MAT.1.4	Lamaa Aminatapina nefae.
MAT.1.4	Aminatamia Nasonina nefae.
MAT.1.4	Nasonia Salamonina nefae.
MAT.1.5	Salamonia Poasina nefa maineanagino itaamo agia Lahapue.
MAT.1.5	Poasia Opetina nefa maineanagino itaamo agia Lutie.
MAT.1.5	Opetia Yesina nefae.
MAT.1.6	Yesia Tevitina nefa maineanagino Tevitia Isaleli veamogami ala sauve kanoami maineane.
MAT.1.6	Tevitia Solomonina nefa maineanagino itaamoa hagoteno Yulia a maineane.
MAT.1.7	Solomonia Lehopoamina nefae.
MAT.1.7	Lehopoamia Apiana nefae.
MAT.1.7	Apiaa Asana nefae.
MAT.1.8	Asaa Yehosafatina nefae.
MAT.1.8	Yehosafatia Yeholamina nefae.
MAT.1.8	Yeholamia Usiana nefae.
MAT.1.9	Usiaa Yotamina nefae.
MAT.1.9	Yotamia Ahasina nefae.
MAT.1.9	Ahasia Hesekiana nefae.
MAT.1.10	Hesekiaa Manasena nefae.
MAT.1.10	Manasea Emonina nefae.
MAT.1.10	Emonia Yosaiyana nefae.
MAT.1.11	Yosaiyaa Yehoiyakiniene ani koganamogami neamafae. Ani kanafina Papiloni kotega vayamoya tu huteya Isaleli veala amavaleya Papiloni kotega nofi mo hu-ma-tageya miya oali aliya ali-mainae.
MAT.1.12	Ani veamoya Papiloni kotega nofi huma-tageya miya oali aliyana aliya mainayanagino Yehoiyakinina Sealitielona nefae.
MAT.1.12	Sealitieloa Selapapelina nefae.
MAT.1.13	Selapapelia Apiutana nefae.
MAT.1.13	Apiutaa Eliakimana nefae.
MAT.1.13	Eliakimaa Asolana nefae.
MAT.1.14	Asolaa Satokina nefae.
MAT.1.14	Satokia Akimina nefae.
MAT.1.14	Akimia Eliutina nefae.
MAT.1.15	Eliutia Eleasana nefae.
MAT.1.15	Eleasaa Matanana nefae.
MAT.1.15	Matanaa Yekopuna nefae.
MAT.1.16	Yekopua Yosefena nefa maineanagino Yosefea Maliana anauamoagino ani amoa Yisasina ategeya agaifena Kalaisie huya Anumaya Kotia taugafa aligatigahe hu-tenea kanoe huya hu-mainae.
MAT.1.17	Apalahamua hagoteno maineno falitegeya haenagaa fotinia (14) aginagomoya maime maime haiya mo falitageno anile Tevitia evayi huno maineno falitegeya haenagaa fotinia (14) aginagomoya maime maime haigeya Papiloni vayamoya eya Isaleli veamogamina nofi hu-ma-tageya miya oali aliyana aliya mainageno haenagaa fotinia (14) aginagomoya maime maime haigeno Kalaisia falote hu-maine.
MAT.1.18	Yisasi Kalaisima atenea kea mage huno hu-maine itaamo agia Maliae Yosefete ago hage-malenaya munalagino nagola vene ofaenea munamoa aipaene maine. Anumaya Kotina Alu Aotage Avamualeti aipaene hu-maine. 
MAT.1.19	Yosefetema, hage-malenaya kanoa, fatago kano maineanagino havigu Maliaa agaye huyafenagina kesi atalesue agesa havimaine. 
MAT.1.20+MAT.1.21	Ani kehena agesa havige havigeteno faeno maineno himona ageana Anumayamo ensole kanoa evayi huno mage huno hie “Yosefegae, Tevitina neamogae, kolia ohuka Maliaa akamoagi afaa avalo. Anumaya Kotina Alu Aotage Avamualeti aipaene maineanagino nenafane ategahie. Ani nafanemoa agaia veamogamina kefo yaamimo nofi hu-matenea veala ali kalu heno amaugafa ali-gatisiafe agia Yisasie huka malegane.” huno hu-maine.
MAT.1.22+MAT.1.23	Nayona Anumayamo aune kanomo avayafiti mage huno hama-pai-maineane
MAT.1.22+MAT.1.23	“Haviho nagola vene ofaenesia munamoa aipaene huteno nenafane ategahie. Ani nafanemo agia mage huya ayegahae Imanuelie huya ayegahae.” huno hu-maineane.
MAT.1.22+MAT.1.23	“Tagai kefina ani agimoa Anumaya Kotia tagaiene maine.” huno hu-maine. Yisasina atenea yupa ani kemoa ago falote huno tamage hu-maineane.
MAT.1.24	Yosefea ani himona ageteno aupiti hetino Anumayamo ensole kanomoma hapaiya kea havino akave maleteno “Maliaga animogae.” huno ali-tene. 
MAT.1.25	Yosefea ani afena “Animogae” huteno alave yana ohuno afaa maineana ani nafanea ategeno Yosefea agia Yisasie huno malene.
MAT.2.1	Helotia Yutia kotega ala sauve kano mainea kanafina Yisasina Petelehemu osi Yutia kumate atene. Atetegeya haenagaa yage vayi nehilegati kanale haviyaami hanea vayamoya Yelusalemu evayi hu-mainae. 
MAT.2.2	Evayi huteya mage huya hae “Menima atea nafanea, Yuta vayamogami sauve kanoa, hanate atene? Nagola haegafa kanefila yagema evayi nehilegati evayi higeta ageteta ‘Ago atene.’ huta agai agi alisaga hugahe neone.” huya hae. 
MAT.2.3	Hageno sauve kanoa Helotiene mukia Yelusalemu mainaya veanene ani kea haviteya atali talu hu-mainae. 
MAT.2.4	Atali talu hageno Helotia mukia mono note kava vayafeene kahegi kema havilinaya anagafeene ke higeya agaite ageno mage huno hama-vige “Anumaya Kotima taugafa ali-gatigahema hu-tesia kanoa hana kumate ategahie?” huno hama-vi-ge-maine. 
MAT.2.5	Hama-vi-gegeya mage huya hae “Ani nafanea Petelehemu ategahie. Nayona Anumaya Koti aune kanomoa mage huno kae-maleneane
MAT.2.6	‘Kagaya Petelehemu kumamoga Yutia kotega mainananagi Yutia kumayaga ago amakaseka hai-mainananagino kagaipiti ala kava kanoa falote huteno nagai veala Isaleli veate kava yakaigahie.’ huno kae-maleneane.” huya hae.
MAT.2.7	Hageno Helotia yage vayi nehilegati emainaya kanale haviyaami hanea vayayagahena kesi huno ke higeya ageno “Ani haegafa kanefila na yu falote hu-maine?” huno hama-vige. 
MAT.2.8	Hama-vigeteno Petelehemu hu-ma-tegahe mage huno hie “Utama ani nafanehena ati-yetama age-falotema hinutamahena etetama me naha-paigena nagaienena ania huna agia molisaga hano.” huno hu-maine. 
MAT.2.9	Higeya sauve kanomo kea haviteya mogayana yagema vayi nehilegati age-mainaya kanefimoa uhagote-ma-teno viayamo ani nafanema mainea nomo amupale umaineno amave-li-maine. 
MAT.2.10	Amave-ligeya ageteya amaipamoa kanale higeya tusia muse hu-mainae. 
MAT.2.11	Muse hu-teteya ani nopi hai-faleya agayana ani nafanegi itaamoa Maliaagi huana mainaageya mogeteya mopafi mope huya agia alisaga nehuya kuamifiti muse yana amigahe monegi manaage tanefagi kule fuki kana huno manaage mea tinagi huya aminae.
MAT.2.12	Amiteya himona agayana Anumaya Kotia himonafi mage huno hama-paiye “Heloti mainesilega etetama oviho” huno higeya alu kate uteya kumaamilega umainae.
MAT.2.13	Kanale haviyaami hanea vayala utageno Yosefea Anumayamo ensole kanoa himonafi agegeno mage huno hie “Hetika nafanene itaamoene Isipi kotega tamaiya-yetama viho. Anilega umainegena nagayama etena hisugetama etetama egahae. Helotia kagai nafanehe ati-yeno haesia ke nehie.” huno hie. 
MAT.2.14	Higeno Yosefea ani himona ageteno aupaa hetino nafanene itaamoene ani kegela anavaleno Isipi kotega ugahe umainae. 
MAT.2.15	Ani kotega ayaaya kanagefa umainageno Helotia falitegeya neataleya emainae. Ani yafena nayona Anumayamoa aune kanomo avayafiti mage huno hu-maineane
MAT.2.15	“Isipi kotegati nagaini nafanea ke hisugeno egahie” huno hu-maineane.
MAT.2.15	Nayoma hu-mainea kemoa ani yupa ago efalote huno tamage hu-maine.
MAT.2.16	Helotia agesa havitenoe “Ani kanale haviyaami hanea vayamoya aye-navataga hae.” huno tusia ke vai-maine. Kanale haviyaami hanea vayamogami kea haviteno “Yisasia ani augafa kafua hane.” huno nagoa vayala hu-ma-tegeya Petelehemu kumateene atupa kumayagaleene mukiama yaufa tole (2) kafua ohunaya nenafaneyaga “Hamaegeya faliho.” huno hu-ma-tene.
MAT.2.17+MAT.2.18	Yelemaiyaa nayona Anumaya Koti aune kanomoa mage huno hu-maineane
MAT.2.17+MAT.2.18	“Lama kumategati mukia veamoya ala kefiti ke huya hamau huya avi-taya kea vayamoya havimainae. Leselina aginagomogami nafaneyagahe tusia avi-tegeya nafaneyagaama faliya yafe veamoya aipa ali falu hutayanagi tusi avi-te-maine.” huno hu-maineane.
MAT.2.17+MAT.2.18	Ani yupa nayoma hu-mainea kemoa ago efalote huno tamage hie.
MAT.2.19	Helotia falitegeno Yosefea Isipi kotega maineno himonafi Anumayamo ensole kanomona agegeno mage huno hapaiye. 
MAT.2.20	“Hetika nafanene itaamoene neanavaleka Isaleli kotega viho. Kagai nafanema haesaya amakesa haviya vayala ago faliye.” huno hie. 
MAT.2.21	Higeno Yosefea hetino nafanene itaamoene neanavaleno Isaleli kotega umainae.
MAT.2.22	Umainagi “Helotia ago falitegeno agaia nafanemoa Akelausia Yutia kotega kava hu-maine.” huya haya kea Yosefea haviteno koli huno “Anilega ougahue.” huteno himonafina “Anilega oviho.” huno hia kea haviteno Kalili umaine. 
MAT.2.23	Kalili viana osi kumala Nasaleti uno maine. Nayona Anumaya Koti amaune vayamoya Yisasifena mage huya hu-mainayane
MAT.2.23	“Agaya Nasaleti kano maine.” huya hugahae huya hu-mainayane
MAT.2.23	Ani yupa nayoma hu-mainaya kemoa ago efalote huno tamage hu-maine.
MAT.3.1	Ti fale-mate Yonia evayi huno Yutia kame kotega maineno Anumaya Koti kea hu-haleno hama-pai-maine. 
MAT.3.2	Yonia mage huno hie Anumaya Kotima ikapinaga kava yagaisia yamoa aupaa evayi hugahie. Evayi hugahigi tamakaya tamakua aiyahae hutama kefo yatamia “Nagoene ohugahune.” hutama ataleho huno hu-maine. 
MAT.3.3	Ani kema hisia kanomofena nayona Anumaya Koti aune kanomoa, Aisayaa mage huno hu-maineane
MAT.3.3	“Kame kotegati nago kanomoa keha keha huno mage hugahie ‘Anumayamo esia kamaa ali hilato hutama ali fatago hiho.’ huno hugahie.” huno hu-maineane.
MAT.3.4	Yonia kemolo afumo ayolagefaleti fakani-male kena fai-line. Fai-lineno pulamakao augafaleti amunofila aye-talako huno ki-lineno kavea kenuene tumemo timaaene neneane. 
MAT.3.5	Ani kanafina Yelusalemu veanene Yutia kotega veanene nagoa Yotani ti agegayalega hanea kumate veanene Yoni mainelega umainae. 
MAT.3.6	Yotani titega emaineya kefo yaamihena hu-falote hageno Yonia ani Yotani tipi tina fale-ma-tene.
MAT.3.7	Tina fale-neama-tegeya Falasia vayaene Satiusi vayaene “Ti fale-la-tesie.” huya neageno Yonia amaketeno mage huno hie “Tamakaya osifaveyagamo nafaneyaga mainagi tamakaya havigeage vayamogatama Anumaya Kotia kaiyekema hu-lama-tesigetama tamaugafa tamakata aisia kanamoa aupaa efalote hisia yafena ‘Faletama viho.’ kea ta tamaha-pai-maine? 
MAT.3.8+MAT.3.9	Hagotetama kefo yatamihema tamakua ai-yahae hu-mainesaya yana nave-lisagena tina fale-lama-tegahue. Tamakaya ‘Apalahamu nafaneyaga mainone.’ hutama ohiho. Nagaya tamaha-nepauve Anumaya Kotia ma yafatetila Apalahamu nafaneyaga afaa talo hileasine. 
MAT.3.10	Tamakaya yosa kana hutama mainayanagi menia Anumaya Kotia tuna alino yosamo aipale maleneno kanale alagama oayenesia yosa atagino atafi hagayu huno kaegahie.” huno hie. 
MAT.3.11	Tamakua ai-yahae hutama kefo yatamia atalegena nagaya titeti fale-nelama-toanagino nakavela nago kanoma esiana Alu Aotage Avamutetiene ataletiene fale-lama-tegahie. Ani kanomoa tusia tokiyaa hanea kanogino nagaila ago nagase-maineanagina nagaya afa kano mainoanagina agai aiyale ayesuana onategahie. 
MAT.3.12	Agaya sipeti ayopaa ali-lineno vitimo anoyaa fuhu hale-taleno alagaa alino nopi halaya hu-malegahigi anoyaa ata tegelege nehia atafi kae-talegahie. Ani avinamoma hu-mainea kava huno veala fako faka hugahie huno hu-maine.
MAT.3.13	Ani kanafina Yisasia “Yoni ayapiti tina fale-natesie.” huno Kalili kotegatila ataleno Yotani titega umaine. 
MAT.3.14	Yonia Yisasifena “Tina fale-oka-tegahue. Nagaila kagaya tina fale-na-tanageno kanale hileasine naa higeka nagaifena ‘Tina fale-nato.’ huka nehane?” huno hie. 
MAT.3.15	Higeno Yisasia Yonifena mage huno hie “Menia ania hisanana kanalele. Tima fale-na-tesanana mukia Anumaya Kotina fatago kavaa alitaa lama hugahue.” huno higeno Yonia Yisasi ke akave maleno tina fale-tene.
MAT.3.16	Tina fale-neategeno Yisasia aupaa tipiti aivati huno ageana ikamoa ai-hagalo higeno Alu Aotage Avamumoa nama kana huno agaitega elavi-maine. 
MAT.3.17	Ageho enelavigeno ikapinagati age aino mage huno hie “Ma kanoa nagaini nafanehena agaifena aluya huno nahau nayamopafina nenagea nenimofena agaifena aluya huna musemaa nehue.” huno hu-maine.
MAT.4.1	Anumaya Kotina Alu Aotake Avamuamoa Yisasina veane omai kame kotega avaleno vigeno Satania Yisasife “Havi kava huo.” huno aye-vataga hu-maine. 
MAT.4.2	Umaiyana fotia (40) yupagefa felugaene kegeene kavela oneno maigeno tusia agate-maine. 
MAT.4.3	Agategeno Satania agaite uvayi huno mage hie “Kagaya Anumaya Koti nafanema mainenukahena ma yafayaga hapaigeno maya hapaeno.” huno hie. 
MAT.4.4	Higeno Yisasia mage huno hie Anumaya Koti avopi kemoa mage huno hu-maineane
MAT.4.4	“Veamoya mayaagema nesayana kanaleya huya omaigahagi mukia Anumaya Kotima hu-mainea kene haviya nenesageno amaku nafanemoa kanaleya huno maigahie. huno hu-maineane.” huno hapaiye.
MAT.4.5	Satania Yisasina Yelusalemu tusia ala kumate avaleno ala mono nomo agotofule motene. 
MAT.4.6	Moteteno mage huno hapaiye “Kagaya Anumaya Koti nafanema mainenukahena ma nomo agotofuleti mopafi asaga hulavigena agano. Anumaya Koti avopiti kemoa mage hu-maineane
MAT.4.6	‘Anumaya Kotia ensole vayaahe ‘Kava hiho.’ huno hu-ma-tesigeya amayateti kavalesaga hu-lisageka tavisanageno yafatela kaiyamona aye kofa ohugahie huno hu-maineane.” huno hie.
MAT.4.7	Higeno Yisasia kenonaa mage huno hie “Nagoene Anumaya Koti avopina mage huno kae-maleneane
MAT.4.7	‘Anumaya Kotikamona afa yafena ‘Tokiya kava huo.’ huka aye-vataga ohuo.’ huno hu-maineane.” huno hie.
MAT.4.8	Higeno Satania Yisasina avaleno nago ala agoyafi haiteno mukia ma mopafima hanea ala kumayagaene afenoyamaaene ave-li-maine. 
MAT.4.9	Aveliteno Yisasife mage huno hie “Kagaya nagaifema ‘Tusia ala kano mainananagina kagai kagi alisaga nehue.’ huka kagesama havi namika mopafi kaleyama ayesanagenahena mukia ani kumayagaene afenoyaene kava yagaisanafe kamino.” huno hie. 
MAT.4.10	Higeno Yisasia mage huno hie Sataniga mai haleka amulega vuo. Anumaya Koti avopi kae-malenaya kemoa mage huno hu-maineane
MAT.4.10	“Anumaya Kotikamona akaiagefe ‘Tusia ala kano maine.’ huka kagesa havi havi huka agai agia alisaga huka agai aliyamaage alio huno hu-maineane.” huno hapai-maine.
MAT.4.11	Higeno Satania anile ataleno vigeno ensole anagamoya Yisasina meya huya kava hu-tenae.
MAT.4.12	Yisasia “Yonina nofi hu-tenae.” huya haya kea ago haviteno Kalili kotega umaine. 
MAT.4.13	Viana Nasaletia ataleno Kapaneamu umaine. Ani kumala Kalili ti kotumona agegayale haneanagino Sepuluni nofi veamogamiene Napatali veamogamiene koamia haneane. 
MAT.4.14	Nayona Anumaya Kotia aune kanoamona, Aisaya avayafiti mage huno hu-maineane
MAT.4.15	“Sepuluni nofi veamogamiene Napatali veamogamiene mainesaya kaiyaga ala tikotu visaya katega haneanagiya Yotani lina takaeya vaaya kotega, Kalilie, Yuta veane omainaya veamoya nemaiya kumale. 
MAT.4.16	Ani kotega mukia veamoya hani yapi mainayanagino menima aye-hale-matesia yana age-mainae. Mukia veamoya afaa maineya faligahe hayanagi Anumaya Koti kemoa ago aye-vasa hu-matene.” huno hu-maineane.
MAT.4.17	Ani yupa Yisasia aepa heno Anumaya Koti kanale mono kea hu-haleno hama-pai-maine. Mage huno hie “Ikapinagati Anumaya Koti kava yagaisia yana aupaa evayi hugahigi tamakaya tamakua aiyahae hutama kefo yatamia ataleho.” huno hu-maine.
MAT.4.18	Kalili ti kotumo agegayalega neuno Saimonina, nago agia Pitae, aganaamo agia Etaluene anakeana noyame kuya nehaa kanolatana maineana ala kukonogo hagayu huana ti kotupi nemalaageno anake-maine. 
MAT.4.19	Anaketeno Yisasia mage huno hana-paiye “Nakave eo. Nakave eagena noyame kuyama haa avamete huna veane amavalesaa auava yana tanavelino.” huno hie. 
MAT.4.20	Higeana aupaa kukonogoania neataleana Yisasi akave umainae.
MAT.4.21	Vaageno Yisasia anakeana Sepetina netalamaamoagani Yemesigani Yonigania tipi kalefi neanafaene maiana kukonogo nefakaniageno Yisasia momaketeno anakaife ke hie. 
MAT.4.22	Ke higeana aupaa Sepetia neanafaene tipi kalene neataleana akave umainae.
MAT.4.23	Yisasia mukia Kalili kotega ute ete huno mono nopi Anumaya Koti kava yagai-latesia kanale mono kea mo hama-nepaino mukia kaliamima hanea veanene mukia veamogami amaugafama ali haviya nehia yana alino kanale hu-ma-tene. 
MAT.4.24	Alino kanalema hu-ma-tea avagemoa mukia Silia kotega ute ete higeya haviteya mukia veamoya kalima aliya veanene alu kali alu kalima aligeno amaugafa amakata neaiya veanene Satani Avamuma amakuafi mainea veanene mananiya neamakia kali veanene amaiya amaya avayu hu-lavi-mainea veanene amavaleya Yisasite ageno alino kanale hu-ma-tene. 
MAT.4.25	Alino kanale hu-ma-tegeya kasagoya veanea Kalilitiene naya-tolea kumayagaletiene Yelusalemutiene Yutiatiene alulega mainaya veanea Yotani tina takaeya Yisasina akave umainae.
MAT.5.1	Yisasia mukia alitalu hu-mainaya veanea amaketeno agoyafi haino mopale mainegeya agaienema tokaeya nemaiya anagamoya Yisasitega emainae. 
MAT.5.2	Ageno Yisasia avayafiti mage huno hie.
MAT.5.3	Mukia yaamima omalenea veamoya “Tagupi nagoa kanale yana omaleanagita tagaitia kanale kavala ohugahunagi Anumaya Kotia taya hisie.” huya hisaya veamogamina Anumaya Kotia amakaila kava yagai-ma-tegahigi ani yafena muse hutama maiho.
MAT.5.4	Hamaumana halesigeya hamau huya nemaisaya veamoya Anumaya Kotia amaya huno amaipa falu hisia yana amamisia yafena muse huya maisae.
MAT.5.5	Amaugafama aliya nohaiya veamogamina Anumaya Kotia haenagaa mukia mopa amamisia yafena muse huya maisae.
MAT.5.6	Anumaya Kotia fatago hu-mainea kavafena “Nelahaigeno ani yafena laga nele.” huya hisaya veamoya Anumaya Kotia amamu hisigeya maisaya fatago kavama amamisia yafe muse huya maisae.
MAT.5.7	Mukia veamoya nagoa neamafugamife kalagi ai-mateya hamau hu-neamatesaya veamogamina Anumaya Kotia ania huno kalagi aino hauna hu-matesia yafena huya maisae.
MAT.5.8	Mukia veamoya Anumaya Koti kema akave malesaya yafena tole amakesama ohavinaya veamoya Anumaya Kotima agesaya yafena muse huya maisae.
MAT.5.9	Neamafugamifena “Nagoke tamaku tamakesale maiho.” huya nehisaya veamogamina Anumaya Kotia “Nagai nafaneyaga mainae.” huno hu-matesia yafena muse huya maisae.
MAT.5.10	Nagoa veamoya fatagoma huya mainesageya nagoa veamoya amaipa kafa he-mateya ali-haviyama hu-ma-tesageya maisayana Anumaya Kotia amakaima kava yagai-ma-tenea yafena muse huya maisae.
MAT.5.11	Tamakaya nakavema nemalageya tamaketeya kamuge hu-lama-teya ali-haviya hu-nela-mateya “Ma kavala havi kava nehae.” huya havigema hu-lama-tesagetama afaa muse nehutama maiho. 
MAT.5.12	Aniama hu-lama-taya kavala nayona Anumaya Koti amaune vayamogamina ania hu-ma-tenayane. Ani kavama hu-lama-tesaya kanafina ikapinaga anonaa kasagoya yayaga alisaya yafena tamaipamoa kanale nehinagetama muse hiho.
MAT.5.13	Tamakaya ma mopale veamogamina hagama nehamaiya sole kana hutama mainae. Solemoa hagama nehia yamaama hano hisigetama hanaa hutama hagama nehia yamaa ali falote hugahae? Hagama nehia yamaamoa ago yagu yaguma hisiana afa ya kana hinageya ani Solea veamoya faitega ai-tagu-fe-talesageya amaiyaleti ute ete huya aye-lata-pegahae.
MAT.5.14	Tamakaya mukia ma mopama hanea kotega kani kana veane mainae. Ala kumama agoyafima hanesiana fala okigahianagiya mukia veamoya agegahae. 
MAT.5.15	Nagoa veamoya lamua hanagaliya susufanefinaga aiso hu-nomalagi nopinaga aye-halesigeya veamoya agesayafe ani lamua sipale nemalae. 
MAT.5.16	Naa hu-mainegi tamakaya ani kava hutama lamumoa aye-hale-ma-tea kava hutama Yisasi kea hama-paitama kanale kavala veamogami amaule hisageya ageteya ikapinaga mainea Nelamafa agia alisaga hugahae.
MAT.5.17	Tamakaya ma lamakesa ohaviho “Nayona Mosese kahegi kene amaune vayamoya hu-mainaya kene Yisasia ali-talegahe emaine.” hutama ohiho. Nagaya ani yayaga alina oatalegahugi ani kea ali falote hisugetama “Tamage nehie.” hutama hisayafe emainoe. 
MAT.5.18	Nagaya tamagelafa huna tamaha-nepauve ma mopaene ikaene fanane hugaanagi kahegi kefi mukia osi osi oagemo avoyaga afaa hanegahie. Nagoke ya kanoagela fanane ohugahigi mukiama hu-mainaya kemoa falote huno tamage-lafa hugahie. 
MAT.5.19	Tamage-lafa hu-mainayafe nagoa veamoya ani kahegi kea osi kanoa “Akavela omalegahunema.” huya alu veamogamife “Ania hiho.” huya hisaya veamoya Anumaya Kotia kava yagai-mainea kumatela osi nafane kana veane maigahagi nagoa veamoya mukia kahegi kema ali hipoya huya “Ma kava hiho.” huya hama-paisayana Anumaya Kotia kava yagai-mainea kumatela ala huno agase-mainea amakiene veane maigahae. 
MAT.5.20	Nagaya tamagelafa huna tamaha-nepauve Falasia vayaene kahegi kema havilinaya anagaene hu-mainaya fatago kavala tamakaya agasetama tusia kanale hu-mainea fatago kavama ohisayana amuha ohunayanagino tokiyatamia omaleneanagitama Anumaya Kotia kava yagai-mainea kumatela haitama omaigahae.
MAT.5.21	Tamakaya ago havilinae nayoma mainaya veamogamina mage huya hama-pai-mainayane “Veala hamaetama fali-oamateho. Veama haemaetama fali-matesayana kaiyeke hu-lama-tegahae.” huya hu-mainayane. 
MAT.5.22	Nagi nagaya menia tamaha-nepauve nagoa veamoya neamafufema amaipa kafa hetesayana Anumaya Kotia kaiyeke hu-ma-tegahie. Nagoa veamoya neamafufema “Havi kavakeya nehana kano mainane.” huya hisayana ala kaiyekele he-tigahae. Nagoa veamoya neamafufema “Kagaya aifonafo kano mainane.” huya hisayana hani yapima tegelege nehia atafi ugahae. 
MAT.5.23+MAT.5.24	Naa nehaya yafe tamakaya Anumaya Kotina nago yama amigahena mono nopi haitama mainetama “Veha nenafuna haviya hu-tenoanagino aipamoa haviya nehie.” huka kagesa haviteka Anumaya Kotina amisana yana anile neataleka negafutega tanaipa mo-li-falu hutetana eteka esanaamoga amisana yana Anumaya Kotina memio.
MAT.5.25	Nago kanomoa “Havi kava huna-tananagina kaiyekea hu-gategahe nehue.” huno kavalenoma vinagetana neutana “Nenafuga kaipa falu hisia yana kamigahue.” huka hapaiyo. Ania ohisanana kavaleno kaiyekema hu-gatesia kanomote vinageno haviteno ati kanomo ayapi katesigeno kavaleno nofila mo hu-gategahie. 
MAT.5.26	Nofila mo hu-gategahigi tamage tamaha-nepauve kaiyekema hu-gatenea kanomoma “Mone namio.” huno hu-mainesia monema oaminesanana nofipitila ataleka omegane huno hu-maine.
MAT.5.27	Tamakaya nayo kea ago havimainae mage huno hu-maineane “Kumai he kavala ohiho.” huno hu-maineane. 
MAT.5.28	Nage hu-maineanagi nagaya menia tamaha-nepauve nagoa veamoya nago amona aulagafiti age haye huno “Ani amofena naa hu-ga-tegahue.” huno aguafinaga havino hayema hiana ani atela ago kumai kava hu-maine. 
MAT.5.29	Tamaga kaiyaga tamaulagamoma agea yafema kefo kavama hisaya tamaku tamakesa tamamisigetama ani tamaulaga ali fayitama atalesagenoa nago tamaugafa atupaa omalenea yafe kanaleya hutama maigahae. Aniama ohinutamahena muki tamaugafa hanimo aguafi tegelege nehia atafi hagayu hu-lama-talegahie. 
MAT.5.30	Tamaga tamayamoma tamavayu huno kefo kava hisaya tamaku tamakesama tamamisigetama ani tamayana he-fakalitama ataleho. Naafene? Nago tamaugafa atupaa omalenea yafe kanaleya hutama maigahae. Aniama ohinutamahena muki tamaugafa hanimo aguafi tegelege nehia atafi hagayu hu-lama-talegahie.
MAT.5.31	Nayona mani kea hagetama havimainae. “Nagoa vayamoyama aamima hu-tesayana ani vayamoya aamimofena ‘Ago hu-negatoe.’ huno avona kaeno amino.” huno hu-maineane. 
MAT.5.32	Hu-maineanagi nagaya menia tamaha-nepauve aamoma kumai ohenesigeno anauamoma atalesigeno ani amona alino kumai nehia a kana hu-tene. Nago kanomoa anima atalenea ama aliteana ani kanomoene kumai he yana nehie.
MAT.5.33	Nago kea nayoma hama-pai-mainaya kea ago havimainagi naa hu-maine “Kagaya ‘Anumayamo aufina tamage nehuanagina naa hugahue.’ huka hisanana fatago huka ani kavala huo.” huno hu-maineane. 
MAT.5.34	Hu-maineanagi nagaya tamaha-nepauve tamakaya “Anumaya Koti aufina tamage nehue.” hutama ohiho. Tamakaya “Ikamo agile tamage nehue.” hutama ohiho. Ikapinaga Anumaya Kotia kava yagai-mainea kuma hanegetama agaife nehae. 
MAT.5.35	Tamakaya “Mopamo agile tamage nehue.” hutama ohiho. Ani mopalega Anumaya Kotia aiya hayo hu-maleno mainea mopa hane. Tamakaya “Yelusalemu kumamo agle tamage nehue.” hutama ohiho. Ani Yelusalemu kumala ala sauvetimoa Anumaya Koti kava yagai-mainea kuma hane. 
MAT.5.36	Tamakaya “Nanuteti huna lamage nehue.” hutama ohiho. Tamakaya tamayolagefahena “Anupa nayolegefaene tuhi nayolegefaene falote hino.” hutama hisaya tokiyatamia omalegi ani kea ohiho. 
MAT.5.37	“E,” hinutamahena ani keage hiho. “Aao.” hinutamahena ani keage hiho. Nago kenema hisayana Kefo Avamumoa ani kea ali falote nehie.
MAT.5.38	Nayona mani kea hagetama ago havimainagi “Nago kanomoa kaulagama ai-lagatisigekahena ani kanomo aulaga anonaa ai-lagatio. Kavema ai-halalima hisigekahena anonaa agaila ania huka avela ai-halali huo.” huno hu-maineane. 
MAT.5.39	Hu-maineanagi nagaya tamaha-nepauve nago kanomoa havi kavama hu-ga-tesigekahena kayona oamio. Nago kanomoa kagalamesalema kaiko-lisigekahena nago kaiyagakaa mai-yahae hugeno kaiko-lino. 
MAT.5.40	Nago kanomoma “Haviya hu-natea kanoe.” huno kaiyekema hu-gateno “Anonaa kagaia siota namio.” huno hisigekahena ala yasi siotakaene amio. 
MAT.5.41	Nago kava kanomoa tokiyaage ke huno “Afenoyania nago kilomita alika vuo.” huno hisigekahena ani kilomita mogaseka nagoene tole kilomita alika vuo. 
MAT.5.42	Nago kanomoma “Nago yaka namio.” hunoma hisigekahena afaa hagayu huka amio. Nago kanomoma “Namisanagena yoka alitena etena kamigahugi namio.” huno hisigekahena afaa amio.
MAT.5.43	Nayoma hama-pai-mainaya kemoa ago havimainagi “Kumatamile mainesaya nelama-fugamifena tamahau tamayamopafi tamahainagetama kame vayatamihena tamaipa kafa he-mateho.” huya hu-mainayane. 
MAT.5.44	Hu-mainayanagi nagaya menia tamaha-nepauve “Kame veatamimofena tamahau tamayamopafi tamahaino. Haviya hu-nelamataya veamogamina ‘Amaya huo.’ hutama Anumayamotega havigo.” 
MAT.5.45	Ani kavama hisayana ikapinaga mainea Nelamafana nafanea maigahae. Anumaya Kotia kanale veaneleene havi veaneleene yagemona hu-tegeno nago avamete huno aye-hale-matene. Anumaya Kotia fatago nehaya veaneleene havi kava nehaya veaneleene kola hu-tegeno nago avamete huno kola neaiye. 
MAT.5.46	Veamoya tamakaifema hamau amayamopafi neha-mainagetamahena tamakaya ania hutama amakaifema tamahaisiana ani kavamoa afa yanagino anonatamia oaligahae. Kefo kava nehuya amaugafaleti takisi mone nealiya vayamoya ania kavala nehae. 
MAT.5.47	Nelamafuenekeyama kea kea nehisaya yana afa yanagi. Yisasi ke ohavinaya veamoya ania kavala nehae. Kame vayatamimoene kea kea hiho. 
MAT.5.48	Ikapinaga Nelamafaa ala huno kanale kavakeya hu-maineanagitama tamakaya ania augafa veane mainetama ala hutama kanale kavakeya nehutama maiho.
MAT.6.1	Yisasia mage huno hu-maine “Havigu tamakaya veamogami amaufima kanale kava nehisageya ‘Nageteya kanale kano maine.’ huya hisae.” hutama nehae. Ani kavala hisayana anonatamia hai ali-mainagi ikapinaga mainea Nelamafaa kanale kava haya yafe anonatamia otamamigahie.
MAT.6.2	Ani yafe tamakaya kafuma hisaya veala amaya hutamama amamigahena ala kefiti keha keha hutama oamamitama kesi ako hutama amamiho. Nagoa vagala vayamoya mono nopiene kategaene “Veamoya tageteya ‘Kanale kava nehae.’ huya takia alisaga hisae.” huya keha keha huteya vaya amaya nehayanagi nagaya tamagelafa huna tamaha-nepauve kanale anonaamia hai ali-mainayanagino Anumaya Kotia nago yana oamamigahie. 
MAT.6.3	Kagaya kafuma hisaya veama amaya hugahena tamaga kayamoa hauga kayamo hisia yana oagesigeka kesi momaya huo. 
MAT.6.4	Kesi ako huka veamoya onagesagi huka amaya hisanana ani yakaa Anumaya Koti, Negafaa, kesi kavama nehaya yana neagea kanomoa age-maineanagino kanaleya huno anonakaa kamigahie.
MAT.6.5	Nunamuma hutama havigegahena vagala vayamoya nehaya kava hutama Anumaya Kotina havi-okeho. Ani vayamoya mono nopiene ka agegayaleene “Muki veamoya tagesae.” huya hetiya Anumayamotega havinegae. Nagaya tamagelafa huna tamaha-nepauve vayamoya anonaamia hai ali-mainae. 
MAT.6.6	Ali-mainagi kagaya oagesaya kava huno mainea Nelafana Anumayamotegama havigegahena nokafinaga fita ki-maleteka maineka falakika havigesanageno Negafaa kesi kavama haya yama neagea kanomoa ani yana ageteno anonakaa kamigahie.
MAT.6.7	Nunamuma hugahena Anumayamo kema nohaviya veamoya havinegaya kavala hutama kasagoya afa keyaga hutama havi-okeho. Ani veamoya ayaaya nunamu ke nehuya mage huya amakesa nehaviye “Ayaaya ke huta havigesunageno havigahie.” huya nehae. 
MAT.6.8	Nehagi amakaya nehaya kavala amakave omaleho. Nelamafama havi-oketama maiya kanafina nago yatamima omalene hutama haya yatamia ago havimaineafe nagoene tutu hu-oateho. 
MAT.6.9	Anumayamotega havigenutamahena mage hutama havigeho “Ikapinaga mainana Nelafaga kagai kagimoa alu aotage huno hanesie. 
MAT.6.10	Kava yagaisana kanamoa efalote hisie. Kahaisia kavala ikapinaga nehagi mopaleenena kahaisia kavala hisae. 
MAT.6.11	Meni kanafina nesuna kavela tamio. 
MAT.6.12	Tagaya havi kavama hu-la-tenaya veala aige amateta kefo yaamia atale-ma-tona kava huka kefo yatia aige-tateka atale-lato. 
MAT.6.13	Kana yapiene Satanima aye-lavataga hisia yapiene tavaleka otato. Satania ‘Kefo kava hiho.’ hunoma hu-la-tesigeka tahamaika tavalesaga huo.” huno hu-maine. 
MAT.6.14	Huteno mage huno hie tamakaya havi yama hu-lamatenaya veala aigeama-tetetama kefo yaamima atale-ma-tesayana ikapinaga mainea Nelamafaa ania huno kefo yatamia aige-tamateno atale-lama-tegahie. 
MAT.6.15	Atale-lama-tegahigi tamakaima ali-havi yama hu-lama-tenaya veafena aigeama-tetama kefo yaamima atale-oama-tesayana ikapinaga mainea Nelamafaa ania huno kefo yatamia aige-tama-teno atale-otamategahie.
MAT.6.16	Tamakaya Anumaya Kotitegama havigegahena kavela mositama mainutama tamaugosa kalagunagu ohiho. Vagala veamoya ani kava huya amaugosafina hapaene tanefaene faleteya mage nehae “Veamoya tageteya kavema mosi-mainona kavala tagegahae.” huya nehayanagi tamagelafa huna tamaha-nepauve naa kava nehaya veamoya anonaamia hai ali-mainae. Tamakaya ania kavala ohiho. 
MAT.6.17+MAT.6.18	Tamakaya Anumayamotegama havigegahena kavema mositama nemainutama titeti tamaugosa alitama masavema falesayana mukia veamoya kavema mosisaya yafena ohavigahagi mai falakino mainea Nelamafaa falakino hanea yana agaiage neageafe anonatamia tamamigahie.
MAT.6.19	Monetamiene afenoyatamienena ma mopale halaya ohiho. Halaya hu-malenesageno toto ayeno hakanomoya ali haviya higeya veamoya notamifi haiya ani yatamia musufa aligahae. 
MAT.6.20	Naa hugahagi ma mopafi yafena tamakesa havi havi ohutama haenagama ikapinaga kanale yama alisaya yafe meni kanafina Anumayamofe tamakesa havi havi hutama maiho. Ikapinaga mukia yama malesayana totona ayeno okasaligahie. Hakanomoa ali haviya ohugahie. Nagoa musufa veamoya ani kumatela musufa yana ohugahae. 
MAT.6.21	Muse yatamima malenesaya kumatefe tamakesa havi havi hutama ani kumate umaigahae.
MAT.6.22+MAT.6.23	Tamaulagamoa tamakupinaga aye halesia lamu hane. Tamaulagamoa kanale yama huno agesiana tamakupinaga ai-hale-mainegi tamaulagamoma kefo yama agesiana tamakupinaga hani-ki-maine. Ai-hale mainesia yamoa tamakupima asu hisigenoa hani kiteno ala hanikefa kino aye-talako hu-maine.
MAT.6.24	Nagoke kanomoa “Tole kava kanolatamo aliya kanoania maisue.” huno ohisie. Naama hisiana nago kava kanomofena “Nahaiya kano mainane.” huno hu-tegahianagi nago kava kanomofena “Hai vaiteno naipa nagata aiya kano mainane.” huno hugahie. Nago kava kanomona agua amiteno nago kanomofena “Falote onahaiya kava nehane.” huno hugahie. Tamakaya ania hutama Anumaya Kotifeene moneheenena ali lokaeana “Kava yagai-natesae.” hutama ohiho.
MAT.6.25	Ani yafe nagaya tamaha-nepauve kanaleya hutama maisaya yaene kave nesaya yaene ti nesaya yaene tamakesa havime havime oviho. Tamaugafale kena failisaya yafeenena tamakesa havi havi ohiho. Kave neyana aifa letale yanagi tamahaimula kanaleya hutama maisaya ya hane. Kena fai-lisana yana amegale yanagi veanea tokiyaage ya mainae. 
MAT.6.26	Haleyama vaiyatete nehaya namayaga ageho. Amakaya avina yana nofaiye. Kavela hoyafinagati aliya nopina mo nomalagi ikapinaga mainea nelamafaa kavela neamamigi tamakaya Anumaya Koti aulagafina namayaga amakasetama mainaya veane mainayafe tamakaienena kava yakai-lama-tegahie. 
MAT.6.27	Tamakaipitila nago kanomoa “Ofalina nagoene maime maime haigahue.” huno tokiyaage agesama havisiana anima havisia katela hanaa huno falote hugahie? Aao falote ohugahie.
MAT.6.28	Naa higetama kenatamihena tamakesa havi havi nehae? Ageho talapinaga vilasiyamoya haiya ausea nehae. Aliyana aliya kenaamia talo huya fai-noaligi kanale kenaamia hanegeya mainae. 
MAT.6.29	Nagaya tamaha-nepauve nayoma mainea ala sauve kanotamia Solomonia kanale kenaa fai-lianagi ma vilasiyamoa kanaleya huno agase-maine. 
MAT.6.30	Tala yana meni kanafina hoyafina haneanagi ega hataga huya atafi kae-talegahagi Anumaya Kotia ani tala yana kava yagaigeno kanaleya huno hanegi tamakaya mukia veamogatama nagaifena tamakupi maletama tamametitia osi kanoa nehayanagi Anumaya Kotia ania huno tamakaila kenatamia alino hilato hu-lamategahie.
MAT.6.31	Ani yafe “Kaveene tiene na ya negahune?” hutama tusia tamakesa havi havi ohiho. “Na kena fai-ligahune?” hutama tamakesa ohaviho. 
MAT.6.32	Ani augafa yafena Anumaya Koti kema nohaviya veamoya amakesa havi havi huya nemaigi ikapinaga Nelamafaa nesaya yaene kena fai-lisaya yaenefena ago havimaine. 
MAT.6.33	Havimaineafe tamakaya hagotetama Anumaya Kotima kava yagaisia kumate visaya yafeene agaiama nehaiya fatago kavama hisaya yafeene tamakesa havi havi hisayana Anumaya Kotia ani yaene mukia kavetamiene kenatamienena tamamiteno ani kumatela tamavaleno tamategahie. 
MAT.6.34	Naa hu-maineafe “Ega hanaa hugahune?” hutama tamakesa ohaviho. Egama efalote hisiana tamakesa havi havi hisaya yaenena efalote hugahie. Nagoke yupa falote hisia kana yana ani yupa kanoage tamakesa haviho.
MAT.7.1	Nelamafufena “Naa maa hana kano mainane.” hu-oateho. Aniama ohisagenoa Anumaya Kotia tamakaifena “Havi kava haya veane mainae.” huno hu-otama-tegahie. 
MAT.7.2	Tamakaya ani veafema “Naa maa hana kano mainane.” hutama hisayana ani augafa keleti Anumaya Kotia tamakaila ania hu-lama-tegahie. Ma mopalema nelama-fugamima hu-ma-tesaya kavala Anumaya Kotia tamakaila ani kava hu-lama-tegahie. 
MAT.7.3	Tagaya tagaiti taguafima hanea yana oageneta alu veanehena “Havi veane mainae.” huta hisuna yafena Yisasia mage huno hu-maine “Negafu aulagafina osia havi yana hanegeka neagananagi naa higeka kagaikaa kaulagafina nagola muki yosa-lapagefa haneanagi ‘Omalene.’ huka nehane? 
MAT.7.4	Naa higeka nega-fufena ‘Kaulagafitila havi yana ali-talegahue.’ huka nehananagi kagaikaa kaulagafina nagola muki yosa-lapagefa hane. 
MAT.7.5	Kaguafinaga hanea yana agelama ohuneka kavayaleti havige huka vagala kano maineka kagaikaa kaulagafitila muki yosa-lapagefa ali-taleteka kanaleya huka ageteka negafu aulagafina osia havi yana ali-talegane huno hie.
MAT.7.6	Tamakaya Anumaya Kotina alu aotage yana alitama kalamogamina oamamiho. Amamisayana mahaiye huya tamakaila akafu tamanigahae. Afumogamina kanale sesua hagayu hutama oamamiho. Amamisayana amaiyaleti ayeya hapa kaligahae.”
MAT.7.7	Anumayamotega nago yafema havigesagenoa afaa tamamigahie. Nago yafema atiyesagenoa ali falote hugahie. Fitalema akalu kaluma hisagenoa Anumaya Kotia yaki-lama-tegahie. 
MAT.7.8	Mukia havigesaya veamoya aligahae. Ati ayesaya veamoya ali falote hugahae. Fitalema akalu kaluma hisagenoa Anumaya Kotia yaki-lama-tegahie. 
MAT.7.9	Hana kanomoga nafanekamoma mayahema kahavi-gesigeka nefaga yafana alika amigane? Aao ani yana oamigane. 
MAT.7.10	Noyamehema kahavi-gesigeka nefaga osifavea alika amigano? Aao ani yana alika oamigane. 
MAT.7.11	Oamiganagi tamakaya havi veane mainayanagitama nafanetamimona kanale yana neamamiyanagi ikapinaga mainea nelamafaa tusiya huno tamakase-maineanagitama havigesagenoa kanale yana tamamigahie.
MAT.7.12	Veafe “Maa kava hu-latesae.” hutama hisaya kavala ani kavakeya alu veanea hu-mateho. Ani yafena Moseseene Anumaya Koti amaune vayamoyaene hu-mainaya kahegi kemona aepaa hane.
MAT.7.13	Anumaya Koti kumatema visayana osi fia kanoafi ugahae. Hani-ki-mainea kumapi tegelege nehia atafi visaya kaana ala hiyenagefa haneno ala kakefa hanegeya kasagoya veamoya yoyo huya ani katela nevagi tamakaya osi fia kanoafi hai-faleho. 
MAT.7.14	Agola maige maige hisuna kumatema visaya kaana osi fia kanoa haneanagiya kasageke huya ani katela kasagoya veala novae.
MAT.7.15	Nagoa vayamoya “Anumaya Koti ke hu-haleta nehuna vaya mainone” huya havigegeyama hisaya vayafena kayeho. Yuna afu kana vaya mainagetama neagayanagi amakusafinaga kaveage afu kana vaya mainae. 
MAT.7.16	Tamakaya amakaipima falote nehia kavala agetetama aepaa hana augafa vaya mainae hutama havigahae. Ave nofite timaa hanea alaga tagisifi? Aao otagigahie. Avetanafa hanea uveuve inomote hagaage yosalaga motaga molagisio? Otagigahie. 
MAT.7.17	Otagigahigi kanale yosamoa kanale yosalaga neayegi havi yosamoa havi yosalaga neaye. 
MAT.7.18	Kanale yosamoa havi yosalaga noayeanagino havi yosamoa kanale yosalaga oayegahie. 
MAT.7.19	Mukia yosamoya kanale yosalaga oayesayana atagiya atafi kae-talegahae. 
MAT.7.20	Naa hinagetama havigegeyama huya falote nehisaya vayapiti falote hisia kavala agetetama aepaa “Hana augafa vaya mainae.” hutama havigahae.
MAT.7.21	Mukia veamoya nagaifena “Anumayatimogae Anumayatimogae.” huya hisaya veala Anumaya Kotima kava yagai-mainea kumatela ohaigahagi ikapinaga mainea Nenafana hau-mainesia kavama nehisaya veamoya ani kumatela umaigahae. 
MAT.7.22	Anumaya Kotia kaiyekema hu-matesea yupa kasagoya veamoya nagaifena mage huya hugahae “Anumayatimogae Anumayatimogae tagaya kagai kagile Anumaya Koti kea hu-haleta nehunane. Kagai kagile Kefo Avamula neanatita tokiya avame yana amave-nelunane.” huya hugahae. 
MAT.7.23	Hugahayanagi nagaya ani yupa mage huna hugahue “Tamakaila otamaketafa hu-mainoane. Kefo yakeya hugetama omai veanegi nagaitegatila mai-haletama viho huna hugahue.” huno hu-maine.
MAT.7.24	Nagoa veamoya anima hu-mainoa kea haviya ali hipoya huge huge huya nago kanale agu agesaene kanomo avamete nehae. Ani kanomoa noma kiana yafa agotofule ki-malene. 
MAT.7.25	Ki-malenegenoa koma aino tima hogino tokiyaage yasimoa tusiya huno nona ali-lagape aigahe hianagi yafa agotofule ki-malenea yafe alino lagapea ai-oatalene. 
MAT.7.26	Alino lagapea ai-oatalenegi nagoa veamoya nagai kema haviteya ali hipoya ohayana agesama omalea kanomo avamete nehae. Ani kanomoa ti kahaepapi nomaa ki-malene. 
MAT.7.27	Ki-malenegeno koma aino tima hogino tokiyaage yasimoa alino ani nona ali lagape aino mopafi atalegeno tusiya huno haviya hu-lavi-maine huno hu-maine.
MAT.7.28+MAT.7.29	Yisasia mani kea hu-hano hutegeya kahegi kema havilinaya anagamoya nehaya augafa ke kana huno ohunegi tokiya yamaa hanea kanomo ke kana hia yafe mukia veamoya tusia amamayo ai-mainae.
MAT.8.1	Nagi Yisasia agoyalegati tavigeya kasagoya veala akave umainae. 
MAT.8.2	Akave nevageno nagola fugitayamo augafa alino hayagino atalako hu-mainea kanoa Yisasite eno ape huno mage huno havige “Anumayamoga kahaisigekahena nagaila alika hilato hu-natateasine.” huno hu-maine. 
MAT.8.3	Higeno Yisasia ayana hayo huno augafale avate hu-lineno mage huno hie “Nagaya nahaigena kaugafamoa menia kanale hino huna nehue.” huno higeno anile aupaa kalia hano hu-tene. 
MAT.8.4	Yisasia mage huno hapaiye “Ali hilato hu-ga-toa yafena nago kanoa haopaika mono nopi kava kanomote uka kalikaama ali kanale hu-ga-toa kema mukia veamoya havinuyahena kagaya mono nopi kava kanomoa kaugafa kamota huno kage-tesigeka kaugafama ali hilato hu-ga-toa yafena Mosesema ‘Ma yama Anumaya Kotina amio.’ huno hu-mainea yana Anumaya Kotitega atalo.” huno tokiyaage ke hapaiye.
MAT.8.5+MAT.8.6	Yisasia Kapaneamu uvayi higeno nagola Lomu ati vayate kava kanomoa mage mo havige “Anumayamoga naya hisano? Aliya kanonimoa muki augafa avayu hu-lavigeno tusi agata aigeno nopi nemaiye.” huno hie. 
MAT.8.7	Higeno Yisasia mage huno hie “Nagaya kalia mo alina kanale hu-tegahue.” huno hie.
MAT.8.8	Higeno Lomu ati vayate kava kanomoa mage hie “Anumayamoga nagaya kanale ohunoa kanomoni nopi esanana okategahigi afaa malegati aliya kanonimo kaliahena kea hu-tesanageno kalia falu hu-tegahie. 
MAT.8.9	Nagaya kava kano mainoe. Nagaima kava yagai-natenea kanoa anale nagaseno maigena nagaya ania huna nagoa ati vayatela kava huna mainoe. Nago kanomofema ‘Vuoma.’ hugenoa umaine. ‘Enoma.’ hugenoa emaine. Aliya kanonihe ‘Naa huo.’ hugenoa ania hu-maine.” huno hie.
MAT.8.10	Yisasia ani kea haviteno agesa kumoa tusiya huteno akavema nevaya veamogamifena mage huno hie “Tamage tamaha-nepauve ma kanomoa tusiya huno nagaifena havino agupi maleno ametitia hu-maine. Ma kanomoma hia ya huya nagaifema haviya amakupi maleya ametiti hu-mainaya veala mukia Yuta veane mainaya kumatela oagenoe.” huno hie. 
MAT.8.11	Tamaha-nepauve mukia veamoya yagemoma tavi nefalelegatiene evayi nehilegatiene Anumaya Kotima kava yagai-mainea kumatela taginagomoya Apalahamuene Aisakiene Yekopuene siale mo maineya kavela negahae. 
MAT.8.12	Negahagi nagoa Yuta veamogamina nayoma Anumaya Kotia “Kava yagaisua kumate maigahae.” huno hu-maineanagi agaifema haviya amakupi omalaya yafe Anumaya Kotia amavaleno hani yapi amatalesigeya anifi avi neateya amave kemoa hugahae huno hie. 
MAT.8.13	Yisasia Lomu ati vayate kava kanomofe mage huno hie “Nokalega eteka vuo. Aliya kanokama ali falu hu-tesua kea havika kagupi maleka kametiti hana kea hu-ga-tegahue.” huno higeno ani kema hia kana kanoale ani aliya kanoa kanale hu-tene.
MAT.8.14	Yisasia Pita nopinaga umaineno ageana Pitana aamona itaamo alekanoa tusia amukonako kali alino mainegeno moge-maine. 
MAT.8.15	Mogeteno ayate avate nehigeno amuko-nako kaliamoa agola kanale hu-tetegeno ani amoa hetino kavela kaeno amamine.
MAT.8.16	Ani unena mukia ani kumate veamoya vayaamima Kefo Avamumo amakusafima mainea veala amavaleya Yisasite ageno Yisasia Kefo Avamumogamifena hu-mategeya amataleya vageno mukia kali veala alino kanale hu-matene. 
MAT.8.17	Naa hu-maineafe nayona Anumaya Koti aune kanomoa, Aisaiyaa hu-mainea kemoa agola falote huno tamage hie. Mage huno hu-maineane
MAT.8.17	“Agaya agaia kalima nealuna yana ali-talene. Taugafamoa fulu fuluma nehuno akavima nohia yaene ago ali-talene.” huno hu-maineane.
MAT.8.18	Kasagoya veamoya Yisasite meye-kove hageno Yisasia agaiaene tokaeya nemaiya anagafe mage huno hie “Tikotumona atu faliga vigetao.” huno higeya umainae. 
MAT.8.19	Umainageno nagola kahegi kema havilinea kanomoa Yisasite eno mage huno hie “Hu-mave-lina kanomoga mukia kumate visanana nagaya kakave ugahue.” huno hie. 
MAT.8.20	Higeno Yisasia kenonaa mage huno hapaiye “Kepu yagamoya faesaya komuamia mopafinaga hanegi namamogamina noamia haneanagi ikapinagati emainoa kanoa vayamo natenea kanomona faesua nonia omalene.” huno hie. 
MAT.8.21	Nagola agai kema nehavia kanomoa mage huno hie “Anumayanimogae nenafana falisigena alina he-vai-tetena kakavela ugahue.” huno hie. 
MAT.8.22	Higeno Yisasia mage huno kenonaa hapaiye “Atalo nagai kea ohavinesaya veala amaku amamemoa fali-mainaya veamoya falia kanomona aliya he-vai-tegahae amakaiami yanagi kagaya nakave eno.” huno hu-maine.
MAT.8.23	Yisasia tipi kalefi haisaga hu-maigeya agaiene tokaeya nemaiya anagamoya agaiene umainae. 
MAT.8.24	Nevageno aupaa anileti ala yasimoa nealigeno timoa ai-galato huno ani tipi kalefi haiyanagi Yisasia aufaeno maine. 
MAT.8.25	Faeno mainegeya agaiene tokaeya nemaiya anagamoya agafa huya mage huya hae “Kava kanomogae kava kanomogae tagaya ti nakaita falisuna kava nehunagi Anumayamoga hetika taugafa ali-gatio.” huya hae. 
MAT.8.26	Hageno mage huno hama-vi-ge “Naa higetama kolia nehae? Nagaifena havitama tamakupi maletama tamametitima nehaya yamoa aupa nehio?” huno huteno hetino ani limofeene yasimofeene tokiyaage ke huno “Taga huo.” huno higeana alava hu-mainae. 
MAT.8.27	Alava haageya mukiamoya amamayoma aiya yafena mage hae “Mani kanoa hana augafa kano mainegeno timoene yasimoene kea haviteya akave nemalae?” huya hu-mainae.
MAT.8.28	Ala tikotuna takaeya ame kaiyaga agegayamona Kelasasa veane mainalega uvayi hae. Uvayi hageana tole kanolana Kefo Avamuyaga anakuafi mainea kanolana matimatipinagati Yisasite emainae. Ani kanolatana tusi aifonafo nehaa yafe veamoya koli huya ani katela novayane. 
MAT.8.29	Ovageana ani kanolatana ala kefiti mage huana hae “Anumaya Kotina neamogae naa hu-laategahe neane? Taagata aisia kanamoa falote ohunegi taagata aisia kava hu-laategahe neano?” 
MAT.8.30	Haageya kasagoya afuyagamoya aluale maineya kavela nenae. 
MAT.8.31	Nenageya Kefo Avamumoya Yisasife mage huya hu-mainae “Anakusafinagatima hu-latesanana ani afuyagamo amakuafi hu-lategeta vamano.” huya havigae. 
MAT.8.32	Havigageno Yisasia “Anifi viho.” huno higeya ani Kefo Avamumoya ani kanolatamogani anakuafitila hati-laviya afuyagamogami amakupi hai-falageya ani afuyagamoya amaiya-yeya nagola aulufi kapi taviteya tipi asaga hu-laviya ti nakaiya fali hano hu-mainae.
MAT.8.33	Fali hano hageya ani afuyagale kava vayamoya ageteya faleya ala kumate mainaya veamogamife “Kefo Avamumoya anakuafi mainea kanolatamoganina na kava na kava hu-nateno higeta neone.” huya hama-pai-mainae. 
MAT.8.34	Hageya ani ala kumatema mainaya veamoya ani ya agegahe eya Yisasina megeteya “Tagai kumala neataleka alu kumate vuo.” huya hu-mainae.
MAT.9.1	Yisasia tipi kalefi haisaga hu-maino tikotumona takaeno agaia kumatega eteno umaine. 
MAT.9.2	Umainegeya nagoa vayamoya nago kanomona aiya aya fali-mainea kanoa hagifanale faeno mainegeya avaleya Yisasite emainae. Ageno Yisasia ageteno mage huno agesafinaga havimaine “Ma vayamoya nagaife haviya amakupi maleya amametiti nehae.” huno agesa haviteno ani kali kanohe mage huno hapaiye “Nafanenimoga kaha-nepauve menia kolia ohuo nagaya ago aige-ka-tena kefo yakaa atale-nega-toe.” huno hapaiye. 
MAT.9.3	Higeya kahegi kema havi-linaya anagamoya amakaiami amakuafiti mage huya hae “Ma kanomoa Anumaya Kotife hu-haviya hu-neate.” huya hae. 
MAT.9.4	Hageno Yisasia amakupinaga haviya kea haviteno mage huno hie “Naa higetama tamakaya tamakesafinaga havi kea nehae? 
MAT.9.5	Nagayama hutena hisua kea hana kemo kanaagela hu-maine? ‘Aige-ka-tena kefo yakaa atale-neka-toe.’ huna hisua kemoo? Ifi kali kanomofe ‘He-ti-ka ka vuo.’ huna hisua kemoe? 
MAT.9.6	Nagaya ikapinagati emainoa kanoa vayamo natenea kanomona ma mopale mainena aige-tama-tena kefo yatamia atale-lama-tesua tokiyania hane hutama havisaya yafe nago kavala huna tamave-ligahue.” huno kalima nealia kanomofena mage huno hie “Hetika hagifanaka nealika nokalega vuo.” huno hu-maine. 
MAT.9.7	Higeno hetino nomaalega umaine. 
MAT.9.8	Naa higeya mukia alitalu hu-mainaya veamoya ageteya tusi amamayo aiteya Anumaya Kotima tokiya yaama vayamogamima amamia yafena Anumaya Koti agia alisaga hu-mainae.
MAT.9.9	Anile neamataleno vilegati nago kanomo agia Matiue musufaya huno vaya amaugafaleti takisi mone ali-liteno nehia kanoa opisi nomaale mopale mainegeno Yisasia ani kanoa mogeteno mage huno hie “Kagaya nakave eno.” huno higeno Matiua hetino Yisasina akave umaine.
MAT.9.10	Vigeno Yisasia Matiu nopi umaineno kave negahe musufayama huya amaugafaleti takisi mone nealiya vayaene nagoa kefo yama nehaya vayaene ani nopi Yisasiene agaienema tokaeya nemaiya anagaaene tokaeya maineya ne-mainae. 
MAT.9.11	Nenageya Falasia vayamoya Yisasienema tokaeya nemaiya anagafe mage huya hae “Naa higeno tamakaima hu-lamave-nelia kanomoa amaugafaleti takisi monema nealiya vayaene kefo yama nehaya vayaenena kavela nene?” huya hama-vigae. 
MAT.9.12	Hageno Yisasia ani kea ago haviteno mage huno hama-paiye “Kalima noaliya veamoya tota kanomotega ougahagi kali veamoyage tota kanomotega ugahae. 
MAT.9.13	Nagaya ania huna ‘Fatago veane mainone.’ huya nehisaya veanehe ke hugahe nagaya omenogi kefo yama nehaya veanehe ke hugahe emainoe. Anumaya Kotia agaia hu-mainea kea mage huno hu-maineane
MAT.9.13	Afu heya kolamaa takiya naminaya yafena onahaunegi kalagi ai-ma-taya yafekeya nenahaiye huno hu-maineane.
MAT.9.13	Hu-maineanagitama tamakaya ani kemo aepaa mo havilama hutetama ani kavala hiho.” huno hu-maine.
MAT.9.14	Yoni anagamoya Yisasite mage huya me havigae “Tagaya Yoni anagamogataene Falasia vayaene nagoa kavela mo-nesunanagi naa higeya kagaienema tokaeya nemaiya anagamoya mukia kavela nenae?” huya havigae. 
MAT.9.15	Hageno Yisasia mage huno hie “Nago kanoa aama faiya esagenoa avaya hesia imu kisia yupa vayaamoyaene mainesigeya ani vayamoya hamauna hu-tesao? Aao hamauna hu-oategahayanagiya haenagaa nago kanama falote hisigeya kame vayamoya ama alisia kanoa atafa huya amakaipiti avale-talesageya ani kanale vayaamoya hamau hu-teteya mosigahae.
MAT.9.16	Nago kanomoa haegafa kena alino atafa kenalela maleno ohatigahie. Maleno hatisiana haegafa kena atalaga huno ali haviya hugahie. 
MAT.9.17	Nagi nago kanomoa haegafa nofi alagamo timaa atafa mememo augafa ti keayopina takino ovaigahie. Takino vaisiana timaamoa kanuka hesigeno ti kena falo huno taki-lavinageno ti kena ali haviya hugahie. Haegafa nofi alagamo timaa hefino haegafa meme augafamo ti keayopi takino vaino. Ania hisayana tiene keayoene kanaleya huno hanegahie.” huno hu-maine.
MAT.9.18	Yisasia ani kea nehigeno nagola soka kanomoa Yisasi aiyafi aleya meyeno Yisasina mage huno hapaiye “Munaniamoa ago fali-mainegi kagaya kayana augafale me malesanageno fali-mainefitila eteno he-tisie.” huno hie. 
MAT.9.19	Higeno Yisasia hetino anilega vigeya agaienema tokaeya nemaiya anagala akave umainae.
MAT.9.20	Nevageno nago amoa tuelufua (12) kafu aigu nopinaga mukia kanale nemaiya amoa Yisasina akavelegati eno kenaamo atupale mevate hie. 
MAT.9.21	Avate nealino agupi mage huno hie “Kenaaleke avate alisugeno kalinimoa hano hu-nategahie.” huno avate nealie. 
MAT.9.22	Avate higeno Yisasia mai-yahae huno ani amona ageteno mage huno hapaiye “Ma amoga kolia ohuo nagaifema havika kagupi maleka kametitima hana yamo kagaila alino kanale hu-negate.” huno higeno aupaa kaliamoa kanale hu-tene.
MAT.9.23+MAT.9.24	Kanale hu-tegeno Yisasia soka kanomo note uvayi huno hamau nehuya kapufama haya veanene avima ataya veanene ali-talu huya maineya tusi ke-yesoma haya kea haviteno mage huno hie “Viho mani munala fali lavata ohunegi afaa faeno maine.” huno hama-paiye. Higeya ani munama faligeya age-mainaya yafenagiya kigi hu-tenae. 
MAT.9.25	Hu-teteya kumatega umainageno Yisasia nopinaga haino ani munamo ayate atafa nehigeno aupaa hetie. 
MAT.9.26	He-ti-teanagi Yisasima hia yamo avagemoa ute ete higeya mukia ani kotega veamoya havi-mainae.
MAT.9.27	Yisasia ani kumala ataleno nevigeana tole kanolana anaulaga asu hu-mainea kanolana akave neuana ala kefiti mage hae “Kagaya Tevitina aginagomogae taagaila kahau hu-laato.” huana hae. 
MAT.9.28	Nehaageno Yisasia nopinaga hai-falegeana anaulaga asu hu-mainea kanolana agaite aageno Yisasia ani kanolafena mage huno hana-vige “Nagaya tanaulaga alina hale-lanatesua tokiyania hanea yafena tanakupina malenaao?” huno higeana “E, Anumayamogae kagaya ania hu-laatateasine.” huana hae. 
MAT.9.29	Nage haageno Yisasia anaulagale aya maleno mage hie “Tanakaya nagaife havitana tanakupi malaa yafe hu-lana-tegahue.” huno hie. 
MAT.9.30	Higeana ani kanolamogani anaulagamoa ai-gali hu-maine. Higeno Yisasia anakaifena tokiyaage ke huno kahegi ki-nateno mage huno hie “Mani yama hu-lana-toa yafena nagoa veala hamaopaio.” huno hie. 
MAT.9.31	Hianagi ani kanolamogania uana mukia ani kotega veamogamina Yisasima hu-na-tea avagea hu-liteana hu-mainae.
MAT.9.32	Ani tole kanolana utaageno nago kanomona Kefo Avamumoa aguafi maineno avefuna alino ai-yahae higeno agea noaiya kanoa Yisasite avaleya ae. 
MAT.9.33	Ageno Yisasia agema noaiya kanomo aguafiti Kefo Avamula anati-talegeno agea aino kea kea higeya alitalu hu-mainaya veamoya ageteya tusia amamayo neaiya mage hae “Mani augafa kavala nayona Isaleli kotega oagenaya kavale.” huya hu-mainae. 
MAT.9.34	Hayanagi Falasia vayamoya mage huya hae “Pielesepulia Kefo Avamuyagale kava hu-mainea kanomoa tokiya amigeno Kefo Avamumona anati-neatale.” huya hu-mainae.
MAT.9.35	Yisasia ala kumateene nagoa ala kumayagaleene osi kumayagaleene neuno mono nopi huge amave-lige huno Anumaya Koti kava yagai-ma-tesia kanale mono kea hama-nepaino mukia kalia alino kanale hu-ma-tene. 
MAT.9.36	Hu-neama-teno kasagoya melitalu hu-mainaya veala amaketeno hau hu-ma-tene. Ani veamoya kana yapi mainageno amakesa kumoa tusiya higeya sipi sipi kana huya mainayanagi kava yagaisaya vayala omainaya yafe Yisasia kalagi ai-matene. 
MAT.9.37+MAT.9.38	Kalagi ai-mateteno Yisasia agaienema tokaeya nemaiya anagafe mage huno hama-paiye “Nagai kema havisaya veala kasagoya kavemoma hoyafima afule-mai-lemai hia kava hu-maineanagi hoyafima aliya alisaya veala osi kanoa mainayafe ani hoyamona Nefafena havigegeno nagoa aliya veala hu-matesie.” huno hu-maine.
MAT.10.1	Yisasia agaia tuelufua (12) anagaamogamife ke higeya ageno tokiyaa amamine. Mukia Kefo Avamuma veamogami amakusafiti anati-talesaya tokiyaene mukia kalima aliya kanale hu-matesaya tokiyaene amamine. 
MAT.10.2+MAT.10.3+MAT.10.4	Agaia tuelufua (12) anagaamogami amakia hagote kanomo agia Saimonie nago agia Pitae aganaamoa Etalue Yemesigani Yonigania Sepeti nafanelataene Filipiene Patolomayuene Tomasiene amaugafaleti takesi mone nealia kanoa Matiuene Yemesia, Alafiusi nafane. Tatiusiene Saimoni Selotiene Yutasi Isakaliotia haenaga Yisasina agesi huno kame ya hu-tesia kanoe.
MAT.10.5	Yisasia ani tuelufua (12) anagaa hu-neamateno mage huno hama-paiye tamakaya Yuta vea omainaya veamogamitela oviho. Samelia veamogami kumayagaleene oviho. 
MAT.10.6	Ougahagi tamakaya vayagi mainaya sipi sipi afuyaga kana hu-mainaya Yuta veate viho. 
MAT.10.7	Neutama mani ke hu-haletama hama-paiho “Anumaya Kotia kava yagai-lama-tesia kanamoa ago aupaa falote hugahie.” hutama hiho. 
MAT.10.8	Nehutama kali veanea ali kanale hu-matetama fali-mainesaya veala ali henelitama fugitaya amake-mainesia veala ali kanale hu-neama-tetama Kefo Avamula veamogami amakusafinagatila amanati-taleho. Nagaya kanale yana afaa nelamamuanagi anonaa oalinoane. Ania hutama anonaa monea oalitama afaa amaya hiho. 
MAT.10.9	Tamakaya tamia alaga monene haesa monene kutamifina ai-oaliho afaa viho. 
MAT.10.10	Tamakaya kama visalega kutamia oalitama oviho. Tole kena oaliho. Tamaiya noene ayopatamiene alitama oviho. Nagai aliyama alisaya yateti veamoya anonaa kavema tamamisayana tama-tegahie.
MAT.10.11	Tamakaya nago ala kumatelo osi kumatelo uvayi hisagenoma nago kanomoma kanale yama hu-lama-teno fatago kavama hisia kanoene maiho. Fae-litetama ohutama ataletama visaya yupa ani nopinagati viho. 
MAT.10.12	Tamakaya nago nopima hai-falenutamahena hagotetama mage hutama hiho “Ma nopi mainaya veamogatama Anumaya Kotia yuna hesaya tamaku tamakesa tamamisie.” hutama hu falu fala hu-mateho. 
MAT.10.13	Hu-matesageya ani nopi mainesaya veamoya fatago kavama nehisaya veama mainesagenoa Anumaya Kotia yuna hesaya amakesa amamigahianagi ania augafa veanema omainesayana anima yuna hesaya yana oaligahae. 
MAT.10.14	Nagoa veamoya tamavaleya noamifima otama-teya ketamima ohavisagetamahena ani kumala neataletama “Havi kava hae.” hutama tamaiyafima hanesia kugukege yana ai-fopo hu-neataletama alu kumate viho. 
MAT.10.15	Tamage-lafa huna tamaha-nepauve Anumaya Kotia kaiyekema hu-matesia kanafina Sotomu mainaya veamoyaene Komola mainaya veamoyaene amaugafa amagata aigahianagi tamakaima falu fala hu-otama-tesaya kumate veamoya anima kaiyeke hu-ma-tesia yupa tusiya huno amagata aigahie.
MAT.10.16	Haviho nagaya tamakaila hu-lama-togetama sipi sipi kana hutama afai kala kana kaveage veane mainesaya amunopi hu-lama-tesugetama visageya hu-haviya hu-lama-tesagetama osifavemo kalope lavino nevia avamete hutama tamakesaene vayalagi nama kana hutama kefo yana ohutama yuna hetama maiho. 
MAT.10.17	Tamaugafa ali haviya hu-lama-tesaya vayafena kayeho. Vayamoya tamavaleya kanisole vayate kaiyeke mo hu-lama-teya mono nopina kayona tamamigahae. 
MAT.10.18	Tamakaya nagai kema akave malenaya yafe tamakaila Kamani kava vayateene ala Sauve vayateene kaiyekea hu-lama-tesaya yafe tamavaleya amaufi tama-tesagetama nagai kanale mono kea hama-paisageya nagoa Yuta veane omainaya veanene havigahae. 
MAT.10.19	Tama-valeyama kaiyekema hu-lama-tesaya yate tama-tesagetama kolia ohutama “Kenonaamia naane hisune?” hutama tamakesa kumoa ohiho. Ani yupa kanoa Anumaya Kotia “Mage hiho.” huno tamaha-painagetama hugahae. 
MAT.10.20	Tamakaitamigeya ani kea ohugahagi Nelamafa Avamumoa ani kea tamakaila tamavayafiti hugahie.
MAT.10.21	Ani kanafina veamoya amakaiami nepuamimona kame vayaamimote amavaleya visageya “Hamaegeya faliho.” huya hugahae. Nefaa nafaneyagaa ani kava hu-ma-tegahae. Nafaneyagamoya itaafoamimogamina ali-yahae huya kamea hu-ma-teteya “Hamaetama faliho.” huya hugahae. 
MAT.10.22	Nagima neayaya yafe mukia veamoya amaipa kafa he-lama-tegahagi nagoa veamoya nagai kema meni kanaleti aepa heya atafa huya tokiya hume hume nevisagena nagaya etenama esua kanafina nagai kema atafa hu-linaya veamogamina Anumaya Kotia amaku amamena ali-gatigahie. 
MAT.10.23	Veamoya havi kavama hu-lama-tesagetama ani kumala neataletama nago kumate viho. Tamage-lafa huna tamaha-nepauve mukia Isaleli kumatela ounesageno ikapinagati emainoa kanoa vayamo natenea nafanemona egahue.
MAT.10.24	Nago sugulufi mainesia nafanemoa hu-ve-nelia kanoamona oagasenea yanagino ania huno nago aliya kanomoa kava kanoamona oagasene. 
MAT.10.25	Sugulufi mainesia nafanemoa hu-ve-nelia kano kana huno maisiana kanaleya hugahie. Ania huno aliya kanomoa kava kanoamoene nago avamete huno maisiana kanale hugahie. Nagaifena mage huya hu-mainae “Pielesepulia Kefo Avamuyagale kava kanoami maine.” huya hu-haviya hu-nenateya aliya veanimogamina tusiya huya kamuge hatageya vai-lama-tegahae.
MAT.10.26	Ali haviya hu-lama-tegahayanagi amakaifena kolia ohiho. Aiso hu-mainea yamona Anumaya Kotia mukia alino fufute atalegahie. Falaki-mainesia yamona Anumaya Kotia mukia veamogami amaulagafi ali-falote hugahie. 
MAT.10.27	Hanipinaga tamaha-pai-mainoa kea yagefi hama-paiho. Sumi sumi huya tamaha-pai-mainaya kea kuma amunopiti ala kefiti keha keha hutama hiho. 
MAT.10.28	Amega tamaugafaage he-falisaya veafena kolia ohiho. Ani vayamoya tamaku tamameenema tamahae falisaya tokiyaamia omalene. He-faliteno hanimo aguafi ata tege-lege nehia yapi tamaku tamameene tamaugafaene he-falisia tokiya hanea kanoa, Anumaya Kotifeke, tusiya hutama kolia hiho. 
MAT.10.29	Tolea osi namalatana nagoke haesa moneleti miya nehayanagi nagoke ani nama kanoa afaa ofalinegi ikapinaga Nelamafaa “Falisie.” huno ohinagenoa ofaligahie. 
MAT.10.30+MAT.10.31	Tamakaya mukia namayaga agasetama veanea ala yaga mainae. Anumaya Kotia mukia hanea tamayolagefa ago hapalino havilinea yafe kolima hisaya yana neataletama afaa maiho.
MAT.10.32	Yisasia mage huno hie “Nagoa kanomoa veamogami amaulagafi nagaifema ‘Yisasina nagua amitafa hu-mainoe.’ huno hu-falote hisigenahena nagaya ikapinaga mainea Nenafa aulagafina agaifena ‘Nagai nafane maine.’ huna hu-falote hugahue. 
MAT.10.33	Hu-falote hugahuanagi nagoa veamoya veamogami amaulagafima nagaifena ‘Nagua amitafa ohunoe.’ hunoma hu-falote hisigena nagaya ikapinaga mainea Nenafa aulagafina ani kanohena ‘Oagenoa kano maine.’ huna hugahue.”
MAT.10.34	Tamakaya na tamakesa nehaviye? “Ma mopale taipa falu huta maisuna yana tamigahe Yisasia emaine.” hutama nehao? Aao nagayama emainoafenagitama tamakaya tuma hisaya yatetila falu hutama omaigahae. 
MAT.10.35	Omaigahagi nagaya emainoafe nago afamopina nafaneamoa nefana kame hu-tesigeno munaamoa itaamona kamea hu-tesigeno anofeloamoa anauamona itaamoene apasesaa yamoa falote hugahie. 
MAT.10.36	Nagoa veamoya nagai kea akave nemalayafe amakai afamola kame vayaa maigahae.
MAT.10.37	Nagoa veamoya itaafoamimofema “Afa veane mainagi Yisasia tamakase-mainea kanogina nagula aminoe.” huya ohisaya veamoya nagai nafane maisaya avametela ohune. Nagoa veamoya nafaneamimofeene munaamimofeene “Afa vea mainagi Yisasia tamakase-mainea kanogina nagua aminoe.” huya ohisaya veamoya nagai nafane maisaya avametela ohunae. 
MAT.10.38	Nagaila nagatama aisigena falisua yafema nagoa veamoya “Ania hugahune.” huya amakaiami yafaga yosa kofiya nakave visaya amakesa ohavisaya veamoya nagai nafane maisaya avametela ohunae. 
MAT.10.39	Nagoa veamoya maiyaamima atafa huya ali-talakoma hu-lisayana maiyaamimoa falino afaya hapaegahigi nagoa veamoyama nagaifema hamainageya maiyaamima atalesaya veamoya maiyaamia ali-gatisugeya agola maige maige hugahae.
MAT.10.40	Nagoa veamoya tamakaima tamavaleya falu falama hu-lama-tesayana nagaila ania huya navaleya falu fala hu-nenatae. Nagaima navaleyama falu fala hu-natesayana hu-na-tenea kanomona ania huya falu fala hu-neatae. 
MAT.10.41	Nagoa veamoya nago kanomona ageteya Anumaya Koti ke hu-haleno nehia kanoma mainesigeya falu falama hu-tesayana ani veamogamina Anumaya Kotia hu-haleno nehisia vayamogami amamisia avamete amamigahie. Nagoa veamoya nago kanomona ageteya fatago auava yama nehisia kanoma mainesigenoma falu fala hu-tesiana ani veamogamina Anumaya Kotia fatago kanomo alisia avamete amamigahie. 
MAT.10.42	Nagoa veamoya nagola afa kanoa Yisasi kema nehavisia kanoma mainesigeya yasi lima amisayana tamage huna tamaha-nepauve ani veamoya anonaamia fanane ohugahianagiya afaa miyaamia aligahae.
MAT.11.1	Yisasia tuelufua (12) agaiaenema tokaeya nemaiya anagamogamina huge ama-ve-lige huteno alu kumate kumate Anumaya Koti kea mo hama-paino hu-mave-li-maine.
MAT.11.2+MAT.11.3	Yonia ti fale neamatea kanoa nofipi maineno Kalaisima hia kavafena haviteno nagoa agaia anagala Yisasife havigegahe hu-ma-tegeya mage huya me hae “Kagaya egahiema hu-mainaya kano emainapi alu kanohe agava maisune?” huya hae. 
MAT.11.4	Hageno Yisasia mage huno hie “Tamakaya utama haviya yaene agaya yaene Yonina mo hapaiho. 
MAT.11.5	Ma ya agone hutama hiho amaulaga asu hu-mainea veamoya amaulaga neagae. Amaiya haviya hu-mainea veamogami amaiyamoa kanale hu-mate. Fugitaya amake-mainea veala kanale hu-mate. Amakesa tile-mainea veala eteya nehaviye. Fali-mainaya veala hetiya mainae. Afenoami omalenea veala Anumaya Kotina kanale kea nehaviye. 
MAT.11.6	Nagai kehema tole amakesa ohavisaya veamoya kanaleya huya maigahae.” huno hu-maine.
MAT.11.7	Yonima hu-ma-tegeya aya veamoya nevageno Yisasia anile mainaya veamogamina Yonife mage huno hamavige “Tamakaya kame kotega na ya mogegahe nevae? Nago kanoa yasimoa hopa kana huno ali fagagi mainea kanomona agegahe nevao? 
MAT.11.8	Ifi na ya agegahe umainae? Kanale kena fai-linesia kano agegahe nevao? Aao kanale kena fai-linesaya vayala kame kotega omaigahagi sauve kanomo nopi maigahae. 
MAT.11.9	Na ya agegahe nevae? Anumaya Koti aune kano agegahe nevao? Ifi tamage tamaha-nepauve mukia amaune vayamogamina amakase-mainea kanoa Yoni maine. 
MAT.11.10	Yonife huya nayona Anumaya Koti autamafina mage huya kae-malenayane
MAT.11.10	‘Haviho nagaya Anumaya Kotina aliya kanonimona hu-tesugeno uhagotegatenoma visana kana valino ali-hilato huga-tegahie.’ huno kae-maleneane.
MAT.11.11	Tamage huna tamaha-nepauve Yonia ti fale-neamatea kanomoa mukia ma mopale vayamogamina ago amakase-maineanagino nagoa afa veamoya Anumaya Kotife ‘Kava yagailato.’ huya hu-mainesaya veala Yonina ago agase-mainae. 
MAT.11.12	Yonia ti fale-neamatea kanomoa kea hama-pai-mainea kanaleti aepa heya tokiyaami hanea veamoya Anumaya Kotima kava yagai-lama-tesia yafe tokiyaage huya ‘Ani yapi maigahune.’ huya hu-mainayanagi nagoa vayamoya tusiya huya ani yafena kame nehae. 
MAT.11.13	Mukia kanafina Moseseene Anumaya Koti amaune vayaene kea hu-haleya hu-mainayanagino Yonia evayi hu-maine. 
MAT.11.14	Ani vayamoya nagoma esia kanomofena, Ilaiyae kanomofena ago tamaha-pai-mainayanagi ‘Yonia ani kano maine hutama havinutamahena havigahae. 
MAT.11.15	Tamakesama hanesia veamogatama haviho.
MAT.11.16	Meni kanafima mainaya veamogatamahena hanaa veane mainae huna tamaha-paisue? Ma ma hisua augafa nafaneyagamoya mainaya avamete hutama mainae. Ani nafaneyagamoya veane alitalu huya mainalega maineya alu nafaneyagahena ke huya mage huya hae. 
MAT.11.17	‘Yaveya aikolunana tamakaya amoa noayae. Tagaya tahau hisuna yagame nehunana tamakaya avia noatae.’ huya hu-mainae. 
MAT.11.18	Yonia ti fale-ma-te kanomoa kaveene haviliene mosino emainegeya amakaya ‘Satani Avamula aguafina maine.’ huya hu-mainae. 
MAT.11.19	Hayanagi ikapinagati emainoa kanoa vayamo natenea nafanemona tina kavela me nenogetama nagaifena ‘Kaveene tiene neno hano hugeno omai kano maineno musufaya huya amaugafaleti takisi nealiya vayaene kefo yama nehaya vayaene vayaamoya mainae.’ huya hu-mainae. Hayanagi Anumaya Kotina kanale agu agesama hanea yapiti kanale yana falote hu-maineafe vayamoya ‘Fatago kava nehie.’ huya hu-mainae.” huno hie.
MAT.11.20	Yisasia mani kea huteno aepa heno agayama tokiya avame yama higeya age-mainaya kumayagaletiene ani kumate veamoya kefo yaamia neataleya amakua ai-yahae huya akave nohaya yafe Yisasia tokiyaage ke huno mage hu-maine. 
MAT.11.21	“Avoneo Kolasini mainaya veamogatamaene Petesaita mainaya veamogatamaene tusiya huna tamakaifena nahau nehue. Tamakai kumapina nagaya tokiyaage avameyana ago huanagi tamaipa ai-yahae ohayanagina ani tokiyaage avame yama Taiyaene Saitoniene huleasina ani kumate veamoya kefo yaamihena ago amaipa ai-yahae huya kefo yama hu-mainaya yafena kayavo kena fai-liya tanefafi maileasine. 
MAT.11.22	Nagaya tamaha-nepauve Anumaya Kotia kaiyekema hu-ma-tesia kanafina Taiya mainaya veanene Saitoni mainaya veanene amaugafa amagata yana aligahayanagi tamakaya tusiya hutama nagoene tamaugafa tamagata yana aligahae. 
MAT.11.23	Tamakaya Kapaneamu mainaya veamogatama ‘Taugafa alita anale haigahune.’ hutama nehao? Aao afete tavitama tamakaye nehinagetama maigahae. Tamakai kumapi hu-mainoa tokiyaage avame yana Sotomu kumatema huleasina ani kumate veamoya amakua ai-yahae hu-mainaleasina atafina fanane ohaleasine. 
MAT.11.24	Tamaha-nepauve Anumaya Kotima kaiyeke hu-ma-tesia yupa Sotomu mainaya veala amaugafa amakata aigahianagi tamakaya amakasetama tusiya huno tamaugafa tamakata aigahie.” huno hu-maine.
MAT.11.25	Ani yupa Yisasia nunamuna mage huno hie “Nenafagae mukia ma mopafi yaene ikapinaga yaene kava yagai-mainana Anumayamoga kanale kava nehane. Nagoa veamoya ‘Havi haviyati hanea vea mainone.’ huya nehaya veamogamifena ohavisae huka fala-ki-malenane. ‘Ala avo nopi umainona vea mainone.’ huya hisaya veamogamifena ohavisae huka fala-ki-malenanagi ‘Inamu nafane kana huta mainone.’ huya nehaya veala ago amaveli-mainana yafena aluya huna musekaa nehue. 
MAT.11.26	E, Nenafagae kagai kagu kagesamo hia kava huka ani kavala hu-mainane.” huno nunamuna hu-maine.
MAT.11.27	Veamogamifena mage huno hu-maine “Nenafaa mukia lokiya ago namine. Mukia veamoya nagaila neamonina aepania ohavinagi Nenafaa agaiage nagai aepaa haviline. Havilinegi mukia veamoya Nenafa aepaa ohavinae. Ania huna nagainige neamona Nenafa aepaa havilinena nahaisia veamogamina hu-mave-lisugeya Nenafana aepaa havigahae.
MAT.11.28	Tamakaya tusi aliya nealitama kana yama ali-mainaya veamogatama nagaitega egena mai-falu hisaya yana tamamino. 
MAT.11.29	Nagai aliya aligeta tokaeta vaiyamano. Nagaya kayone kano mainena naugafa alina ohai kano mainoafe aepania havisagena tamakuamoma mai-falu hisia yana tamamigahue. 
MAT.11.30	Tamakaya nagaiene ai-lokaetama vaiyesayana kana ohugahianagitama yoyo hutama vaiyegahae.”
MAT.12.1	Nago Sapati yupa Yisasiene agaiaene tokaeya nemaiya anagaaene nago atili hoya amunopi nevageno anagaamogamina amakategeya ani atilia kaleteya takiya ne-mainae. 
MAT.12.2	Nenageya nagoa Falasia vayamoya amaketeya Yisasifena mage huya hae “Ago kagaienema tokaeya nemaiya anagamoya Sapati yupama katile-malenaya yana ali haviya nehae.” huya hae. 
MAT.12.3	Hageno Yisasia mage huno hie “Tamakaya Tevitina agava huya umainaya vayaene amaka-te-mainea yamo kea hapalitama ohavinao? 
MAT.12.4	Amakategeno Tevitia Anumaya Koti nopi hai-faleno ‘Afa vayamoya onesageya mono nopi kava vayamoya amakaiamige negahae.’ huya katile-malenaya maya Tevitia agaiaene tokaeya emainaya vayaenena ne-mainae. 
MAT.12.5	Tamakaya kahegi kema kae-malenaya avopima hanea kea hapalitama ohavinao? Mage huno hu-maine mono note kava vayamoya mukia Sapati yupa aliyaamia nealiya Sapatimo kahegi kemona atagayayanagi Anumaya Kotia ‘Kefo ya haya vaya mainae.’ huno ohune. 
MAT.12.6	Tamaha-pauve Anumaya Koti ala mono nomona agase-mainea kanoa nagainia ma mainoe. 
MAT.12.7	Nayona Anumaya Koti autamafina mage huya kae-malenayane.
MAT.12.7	‘Nagaya Anumaya Kotina sipi sipia hetama kolama takiya nenamiya kavafena nonahaigena kalagi ai-ma-tesaya yafeke nenahaiye.’ huya kae-malenayane.
MAT.12.7	Kae-malenagi tamakaya ani kema havilamama hu-mainaleasina kefo yama ohunaya vayafena ‘Kefo ya nehae.’ hutama ohaleasine. 
MAT.12.8	Ikapinagati emainoa kanoa vayamo natenea nafanemona Sapati yupa kava yagai-mainoe.” huno hu-maine.
MAT.12.9	Ani kumala neataleno mono nopi haino maine. 
MAT.12.10	Maineno ageana nago kanoa aya avayu hu-lavi-mainea kanoa anile maine. Mainegeya nagoa vayamoya Yisasia havi kavama hisiafene huya ati neayeya Yisasife mage huya hae “Sapati yupa kali kanoa alino kanale hu-tesia yana kanale yano?” huya Yisasina havinegeya amata hu-mainae. 
MAT.12.11	Yisasia mage huno hie “Nagola hana kanomoga afukama Sapati yupama komufi tavi-mainesigeka ago hevayu huka faitega ategano? E ania hugane. 
MAT.12.12	Veamoya afua agaseya ala yaga mainaya yafenagiya kahegi kemoa ‘Sapati yupa kanale ya hu-ma-teho.’ huno hu-maine.” 
MAT.12.13	Huteno ani ayama avayu hulavi-mainea kanomofe mage huno hapaiye “Kayana aipi huo.” huno higeno aipi hiana nago kaiyaga ayamoma hia kava huno kanale hu-maine. 
MAT.12.14	Kanale hianagi Falasia vayamoya mono nopitila ataleteya hati-laviya melitalu huya huge havige huteya “Yisasina hanaa huta haesunageno falisie?” huya vege hu-mainae.
MAT.12.15	Yisasina haegahema huge havige haya kea ago haviteno ani kumala neataleno vigeya kasagoya veamoya akave vageno mukia kali veamogamina kaliamia alino kanale hu-ma-tene. 
MAT.12.16	Hu-ma-teteno mage huno hie “Nagai aepaa veala hamaopaiho.” huno hie. 
MAT.12.17	Mani kema hia kemofena nayona Aisaiyaa Anumaya Kotina aune kanomo hu-mainea kemoa falote huno tamage hie. Mage huno hu-maineane.
MAT.12.18	Anumaya Kotia mage huno hie ageho mani kanoa nagai aliya kano maisia yafe ago hapali-tenoe. Ani kanohena aluya huna musena nehuna nahau-mainea kanoe. Nagaya Avamunia amisugeno nagayama fatago huna yagai-matesua kehena mukia Yuta vea omainaya veala hama-paigahie. 
MAT.12.19	Agaya kea ovaino ala kenake ohugahigi katega veamoya nagola agea ohavigahae. 
MAT.12.20	Nagoma fagagi mainesia hopama alino kofa ohuno ania huno fulu fuluma hu-mainaya veamomogamina kayona oamamigahie. Asu hugahema hisia kanila asu ohuno ania huno fulu fuluma hu-mainaya veamomogamina kayona oamamigahianagino agaia fatago kavala huge huge hisiana ani fatago kavaamoa havi kavamona agaseno haigahie. 
MAT.12.21	Haisiana muki mopale Yuta vea omainaya veamoya agai agihe haviya amakupi maleya amametiti hugahae.
MAT.12.22	Nago kanomona Kefo Avamumoa aguafi maineno aulaga alino asu huno avefuna alino ai-yahae higeno agea noaiyanagiya Yisasite avaleya ageno Yisasia ani Kefo Avamula anati-talegeno vigeno ani kanomoa aulaga age-gali huno ageteno agea aino kea kea hie. 
MAT.12.23	Ani kava higeya alitalu hu-mainaya veamoya ageteya tusi amamayo ai-mainae. Amamayo aigeya mage hae “Mani kanomoa Tevitina aginagomo maineo? Anumaya Kotia taugafa ali-gatigahema hutea kano maineo?” huya hae. 
MAT.12.24	Hageya Falasia vayamoya haviteya mage hae “Pielesepulia Kefo Avamuyagale kava hu-mainea kanomoa tokiyaa amigeno Kefo Avamumona anati-neatale.” huya hae. 
MAT.12.25	Hageno Yisasia amakupi haviya amaku amakesa ago haviteno mage hie “Mukia nagoke kotega veamoya aye-fako huya tuma hisayana ani kotega veanene haviya hu-lavigahae. Nago kumate afamopina aye-fako huya ‘Alu vaya mainone.’ huya tuma hisayana ani kumaene afamoene haviya hu-lavigahae. 
MAT.12.26	Satania agaia aliya Avamuyagamona anati-talesiana agaia nofi vayama aye-fako huya ‘Alu vaya mainone.’ huya hisayana Satania kava yagaisia tokiyaa hanaa huno hanegahie? 
MAT.12.27	Nagaifena ‘Kagaya Pielesepulimo tokiyaleti anati-neatalane.’ hutama hayanagi tamakaitami anagatamimoa Kefo Avamula anati-talageno Pielesepulimo amakaila amaya nehio? Ani anagatamia amakaiami manima haya kea ali fako huya tamave-neliye. 
MAT.12.28	Tamage nagaya Anumaya Koti Avamumo tokiyaleti ani Kefo Avamuyaga anati-neataloafe Anumaya Kotia kava yagaisia kanamoa tamakaitela ago emaine.
MAT.12.29	Nagola tokiyaage kanomoma nomaafima nago kanomoa musufa ya hugahe vinunoa hagoteno ani tokiya kanomona nofiteti ki-teteno afenoyamaa musufa yana hugahie. Nagaya ania hu-mainoafe Satanina agasena nofiteti ki-tetena agai Avamula ago anati-talenoe.
MAT.12.30	Nagoa veamoya nagai kanapa veane omaisayana kame vayania mainae. Sipi sipinima naya huya ali-taluma ohisaya veamoya amanati-neatalae.”
MAT.12.31	Naa hu-maineafe nagaya tamaha-nepauve mukia alu kefo ya alu kefo yaene hu-haviya hu-neataya yaene Anumaya Kotia aigeama-teno ani kefo yaamia atale-ma-tegahianagi nagoa veanemoya Alu aotage Avamumofema hu-haviya hu-tesayana Anumaya Kotia aigema-teno ani kefo yaamia atale-oama-tegahie. 
MAT.12.32	Nagoa veamoya ikapinagati emainoa kanoa vayamo natenea kanomonihema hu-haviya hu-natesayana Anumaya Kotia aigeama-teno ani kefo yaamia atale-ma-tegahianagi nagoa veamoya Alu Aotage Avamumofema hu-haviya hu-tesayana Anumaya Kotia aigeamateno ani kefo yaamia meni kanafiene haenagama falote hisia kanafiene agola atale-oama-tegahie.
MAT.12.33	“Kanale yosama hanesigenoa alagaamoenena kanaleya hugahie. Havi yosama hanesigenoa alagaamoenena haviya hugahie. Veamoya yosalaga ageteya kanale yosalaga hanesigeyahena ‘Kanale yosa hane.’ huya hugahae. 
MAT.12.34	Tamakaya osifavemo nafaneyagamogatama havi vayalagitama hanaa hutama kanale kea hugahae? Veamoya amaku amakesafinaga havateteno ai-vali-lavi-mainea kea amavayafiti hu-falote nehae. 
MAT.12.35	Fatago huya mainaya veamoya kanale amaku amakesa havilineya kanale kavala nehayanagi kefo yama nehaya veamoya havi amaku amakesa havi-lineya havi kavakeya nehae.
MAT.12.36	Nagaya tamaha-nepauve Anumaya Kotia veala kaiyekema hu-ma-teno ali fako hisia yupa mukia veamoya amakesa ohavi ke huya hu-haviya hu-ma-tenesaya kehena Anumaya Kotia hama-vi-gegahie. 
MAT.12.37	Hu-mainesana keleti Anumaya Kotia kagaifena ‘Havi kavala ohunane.’ huno hu-ga-tegahianagi hu-mainesana keleti ‘Kefo ya hu-mainane.’ huno hu-ga-tegahie.”
MAT.12.38	Nagoa kahegi kema havilinaya anagaene Falasia vayaene Yisasife mage huya hae “Huma-ve-nelina kanomogae tokiya avame yana tavelio.” huya hae. 
MAT.12.39	Hageno Yisasia mage huno hama-paiye “Ma kanafima mainaya veamoya tusiya huya havi veane mainae. Anumaya Kotina amakaveno hu-tenaya veane mainae. ‘Tokiyaage avame yana tavelio.’ hutama nehayanagi alu avame yana Anumaya Kotia otamamigahigi nagoke avame yake tama-ve-ligahie. Nayoma mainea Anumaya Koti aune kanoa Yonama hu-mainea avame yamaage tama-ve-ligahue. 
MAT.12.40	Yonana ala noyamemoa asaga huno nakaigeno tagufa (3) kegeene felugaene aipafinaga mainea kava huna ikapinagati emainoa kanoa vayamo natenea kanomona he-vai-natesagena tagufa (3) kegeene felugaene mopafinaga maigahue. 
MAT.12.41	Ninive kumate mainaya veamogamina Yonaa Anumaya Koti kea hama-paigeya kefo yaamihena amaipa aiyahae hu-mainagi haviho menia Yonana agase-mainea kanoa ma mainegetama tamakaya kefo yatamihena tamaipa ai-yahae nohae. Tamaipa ai-yahae nohayafe Anumaya Kotia kaiyekema hu-lama-tesia kanamoa nayoma Ninive kumate mainaya veamoya hetiya menia ma kanafima mainaya veamoya kefo yama hu-mainaya yafena hu-falote hu-lama-tegahae. 
MAT.12.42	Nagola alu haupalegati emainea sauve amoa mopamona atupaleti eno Solomonina kanale agu agesaene kanomo kea me havigahe emaine. Emaineanagi haviho Solomonina agase-mainea kanoa ma mainegetama tamakaya agai kea nohaviye. Nohaviyafe Anumaya Kotia kaiyekema hu-lama-tesia yupa ani amoa hetino menia ma kanafima mainetama kefo yama nehutama agai kema nohaviya yafena hu-falote hu-lama-tegahie.”
MAT.12.43	Nagola Kefo Avamumoa vaya aguafi haino maineleti ataleno viayamo hau hu-mainea kopinaga mo vaiyatete huno mai-faluma hisia kumafena ati yegeteana mai-falu hisia kumala oagene. 
MAT.12.44	Oageno “Hagotena maigena emainoa agu nopi etena umaigahue.” huno huteno mogeana ani agu nopina vayala omaigeno ago sese huno kanale ya hu-malenegeno moge-maine. 
MAT.12.45	Mogeteno eteno viayamo sevenia (7) kefo yaamimoma agase-mainaya Kefo Avamuyaga momavaleno egeya ani agu nopi hai-faleya mainageno hagoteno ani kanomoa nagoke Kefo Avamumo agu nopina mainegeno haviya huno maineanagino menia kasagoya Kefo Avamumo agu nopina haiya maigeno tusia kefo yatafa huno maine. Ani kavala menima mainetama kefo yama nehaya veamogatama hu-lama-tegahie huno hu-maine.
MAT.12.46	Yisasia mani kea veamogamina hama-nepaigeya itaamoene aganaamoyaene “Kea me hapaisune.” huya kumatega emainae. 
MAT.12.47	Emainageno nago kanomoa Yisasife mage huno me hapaiye “Itakamoene kaganakamoyaene kea kaha-paigahe kumate me hetiya mainae.” huno hie. 
MAT.12.48	Higeno Yisasia mage huno hie “Itanimoene nagananimoyaenena taya mainae?” huno havi-ge. 
MAT.12.49	Havigeteno agaiaenema tokaeya nemaiya anagatega ayana hagayu huno mage huno hie “Ageho itanimoya nagananimoya ma mainae. 
MAT.12.50	Ikapinagama mainea Nenafana haiya kava huya avayama ali hipoya nehaya veamoya nagaila itanimoya nagananimoya nasanimoya mainae.” huno hu-maine.
MAT.13.1	Ani yupa Yisasia nopinagati hati-lavino tikotumo agegayalega mopale umaine. 
MAT.13.2	Mopale mainegeya kasagoya veamoya agaitega melitalu huya yageyage haya yafe tipi kalefi hai-saga huno mainegeya yageyage haya veala ti agegayalega hetiya mainae. 
MAT.13.3	Heti-mainageno Yisasia alu ke alu kea avame kefiti mage huno hama-pai-maine
MAT.13.3	“Nago kanomoa viti avina faigahe alino vie. 
MAT.13.4	Viayamo ani avina alino ai-he-lafino nefaigeno nagoa avinamoa kapi tavino hanegeno namayagamoya nageno hano hie. 
MAT.13.5	Nagoa avinamoa yafa mopafi taviteno osi mopa hanea yafe aupaa hage-maine. 
MAT.13.6	Hagetegeno yagemoa hetino amuko-nako higeno hafuya omalea yafe fayoteno asagali-maine. 
MAT.13.7	Nagoa avinayagamoa avetanafa ino hanea amunopi tavino hageanagi avetanafa hanea inoene tokaeno hageteno avetanafa inomoa ayetegeno haviya hu-maine. 
MAT.13.8	Nagoa avinamoa kanale mopafi tavino hageteno alagaama ayeana nagoa yosalela tetia (30) alaga ayegeno nagoa yosalela sikisitia (60) alaga ayegeno nagoa yosalela kasagoya alaga vani hataletia (100) ayeno vasai-mai vasai-mai hu-maine. 
MAT.13.9	Mani kea tamakesama hanesigetamahena havilama hutama haviho.” huno hie.
MAT.13.10	Agaiaenema tokaeya nemaiya anagamoya mage huya havigae “Naa higeka avame kefitila veamogamina hama-nepaine?” huya havigae. 
MAT.13.11	Hageno Yisasia mage hie “Tamakaya Anumaya Kotia kava yagai-lama-teneanagitama falaki mainea kemona Anumaya Kotia tamaya higetama ago havi-linagi mukia veamoya avame kema hama-paisugeya amakesa havigahayanagi haviteya havilama huya ohavigahae. 
MAT.13.12	Havilama huya havilinaya veamogamina Anumaya Kotia nagoene havisaya yana amamisigeya havilama huya havigahagi ‘Hai nehavune.’ huno hisaya veamogamina havilinayamaa hamanafalegahie.” huno hie. 
MAT.13.13	Ani veamoya neagayanagi agelama huya oagegahae. Amakesa havigahayanagi haviteya havilama huya ohavisayafe avame kefiti hama-nepauve. 
MAT.13.14	Ani kavama nehaya yafena Aisaiyaa Anumaya Koti aune kanomoa hu-mainea kemoa ago falote huno tamage hie. Mage huno hu-maineane
MAT.13.14	“Tamakaila tamakesamoa havime havime haigahianagi ani kemona aepaa havilama hutama ohavigahae. Tamaulagamoa ageme geme haigahianagi nago yana agelama hutama ohugahae. 
MAT.13.15	Kemona aepaa ohavisaya yafe amaku amakesa omale veane mainae. Amakesamoa ani ke ohavisiafene huno amakesamoa tile-maine. Amaulagamoa ani yana oagesayafene huno ago asu hu-maine. Havigu ani kea haviya amakua ai-yahae huya nagaitega esagena ali hilato hu-lama-teyafene.” huno higeya kae-malenayane.
MAT.13.16	Anumaya Kotia tamakaila tamaulaga kanaleya hutama neagaya yaene tamakesama nehaviya yaene tamaminea yafena tusia muse hutama maiho. 
MAT.13.17	Tamage huna tamaha-nepauve “Nayona mukia mainaya amaune vayaene fatago kavama hu-mainaya vayaene tamakayama neagaya yana ‘Agesune.’ huya hayanagi oagenae. Nehaviya kea ‘Havisune.’ huya hayanagi ohavinayane.” huno hama-pai-maine.
MAT.13.18	“Avina yama fai-malenea kanomo avame kemona aepaa hu-falote huna tamaha-paisue. 
MAT.13.19	Kapima tavi-mainea avinamoa maa hu-maine nagoa veamoya Anumaya Koti kava yagai-latesia kea haviteya havilama ohageno Satania eno amakuafiti anima fai-malenea kea ali-talene. 
MAT.13.20+MAT.13.21	Yafa mopafima tavi-mainea avinamoa maa hu-maine nagoa veamoya Anumaya Koti kea haviya muse huteya aupaa atafa hayanagi hafuya mopafi otavia yamoa alige atalege veane maineya osi kana kanoa osia haviya amakupi maletageya nagoa veamoya ani kea heya fala-negiya yafe havi kanamoma amakaite falote nehiana aupaa Anumaya Koti kea neatalae. 
MAT.13.22	Avetanafa ino hanea amunopima tavi-mainea avinamoa maa hu-maine nagoa veamoya Anumaya Koti kea haviteya ma mopafi mukia yayagaamihena amakesa haviya moneamiene yokaloamienefe kalagi aigeno ani yayagamoa Anumaya Koti kea alino aiso hu-malegeya atalageno alagamoa aye he-lafino lama nohie. 
MAT.13.23	Kanale mopafima tavi-mainea avinamoa maa hu-maine nagoa veamoya Anumaya Koti kea haviteya havilama hageno anifiti alaga mukia aye he-nelafie. Nagoa veamoya nagoke avina yosalela kasagoya vani hataletia (100) aye-maine. Nagoa veamoya nagoke avina yosalela sikisitia (60) alaga aye-maine. Nagoa veamoya nagoke avina yosalela tetia (30) alaga aye-maine.” huno hu-maine.
MAT.13.24	Yisasia nago avame kea mage huno hama-paiye. Anumaya Kotia kava yagai-lama-tesia yamoa maa hu-maine nago kanomoa kanale avina yana hoyaafina fai-malene. 
MAT.13.25	Fai-malenegeya veamoya faeya mainageno kame kanomoa havi inomo alaga alino ani hoyafi ai-he-lafino umaine. 
MAT.13.26	Utegeno haenaga ani viti alagamoa neayegeno havi ino talamoa anifiti hageno nagopi hai-mainae. 
MAT.13.27	Haigeya aliya vayamoya hoyamona nefate mage huya mo hae “Ala kanomogae kanale avinama hoyakaafima fai-malananagi naa higeno havi ino talamoa anifitila falote nehie?” huya havigae. 
MAT.13.28	Havigageno hoyamona nefaa mage huno hie “Nagola kame kanomo mani kavala me hu-malene.” huno higeya aliya vayamoya mage huya havigae “Tagaya kanale uta havi inona vakai-talesuno?” huya havigae. 
MAT.13.29	Havigageno ani hoyamona nefaa mage hie “Aao, mo vakai-talesayana havigu kanale avinaene vakai-taleyafenagi ataleho. 
MAT.13.30	Atalegeana nagopi tokaeana haneo. Kavema afule yupa hoya aliya vayania mage huna hama-paigahue ‘Hagotetama ino talana hakaitama atafi kaesayafe haya kitetama nemaletama anile kanale avinamo yosaa alitalu hutama kave noniafi maleho.’ huna hugahue.” huno hu-maine.
MAT.13.31	Yisasia nagola avame kea hama-paino mage huno hie “Anumaya Koti kava yagai-lamatesia yamoa maa hu-maine nago kanomoa masatati avina alino hoyafi fai-malene. Ani yosamo avina kanoa oagemo avina kanoa haneanagino mukia alu alagayagamoya ani alaga kanoa agasageno osi hu-maine. 
MAT.13.32	Nago kanomoa ani avina kanoa alino hoyafi fai-malegeno hageno ala huteno mukia hoyafima hanea yosayaga agaseno yosa haigeya namayagamoya me kale-maineya ani yosamo akopale noamia kigahae.” huno hu-maine.
MAT.13.33	Yisasia nago avame kea mage huno hama-paiye “Anumaya Kotia kava yagai-lama-tesia yamoa kai-hamema hale-negia avamete hu-maine. Nago amoa ani kai-hamema halegisia yana alino talia (3) ala yopafi tanefa falauvaene ali havigu higeno haenagaa mukia tanefa palauvamoa halegi-maine.” huno hie.
MAT.13.34	Yisasia melitalu haya veamogamina mukia kema hama-paiya kea avame kegeya hama-nepaino nagola kea hu-falote huno hamaopaine. 
MAT.13.35	Ani kavama hia yafena nagola Anumaya Koti aune kanomoa hu-mainea kemoa ago falote huno tamage hie. Ani kea mage huno hu-maineane
MAT.13.35	“Nagaya avame kea hu-falote nehuna nayoma ma mopama taloma hu-malenea kanaletima fala-ki-mainea kea menia hama-paigahue.” huno hu-maineane.
MAT.13.36	Yisasia anima melitalu hu-mainaya veala amataleno nopinaga vigeya agaiaenema tokaeya nemaiya anagamoya mage huya me hae “Havi inomoma hoyafima falote nehia avame kemona aepaa hu-halegeta havimano.” huya hae. 
MAT.13.37	Hageno Yisasia kenonaamia mage huno hie “Kanale avinama fai-malenea kanoa ikapinagati emainoa kanoa vayamo natenea kanoa nagaya mainoe. 
MAT.13.38	Mukia ma mopa ani hoyae. Anumaya Kotife ‘Kava yagai-lato.’ huya nehaya veala ani kanale avina mainae. Satani kema akave nemalaya veala havi ino mainae. 
MAT.13.39	Kame kanoa havi inoma fai-malenea kanoa Satanie. Kavema afulesia yupa ma mopama hano hisia kanae. Mani hoyafi aliya vayala Anumaya Kotina ensole vayaae. 
MAT.13.40	Ani havi inoma alitalu huya mukia atafi kae-talesaya yana ma mopama hano hisia yupa ania hugahae. 
MAT.13.41	Ikapinagati emainoa kanoa vayamo natena kanomonia ensole vayania hu-ma-tesugeya mukia veamoya neamafugamina ‘Kefo kava hiho.’ huya ali haviyama hu-mainesaya veanene Anumaya Koti kema ali-tagae-mainesaya veanene Anumaya Kotia kava yagai-mainea yapitila amavaleya hagayu hu-talegahae. 
MAT.13.42	Ala atagefafi hagayu hu-ma-talegahae. Ani atamoa teno neamasagalisigeya amakata yana nealiya avovo huya avi neateya amave kemoa hugahae. 
MAT.13.43	Havi veanea atafina kaegahayanagi fatago amaku amakesaene veala Neamafaa kava yagai-mainea kumatela hai-faleya maineya yagemoma aye halea kava hugahae. Agesama hanesia kanomoa havilama huno havisie.”
MAT.13.44	Anumaya Kotia kava yagai-mainea yamoa maa hu-maine nagola mone keayola hoyafi he-vai-malenaya avamete hu-maine. He-vai-malenegeno nago kanomoa mopafiti moli-falote huteno eteno anifi he-vai-maleteno tusi muse huno aupaa “Ma mopa miya hisugeno nagai ya hapaesie.” huno mukia afenoyamaa moli meli huno monea aliteno ani mopa miya hu-maine.
MAT.13.45+MAT.13.46	Anumaya Kotia kava yagai-mainea yamoa maa hu-maine. Nago kanomoa kitana kana yafena atiyege yegeteno nagola miyamoa hai-mainea kitana kana yana alino falote hu-maine. Higeno “Ala mone namio.” huno higeno mukia afenomaa moli meli huno mukia yamaa ataleteno monea alino ani kitana kana yana miya hu-malene.
MAT.13.47	Nago kene hugahue. Anumaya Kotia kava yagai-mainea yamoa maa hu-maine nagola noyame kukonagoma ti kotupima hagayu hu-talegenoa alu noyamea alu noyamea hagagino fale-mainea avamete hu-maine. 
MAT.13.48	Ani kukonagopina hiya higeya ti agegayalega he-vayu huya maleneya kanale noyameyaga yopafi yogiya nemaleya havi noyamea aliya hagayu hu-neatalae. 
MAT.13.49	Ma mopama hano hisia yupa ani kava hugahae. Ensole vayamoya kefo yama hu-mainesaya veanene fatago kavama hu-mainesaya veanene amunopiti ali fako hugahae. 
MAT.13.50	Huteya ani kefo veala amavaleya tusia ata nelesia atafi hagayu hu-talesageno atamoa teno neamasagalisigeya amakata aisigeya avovo huya amave kemo nehuya avitegahae.
MAT.13.51	Yisasia mage huno hama-vige “Tamakaya mani kemona aepaa havilinafi ohavinae?” huno higeya “E, havilinone.” huya hae. 
MAT.13.52	Hageno mage huno hama-paiye “Tamakaya mono kea havilinaya vayamogatama menia nagai kea nehaviya veane mainagi ania hutama nayoma Anumaya Koti kea hu-mainaya kene menima tamaha-nepauva kea Anumaya Kotia kava yagai-lama-tesia kenena havitetama ala afeno nomona nefaa atafa kanale yaene haegafa kanale yaene nopiti alino neamamia avamete hutama atafa kene yaufa kene hu-haletama hiho.”
MAT.13.53	Yisasia ani avame kea hu-hano huteno ani kumala ataleno umaine. 
MAT.13.54	Uteno ko aepaalega Nasaleti uvayi huno mono nopi haino Anumaya Koti kea hama-paigeya mukia veamoya atali talu huteya mage hae “Mani kea haviyaami hanea vayamogami avamete kea mukia hanateti alia ke nehie? Ayapitima tokiyaa avame yama hu-mainea tokiyaa hanateti ali-maine? 
MAT.13.55	Mani kanoa noma negia kanomo nafaneo? Malia nafaneo? Yemesiene Yosefeene Saimoniene Yutasienena aganaamoya mainao? 
MAT.13.56	Mukia asaamoya tagaiene nagopi mainagi agaya mukia tokiya yana hanateti ali-maine.” huya hae. 
MAT.13.57	Huteya amaipa kafa heteya amakaveno hu-tageno Yisasia mage huno hie “Anumaya Koti kema nehisia kanomoa mukia kumatema mono kema hama-paisiana agia alisaga hugahayanagi agaia afamoene no kumaale veanenena agia alisaga ohugahae.” huno hu-maine. 
MAT.13.58	Higeno agaife haviya amakupi maleya amametitima ohaya yafe ani kumatela kasagoya tokiya avame yana ohune.
MAT.14.1	Ani kanafina Helotia sauve kanogino Yisasia mukiama hu-mainea kavamona avagea havimaine. 
MAT.14.2	Haviteno Helotia agaia aliya vayaahe mage huno hie “Ma kanoa Yonie, tima fale-neama-tea kanoa, fali-mainefitila ago heti-maineafe ayapitila tokiyaage avame yana nehie.” huno hie.
MAT.14.3+MAT.14.4	Helotina aganaamo agia Filipie. Filipi amo agia Helotiasie. Helotia Helotiasina kumai a ali-tenea yafe Yonia Helotife mage huno hie “Anumaya Koti kea ali-tagaeka ali-tenane.” huno hu-mainea yateti Helotia Yonina atafa huno tokiya nofiteti nofi kiteteno kina nopi hu-tene. 
MAT.14.5	Nofi huteteno Helotia Yonifena “Haesugeno falisie.” huno hianagi mukia veamogamife koli hu-maine. Ani veamoya Yonifena “Aune kano maine.” huya haya yafe ohaene.
MAT.14.6	Ohaenegi nago yupa, Helotina atenea kanahe, huya muse hu-taya yupa nagoa veamoya Helotiene melitalu hu-mainageno Helotiasina munaamoa mukia veamogami amunopi amoa aye-maine. Neayegeno anima ayea yafena Helotia tusiya huno musena hu-maine. 
MAT.14.7	Nehuno ani munafena mage huno hie “Nagaya tamage Anumaya Koti aulagafi kaha-nepauve kahaisia yafena hisanagena afaa kamigahue.” huno hu-maine. 
MAT.14.8	Higeno ani munamona itaamoa nagoa agu agesa amiteno mage huno hie “Yonia ti fale-neama-tea kanomo ageya fakalika agenopaa ai-fakalika yopafi maleteka me namio.” huno hie. 
MAT.14.9	Higenoa ala sauve kanomo aipamoa tusia kanaage higeno Anumaya Koti aulagafima huno lokiya vai-malea yafeene mainaya vayaamofeene agesa haviteno aliya vayaahe mage hie “Ani munamo kea ali hipoya hiho.” huno hu-maine. 
MAT.14.10	Huteno aliya vayaa hu-mategeya kina nopinaga Yonina ageya mo fakali-talenae. 
MAT.14.11	Fakaliteya hatagama haya anumaa yopafi maleteya ani munala aliya memigeno itaamotega alino umaine. 
MAT.14.12	Yoni anagamoya augafaa me hipoya huya mo he-vai-teteya Yisasina mo hapai-mainae.
MAT.14.13	Hapaigeno Yisasia ani kea haviteno tipi kalefi haisaga hu-maino kame kotega umaine. Vigeya mukia veamoya ani kea haviteya kumaamileti mopafi akave uya anile umainae. 
MAT.14.14	Yisasia tipi kalefiti hati-lavino ti agegayalaga maineno ageana kasagoya melitalu hu-mainaya veamogamina amaketeno kalagi ai-mateno kali nealiya veala alino kanale hu-ma-tene.
MAT.14.15	Une kigeya agaiene tokaeya nemaiya anagamoya agaite mage huya me hae “Tagaya vaya omai kaiyaga mainonanagino hani-kisia yafe mukia veamogamina hu-ma-tesanageya kumama hanesilega ute ete huya nesaya kavela miya hisae.” huya hae. 
MAT.14.16	Hageno Yisasia mage huno hama-paiye “Naa hinageya ugahae? Tamakaitami kavela amamiho.” huno hie. 
MAT.14.17	Higeya mage hae “Tagaipina osi kave kanoa hane faefua (5) mayaene tole noyame kanoagi huno hane.” huya hae. 
MAT.14.18	Hageno “Ani kavela alitama eho.” huno hu-maine. 
MAT.14.19	Huteno Yisasia mage hie “Mukiamogatama alitalu hute hute hutama apete mopale maiho.” huno higeya mopale mainageno Yisasia faefua (5) mayaene tole noyamene alino ikapinaga age-saga huno Anumaya Kotitega huno muse huteno ani maya kolino agaiaenema tokaeya nemaiya anagaa amamigeya mukia veala amamite amamite hu-mainae. 
MAT.14.20	Hageya mukia nageno amamu higeya atalaya atupa-tapaa aliya tuelufua (12) kula ai-hava-te-mainae. 
MAT.14.21	Kavema naya vayayaga faefu tausenia (5,000) vemoya ne-mainae. Ne-mainagi ane nafaneamia ohapalinae. Ohavunamaa ane nafanene ne-mainae.
MAT.14.22	Netageno Yisasia agaiaenema tokaeya nemaiya anagamogamina mage huno hama-paiye “Tamakaya nagaila nataletama tipi kalefi haisaga hu-maitama atu kaiyaga hagotetama utegena nagaya veala hu-ma-tesugeya viho.” 
MAT.14.23	Hu-ma-tegeya utageno agaiage Anumayamotega havigegahe agoyafi haino agaiage mainegeno hani-ki-maine. 
MAT.14.24	Hani-ki-geno tipi kalea ti amunopi utegeno yasimoa aulegati eno ani lipi kalea molino mo ai-yahae me ai-yahae hu-maine. 
MAT.14.25	Koti avametega Yisasia timo agupile aiya aiyeme aiyeme tipi kalema hanelega umaine. 
MAT.14.26	Nevigeya ani anagamoya Yisasia ti agupilema aiya ayeme ayeme eayana ageteya tusia amamayo aiteya mage hae “Hakalo neefi?” huya “Avovo.” hae. 
MAT.14.27	Avovo nehageno aupaa Yisasia mage huno hie “Kolia ohutama maiho. Nagaya neogi tokiyaage hutama maiho.” huno hie. 
MAT.14.28	Higeno Pitaa kenonaa mage huno hie “Anumayamogae kagayama mainenuka nagaifena ‘Timo agupile kaiya ayeme yeme eno.’ huka hugena vano.” huno hie. 
MAT.14.29	Higeno Yisasia Pitafe mage hie “Kagaya elavika eno.” huno hapaigeno Pitaa tipi kalefitila hati-lavino timo agupile aiya ayeme yeme Yisasitega ugahe hie. 
MAT.14.30	Ugahe hianagi ala yasimoma tokiyaage huno eayate ageteno koli huno tipi hapanesia ya huteno mage hie “Anumayamogae naugafa ali-gatio.” huno hie. 
MAT.14.31	Higeno aupaa Yisasia ayana hagayu huno Pitana atafa huteno mage huno hie “Kagaya nagaifena havika osi kanoa kagupina maleka kametitia hu-mainana kanomogae naa higeka tole kagesa nehavine?” huno hu-maine. 
MAT.14.32	Naa huteana tipi kalefi haisaga hu-maiageno yasimoa taga hu-maine. 
MAT.14.33	Taga higeya tipi kalefima mainaya vayamoya Yisasife muse huya agia alisaga huya mage hae “Tamage kagaya Anumaya Koti nafane mainane.” huya hu-mainae.
MAT.14.34	Ani ti kotumona takaeya Kenesale kotega uvayi hu-mainae. 
MAT.14.35	Vigeya ani kumate veamoya Yisasina age-lama huya ageteya alu kumate kumate ke huya mage hae “Kali veala amavaletama eho.” huya hageya kali veala amavaleya Yisasite emainae. 
MAT.14.36	Kali nealiya veamoya emaineya Yisasife mage huya havigae “Kenakamo atupalekeya avate hisune.” huya nehuya avate hu-mainaya veamogamina kalimoa kanale hu-ma-tene.
MAT.15.1+MAT.15.2	Ani yupa nagoa Falasia vayaene kahegi kema havilinaya anagaene Yelusalemuti Yisasite eya mage huya hae “Naa higeya kagaienema tokaeya nemaiya anagamoya taginagomogami kea ali-tagaeya kavema negahena amayana sese nohae?” huya havigae. 
MAT.15.3	Hageno Yisasia kenonaamia mage hie Naa higetama tamakinagomogami auavala akavema malaya yafe Anumaya Koti kahegi kea ago neatagayae? 
MAT.15.4	Anumaya Kotia agaia autamafina mage huno hu-maineane.
MAT.15.4	“Tamakaya itatami afotamimogami amakia alisaga nehutama keamia veganokano ohutama amaiyaafinaga maiho. Nago kanomoga itakafokamona kamugema vaitenukahena faligane.” huno hu-maineane.
MAT.15.5+MAT.15.6	Hu-maineanagi tamakaya mage hutama nehae “Nago kanomoa itaafoamogani anaya hisia monema hanesigenoma itaafoamoganima anaya ohinunoa mage huno hisie ‘Ani monea Anumaya Kotina amisua yane huna hu-mainoe.’ huno hinunoa nefana aya huno agia alisaga ohisie.” hutama nehae. Ani ke nehutama tamakinagomogami auavala akavema malaya yafe “Anumaya Koti kea afa ya kana nehie.” nehutama alitama neatagayae. 
MAT.15.7+MAT.15.8	Tamakaya vagala vaya mainae. Aisaiyaa Anumaya Koti aune kanomoa tamakaifena tamage huno Anumaya Koti autamafina mage huno hu-maineane
MAT.15.7+MAT.15.8	“Ani nofi veamoya amavayaleti nagai nagia alisaga nehagi amakuamoa aluale hanegeya ani kavala nehae. 
MAT.15.9	Ma mopafi veamoya malenaya kahegi kehena ‘Mamona Anumaya Koti ke hanegi akave maleho.’ huya nehayanagi nagai nagia alisaga nehayanagi afa kava maiya nehae.” huno kae-maleneane.
MAT.15.10	Yisasia agaite esae huno kasagoya veamogamifena ke higeya ageno mage huno hie “Tamakaya mani kea havilama hutama haviho. 
MAT.15.11	Nagola tamavayafima nesaya yamoa tamakuamona alino oniyaagela ohugahigi tamavayafitima hati-lavisia yamo ali-falote hisigeno tamakuamoa oniyaagela hugahie.” huno hu-maine.
MAT.15.12	Higeya agaiaenema tokaeya nemaiya anagamoya Yisasife mage huya hae “Falasia vayamoya ani kea haviteya amaipa kafa he-gataya kea ago havimainano?” huya hae. 
MAT.15.13	Hageno Yisasia mage huno hama-paiye “Ikapinaga mainea Nenafaa okalinesia yana agaia mevakaino hafuyaene tagasi hugahie. 
MAT.15.14	Tamakaya mani vayafena tamakesa ohaviho. Amaulaga asu hu-mainea vaya mainae. Nagoma aulaga asu hu-mainea kanomoa nago aulaga asu hu-mainea afaluamona avaleno vaiyesiana tolemogania komufi asaga hu-lavigae.” huno hie. 
MAT.15.15	Higeno Pitaa Yisasife mage hie “Kagaya mani avame kemo aepaa hugeta havimano.” huno hie. 
MAT.15.16	Higeno Yisasia mage huno hie “Tamakaya meni kanaene havilama ohunetama nehao? 
MAT.15.17	Tamakaya ohavinao? Mukia yama tamavayafi nageno tamakuafina ounogi tamaipafike taviteno haenagaa aifayolagafi tavino afa ya kana nehie. 
MAT.15.18	Afa ya kana nehianagi nago yana tamavayafitima hati-lavia kemoa tamakupiti falote huno tamakuamona alino oniyaagela nehie. 
MAT.15.19	Tamakuafinagati efalote hia yana maa huno falote nehie kanale ohu tagu tagesa nehavuna yaene vaya he-fali kavaene alu kanomo ane avayu hu yaene ane munanele kumai he yaene musufaya hu yaene havige hu-ma-te yaene kamuge vai-ma-te yaene taguafitila ali falote nehie. 
MAT.15.20	Naama haya yafe tamakupina oniyaagela tamahau-mainegi veamoya amayama sese ohuya kavema naya yamoa amakupina oniyaagela ohugahie.” huno hu-maine.
MAT.15.21	Yisasia nemaiya kumala ataleno Taiya kotegaene Saitoni kotegaene umaine. 
MAT.15.22	Umainegeno nagola anile mainea Kenani amoa, Yuta vea omainea amoa, agaife ke huno mage me hie “Ala kanomogae, Tevitina aginagomoga, nagaila kahau hunato. Kefo Avamumoa nagai munala aguafi faleno maineno tusi havi kava hu-nea-te.” huno hie. 
MAT.15.23	Higeno Yisasia nagola osi ke kanoa ohunegi agaiaenema tokaeya nemaiya anagamoya agaife mage me hae “Ani amoa tagai takave neeno tusiya huno keha keha nehuno tutu nehigi kagaya hu-tegeno vino.” huya hae. 
MAT.15.24	Yisasia mage hie “Isalelima vayagi-mainea sipi sipileke Anumaya Kotia hu-na-tegena emainoe.” huno hie. 
MAT.15.25	Higeno ani amoa Yisasi aiyafi aleya meye-maineno mage huno hie “Ala kanomogae naya huo.” huno hie. 
MAT.15.26	Higeno Yisasia mage huno hie “Havigu nafaneyagamogami kave hama-faleya kalamogami amamisagi nagaya Isaleli veala amatalena alu vayane amaya hisuana haviya hugahie.” huno hie. 
MAT.15.27	Higeno ani amoa mage huno hie “Ala kanomogae tamage nehananagi kalamogamina neamafaya nenageya kalamoya sipaletima asaga hu-lavia atupaa yogiya nenae. Kagaya ani kava huka nagaya Isaleli a omainogi osia nahamao.” huno hie. 
MAT.15.28	Higeno Yisasia mage hie “Amogae tusiya huka nagaifena havika kagupi maleka kametiti hanafe nahavigana yana kamigahue.” huno nehigeno ani kana kanoale munaamona kanale hu-tene.
MAT.15.29	Yisasia ani kumala ataleno Kalili ti kotumo agegayalega uteno nago agoyafi haino mopale maine. 
MAT.15.30	Mainegeya kasagoya veala agaite melitalu nehuya aiya avayu hu-mainea veanene aiya aya haviya hu-mainea veanene amaulaga asu hu-mainea veanene age tagane-mai veanene nagoa kali veanene amavaleya Yisasina aiyafi mematageno alino kanale hu-ma-tene. 
MAT.15.31	Kanale hu-ma-tegeya mukia veala agayana higeya tusia amamayo ai-mainae. Age tagane-mai veamoya kaiyeke hageya amaiya amayamo kayagi-mai veamogamina amaiya amayamoa kanale higeya amaiya haviya hu-mainea veamogami amaiyamoa kanale higeya nevageya amaulaga asu hu-mainea veamogami amaulagamoa kanale higeya amaulaga age-mainae. Naama haya yate ageteya Isaleli veamogami Anumaya Koti agia alisaga hu-mainae.
MAT.15.32	Yisasia agaiaenema tokaeya nemaiya anagafe ke higeya ageno mage hie “Mani veamoya talia (3) yupa nagaiene mainageno nesaya kaveamia omalea yafe nahau hu-neama-toe. Havigu amatalesugeya katega nevisageno amakatesigeya amaugetunatu huya takatiyafena nonahaiye.” huno hie. 
MAT.15.33	Higeya agaiaenema tokaeya nemaiya anagamoya mage huya hapaiye “Mani kotega vaya omai kotegagi hanateti kosa hesia maya alita ani veanea amamisune?” huya havigae. 
MAT.15.34	Hageno Yisasia mage huno hama-vige “Tamakaya namagi maya hane?” huno higeya mage hae “Tagaya sevenia (7) mayaage hanegi nagola osi noyame kanoa hane.” huya hapaiye. 
MAT.15.35	Hageno Yisasia mukia veafena “Mopale maiho.” huno hama-paigeya mopale mainae. 
MAT.15.36	Mopale mainageno Yisasia ani sevenia (7) mayaene noyamene alino Anumayamotega muse huno havigeteno kolite kolite huno agaiaenema tokaeya nemaiya anagala amamigeya mukia veamogamina amaminae. 
MAT.15.37	Amamigeya mukia veala nageno amamu higeya atalaya maya atupayaga agaiaenema tokaeya nemaiya anagamoya alitalu huteya sevenia (7) kupi ai-hava-te-mainae. 
MAT.15.38	Ani kavema ne-mainaya venenea fo tausenia (4,000) vemoya ne-mainae. Nafaneyagaamiene aneyagaamiene nayanagi ohapalinae.
MAT.15.39	Netageno Yisasia hu-mategeya utageno agaia tipi kalefi haisaga hu-maino Magatana kaiyaga umaine.
MAT.16.1	Falasia vayaene Satiusi vayaene Yisasina meye-vataga hisayafe mage huya me hae “Kagaya ikapinagati tokiya avame yana hugeta agamano.” huya hae. 
MAT.16.2	Hageno Yisasia mage huno hie “Unena tamakaya mage nehae ‘Ikamoa haesa hianagino ega kanale yage falote hugahie.’ hutama nehae. 
MAT.16.3	Natepiti hetitama mage nehae siamoa okomaage huno ikamoa ai-haesa hianagino ‘Menia yasimoene komoene falote hugahie.’ hutama nehae. Tamage tamakaya ikana neagetama ‘Naa hugahie.’ hutama fako nehayanagi meni kanafima falote hia yana age-lama hutama noagae. 
MAT.16.4	Tamakaya meni kanafima mainaya veamogatama tusiya hutama kefo veane mainae. Anumaya Kotina tamakaveno hu-neataya veane mainae. Tamakaya ‘Tokiya avame yana hugeta agamano.’ hutama nagaifena hayanagi nagaya nago avame yana ohugahuanagi Yonama hu-tenea tokiya avame yamaage tamave-ligahie.” huno huteno Yisasia amataleno umaine.
MAT.16.5	Yisasienema tokaeya nemaiya anagamoya tikotuna lakaeya vayana amake-kaniya nagoa maya oaliya umainae. 
MAT.16.6	Oaliya vageno Yisasia mage huno hama-paiye “Tamakaya Falasia vayamoyaene Satiusi vayamoyaene amakupi hanea yana age-lama ohuya amavayaleti havigema nehaya yana kai hame hale-negia avamete huno halegino alakefa hisia yafena kaye ho.” huno hie. 
MAT.16.7	Higeya ani vayamoya amakaiami huge havige huya mage hae “Tagaya maya oalita emainona yafe nehie.” huya amakaiami hae. 
MAT.16.8	Hayanagi Yisasia ani vayamoya haya kea ago haviteno amakaife mage hie “Naa higetama ‘Kavetia alita omenone.’ hutama tamakaitamia huge havige nehae. Tamakaya nagaifena osi kanoa havitama tamakupi maletama tamametitia hu-mainae. 
MAT.16.9	Tamakesa omalegetama havilama nohao? Faefua (5) mayama faefu tausenia (5,000) vemoya ne-mainaya yafena tamakesa nohavio? Netagetama namagi kupi atalaya maya atupayaga ai-mainone hutama nohavio? 
MAT.16.10	Tamakaya sevenia (7) maya kanoa fo tausenia (4,000) vemoya netagetama namagi kupi aitama havate-mainone hutama tamakesa nohavio? 
MAT.16.11	Nagaya mayahena tamaha-opainogi. Naa higetama ohavinae? Tamakaya Falasia vayaene Satiusi vayaene amakusafinaga hanea yana agelama ohuneya amavayaleti havigema nehaya yana kai hamemo hale-negia avamete huno halegino alakefa hia yafena kaye ho.” huno hu-maine. 
MAT.16.12	Mani kema higeya haviyana Yisasia afaa “Kai hame maya hale-negia yafe tamaugafa kaye ho.” huno ohunegi agaya “Falasia vayaene Satiusi vayamoya nehaya kehe kaye ho.” huno hu-maine.
MAT.16.13	Yisasia Sisalia Filipai kaiyaga uvayi huno agaiaenema tokaeya nemaiya anagafe mage huno hama-vige “Veamoya nagaifena, ikapinagati emainoa kanoa vayamo natenea kanomonihena tae huya nehae?” huno hama-vige. 
MAT.16.14	Hamavi-gegeya kenonaa mage huya hae “Nagoa vayamoya kagaifena Yonie, ti fale-neamatea kano, maine huya hageya nagoa veamoya kagaifena Ilaiya maine huya hageya nagoa veamoya Yelemaiya maine huya hageya nagoa veamoya nayo Anumaya Koti aune kanoa fali-mainea kano maine huya nehae.” huya hapai-mainae. 
MAT.16.15	Hapaigeno Yisasia amakaifena mage huno hama-vige “Tamakaya nagaifena tae hutama nehae?” huno hamavi-ge. 
MAT.16.16	Hamavi-gegeno Saimoni Pitaa mage huno hie “Kagaya Kalaisigae, Anumaya Kotima taugafa ali-gatigahe hu-ga-tenea kano mainane. Haimuaene mainea Anumaya Koti neamoga mainane.” huno hie. 
MAT.16.17	Higeno Yisasia Pitafena mage huno hapaiye “Saimonigae, Yona nafanemoga, mani kea hanafe Anumaya Kotia muse hisana yana kamine. Nagola ma mopafi kanomoa ani yana kaveotinegi ikapinaga mainea Nenafa kave-li-maine. 
MAT.16.18	Nagaya kaha-nepauve kagaya Pitagae ani kagimo aepaa yafamogae. Kagaya yafa kana nehananagina nagaya mukia amakua naminaya veala mani yafamo agupile no kana huna ki-malenesugeya vayama hamae-nefalisaya tokiyaamia anima ki-malesua nona alino haviya ohugahie. 
MAT.16.19	Nagaya Anumaya Kotima kava yagai-mainea kumama yakisana ki nofila kamigahue. Kagaya ma mopafi maineka ‘Ma yana atafa hutama tokiya vaiho.’ huka hisanana Anumaya Kotia agaienena ikapinaga ‘Ani yana atafa hu-liho.’ huno hugahie. Kagaya ma mopafi nago yafema ‘Afaa ataleho.’ hukama hisanana Anumaya Kotia agaienena ikapinaga ania hugahie.” huno hie. 
MAT.16.20	Yisasia agaiaenema tokaeya nemaiya anagafe tokiyaage ke huno mage hie “Tamakaya nagoa veala nagaifena ‘Kalaisie, Anumaya Kotima taugafa aligatigahe hutenea kanoa ma maine.’ hutama hama-opaiho.” huno hu-maine.
MAT.16.21	Ani yupa Yisasia agaiaenema tokaeya nemaiya anagafena haenagama falote hisia yamofe aepa heno amave-li-maine. Mage huno hie “Nagaya Yelusalemu visugeya ala vayaene mono note kava vayaene kahegi kema havilinaya anagaene tusia nagata aisia kava hu-nateteya nahaesagena faligahue. Falisugeya komufi he-vai-natesagena tole yupa maina tagufa kanale fali-mainesufitila hetigahue.” huno hu-maine. 
MAT.16.22	Higeno Pitaa Yisasina faitega avaleno moteneno aepa heno Yisasife mage hie “Anumaya Kotia ani kavala ohisaya amaku amakesa amamisie. Anumayanimogae kagaila ani kavala hu-okatesae.” huno hie. 
MAT.16.23	Higeno Yisasia mai-yahae huno Pitafena mage huno hie “Satanigae mai halenato kagaya nagai nagua ali haviya hugahe nehanagi kagaya Anumaya Koti havimainea aguagesa kanaleya huka nohavinagi vayamoya kaha-paiya amaku amakesa nehavine.” huno hie.
MAT.16.24	Yisasia agaiaenema tokaeya nemaiya anagafena mage huno hama-paiye “Nagoa veamoya nagai nakavema visaya amakesa havinuyahena amaugafama aliya hai yana amakaveno hu-teteya nagaima nagata aisigena falisua kava hisaya amakesa haviteya yafaga yosa kofiya nakave aliya visae. 
MAT.16.25	Nagoa veamoya maiyaamima atafa huya ali-talakoma hu-lisayana maiyaamimoa falino afaya hapaegahigi nagoa veamoya nagaifema hamainageya maiyaamima atalesaya veamoya maiyaamia ali-gatisugeya agola aliya maigahae. 
MAT.16.26	Nagoa veamoya mukia ma mopafi mone afenoyayaga aliteya maineya falisayana agola maige maige hisaya haimula ago atalenayanagiya ali-mainaya mone afenoamimoa hanaa huno amaya hugahie? Aao amaya ohugahie. 
MAT.16.27	Nagaya ikapinagati emainoa kanoa vayamo natenea kanomonia Nenafaa tokiya hale yamaaene Anumaya Kotina ensole vayaamoyaene etena esua kanafina mukia veamoya ma mopalema hu-mainesaya yateti anonaa amamigahue. 
MAT.16.28	Tamage-lafa huna tamaha-nepauve nagoa veala malema hetiya mainaya veala aupaa ofaligahayanagiya hagoteya nagaya ikapinagati emainoa kanoa vayamo natenea kanomonina Anumaya Kotia kava yagai-mainea yapi mainena esugeya nagegahae.” huno hu-maine.
MAT.17.1	Yisasia sikisia (6) kana maiteno Pitana Yemesina Yonigamina amavaleno ayaaya agoyafi hai-mainae. 
MAT.17.2	Haiya mainageno Yisasina augosamoa alino alu augosa kaligeno augosafitila yage kana huno ai-vasa nehigeno kenaamoa efeage huno alave alave hu-maine. 
MAT.17.3	Ageho tole kanolana nayoma fali-mainaa kanolana Moseseene Ilaiyaene Yisasiene kea kea nehae. 
MAT.17.4	Nehaageno Pitaa Yisasife mage hie “Anumayamogae tagaya male maunana kanaleya hie. Kahaisigekahena katega nona talia (3) ki-lama-tesue kagaila nagolagi Mosesena nagolagi Ilaiyana nagolagi huno hanesie.” huno hie. 
MAT.17.5	Ani kea hanepaigeno nagola hale yamaaene siamoa evayi huno alino aiso hu-mategeno siapinagati ala kefiti age aino mage huno hie “Mani kanoa nagai nafanegi nahau nayamopafi nenagea kanogi agaifena aluya huno nenahaigi agai kea haviho.” huno hie. 
MAT.17.6	Higeya agaiaenema tokaeya nemaiya anagamoya koli huya amamayo aigeya mopafi amakoya aiye-mainae. 
MAT.17.7	Amakoya aiyeya mainageno Yisasia avate eno mage hie “Kolia ohiho. Hetiho.” huno hu-maine. 
MAT.17.8	Higeya age-saga huya agayana Yisasia agaiage mainegeya age-mainae.
MAT.17.9	Ageteya agoyafiti enelaviya Yisasia kahegi mateno mage huno hie “Anima agaya yafena nagoa veanea hamaopainegena ikapinagati emainoa kanoa vayamo natenea kanomona fali-mainesufiti hetisua yupa hama-paigahae.” huno hie. 
MAT.17.10	Higeya agaiaenema lokaeya nemaiya anagamoya mage huya havigae “Naa higeya kahegi kema havilinaya anagamoya ‘Ilaiyaa hagoteno neesigeno Anumaya Kotia taugafa ali-gatisia kanoa egahie.’ huya nehayane?” huya havigae. 
MAT.17.11	Havigageno Yisasia mage huno hie “Tamage Ilaiyaa hagoteno egahianagino mukia yana alino kanaleya huno talo tala hugahie. 
MAT.17.12	Hugahianagi tamaha-nepauve Ilaiyaa ago emaineanagi agaila age-lama ohuya hamaiya kava huya agaila havi kava hu-tenaya kavala ania huya ikapinagati emainoa kanoa vayamo natenea kanomonina ali haviya hu-natesageno naugafa nagata aigahie.” huno hie. 
MAT.17.13	Mani kema hiana “Yonia tima fale-neamatea kanomofe hie.” huya hu-mainae.
MAT.17.14	Yisasiene agaiaenema tokaeya nemaiya anagamoya mukia veala melitalu huya mainale evayi hageno nago kanomoa Yisasite mepe hu-maine. 
MAT.17.15	Yisasifena mage huno hie “Anumayamogae kagaya nenafanenimona kahau huto. Ani nafanenia mananiya neagegeno augafamona ali haviya nehigeno mukia yupa ata tanekino tipi asaga hu-nelavino nehie. 
MAT.17.16	Naa nehigena kagaiene tokaeya nemaiya anagakamogamite avalena oana aliya kanale hu-tesaya amukoamia omalene.” huno hie. 
MAT.17.17	Higeno Yisasia mage huno hama-paiye “Vae tamakaya meni kanafima mainaya veamogatama nagaifena havitama tamakupi maletama tametitia ohutama fatago hutama nomaiye. Ania haya yafe kasalo nenahaegi namagi yupa tamakaienena mainesugetama nagaifena havitama tamakupina malegahae? huno nehuno ani nafanemo nefafe ‘Nafanekaa avaleka eno.’ huno hie. 
MAT.17.18	Higeno avaleno egeno Yisasia anima agupi mainea Kefo Avamufena ke-makino ‘Ataleka hati-lavio.’ huno hutegeno hati-lavigeno aupaa ani nafanemona kanale hu-tene.”
MAT.17.19	Yisasiene tokaeya nemaiya anagamoya amakaiamige Yisasite mage huya me havigae “Tagaila naa higeno Kefo Avamuma anatisuna amukotia omale?” huya havigae. 
MAT.17.20+MAT.17.21	Hageno Yisasia mage huno hama-paiye “Nagaifema havitama tamakupi maletama tamametiti haya yatamimoa osi hu-mainea yafe ani kava hisaya amukotamia omalene. E, nagaya tamage-lafa huna tamaha-nepauve tamakaya osi kanoa oagemo avina kanoa Masatati avinamoma hia kava hutama nagaifena havitama tamakupi malaleasina ma agoyamofena mage hutama hapaisagenoa ‘Hetika alule vuo.’ hisagenoa ani agoyamoa agola vileasine. Nagaifema havitama tamakupi malesayana tamakaya nago aliyafena ‘Amuha ohunone.’ hutama ohugahagi mukia tokiya kavala iohugahae.” huno hu-maine.
MAT.17.22	Kalili kotega alitalu huya mainageno Yisasia agaiaenema tokaeya nemaiya anagafe mage huno hama-paiye “Osi kanaa maitesugeno nago kanomoa nagesi huno ikapinagati emainoa kanoa vayamo natenea kanomonina kame vayamogami amayapi navaleno nategahie. 
MAT.17.23	Natesigeya nahaesagena falisugeya he-vaina-tesagena tole yupa komufi maitena tagufa (3) molisia kanale etena he-tigahue.” huno higeya ani kehena agaiaenema tokaeya nemaiya anagamoya havigeno kanaage hamau-maine.
MAT.17.24	Nago yupa Yisasiene agaiene tokaeya nemaiya anagamoya Kapaneamu evayi hageya mono noma ali fatago hisaya monea vaya amaugafaleti takesi nealiya vayamoya Pitate mage huya me havigae “Tamakaila hu-lamave-nelia kanomoa ani mono note monea neataleo.” huya hae. 
MAT.17.25	Hageno Pitaa mage hie “E, ani monea neatale.” huno nehuno nopinaga hai-falegeno Yisasia hagoteno mage huno havige “Saimonigae naane kagesa nehavine. Ma mopale sauve vayamoya vaya amaugafaleti takesi monea aliya tagami neamamiye? Mukia amakaiami kotega vayateti nealio ifi alu vayamogamiteti nealiyo?” huno havige. 
MAT.17.26	Havigegeno Pitaa mage huno hie “Alu vayatetila afaa nealiye.” huno higeno Yisasia mage hie “Tamage hane. Ania huya amakaiami kotega vayamogami amaugafaletila takesi noaliye. Ania huta lagaya Anumaya Koti anaga mainonagi tagaitetila takesia oalisae. 
MAT.17.27	Oaligahayanagi havigu naa hisunageyahena amaipamoa haviya hugahayanagika kagaya ti kotute visanaamoga noyame hukua atalesanageno tavisigeka hagote noyamema avayuma hinuka avaya ali aka hu-lineka nagola monea agegane. Ani monea alika ani vayala memamisanageya tolemogatia taaugafaleti takesi monea aligahae.” huno hu-maine.
MAT.18.1	Ani yupa Yisasiene tokaeya nemaiya anagamoya Yisasite mage huya me havigae “Hana kanomo muki vayala amakaseno Anumaya Koti kava yagai-mainea kumatela uhakote-mainea kanoa maigahie.” huya havigae. 
MAT.18.2	Havigageno Yisasia nago osi nafanea ke higeno egeno mukia vayamogami amunopi avaleno he-ti-tene. 
MAT.18.3	He-ti-teneno mage huno hie “Nagaya tamage-lafa huna tamaha-nepauve tamakayama tamakua ai-yahae hutama nafanemoyama amaugafa aliya nohaiya kava hutama osi nafanemogami avamete ohisayana Anumaya Kotima kava yagai-mainea kumatela hai ofalegahae.” 
MAT.18.4	Nago kanomoa agaia augafama alino ohaino osi nafanemo avamete maisiana ani kanomoa nagoa veala amakaseno Anumaya Koti kava yagai-mainea kumatela hagote kano maigahie. 
MAT.18.5	Nagoa veamoya nagaifema huya ma ma osi nafanema avaleya falu fala hu-tesayana nagaienena navaleya falu fala hu-nenatae.
MAT.18.6	Nagoa veamoya nagoma nagaife haviya amakupi malenaya anagapiti nago osi kanohema “Kefo yama huo.” huya hisayana tusia kefo kava nehayanagina tusia kana ya amamigahue. Ala yafakefaleti ani kanomo ageyafi maleya nofi ki-teteya hage lipi hagayu hu-talageno ti nakaino falisiana ani kana yamoa afa ya kana ya haneanagi nagaya tusia kana ya amamigahue. 
MAT.18.7	Avonio ma mopale veamogatama tusi nahau hu-nelama-toe. Mopafi mainaya kanafina “Kefo yama hiho.” huya aye-mavataga hisaya yana falote hugahianagi nagoa veamoya “Kefo yama hiho.” huya aye-mavataga hisaya veafena “Avonio kefo kava nehananagika kana yana aligane.” huna tusi nahau hu-nelama-toe.
MAT.18.8	Kayaene kaiyamoene “Kefo yama huo.” huana kavaleana havi kapima katesaagekahena ani kaiya kayana ai-fakalika hagayu hutalo. Hagayu hu-talesanana kanalele. Kaugafa haviya hu-mainesia kano maisanana kanalelagika hano ohu kahaimuka hanesia kano maiyo. Havigu tole kayano tole kaiyao kefo ya hisana kagesa kaminegeka kefo yama hu-mainesana yafe kavaleno hani yapi agola tegelege nehia atafi hagayu hu-gatalegahie. 
MAT.18.9	Kaulagamoa agesia yamoma kefo ya hisana kagesama kaminageka ani kaulaga ali fayika hagayu hutalo. Ali fayi-talesanana kanalele. Nagoke kaulaga hanesigeno kanale hano ohu kahaimula kamisigeka alika maigananagi havigu tole kaulagamoa kefo ya hisana kagesa kaminegeka kefo yama hisanafe hani yapi tegelege nehia atafi kavaleno hagayu hu-ga-talegahie.
MAT.18.10+MAT.18.11	Tamakaya kaye ho. Havigu nagoa osi anaganihe “Afa ya kana veane mainae.” hutama huyafenagi nagaya mage huna tamaha-nepauve ani osi anagala ensole vayaamimoya ani nafaneyagale kava neyagaiya mukia yupa ikapinaga maineya Nenafa aufina neagae.
MAT.18.12	Na tamakesa nehaviye? Nago kanomoa vani hataletia (100) afu mainefiti nagola fanane higeno ani afumona nefaa mukia afua talapinaga amataleno talapinaga viayamo nagokema fanane hu-mainea afuahe ati-yeno yeno ali falote hisio? E, fananema hisigenoa ania huno ati-yegahie. 
MAT.18.13	Nagaya tamage-lafa huna tamaha-nepauve agoma fanane hu-mainesia afuma ali falote huno avalesiana tusia muse hugahie. Naiti nainia (99) afuyagaahena muse hianagi nagokema fanane hu-mainesia afuma ali falote hu-tenoa tusiya huno musena hugahie. 
MAT.18.14	Naa hu-mainegi ikapinaga mainea Nelamafaa nagola osi anagaa fanane hisia yafena nohaiye.
MAT.18.15	Kafu-kaganama kefo yama hu-ga-tesigeka tanakaya tokaetana mainetana kefo yama hu-mainesia yana avelio. Ave-lisanageno kagai kema haviteno kefo yama hisifitila agua ai-yahae hisigeka avaleka kagaika kametega ategane. 
MAT.18.16	Ateganagi kekama ohavisigekahena nagokepi tole kanola anavaleka vinuka tolefi (2) tagufa (3) vayamoya hu-ga-tenea yana ageteya hu-falote huya fako huya ani kanomona aumono maleho. 
MAT.18.17	Aumono maletesageno ani kanomoma nagoene amakai kema ohavisigeka kagaya Yisasife haviya melitaluma huya maisaya veapi avaleka ugeya aumonola maleho. Aumonoma malesageno ani vayamogami kema ohavisigeka kagaya mage huka huto “Yisasi kea ohavi vaya kana hana kanomoga tagaienena eomaika kahaote maiyo.” huka huto.
MAT.18.18	Ani kema hu-tesayana tamage-lafa huna tamaha-nepauve tamakaya ma mopale mainayana “Ma ya atafa hutama tokiya vaiho.” hutama hisayana Anumaya Kotia ikapinaga ania huno “Ani yana atafa hiho.” hu-lokiya vaigahie. Tamakaya ma mopale mainetama nago yafema “Afaa ataleho.” hutama hisayana Anumaya Kotia ikapinaga ania hugahie.
MAT.18.19	Etena nago kea tamaha-nepauve mopafi mainetama tole kanolaganima nago yafema nagoke anaku anakesalema mainenuana ani yafena Anumaya Kotitega havigesaageno ikapinaga mainea Neanafaa anamigahie. 
MAT.18.20	E, tole (2) kanofi tagufa (3) vayapi nagai nagilema haviya melitalu hisayana nagaya nagainia amunoamifina maigahue huno hu-maine.
MAT.18.21	Pitaa Yisasite eno mage huno hie “Anumayamogae namagi kana nafunaganana kefo yana hu-na-tesigena ani kefo yamaahe aigeatena atale-tesue? Sevenia (7) yupa kefo yama hu-na-tesigena aigeatena atale-tesuo?” huno havige. 
MAT.18.22	Havigegeno Yisasia mage huno hapaiye “Kagaifena sevenia (7) yupa ani kavala huo huna nohugi nagaya mage huna nehue kasagoya yupa ohavunamaa kanale havi yama hu-ga-tesigeka ania huka ohavunamaa kana aigeateka ataleto huna nehue.” 
MAT.18.23	Anumaya Kotife “Kava yagai-nato.” huya hu-mainesaya veamoya ma kava nehae. Nago kumate sauve kanomoa agai aliya veafe mage huno hie “Yoka kaminoa monenia anonania fatago hutama namiho.” huno hie. 
MAT.18.24	Huteno fatago hugahe nago kanoa avalegeno eno aminea yatefe anonaa ohavunamaa monegefa, nago kanomoma fifitinia (15) kafu aliya alino ne-mainea augafa mone eteno anonaa amisia yana hane. 
MAT.18.25	Haneanagi monema amisia amukoa omalegeno kava kanomoa mage huno hie “Kagaikaene akamoene nafanekaene afenoyakaene alu kanomote atalegeno miya hisigena kagaiteti anonaa monea alino.” huno hie. 
MAT.18.26	Higeno ani aliya kanomoa kava kanomo aiyafi aleya meyeno mage huno hie “Naa ohuka kahau hu-na-teka ako huka nagava mainegena nagaya haenagaa naminana yatela anonakaa mukia kamigahue.” huno hie. 
MAT.18.27	Higeno ala kava kanomoa aliya kanoahena tusia hau hu-teteno anonaama oamia yafena aigeateno atale-tene.
MAT.18.28	Atale-teanagi ani aliya kanomoa hati-lavino viayamo tokaeana aliya nealia kanomona moge-maine. Ani kanomoa nago yupa agaifena mage huno hie “Nagoke Sotama aliyana aliya nenaya augafa mone yoka namio.” huno higeno amianagi anonaa oamine. Oaminea yafe ani kava kanomoma hau hu-tenea kanomoa ani afaluamona ageyafi atafa hu-lineno mage huno hie “Kagaila yoka kaminoa yana anonaa mukia yania aupaa namio.” huno hie. 
MAT.18.29	Higeno aliya tokaeana nealia kanomoa aleya ayeno mage hie “Naa ohuka ataleka afaa kahau hu-na-teka ako huka nagava mainegenao. Haenaga anonakaa kamigahue.” huno hie. 
MAT.18.30	Higeno ani kanomoa mage huno hie “Aao naa kehena nonahaiyafe nofi nopi hu-ga-tesugeka maineka haenaga anonaa namiteka nofi nopitila ataleka maigane.” huno hie. 
MAT.18.31	Higeya nagoa tokaeyama aliya nealiya veamoya naama hia yafena haviteya amaipamoa haviya higeya kava kanomote mukia hu-mainea kavafena mo falote hae. 
MAT.18.32	Mo falote hageno ala kava kanomoa atale-tenea aliya kanoahe ke higeno egeno mage huno ha-paiye “Kagaya tusiya huka havi aliya kano mainane. Hagoteka nagaifena avi metanagena anonakaa aigekatena atalega-tenoe. 
MAT.18.33	Nagaya kagaifena nahau hu-ga-toanagi naa higeka ani avamete kavala ohuka kagaya tokaeka aliya nealina kanohena kahauna hu-oatane?” huno hie. 
MAT.18.34	Huteno kava kanomoa tusia hai-vaiteno kina nopi avaleno viayamo kayo amisaya vayamogami amayapi ategeno mage hie “Tusi agata ya amitegeno haenagaa mukia yania anonaa namitesigetama atalegeno vino.” huno hu-maine. 
MAT.18.35	Yisasia mage huno hu-maine “Tamakaya tamafu-tamakanaya kefo yama hu-lama-tesagetamahena amegatila hu kanale ohutama tamage hutama tamaipa kanale yapiti aigeamatetama atale-oama-tesayana ikapinaga mainea Nenafaa ania huno ani mukiamogatamina kinama hu-tenea avamete huno hu-lamategahie.” huno hu-maine.
MAT.19.1	Yisasia mukia mani kema hu hanoma nehunoa Kalili kotega ataleno Yotani limoa ame kaiyaga Yutia kotega uvayi hu-maine. 
MAT.19.2	Mukia veamoya Yisasi akave vageno kaliamia alino kanale hu-ma-tene.
MAT.19.3	Nagoa Falasia vayamoya Yisasite eya kanale ohunea kema hisiafene huya nagola aye-vataga hisaya kea mage huya havigae “Nago kanomoa aamoma nehia kavafe atalesia agesama hisigenoa kanalelagino atalesio? Kahegi kemoa ani yafena naane nehie?” huya havigae. 
MAT.19.4+MAT.19.5	Hageno Yisasia kenonaamia mage huno hie Tamakaya Anumaya Koti avona hapalitama ohavinao? Mage huya kae-malenayane
MAT.19.4+MAT.19.5	Anumaya Kotia ehe yupa aepa heno vene aene talo hu-maleteno mage hie “Vene aene talo humalenoafe nago kanomoma itaafoamoma ataleno aamoene ai-lokaeno maisiana ani tolemogania nagoke anaugafa kaligae.” huno kae-maleneane.
MAT.19.6	Naa hu-maineafe nagoene tolea omainaagi menia nagoke anagufa kaliana mainesaageno Anumaya Kotia anakaila alino hagelafi-na-teneanageno nago mopale kanomoa ani alavelamogani mai yaania alino apase oana-tesie.” huno hie. 
MAT.19.7	Higeya Falasia vayamoya Yisasife mage huya havigae “Naa higeno Mosesea nagola kahegi kefina ma kea huno taha-pai-maineane ‘Vemoa aamona avo kaeno neamino hu-tesigeno hano huno ugahie.’ huno hu-maineane?” huya hae. 
MAT.19.8	Hayanagi Yisasia mage huno hama-paiye “Nayona ehela ani yafena Anumaya Kotia malegeno omalenea kavala haneanagi tamakaya ke ohavitama veganokano haya yafe Mosesea ama atalesaya kaana tama-ve-li-maineane. 
MAT.19.9	Nagaya tamaha-nepauve nago kanomona aamoma kumaima ohenesigenoma anauamoa neataleno nago ama alisiana ani kanomoa kumai kano maine.” huno hie.
MAT.19.10	Higeya agaiaenema tokaeya nemaiya anagamoya Yisasina mage huya hapaiye “Alavemoya tokaeya maisaya auava yamofe tusia tokiya kema hanesigetahena afaa neyave maineta anea oalisune.” huya hae. 
MAT.19.11	Hageno Yisasia mage huno hama-paiye “Haya kea tamage nehagi mukia neyavemoya anema oalisaya amukoamia omaleneanagino Anumaya Kotia tokiya amaminea vayamoyage anea oaligahae. 
MAT.19.12	Nagoa neyavemoya anema oalisaya tokiyaamia hane. Ani vayapitila nagoa neyavemoya itaamimo ama-tenea yupa amakayamoma fayi-talenesaya vayama mainesayana anea oaligahae. Nagoa neyavema alu vayamoyama amakayamoma fayi-talenesaya vayamoya anea oaligahae. Nagoa vayamoya ‘Anumaya Kotia kava yagai-la-tesie.’ huya amakesa havi-mainesaya vayamoya Yisasi kema hama-paisaya yafenagiya ‘Anea oaligahune.’ huya hugahae. Ani kema havilinesia kanomoa ani kava hisie.”
MAT.19.13	Veamoya osi osi nafaneyaga Yisasife “Aya maleno amakaife Anumayamotega havigesie.” huya amavaleya neageya agaiaene tokaeya nemaiya anagamoya ageteya “Naa kavala ohiho.” huya ke-amaki-mainae. 
MAT.19.14	Ke-amakiyanagi Yisasia mage huno hie “Amatalegeya nagaitega eho. Nafaneyaga nagaite esaya yafena kahegi oama-teho. Naa huya nafanemogami avamete maisaya veamoya mage hugahae ‘Tagaya tokiyatia omalenegi Anumaya Kotiga kava yagai-lato.’ huya hugahae.” huno hu-maine. 
MAT.19.15	Anumaya Kotia hamamaesia yafe ayana amaugafale maleteno neamataleno alu kotega umaine.
MAT.19.16	Nago kanomoa Yisasiteka eno mage huno havige “Hu-mave-nelina kanomogae nagaya hana augafa kanale kava hutena agola maige maige hisua nahaimula alisue?” huno havige. 
MAT.19.17	Havigegeno Yisasia kenonaa mage huno hie “Naa higeka kanale auavafena nahavi-negane? Nagoke kanoa Anumaya Kotia agaiage kanale kano maine. Agola maige maige hisana kahaimuma alinukahena Anumaya Koti kahegi kea akave malo.” huno hie. 
MAT.19.18	Higeno Yisasifena mage huno havige “Hanaa kahegi kehe nehane?” huno higeno Yisasia mage huno hie “Vayala haegeno ofalino. Kumai he yana ohuo. Musufayana ohuo. ‘Ma kanoa havi kava nehie.’ huka havigea hu-oato. 
MAT.19.19	Itakafokamo kea oatagaeka anakia alisaga huo. Kagaika kaugafahena kahaiya avamete huka ania huka negafu augafahena kahaino.” huno hie. 
MAT.19.20	Higeno ani kanomoa mage huno hie “Nagaya mukia ani kea akave nemaloe. Na yamo nagoa kosa he-ona-tene? Na yaene hisue?” huno hie. 
MAT.19.21	Higeno Yisasia mage huno hie “Nago kavaene hisanana kosa he-ga-tesigeka fatago kano maigane. Mukia malenana mone afenoyayagaka alika fako faka huka moneamima omalenesia veane amamisanageno Anumaya Kotia ikapinaga hanea afenoyana kamigahie. Afenoyayagaka amamite amamite huteka nakave eno.” huno hu-maine. 
MAT.19.22	Higeno ani kanomoa ani kea haviteno mone afenomaamoma kasagoma hu-mainea yafe oatalesia agesa haviteno aipamoa tusi kanaage higeno umaine.
MAT.19.23	Vigeno Yisasia agaiaenema tokaeya nemaiya anagafe mage huno hie “Tamage huna tamaha-nepauve mukia mone afenoyaamima hanesia veamoya tusia kasageke huya Anumaya Kotife ‘Kava yagai-lato.’ huya hugahae. 
MAT.19.24	Nagoene tamaha-nepauve nagola pulumaka kana afumo agia kemolomoa nekayamo kapima hai-falesiana afaa yoyo huno hai-falegahianagi mukia mone afenoyaamima hanesia veamoya Anumaya Kotife ‘Kava yagai-lato.’ huya kasageke-voke hugahae.” huno hu-maine. 
MAT.19.25	Higeya agaiaenema tokaeya nemaiya anagamoya amamayo neaiya mage huya hae “Naama hu-mainesiana Anumaya Kotia hana veamogami amaku amame ali-gatigahie?” huya hae. 
MAT.19.26	Hageno Yisasia neamakeno mage hie “Veamogamina amukoamia omaleneanagiya ohugahayanagi Anumaya Kotia mukia kavala hisia amukoa haneanagino afaa huno ali-gatigahie.” huno hie.
MAT.19.27	Nage higeno Pitaa mage huno hie “Havio tagaya mukia yatia ataleteta kakave neonagi tagaya na ya aligahune?” huno hie. 
MAT.19.28	Higeno Yisasia mage huno hama-paiye “Tamage huna tamaha-nepauve haegafa kanamoa mukia yana yaufa ya falote hisigena nagaya ikapinagati emainoa kanoa vayamo natenea nafanemona kava yagaisuafe tusia tokiya hale yamaa hanea siale mainesugetama tamakaya nakave nehaya vayamogatama tuelufua (12) siale mainetama tuelufua (12) Isaleli nofi veamogamina kava yagai-ma-tegahae. 
MAT.19.29	Mukia veamoya nagaifema haviya veamogamina nagai kema hama-paigahena noamiene nepuamiene amasaamiene itaafoamiene nafaneamiene hoyaamiene amataleya visagenoa Anumaya Kotia anonaamia atalenesaya yaene vani hataletia (100) mani yayaga amamiteno maige maige hisaya hamaimuene amamigahie. 
MAT.19.30	Meni kanafina hagoteya mainesaya veamoya ani kanafina haenagalafa maigahagi meni kanafima haenagalafa mainesaya veamoya ani kanafina hagoteya maigahae.” huno hu-maine.
MAT.20.1	Anumaya Kotia kava yagai-mainea yamoa maa hu-maine. Nofi alagamo hoyamona nefaa kege aluganale ani hoyafi aliya alisaya vayafe ke hugahe umaine. 
MAT.20.2	Uno mage hie “Nagoke yupa kanoa aliyama alisagenahena nagoke vani (1) kina tamamite tamamite hugahue.” huno higeya nagoke amaipa hageno hoyafi hu-ma-tegeya umainae. 
MAT.20.3	Umainageno yagemoa naeni (9) kilokile haigeno vaya atagu-nefaya kumapi viana nagoa vayala afaa hetiya mainageno momake-maine. 
MAT.20.4	Momaketeno mage hie “Tamakaienena nofi alagamo hoyanifi aliya molisagena miyana fatago huna tamamigahue.” huno higeya umainae. 
MAT.20.5	Umainageno yagemoa amunokano higeno ania hu-maine. Yagemoa alitulu huno lavigeno ania huno nagoa vayafe “Aliya moliho.” huno hie. 
MAT.20.6	Higeno unena aupaa velo hugahe higeno nagoa vayala afaa heti-mainageno momaketeno mage huno hie “Naa higetama ayaaya kanagefa heti-taletama afaa mainae?” huno hamavi-ge. 
MAT.20.7	Hamavi-gegeya mage hae “Nago kanomoa aliyana otamigeta afaa mainone.” huya hageno “Kanalelagi tamakaya nagai hoyafi aliyana moliho.” huno hama-paiye.
MAT.20.8	Hama-paigeya mo-nealigeno une velo hilega nofi alagamo hoyamona nefaa agaia aliya kava kanohe mage huno hapaiye “Aliya vayafe ke hugeya egeka miyana amamio. Haenagama amavaloa vayamogami miyana amamiteka hagotenama amavale-mainoa vayala haenaga amamio.” huno hie. 
MAT.20.9	Higeya une avavema amavalea vayamoya ageno nagoke vani kina amamite amamite hu-maine. 
MAT.20.10	Amamite amamite higeya hagotenoma amavalegeya aliyama meli-mainaya vayamoya mage huya amakesa haviye “Ala miya aligahune.” huya haviyanagi nagoke vani kinageya ali-mainae. 
MAT.20.11+MAT.20.12	Aliteya hoyamona nefafena tusiya huya kea-makiya mage hae “Haenagama amavale-mainana vayala yagemoa osi kana kanoa nagoke kana nehigeya aliyana meli-mainagi tagaya afaa hetita omainonagi tusia amukonako hia aliya ali-mainonanagi nagoke avamete havi miya nelamine.” huya hae. 
MAT.20.13	Hageno ani hoyamona nefaa amunoamifi mainea kanohe mage huno hie “Nenafuga havio nagaya havi kavala hu-notama-toe. Natema tamaha-vi-gogetama ‘E, nagoke vani kina aligahune.’ hutama hagetila naa higetama mani kea nehae? 
MAT.20.14	Aliyama alitama aliya monea alitama notamilega viho. Nagaya nahaiya avamete huna haenagama amavaloa vayaene nago avamete miyana nelamamue. Nagaini yanagi haile. 
MAT.20.15	Ani monea nagainia mone. ‘Nagayama hugahue.’ huna hisua yafena ‘Ohuo.’ hutama nehao? Nagaya vayama kauva yafe tamaipa haviya nehao?” huno hu-maine. 
MAT.20.16	Yisasia mage hie “Nagaya ania hugahue. Haenagalafa mainesaya veala hagoteya maigahae. Hagoteya mainesaya veala haenagalafa taviya maigahae.” huno hu-maine.
MAT.20.17+MAT.20.18	Yelusalemu haigahe katega neuno Yisasia tuelufua (12) anagaamogamina amahaote amavaleno moma-teteno mage huno hie “Haviho tagaya Yelusalemu haisunageya ikapinagati emainoa kanoa vayamo natenea kanomonia nagaila nagesi hinageya mono note kava vayamoyaene kahegi kema havilinaya anagaene kame vayamogami amayapi navaleya na-teteya ‘Haegeno falino.’ huya hugahae. 
MAT.20.19	Yuta vea omainaya vayate navaleya momamisageya nagaye hisifa kea hu-nateya hu-haviya hu-na-teteya hegi kayoteti nahaeteya yafaga yosale nili nahaeya asaisagena faligahue. Falisugeya he-vai-natesagena tole yupa komufi maitena tagufa (3) kanale fali-mainesufitila Anumaya Kotia ali he-ti-na-tegahie.” huno hu-maine.
MAT.20.20	Sepetina aamoa netalamaaene Yisasite eya ani amoa nago yafe havigegahe aiyafi aleya meye-maine. 
MAT.20.21	Aye-mainegeno Yisasia mage huno havige “Naa hu-gatesue?” huno higeno mage huno hie “Kava yagaisana kumate umainesanageana mani tole nenimogania kavate maineana nagomoa tamaga kayatega maisigeno nagomoa hauga kayatega maisie.” huno havige. 
MAT.20.22	Havigegeno Yisasia mage huno netalamaamogania hana-paiye “Nahavi-gea yana ohavinae. Falisua yana satuage hu-mainea timo avamete ti hanea keayopiti negahugi tanakaya kanale negao?” huno higeana “E, tokiyatia haneanagitaa negahue.” huana hae. 
MAT.20.23	Haageno mage huno hie “Tamage satuage hu-mainea tina negaanagi ala vaya mainelega tamaga nayategaene hauga nayategaene siale maisaya yana nagaini yana omalenegi Nenafaa ani yana nagoa vayafe ago talo tala huno fatago hu-ma-tene.” huno hie.
MAT.20.24	Higeya tenia (10) anagaamoya ani kea haviteya ani kanolafe amaipa haviya haviya hu-na-tenae. 
MAT.20.25	Yisasia “Nagaitega eho.” huno higeya ageno mage huno hie “Ma mopale ala kava vayamoya ‘Tusia ala vaya mainone.’ huya Yuta vea omainaya veafe ke amama-kiya aliya ke hu-ma-teya kava vayamogami avamete nehae. 
MAT.20.26	Naa nehayanagi tamakaya ani kavala ohiho. Tamakaipina ‘Nagi hanea kanoma maigahue.’ huno hisia kanomoa aliya kanotami maino. 
MAT.20.27	‘Uhagotena maigahue.’ huno hisia kanomoa mone oali aliya kanotami maino. 
MAT.20.28	Nagaya ikapinagati emainoa kanoa vayamo natenea kanomona vayamoya naya huya kanaleya hu-na-tesaya yafe omenogi nagaya amaya huna aliya kanoami maisua yafe emainoanagina mukia veamoya kefo yama hageno ai-gagi-ma-tenea yapiti kalu he-ma-tesua miya atalesua yafe faligahe emainoe.”
MAT.20.29	Yisasia agaiaenema tokaeya nemaiya anagamoya Yeliko kumala ataleya ugahe hageya kasagoya veamoya amakave umaine. 
MAT.20.30	Nevageana tole anaulaga asu hu-mainea kanolamogania kate mopale mainanageya “Yisasia tanakaseno nevie.” haya kea haviteana ala kegefafiti mage huana hae “Anumayamogae, Tevitina aginagomogae, taagaila kahauna hu-laato.” huana hae. 
MAT.20.31	Haageya umainaya veamoya kenama-kiya “Ke ohutana maio.” huya hayanagi nagoene ala kefiti keha keha hae “Anumayamogae, Tevitina aginagomogae, kahauna hulaato.” huana keha keha hae. 
MAT.20.32	Haageno Yisasia haviteno aupaa anile heti-maineno “Naa hu-lana-tesue hugetana nehae?” huno hie. 
MAT.20.33	Higeana “Museka nehuagi taagaya etetaa taaulaga agesue hutaa nehue.” huana hae. 
MAT.20.34	Haageno Yisasia kalagi ai-na-teno anaulagale aya malegeana aupaa anaulaga neageana Yisasi akave vae.
MAT.21.1+MAT.21.2	Yelusalemu aupaa uvayi hugahe Petafasi umainae. Petafasi kumala Olivi yosa hanea agoyamona agegayalega hanegeno Yisasia agaiaenema tokaeya nemaiya anagapiti tole kanolana hu-na-teno mage huno hana-paiye “Atu kumate utana aupaa hosi kana afumo agia tokigi ani tokimona itaamoene nafaneaene aye-tenayanagitana agegae. Agetetana kalu hetana avaletana male eo. 
MAT.21.3	Nagoa vayamoyama tanahavi-gesagetana mage hutana hio ‘Kava kanotimoa nago aliya aligahe higetaa neoe.’ hutana hama-paisaageya aupaa lanamigahae.” huno hie.
MAT.21.4	Hiana ani yupama haya kavala Anumaya Koti aune kanomoa nayoma hu-mainea kemoa agola falote huno tamage hie. Mage huno kae-maleneane
MAT.21.5	Yelusalemu veamogamina mage huka hama-paiyo “Agegeho menia tamakaite kava yagai-lama-tesia kanoa augafa alino ohaino hosi kana afumo agia tokimo nafanemo agupifi maiteno enee.” huno kae-maleneane.
MAT.21.6	Tole Yisasiene tokaeana nemaia kanolana uana Yisasima hana-paiya kea mo hae. 
MAT.21.7	Ani hosi kana afumo nafanene itaamoene Yisasitega anavaleana kenaania anaugafaleti hateana ani afumo agupile yakai-malaageno Yisasia anile haino maine. 
MAT.21.8	Haino maiteno neegeya mukia veamoya “Ala kano nee.” huya nagoamoya amaugafaleti kenaamia hateya visia katela yakaiteya yosa akopa kofa huya katela yakai-tenae. 
MAT.21.9	Hagoteya vaya veamoyaene akave aya veamoyaene mage huya hae “Taugafa ali-gatisana kanoa Teviti aginagomogae kanale ya huka neane. Anumayamo aliya aligahe hanageno hu-ga-tenea kanoa Anumaya Kotia kanale manu kamino kaya hu-maine. Anafinaga mainea Anumaya Kotia taugafa ali-gatisiafe musena hisune.” huya hae.
MAT.21.10	Yisasia Yelusalemu hai-falegeya anile mainaya veamoya atali talu nehuya mage hae “Mani kanoa ta nee?” huya havigae. 
MAT.21.11	Nehageya alitalu hu-mainaya veamoya mage huya hae “Mani kanoa Nasaleti Yisasie Kalili kotegati emainea aune kano nee.” huya hae.
MAT.21.12	Yisasia ala mono nopi hai-faleno ageana ani nopi mainaya veamoya monehe ke huya nealiya veanene afaa miyama nehaya veanene “Mai haleho.” huno nehuno vayamoya alu kote nehanea monea nealiya ani kotegama nehanea monea neamamiya veamogami folamoa ali-talegeno aige helafige hie. Higeno kugofa kana nama miya nehaya veala ani mono nopi mopale mainaya sipa ania huno ali-talegeno ai-helafi-lavigeno amanati-tale-tene. 
MAT.21.13	Mage huno hie “Anumaya Koti autamafina mage huno kae-maleneane
MAT.21.13	‘Nagai nona mukia veamoya Anumaya Koti agi ayeya nunamu hisaya no hane.’ huno kae-maleneanagi
MAT.21.13	tamakaya musufa yama nehaya kava hugahe ma nopina emainae.” huno hie.
MAT.21.14	Yisasia ala mono nopi mainegeya nagoa amaulaga asu hu-mainea veanene amaiya avayu hu-mainea veanene agaite ageno ani kaliamia alino kanale hu-ma-tene. 
MAT.21.15	Alino kanale hu-ma-teanagi ala mono note kava vayaene kahegi kema havilinaya anagaene mono nopi mainaya nafaneyagamoya Yisasifena “Teviti nafanemogae, taugafa ali-gatigahe hu-ga-tenea kanomogae.” huya kema haya kenefena Yisasima kanale auava yama hia yafeene haviya amaipa haviya hu-tenae. 
MAT.21.16	Amaipa haviya huteya Yisasifena mage hae “Kagaya mani kema haya kea havilinano?” huya havigageno Yisasia mage huno hie “E, tamakaya Anumaya Koti avona hapalitama ohavinao? mage hu-maineane
MAT.21.16	‘Anumaya Kotiga osi nafaneyagaene nute nafanemogami amavayafitila kagai kagia kanaleya huya alisaga hisayafe hu-ma-tenane.’ huno kae-maleneane.” huno hu-maine.
MAT.21.17	Mani kea huteno ala kumatetila ataleno ani kegela Petani kumate mo faene.
MAT.21.18	Faeteno kotigeno Petania neataleno Yelusalemu ugahe nevigeno Yisasina aga-te-maine. 
MAT.21.19	Aga-tegeno ka haigilega nagola fiki yosa hanegeno ageteno ani yosa aepale mogeana alagaa omalegeno haisaage hanegeno mogeteno Yisasia ani yosahe mage huno hie “Namo yosa hetika maiyo. Agola kagai kaugafafitila nagola alaga falote ohisie.” huno higeno aupaa fayo-te-maine. 
MAT.21.20	Yisasiaenema tokaeya nemaiya anagamoya ageteya tusia amamayo aigeya mage huya hae “Naa higeno ani fiki yosamoa aupaa fayo-nelie?” huya havigae. 
MAT.21.21	Hageno Yisasia mage huno hama-paiye “Lamage huna tamaha-nepauve Anumaya Kotifena tole lamakesa ohavitama ‘Mukia yama hisanana kanalelageka hateasine.’ hutama tamakupi maletama tametiti hisayana fiki yosama hu-toa kavaene nagoa kavaenena hugahae. Ma agoyamofena ‘Kofa hu-lavika ala ti kotumo amunopi mo hetika maiyo.’ hutama hapaisagenoa ketamia akave maleno ugahie. 
MAT.21.22	Mukia yafema ‘Anumaya Kotitega havigesunana kanaleya huno tamigahie.’ hutama tamakupi maletama tamametiti hisayana afaa amamigahie.” huno hie.
MAT.21.23	Yisasia ala mono nopi umaineno alitalu huya maiya vayala hu-mave-neligeya mono note kava vayamoyaene ala vayaene agaitega mage huya me hae “Hana augafa ala kanomo hu-gategeka mani kavala menehane? Tokiya yakaa ta kamine?” huya havigae. 
MAT.21.24	Havigageno Yisasia mage huno hie “Nagaya ania huna nago yafema tamaha-vigesugetamama naha-paisagenahena ala kanomo hu-na-tegena emainoa kanomo agia tamaha-paigahue. 
MAT.21.25	Yonima tima fale-ma-tenea yana Anumaya Koti hu-tegeno ani kavala me-nehifi afa vayamoya hu-tageno tina me fale-mateneo? Hu-falote hutama naha-paiho.” huno hu-maine. Higeya “Naa maa hugahune.” huya mohu mehu huteya mage hae. “Anumaya Koti hu-tegeno emaine.” huta hisunagenoa Yisasia “Naa higetama agai kea tamakupina nomalae?” huno hugahie. 
MAT.21.26	Hugahiafe tagaya “Afa vayamoya hutageno emaine.” huta hisunageyahena mukia veamoya “Yonia Anumaya Koti aune kano maine.” huya ago havimainaya yafe ali haviya hu-la-tegahae huya mohu mehu nehae. 
MAT.21.27	Huteya Yisasifena kenonaa mage huya hae “Tapiga hu-tene? Tagaya ohavinone.” huya hageno Yisasia mage huno hama-paiye “Nagaya ania huna hana kanomo hu-na-tegena emainoe huna tamaha-opaigahue.” huno hu-maine.
MAT.21.28	Na tamakesa nehaviye? Nago kanomoa tole nenafanea mainaanagino neanafaa hagote nafaneahe mage huno mo hie “Nafanenimogae meni yupa nofi alagamo hoyafi aliyana molio.” huno hapaiye. 
MAT.21.29	Higeno nafaneamoa mage huno hie “Ougahue.” huno huteno haenagaa agu ai-yahae huno aliyana moli-maine. 
MAT.21.30	Neanafaa haenaga nafaneahena ani ke huno hapaigeno mage huno hie “Nagaya moligahue.” huno huteno oune. 
MAT.21.31	Hana nafanemo nefa kea ali hipoya hu-maine? huno hama-vi-gegeya “Hagote nafanemoe.” huya hageno Yisasia mage huno hie “Tamage-lafa huna tamaha-nepauve musufayama nehuya vaya amaugafaleti takesi mone ali-liteya nehaya vayaene moli hu-liteya nehaya aneyagaene hagoteya tamakaseya Anumaya Kotifena ‘Kava yagai-lato.’ huya nehae. 
MAT.21.32	Yonia hu-haleno huno fatago hutama maisaya kaana tamave-lianagi tamakaya agai kea havitama tamakupi maletama tamametitia ohunagi musufayama nehuya vaya amaugafaleti takisi mone ali-liteya nehaya vayaene moli hu-liteya nehaya anene Yoni kea haviya amakupina malenae. Amakupi malagetama tamakaya agetetama haenagaa kefo yatamihena tamaipa aiyahae hutama tamakua oamitama agai kea tamakupina omalenae.”
MAT.21.33	Yisasia “Nagola avame kea haviho.” huno mage huno hama-paiye Nago kanomoa vaini nofi alagamo hoya kali-maleteno kegiya hu-gove hu-maleteno ani alagayagama vaiteno aye-latigeno timaamoma lavisia komua kafiteno yagainoma nemaiya nona anafi ki-maleteno noagea vayafe “Etama hoyanifina yagaitama maineho. Ani nofimo alagafitila ali fako hutama nagoa aliho.” huno hu-ma-teteno alu kotega umaine. 
MAT.21.34	Umainegeno afuma nelea kanafina ani hoyamona nefaa nagoa aliya vayala hu-ma-tegeya kava vayatega nagoa vaini nofi alaga aligahe umainae. 
MAT.21.35	Vageya hoyale kava vayamoya ani vayala amatafa huya nago kanoa kayo amiteya nago kanomona tavata haeteya nago kanomona yafa kayoteti hae-mainae. 
MAT.21.36	Hamayageya utageno hoyamona nefaa eteno nagoa kasagoya aliya vayaa hu-ma-tegeya vayana hoyalema kava yagai-mainaya vayamoya ani kavakeya hu-ma-tenae. 
MAT.21.37	Hu-ma-tageno hoyamona nefaa eteno agaia nafanea hu-tegahe mage huno hie “Nafanenimo kea havigahae.” huno hu-teno hu-tegeno ani hoyalega umaine. 
MAT.21.38	Vigeya ani hoyafima kava vayamoya ageteya mage huya hae “Mamona mani hoyamona nefa nafane. Nefama falisigenofena mani nafanemoa hoyaa aligahianagita agaila ago haegetao. Haesunageno falisigeno mani hoya tagai ya hapaegahie.” huya hae. 
MAT.21.39	Huteya avaleya hoyafinagatila ai-halatu huya malaga hagayu hu-taleteya haeyageno fali-maine huno hie.
MAT.21.40+MAT.21.41	Huteno mage hie “Naa hayanagi hoyamona nefaa naa hu-ma-tegahie?” huno hama-vigegeya mage huya hae “Eteno hoyaafima kava yagai-mainaya vayala tavata me-hamaesigeya faligahae. Fali hano hisageno alu vayafe ‘Hoyanifina kava me yagaiho.’ huno hugahie.” huya hu-mainae. 
MAT.21.42	Hageno Yisasia mage huno hama-paiye ani yafena Anumaya Koti avopina ago hapali-mainao? Mage huno hu-maineane
MAT.21.42	“Vayamoya yafa noma kigahena nago yafafena ‘Haviya hu-maine.’ huya atalenayanagi haenagaa ani yafamofena ‘Tusia kanale yafane.’ huya nomo aye-tagenale malenae. Anumayamoa ani avamete hu-mainegeta ageteta tusia kanaleyanagino tamayo aiya kava nehie huta nehune.” huno kae-maleneane.
MAT.21.43+MAT.21.44	Kae-malenegi mukia veamoya ani yafatema asaga hu-lavisayana amaugafamoa atalaga huno haviya hu-lavigahianagi ani yafamoa vaya amaugafalema asaga hu-lavisiana ai-latapeno ai-talaga talago hu-talegahie. Naa huyafe tamaha-nepauve Anumaya Koti kava yagai-mainea yana tamayapitila tamaha-faleno alu veamogami amayapi malegahie. Kanale alagama ayesaya veamogami amayapi malegahie huno hie.
MAT.21.45	Higeya mono note kava vayaene Falasia vayaene haviteya “Tagaife mani avame kea nehie.” huya havimainae. 
MAT.21.46	Haviteya “Menia avaleta kina nopi ategahune.” huya hayanagi veamoya Yisasife “Aune kano maine.” huya haya yafe vaya amauhe koli huya atalenae.
MAT.22.1+MAT.22.2	Yisasia nagoene mukia vayafe avame kea mage huno hie Anumaya Koti kava yagai-mainea kumate maa hu-maine nagola sauve kanomoa agaia nafanemoa a aligahe higeno nefaa ala kave talo tala hugahe hie. 
MAT.22.3	Agaia aliya vayala hu-ma-tegahe mage huno hie “Kema hu-ma-tenoa vayatega utama hama-paisageya ani imuma ki-maloa kavela me nesae.” huno hu-ma-tegeya uya mo hama-paiyana ani vayamoya imulena omesaya ke hae. 
MAT.22.4	Hageno eteno nagoene alu aliya vayaa hu-ma-teno mage huno “Tamakaya utama kema hu-ma-toa veafe mage hutama hama-paiho Tamakaya haviho nagaya ve pulamakaene tali ovai afuniene ago hena mukia yana ago talo tala hu-malenogi tamakaya a alisia imule eho.” huno hie. 
MAT.22.5+MAT.22.6	Higeya ani aliya vayala uya mani kea mo hama-paiyanagi ani veamoya ohavisaya ke huya ataleya vageya nagoa veala hoyaamilega vageya nagoa veala mone aliyaamile vageya nagoa vayamoya ani aliya vayala amatafa huya hamayageya fali-mainae. 
MAT.22.7	Naa hageno sauve kanomo aipamoa haviya higeno agaia ati vayaa hu-ma-tegeya uya mo hamaeya hano hu-taleteya no kumaamia kaeya hano hu-talenae. 
MAT.22.8	Hu-talageno ala sauve kanomoa aliya vayaahena mage huno hama-paiye “A alisia imua ago kina talo tala hu-malogi ‘Eho.’ hunama hu-ma-toa veala amakaiamia kanale huya omesaya avamete hu-mainae. 
MAT.22.9	Naa hu-mainagi tamakaya kamo avayalema momakesaya veafena ‘A alisia imule eho.’ hutama hiho.” huno hie. 
MAT.22.10	Higeya aliya vayamoya anima katega momakaya veala haviya hu-mainaya veanene kanale veanene amavaleya melitalu hageno mukia sauve kanomo nafanemoma ama alisia imulela ani nopina me hiya hae.
MAT.22.11	Hageno sauve kanomoa amakegahe ani nopi haino mogeana nago kanomoa ama alisia kanalema fai-nealiya augafa kena fai-oalinegeno moge-maine. 
MAT.22.12	Mogeteno ani kenama fai-oalinea kanohena mage hie “Nenafugae naa higeka a alisia kanalema nefaiya kena ofaika ma nopina emainane?” huno havigegeno ani kanomoa kea ohuno maine. 
MAT.22.13	Afaa maigeno sauve kanomoa agaia aliya vayafe mage huno hama-paiye “Aiya ayate nofi kitetama asaga hutama haniyapinaga malaga hagayu hu-talegeno avi-neateno avekemo nehinageno agaia augafahe kalagi aino.” huno hie.
MAT.22.14	Anumaya Kotia kasagoya veafe kea hianagi mukia veala omageya nagoke nagoke huyo-gi-malenea veaneage ehai-nefalae.
MAT.22.15	Falasia vayamoya neuya “Hanaa huta Yisasima hisia keletila atafa hisune?” huya hu-mainae. 
MAT.22.16	Huteya keamima nehaviya vayaene Heloti vayaene Yisasite hu-ma-tageya ani vayamoya mage huya mo hae “Humave-nelina kanomogae tagaya havunana kagaya tamageage kano mainane. Kava vayaene afa vayaenefena kagesa ohavika nagoke kate tamagegeya nehuka Anumaya Koti kea hama-nepainane. 
MAT.22.17	Nagi takisi he yatela kava kanoa Sisana kanale amigahuno ifi oamisune? Na kagesa nehavipi? Taha-paiyo.” huya hae. 
MAT.22.18	Hageno Yisasia havi kavama hisaya amaku amakesa ago amaketeno “Vagala vaya mainagi amegati afa ke nehae. Naa higetama nagaila aye-navataga hutama natafa hisaya yafena nahavi-negae? 
MAT.22.19	Nagola takisima nehaya alaga monea alitama naveliho.” huno higeya aliya ave-li-mainae. 
MAT.22.20	Aveligeno mage huno hie “Mani alaga monelela ta augosaene ta agiene hane?” huno hie. 
MAT.22.21	Higeya “Sisa augosaene agiene hane.” huya hae. Hageno Yisasia mage hie “Sisana agaia yanagi agaila amiho. Nagi Anumaya Kotina agaia yana agaila amiho.” huno hie. 
MAT.22.22	Higeya anima kesi katema vaiyaya vayamoya anima hia kehena amamayo aigeya ataleya umainae.
MAT.22.23	Ani kanafina nagoa Satiusi vayamoya Yisasitega emainae. Ani Satiusi vayamoya mage nehaya vayale “Fali-mainaya vayala eteya he-otigahae.” huya nehaya vayale. 
MAT.22.24	Vayalegiya Yisasina mage huya me havigae “Humave-nelina kanomogae Mosesea mage huno hu-maineane ‘Nago kanomoa nafanema oate kanomoa aama ataleno falisigenoa aganaamoa ani aala ali-tesigeno fali-mainea kanomofe huno anonaa nafanea atesie.’ huno kae-maleneane. 
MAT.22.25	Sevenia (7) koganamoya tagaipina mainayanagino nepuamimoa aala ali-teneanagino nafanea oate kano maineno faligeno anile aganaamoa aamona ali-tene. 
MAT.22.26	Ali-teanagi nafanea oate kano maineno faligeno anile aganaamoa eteno ali-tene. Ania hute hute hayanagi mukia sevenia (7) konagamoya ani aala ali-tayanagi nafaneamia oateya afaa fali-mainae. 
MAT.22.27	Faltageno haenagalafa ani aala fali-maine. 
MAT.22.28	Sevenia (7) konagamoya ani aala ali-tenayanagiya fali-mainesafitima hetisaya kanafina hana kanomo ani aala alikahie?” huya havigae.
MAT.22.29	Havigageno Yisasia mage huno hama-paiye Anumaya Koti kema kae-malenaya kene tokiya yamaaenefena havilama hutama ohaviya yafe tamakaya havi lamakesageya nehaviye. 
MAT.22.30	Veamoya fali-mainesafitima hetisaya kanafina nago vemoa anea oaligahianagi amoa venena oaligahie. Ensole vaya kana huya maigahae. 
MAT.22.31	Fali-mainaya veama he-ti-saya kea Anumaya Kotia tamakaifema hu-mainea kea avopina mage huno hu-mainea kea hapalitama ohavinao? 
MAT.22.32	Mage huno hu-maine
MAT.22.32	“Nagaya Anumaya Kotina Apalahamunagi Aisakinagi Yekopugami Anumaya Kotiami mainoe.” huno hu-maineane.
MAT.22.32	Ani anagala fali-mainayanagi “Anumaya Kotiamimona mainoe.” huno hu-maineafe amaku amamemoa ofalinegi afaa mainae huno mani kea hu-maine. 
MAT.22.33	Higeya melitalu hu-mainaya veamoya haviteya anima hia kehena amamayo ai-mainae.
MAT.22.34	Yisasima hia kehena Satiusi vayamoya kea ohuya maiya yafe Falasia vayamoya haviteya Yisasite melitalu huya mainae. 
MAT.22.35	Maiya vayamogami amunopina nagola kahegi kema havilinea kanomoa Yisasina aye-vataga hugahe mage huno havige. 
MAT.22.36	“Hu-lave-nelina kanomogae hana kahegi kemo mukia kahegi kemona amakaseno uhagoteno tokiyaage kea hane?” huno havige. 
MAT.22.37	Havigegeno Yisasia mage hie “Anumaya Kotia alakamofena tusiya huno kahaino. Kaguafinagatiene kagu kametetiene kahaino. Aliyama nealina himamukaene kagesama nehavina yaenena ami hano huka amio. 
MAT.22.38	Mani kemoa uhagoteno amakase-mainea ke hane. 
MAT.22.39	Anilema molia kemoa ani kemoma hia avamete hu-mainea kemoa mage huno hu-maine ‘Kagaikaa kaugafahema kahaisia avamete mukia veamogami amaugafahena kahaino.’ huno hu-maine. 
MAT.22.40	Mukia Anumaya Koti amaune vayamogami kene Mosese kemoenena ani tole kefi aepaa hane.” huno hie.
MAT.22.41+MAT.22.42	Falasia vayala melitalu hageno Yisasia mage huno hama-vige “Kalaisifena naane tamakesa nehaviye? Ta nafane maine?” huno higeya “Teviti nafane maine.” huya hae. 
MAT.22.43	Hageno “Naa higeno Tevitia Avamumo hapaiya ke huno Kalaisifena ‘Anumayanimogae.’ hunoma hu-maineana ani kemo aepaahena naane hutama nehae? Tevitia mage huno hu-maineane
MAT.22.44	Anumaya Kotia Anumayanimofena mage huno hie ‘Tamaga nayatega, ala vaya mainalega hanea siale emainesanagena kame vayakaa kaiyafinaga ama-tesugeya kagaifena ‘Ago tagasane.’ huya hugahae.’ huno kae-maleneane.
MAT.22.45	Tevitia Kalaisifena ‘Anumayania mainane.’ huno hu-maineanagi naa higeno Tevitia haenagama atesia aginagomofena ‘Anumayania mainane.’ huno hu-maineane?” huno hama-vi-ge. 
MAT.22.46	Hama-vi-geanagi nago kanomoa kenonaa nago kea ohunegi ani kanaleti aepa heya kolia huya nago yafena haviokenae.
MAT.23.1+MAT.23.2	Yisasia melitaluma hu-maiya vayafeene agaiaenema tokaiya nemaiya anagafeenena mage huno hie kahegi kema havilinaya anagaene Falasia vayaene Mosese kea huge hama-velige nehae. 
MAT.23.3	Nehayanagi tamaha-paiya kea akave malegahayanagi kefo yama nehaya kavaamia tamakaveno hu-teho. Amakaya ala kenakea nehayanagi amakaiamima haya kemona akave nomalae. 
MAT.23.4	“Kahegi kea akave maleho.” huya mukia veamogamina kanaage yakefa amayonalela nemaleya nehagi amaya hugahena nagoke amakinagoa maleya amaya ohageya tusia kana yakefa nealiye. 
MAT.23.5	Mukiama nehaya kavaamia “Veamoya tagesae.” huya Anumayamo kae-malenea kea hanea keayola veamoya agesayafe ala keayola talo huya yagamusago kana huya hamanile ko nefiya kena atupaamile ayaaya konagali nofila aye-maleneya hu-nealiyane. 
MAT.23.6	Nehuya mono nopiene imuleene “Ala vayaage nemaiya siale maigahune.” huya nehae. 
MAT.23.7	Vaya atagu-nefaya kumapi mo-vaiyatete nehuya “Naa vaya mainae huya ali falu fala hu-la-tesae.” huya nehayane. 
MAT.23.8	Nehayanagi nagaya tamakaifena “Ala tisa kanomogae.” huya ohiho. Tamakaila nagoke huge lama-ve-lige hisia kanotami nagaya mainogi tamakaya nagoke avamete mainetama nagoke konaga kana maiho. 
MAT.23.9	Ma mopafi mainetama nago kanomofena “Nelafae.” hutama ohiho. Tamakai Nelamafaa nagoke ikapinaga maine. 
MAT.23.10	Tamakaifena nagoa veamoya “Kava kanotimogae.” huya ohiho. Kalaisia agaiage kava kanotamia maine. 
MAT.23.11	Tusia ala kanoa tamakaipima mainesiana aliya kanotami kana huno maino. 
MAT.23.12	Nagoa veamoya amakaiami amaugafama aliya haisagenoa Anumaya Kotia “Osi kano maiyo.” huno hu-tegahianagi nagoa veamoya “Osi kano mainoe.” huno hisigenofena Anumaya Kotia agia alisaga huno anale malegahie huno hie.
MAT.23.13+MAT.23.14	Avonio kahegi kema havilinaya anagamogatamaene Falisia vayamogatamaenena vagala vayalagi kaye ho. Anumaya Kotia kava yagai-mainea yapi veamoya ugahe nehayanagi “Oviho.” hutama katile-neamatae. Tamakaya “Ani nopi ohaigahune.” hutama haleti nagoa veamoya “Hai falegahune.” huya haya veamogamifena “Hai-ofalegahae.” hutama katile-neamatae.
MAT.23.15	Avonio kahegi kema havilinaya anagamogatamaene Falasia vayamogatamaenena vagala vayalagi kaye ho. Tamakaya hagelimo agegayalegaene mopafiene vai-neayetama “Nagoke kanomo Yuta vayamogati mono kea havisie.” hutama huge ave-lige nehayanagi kefo yafe hu-ve-nelitama havi kapi avaletama atageno tamakayama haya kavala tamakaila tamakaseno tusia kefo yana nehianagino hani yapi tegelege nehia atafi tamakaiene ugahie. 
MAT.23.16	Avonio tamakaila tamaulaga asu hu-mainegetama veafena “Kaana tamave-ligahune.” hutama nehaya vayamogatama kaye ho. Mage hutama nehae “Nagoa veamoya ‘Ala mono nomo agile hu-lokiya vaina tamagelafa nehue.’ hunoma hisiana ‘Afa ke kana hu-maine.’ hutama hu-mainagi nagoa veamoya ‘Ani mono nopima kanileta yafatetima talo hu-malenaya yamo agile hu-lokiya vaina tamagelafa nehue.’ hunoma hisiana ani kema hisia kanomoa hia kea hu-lama huno hino.” hutama nehae. 
MAT.23.17	Tamakaila tamaulagamoa asu hu-mainegetama aifonafo vaya mainae. Na yamo ala yana hane? Ani kanileta yafateti talo hu-malenaya yano? Ifi ani mono nomoa ala yakefa haneo? Aao anima kanileta yafateti talo hu-malenaya yana mono nopinaga malenaya yafekeya alu aotage yana hane. Naa hu-maineafe mono nomoa agaseno ala yakefa hane. 
MAT.23.18	Tamakaya mage hutama nehae “Nagoa veamoya ‘Mono nopi sipi sipi heya nemalaya folamo hanea yate agi ayena hu-lokiya vaina tamagelafa nehue.’ huno hisiana afa ya kana ke nehigi hesaya yafe folamole nemalaya sipi sipihena nagoa veamoya ‘Agi ayena tamagelafa hu-lokiya vaina nehue.’ huno hisia kemona ani veamoya hu-mainesaya kemona akave maleya hiho.” hutama nehae. 
MAT.23.19	Nehayanagi tamaulaga asu hu-mainea vea mainae. Na yamo ala yana hane? Anumaya Kotina sipi sipi amisaya yano ifi muse yama nemalaya folamoa ala yane? E, folamoa ala ya hane. Nagoa sipi sipia ani folamole nemalayafe alu aotage sipi sipi haneanagino folamoa tusia ala yane. 
MAT.23.20	Nagoa veamoya “Folamomo agi neayone.” huya hisaya veamoya mukia yama ani folamolema nemalaya yafeene nehae. 
MAT.23.21	Nagoa veamoya “Ala mono nomo agi ayena hu-lokiya vaina tamagelafa nehue.” huyama hisayana ani mono nomofeene ani nopima mainea Anumaya Kotifeene nehae. 
MAT.23.22	Nagoa veamoya “Ikamo agile hu-lokiya vaina tamagelafa nehue.” huyama hisayana Anumaya Kotina siaaene ani yatema mainea kanomofeene nehae.
MAT.23.23	Avonio kahegi kema havilinaya anagamogatamaene Falasia vayamogatamaene vagala vayalagi kaye ho. Tamakaya supu tala yaene atuene hefi kana yaene osi osi yana alitama tenia (10) haya malenafiti nagoke haya Anumaya Kotina neamiyanagi kahegi kefina ala yamona aepaa neatalae. Fatago hutama kaiyeke hu-matesaya yaene kayone hutama maisaya yaene Anumaya Kotife havitama lamakupi maletama tamametiti hisaya yaene ago neatalae. Hagotetama ani aepaa hanea kea hutetama anile supu tala yaene atuene hefi kana yaene alitama tenia (10) haya malenafiti nagoke haya Anumaya Kotima amisayana kanaleya hugahie. 
MAT.23.24	Tamaulaga asu hu-mai veala “Nakave eho.” hutama nehaya veamogatama tamakaya mage nehae “Osi osi havigafa nesuna tipina maineanagita onegahune.” hutama neatalayanagi ala hosia nesaya tipina mainegetama netama nenakaiye.
MAT.23.25	Avonio kahegi kema havilinaya anagamogatamaene Falasia vayamogatamaene vagala vayalagi kaye ho. Amega lamaugafale kava hutama masutamiene yopatamiene amega kaiyagaa sese nehayanagi tamakupinaga musufa yama nehaya yaene tamaugafa age lama-haye nehaya yatamiene hiya hu-lama-teneanagi sesela nohae. 
MAT.23.26	Tamaulagamoa asu hu-mainea Falasia vayamogatama hagotetama ti kemo ayopinagaene yopamo ayopinagaene sesema hisayana amega kaiyagaenena oniyaagela ohugahie.
MAT.23.27	Avonio kahegi kema havilinaya anagamogatamaene Falasia vayamogatamaene vagala vayalagi kaye ho. Tamakaya maa nehae vaya komulema mopama ayeya ali-masave huya ali konagali hu-malayanagi ani komufinaga vayala kasaligeno ayamufama ali yogita huno havi yama hu-lavia avamete kava nehae. 
MAT.23.28	Nehayanagi tamakayaenena ani kavakeya hutama mainae. Veamoya amega tamaugafale nelamakeya “Fatago veane mainae.” huya nehayanagi tamakupinaga havigema nehaya yatamiene kefo yama nehaya yatamiene kasago hu-maine.
MAT.23.29	Avonio kahegi kema havilinaya anagamogatamaene Falasia vayamogatamaene vagala vayalagi kaye ho. Anumaya Koti amaune vayaene fatago kavama hu-mainaya veanenema faligeya he-vai-ma-tenaya komulega tamakaya kanagune hu-maletama mainae. 
MAT.23.30	Mainetama mage hutama nehae “Tagaya tototimoya mainaya kanafima mainoteasina Anumaya Koti amaune vayala hamaonageya ofalileasine.” hutama nehae. 
MAT.23.31	Ani kema nehaya kemoa “Amaune vayala hamayageya fali-mainaya vayamogami nafaneamimogata mainone.” hutama nehae. 
MAT.23.32	Nehayanagi tamakinagomoya kefo yama hu-mainaya kavala tamakaya nagoene hisageno hiya hisie. 
MAT.23.33	Tamakaya osifavemogatamae. Osifaveyagamo nafanemogatama Anumaya Kotia “Hanimo aguafi agola tamakata aisia kumate umaiho.” huno kaiyekema hu-lama-tesiana hanaa hutama faletama ugahae? 
MAT.23.34	Ani yafe nagaya amaune vayaene havi haviyaami hanea vayaene hu-lama-ve-neliya vayaene tamakaitema hu-ma-tesugeya esagetamahena nagoamogamina yafaga yosale nili hetama asaisageya faligahae. Nagoamogamina mono nopinaga hegi kayoteti hamaetama ali-haviya hu-matesageya alu kumate kumate faleya ugahae. 
MAT.23.35	Hamaesageya falisaya yafe ma mopafina mukia fatago veamogamina ago hamayageya fali-mainaya kolamoa Evoloa kefo yana ohunea kanoagi hagoteya hayageno falitegeya nagoa hamaeme hamaeme ageno hano higeya haenagalafa Pelakia nafanea Sekalaiyana ala mono nomo kegiyamo amunopi yafa folamole heti-mainegeya hayageno fali-mainegi tamakaya menima mainaya veamogatama agoma hu-mainaya kefo yamo anonaamia aligahae. 
MAT.23.36	Tamage huna tamaha-nepauve ago hamayageya fali-mainagi tamakaya menima mainaya veamogatama agoma hu-mainaya kefo yamo anonaamia tamakaya aligahae.
MAT.23.37	Vaeha Yelusalemu mainaya veamogatama tamakaya Anumaya Koti amaune vayala nehamaetama Anumaya Koti hu-ma-tegeya tamakaitega aya vayala yafa kayoteti tavata hamae-mainagi nagaya mukia yupa a kokolemoma nafaneama agekonafinaga alitaluma nehia avamete huna tamakaila nagaya nagainialega alitalu hu-lama-tegahe nehugetama tamakaya “Ania kavala ohuo.” hutama nehae. 
MAT.23.38+MAT.23.39	Nehagi haviho na ma mainaya kumafena Anumaya Kotia ago neataleno “Aoteyamaae.” huno hu-maineanagitama menia nagoene onagegahagi “Anumayamo aliya aligahe higeno hu-tenea kanoa Anumaya Kotia kanale manua amisie.” huya hisaya kanafina nagoene nagaila nagegahae huno hu-maine.
MAT.24.1	Yisasia ala mono nona neataleno vigeya agaiaenema tokaeya nemaiya anagamoya ayaamoya ala mono noyaga ave-liye. 
MAT.24.2	Ave-ligeno Yisasia mage huno hie “Tamakaya mukia ma noyaga neagao? Tamage huna tamaha-nepauve ani nomo yafayaga mukia alino lagape ai-talesigeno aposi-lavigeno nago yafamoa nago yafamo agupifina ai-kalo huno omaigahie.” huno hie.
MAT.24.3	Yisasia Olivi yosa hanea agoyamo agegayalega haino mopale mainegeya agaiaenema tokaeya nemaiya anagala amakaiamige mage huya me hae “Na kanafi ani yamoa falote hugahie? Hana augafa tokiya avame yamo esana kanaene ma mopama hano hisia kanaene falotema hisia yana taveligahie?” huya havigae
MAT.24.4	Hageno Yisasia mage huno hie Nagoa veamoya havigema tamaha-paisagetama ohavisaya yafe kaye ho. 
MAT.24.5	Kasagoya vayamoya nagai nagi ayeya nagoke nagokemoya “Tamaugafa ali-gatisua yafe Anumaya Kotia hu-na-tegena neue.” huya hisageya kasagoya veamoya amakai kea haviteya amakave malegahae. 
MAT.24.6	Malegahagi “Nagoa kotega kame nehae. Nagoa kotega tu hugahe nehae.” huya tamaha-paisagetamahena kolia ohiho. Ani yayagamoa hagoteno falote hugahianagi ma mopama hano hisia kanamoa aupaa huno falote ohugahie. 
MAT.24.7	Nagoa vayamoya alu vayaenena kamea hugahae. Ala kotega vayaene nago ala kotega vayaene kamea hugahae. Kasagoya alu kote kotega tusia kafu nehuya amakatesia kanaene falote hisigeno tusia imila aligahie. 
MAT.24.8	Ani yayagamoa afaa anemoya nafanema ategahe hageno aepa heno agatama neaiya avamete kava hugahianagi haenagaa tusia tamakata aisia yana falote hugahie.
MAT.24.9	Tamakaya nakavema neaya yafe tamatafa huya ali haviya hu-lama-teteya tama-haesagetama faligahae. Nagima neayaya yateti kasagoya vayamoya amaipa kafa he-lama-tegahae. 
MAT.24.10	Amaipa kafa he-lama-tesaya yateti kasagoya veamoya nagaifena haviya amakupi maleya amametitima nehaya yana ataleya nagoa veala amakesi huya amaipa kafa he-lama-tegahae. 
MAT.24.11	Kasagoya havige amaune vayamoya havige hisageya kasagoya veamoya amakai kea haviteya amakave malegahae. 
MAT.24.12	Kefo yama nehaya yamoma ala hisigeno nagoa veamoya nagoamimogamifema hamau amayamopafi nehamaiya yamoa osi hugahie. 
MAT.24.13	Osi hugahigi nagoa veamoya nagai kema atafa huya tokiyaage hume humema visagenahena nagaya etenama esua kanafina nagai kema atafa hu-linesaya veamogamina Anumaya Kotia amaku amamena ali-gatigahie. 
MAT.24.14	Anumaya Kotima kava yagai-mainea yafe kanale mono kea mukia ma mopafi veamogamina hama-paisageya havitesageno ma mopamoa hano hugahie.
MAT.24.15	Yisasia mage huno hie nayoma mainea aune kanoa Tanioloa tusi havi yana, ma mopa alino hagagitalesia yamoa tamayo aisia kava falote hisia yafe taha-pai-maine. Anima hu-mainea kema hapalitama havisamogatama havilama hiho. Ani yamoa alu aotage yapi he-ti-mainesigetama agegahae. 
MAT.24.16	Agenutamahena Yutia mainesaya veamogatama tamaiyayetama agoyalega faletama viho. 
MAT.24.17	Nagoa veamoya nogatofule haiya mainesaletila afenoyaamima alisaya yafena eteya nopinaga ohaiho. 
MAT.24.18	Nagoa veamoya hoyafinaga mainesaletila eteya kenaamima alisaya yafena notega oviho. 
MAT.24.19	Avonio ani kanafina amaipaene anene nute ani-linesaya nafanemogami itaamimoyaenefena tusia nahau nehie. 
MAT.24.20	Nehigi nunamuna mage hutama havigeho “Tani koma tisia ikateene Sapati yupaenena ani yamoa falote ohinageta faleta ovisune.” hutama havigeho.
MAT.24.21	Ani kanafina tusia kana yamo falote hugahie. Ehema Anumaya Kotia ma mopama taloma hu-malenea kanaletiene meni kanafiene ani avamete ala kana yamoa falote ohuneane. Falote ohuneanagi tusia kana yamo ala hutesigeno haenagaa ania huno falote ohugahie. 
MAT.24.22	Anumaya Kotia ani havi kanama alino aupa hu-malene. Aniama ohileasina mukia veamoya falileasinagi. Anumaya Kotia haigenoma hapali-ma-tenea veafe agesa havino amaugafama ali-gatisia yafe ani kanaa alino aupa hugahie.
MAT.24.23	Ani kanafina nagoa veamoya mage huya hugahae “Anumaya Kotima taugafa aligatigahie huno hutenea kanoa ma mainegi ageho. Atu mainegi ageho.” huyama hisagetamahena “Tamage nehae.” hutama tamametitia ohiho. 
MAT.24.24	Ani kanafina nagoa havigeage amaune vayaene “Nagaya Anumaya Kotia tamaugafa aligatigahie huno hu-na-tenea kano mainoe.” huya havigema hisaya vayaenena evayi huya veamogamina aye-mavataga hugahe tokiyaage avame yana hugahayanagi Anumaya Kotia haye higeno hapali-ma-tenea veamoya ani kea ohavigahae. 
MAT.24.25	Tamage ani yana falote ohunaya kanafi mani kea ago tamaha-paugi haviho.
MAT.24.26	Nagoa veamoya “Ani kanoa kame kotega maine.” huya hisagetamahena oviho. “Nopinaga maine.” huyama hisagetamahena ani kea havitama tamametitia ohiho. 
MAT.24.27	Ikapinagati emainoa kanoa vayamo natenea nafanemona etena esua yamoa maa hugahie yagema vayi nehilegati aulumaya kotino aupaa mukia kotega ai-vasa nehia avamete huna nagaya etena egahue.
MAT.24.28	Afuma fali-mainea kefafima hakikimoya yage yage huya alitaluma nehaya avamete huna ikapinagati emainoa kanomona mukia veamogami amunopi egahue.
MAT.24.29	Ani havi kanamoma hano hisigenoa yagemoa hani-kinageno ikamoa ai-vasa ohugahie. Kanefimoa ikatetila atafai-lavigahie. Ikatema hanea yamoa alu kate kate huno vaiyegahie. 
MAT.24.30	Ani yayagamoa hano hutesigena ikapinagati emainoa kanoa vayamo natenea nafanemona esua alekana yana ikate falote hisigeya mukia ma mopafima mainaya veamoya hamau huya avi-tegahae. Ikapinagati emainoa kanoa vayamo natenea nafanemona ikapinagati siate elavisugeya nagegahae. Tusia tokiya yaniaene tusia hale yaniaene esugetama nagegahae. 
MAT.24.31	Nagetesagena ensole vayania hu-ma-tesugeya ala ufe kemo nehinageya yagemoma tavi nefalelegatiene evayi nehilegatiene aluga aluga haupalegatiene mukia ma mopafi nagainia nahaye higena hapali-ma-tenoa veanea amavalesageya aluga aluga ma mopamona atupaleti melitalu hugahae.
MAT.24.32	Yisasia nagoene mage huno hie fiki yosamoa nago avame yana tamave-ligahigi ageho. Ani yosamoa hagoteno akopapiti agusasima ayeno amumalesigetamahena “Anuna nevalea kanamoa ago falote hugahie.” hutama nehae. 
MAT.24.33	Naa hugahianagi manima tamaha-nepauva kuguva yama agenutamahena “Yisasia esia kanamoa ago aupa higeno fiate hetino maineanagino ago egahie.” hutama tamakesa havigahae. 
MAT.24.34	Nagaya tamage huna tamaha-nepauve meni kanafima mainaya veanea ofalinesageno ani yamoa falote hugahie. 
MAT.24.35	Ikaene ma mopaene fanane hugahianagi nagai kemoa fanane ohugahie.
MAT.24.36	Manima tamaha-nepauva kanama falote hisia kanahena nago kanomoa ohavine. Ikapinaga mainaya ensole vayamoyaenena ohavinae. Anumaya Kotina nafaneamonaenena ani kanama falote hisia kanahena ohavinoe. Ohavinogi Nenafaa agaiage haviline. 
MAT.24.37	Nagaya ikapinagati emainoa kanoa vayamo natenea nafanemona etena esua kanafima mainesaya veamoya nayoma Noama mainea kanafima mainaya veamoya hu-mainaya avamete kava hugahae. 
MAT.24.38+MAT.24.39	Timoa yaufa hookinea kanafima mainaya veamoya kavela neneya tina neneya nehuya anema aliyamoene vele uyamoene mukia kanafina ani yafekeya amakesa havi havi huya mainageno Noaa ala tipi kalefi haisaga hu-maigeno tusia lina hogino mukia ani veanea alino haviya higeya agola fali hano hu-mainayane. Nagaya ikapinagati emainoa kanoa vayamo natenea kanomona etena esua kanafima mainesaya veamoya nayona Noama mainea kanafima mainaya veamoya hu-mainaya avamete kavala hugahae. 
MAT.24.40	Tamage tamaha-nepauve nagayama etena esua kanalema tole vekalatana nagola hoyafima aliya nealisaagenofena Anumaya Kotia nagoke neavaleno nagola alita-ye-talegahie. 
MAT.24.41	Tole atalama tokaeana aliya nealisaagenofena Anumaya Kotia nagoke neavaleno nagola alita-ye-talegahie. 
MAT.24.42	Anumayatamimoa evayima hisia kanahena ohavinagi tamakesa havige havige hutama kava yagaitama maiho. 
MAT.24.43	Tamage huna tamaha-nepauve nomona nefaa musufa kanomoa nomaafima ehai-falesiana kegela na kanalelo huno agoma havimainesiana yagaino mainageno musufa kanomoa nomaafina ehaino ofalegahie. 
MAT.24.44	Tamakaienena talo tala hutama maiho. “Menia omegahie.” hutama hisaya kana kanoale ikapinagati emainoa kanoa vayamo natenea nafanemona egahue.
MAT.24.45	Anumayamoa mage huno hie aliya kanoa kanale agu agesa hanea kanoa aliyamaale agegeno alige aligema nehia kanoa tamakaipina hanate maine? Naama nehisia kanomofena kava kanomoa mage huno hugahie “Mukia aliya veatela yagai-maineka kavela fako huka mukia kanafina amamite amamite huo.” huno hugahie. 
MAT.24.46	Hugahianagi haenagama ani ala kanomoa eteno esiana hapai-mainea augafa kavama nehinunofena ani aliya kanomoa muse hugahie. 
MAT.24.47	Tamage huna tamaha-nepauve naama nehisia aliya kanomofena kava kanomoa mage hugahie “Mukia yania kava yagaiyo.” huno hugahie. 
MAT.24.48+MAT.24.49	Hugahianagi ani aliya kanomoa kefo yama nehisia kanoma mainenunofena agaia agesa mage hunoma havisiana “Kava kanonia menia hivi huno omegahie.” huno nehuno agaia yagai-mainesia venenegi munanegi nehamaeno ala kanomo kaveene havilienena neneno aneginagi hugahie. 
MAT.24.50	Ani kavala maino nehisiana “Omegahie.” huno hisia yupamo kana kanoale ani kava kanoa egahie. 
MAT.24.51	Enunofena ani havi kavama maino nehisia kanomona kayo kevea amiteno alino haviya hu-teteno mage hugahie “Vagala vayaene amakupi haviya omaleya amegati nehaviya vayaene maiyo.” huno hu-tesigeno visiaamo anilega avia mo neateno ave kemoa tusiya hugahie.
MAT.25.1	Anumaya Kotima kava yagai-mainea yamo aepa hesia kanamoa maa hugahie Yisasia avame kea mage huno hie nago kanomoa anea meni kanoa ali-mainea kanoa egahe higeya tenia (10) vele omainaya munanemoya lamuamia nealiya katega neuya avalegahe umainae. 
MAT.25.2	Vayana faefua (5) munanemoya aifonafo hageya faefua (5) munanemoya kanale havi haviyamia hane. 
MAT.25.3	Ani aifonafo munanemoya kanaleya huya lamua aliya vayanagi ata kaesaya tina oaliya umainae. 
MAT.25.4	Vageya kanale havi haviyaamima hanea munanemoya kanaleya huya lamuma hanagalisaya tina keayopi taki-liya lamuamiene aliya umainae. 
MAT.25.5	Umainageno ani ama alisia kanoa aupaa omegeya ani munanemoya agava-mainageno amau lokotoko higeya faeya mainae.
MAT.25.6	Faeya mainageno kege amunona nagola ala kemoa mage huno hie “Ama alisia kanoa ago neegi tamakaya kategati movaletama eho.” huno hie. 
MAT.25.7	Higeya mani tenia (10) velema omainaya munanemoya hetiya lamuamia hanagaliya talo tala hae. 
MAT.25.8	Hageya aifonafo munanemoya kanale havi haviyamima hanea munanehena mage huya hae “Tagai lamumoa ago asu hisia kava nehigi atama nelea tina keayopitamifiti takitama tamiho.” huya hae. 
MAT.25.9	Hageya kanale havi haviyamima hanea munanemoya kenonaamia mage huya hae “Tagaiene tamakaienema aye halesuna timoa kosa ohenegi tamakaya afeno nopiti mo miya hiho.” huya hama-paiye. 
MAT.25.10	Hageya ani timaa miya hugahe vageno ama alisia kanoa anile egeya talo talama hu-malaya munanemoya agaiene ala kave negahe nopinaga hai-falageno fita agola ki-malene.
MAT.25.11	Ki-malenegeya haenaga aifonafo munanemoya mage huya me hae “Ala kanomogae ala kanomogae fita yaki-la-to.” huya me hae. 
MAT.25.12	Me hageno ama alisia kanomoa mage huno kenonaamia hie “Aao tamage huna tamaha-nepauve no-tama-koa anaga emainae.” huno hie. 
MAT.25.13	Yisasia mage huno hie “Nagayama esua yupamona kanaaenena ohavinaya yafe menia kava yagaiho.” huno hie.
MAT.25.14	Yisasia Anumaya Kotia kava yagai-mainea yamoa maa hu-maine “Nago kava kanomoa ayaaya kotega ugahe nehuno aliya vayaamofena ke higeya ageno monea ali fako huno amamite amamite hie. 
MAT.25.15	Aliya aepaamia ageteno nago kanomona faefu tauseni kina (K5,000) amino nago kanomona tole tauseni kina (K2,000) amino nago kanomona vani tauseni kina (K1,000) amino huno amamite amamite huteno alu kotega umaine. 
MAT.25.16	Umainegeno faefu tauseni kinama (K5,000) amigeno ali-mainea kanomoa ani moneleti aliya aligeno ava monea nago faefu tauseni kina (K5,000) aliteno teni tauseni kina (K10,000) higeno ali-maine. 
MAT.25.17	Ali-geno tole tauseni kinama (K2,000) ali-mainea kanomoa ani moneleti aliya aligeno ava monea nago tole tauseni kina (K2,000) aliteno foa tauseni kina (K4,000) higeno ali-maine. 
MAT.25.18	Ali-geno vani tauseni kinama (K1,000) ali-mainea kanomoa ani monea alino mopafi kafino kava kanomo monea he-vai-malene.
MAT.25.19	Ani aliya vayamogami kava kanomoa ayaaya kanagefa umaiteno eteno eno mage hie ‘Monema fako huna tamaminoa monea namagi mone malenae?’ huno hama-vige. 
MAT.25.20	Hama-vigegeno faefu tauseni kinama (K5,000) aminea kanomoa teni tauseni kina (K10,000) alino neeno mage huno hie ‘Kava kanomogae musekaa nehugi faefu tauseni kinama (K5,000) naminapitila etena ava monene alugeno teni tauseni kina (K10,000) hane.’ huno hie. 
MAT.25.21	Higeno kava kanomoa mage huno hie ‘Kagaya kanale kano maineka kanaleya huka osi mone kanoa kaminofitila efi efi huka aliyana alinageno ala hu-maineafe ala yakefa kagaila kava yagaisanafe kamigahue. Nopinaga ehaigetaa tokaetaa muse hutaa maiano.’ huno hie 
MAT.25.22	Higeno tole tauseni kinama (K2,000) aminea kanomoa mage huno me hie ‘Kava kanomogae musekaa nehugi kagaya tole tauseni kina (K2,000) naminapitila ava monene tole tauseni kina (K2,000) higena alina neoe.’ huno hie. 
MAT.25.23	Higeno kava kanomoa ani kanomofena mage huno hie ‘Kagaya kanale kano maineka kanaleya huka osi mone kanoa kaminofitila efi efi huka aliyana alinageno ala hu-maineafe ala yakefa kagaila kava yagaisana yafe kamigahue. Nopinaga ehaigetaa tokaetaa muse hutaa maiano.’ huno hie. 
MAT.25.24	Higeno vani tauseni kinama (K1,000) aminea kanomoa eno mage hie ‘Kava kanomogae musekaa nehugi kagaya keage kanoa alu kanomo yana alika kaugafa hegeka omai kano mainane. Nago kanomoa hoyaafima kali-malenea yaene alika negeka omai kano mainane. 
MAT.25.25	Mainanafe kolikaa huna vani tauseni kinama (K1,000) naminanamaga mopafi kafina he-vaina ka-tenoanagina menia kagaikaa yanagina negamue.’ huno hie. 
MAT.25.26	Higeno kava kanomoa ani aliya kanohena mage hie ‘Kagaya havi kanoe. Feluage aliya kano mainane. Kagaya ago nehavine nago kanomoma hoyaafima kali-malenea yaene alina negena omai kano mainoa yafena kagaya ago havimainano? 
MAT.25.27	Naa higeka monema nemalaya nopina monenima malenateasina menia nagaya nagoa ava monene aluleasine. 
MAT.25.28	Vani tauseni (K1,000) kinania hafaletama teni tauseni kinama (K10,000) malenea kanomona amiho. 
MAT.25.29	Nagaya tamaha-nepauve nagoa yaamima hanesia veamogamina nagoene amamisigeno kasago hu-ma-tegahianagi nagoa yaamima omalenesia veamogamina ali-linesaya yamaa hamana-falegahie. 
MAT.25.30	Ani havi kavama nehisia aliya kanomona hani yapinaga avaletama hagayu hu-talesageno tusiya huno avia neateteno avekemoa hugahie.’ huno hie.”
MAT.25.31	Yisasia nagoene mage huno hie Ikapinagati emainoa kanoa vayamo natenea nafanemona kava yagaigahema esuana tokiyaage hale yaniaene ensole vayaene tokiyaage hale yanialeti kava yagaisua siale maigahue. 
MAT.25.32	Mainesugeya mukia kotega veamoya nagaite melitalu hisagena sipi sipile neyagaiya kanomoma memene sipi sipiene ali fakoma nehia avamete huna mukia veala ali fako hugahue. 
MAT.25.33	Ali fako hutena sipi sipiyaga tamaga nayatega neamatena memeyaga hauga nayatega amategahue.
MAT.25.34	Amatetena ala sauve kanomona tamaga nayategama amatesua veafena mage huna hugahue “Nenafaa kanale manua tamaminea vealagi eho. Ma mopama taloma hu-mainea kanaleti aepa heno tamakaife huno talo tala hu-maleteno kava yagai-mainea kumatelagi emaiho.” huna hugahue. 
MAT.25.35	“Nagaila nagama tegetama kavela naminae. Tifema nagegetama afaa naminae. Natu kanoma ogetama navaletama falu fala hu-natetama notamifina na-tenae. 
MAT.25.36	Kenanima omalegetama kena fai-natenae. Kalima alugetama navaletama yagai-natenae. Kinafima mainogetama nagegahena emainayane. Naa kavama hu-mainayafe talo hu-lama-tenea kumatela emaiho.” huna hugahue.
MAT.25.37	Hugeya tamaga nayategama fatago kavama nehaya veamoya mage huya hugahae “Anumayamogae na yu kagala tegeta kageteta kavela kaminone? Na yu tifena kagegeta tina kaminone? 
MAT.25.38	Na yu natu kanoa evayi hanageta alita kanale huta ka-tenone? Na yu kenakaa omalegeta kena kaminone? 
MAT.25.39	Na yu kalia alinageta kage-mainone? Na yu kinafina mainanageta mo kage-mainone?” huya hugahae. 
MAT.25.40	Huya hisagena ala kava kanomona kenonaamia mage hugahue “Tamagelafa huna tamaha-nepauve tamakaya amakima omale nagananimogamima ani kavama hu-ma-tayana nagai ani kavala hu-natenae.” huna hugahue.
MAT.25.41	Hugahuanagi haoga nayatega veafena mage huna hugahue “Tamakaya hu-haviya hu-matenoa kefo kavakeya nehaya veamogatama mai-haletama viho. Sataniene aliya vayaaenena agola tegelege nehia atafi maisaya kumala ago talo hu-malenogi ani kumate agola umaiho. 
MAT.25.42	Nagaila nagama liana kavela onaminae. Tifema nagegetama tina onaminae. 
MAT.25.43	Natu kanoma ogetama navaletama falu fala hu-ona-tenae. Kenanima omalegetama kena fai-ona-tenae. Kalima alugetamao kinafima maugetamao me onagegenayane.” huna hugahue. 
MAT.25.44	Hisugeya kenonania mage huya hugahae “Anumayamogae na yu kagala tegeta kage-mainone? Na yu tifena kagegeta kage-mainone? Na yu natu kanoa anageta kage-mainone? Na yu kenakaa omalegeta kage-mainone? Na yu kalia alinageta kage-mainone? Na yu kinafina mainanageta kage-mainone? Tagayama kage-mainoteasina ago kaya hu-mainoteasine.” huya hugahae. 
MAT.25.45	Hisagena nagaya etena amakaifena mage hugahue “Tamagelafa huna tamaha-nepauve tamakaya amakima omalenea nagananimogamina ani kavama hu-oama-tayana namona nagaiene hu-ona-tenayane.” huna hugahue. 
MAT.25.46	Huteno kefo yama nehaya anonaamia hu-ma-tenageya agola amakata aisia hani yapi maisaya kumate ugahagi fatago kavama hu-mainesaya veamoya ofaliya agola maige maige hisaya kumate ugahae huno hie.
MAT.26.1+MAT.26.2	Yisasia mukia mani kea hu hano huteno agaiaenema lokaeya nemaiya anagafena mage huno hie “Tamakaya ago havimainae tole kana mainesunageya kafuahe kafuahe Anumaya Kotia taginagomogami amaugafama ali-gati-mainea kanahe alitalu huya imua kigahae. Ani imuma kisaya kanafina ikapinagati emainoa kanoa vayamo natenea nafanemonia natafa huya yafaga yosale nili heya nasasaigena faligahue.” huno hie.
MAT.26.3	Mono note kava vayaene Yuta vayatamaene ala mono note uhagote-mainea kava kanoa, Kaiyafasie ani kanomo nopi, melitalu huya mainae. 
MAT.26.4	Maineya mage hae “Hanaa huta agesi huta Yisasina atafa huta haesunageno falisie? 
MAT.26.5	Ala imuma kisaya kanafina atafa ohugahune. Atafa hisunageya veamoya havigu tusia ke huya tu huyafenagita atalegahune.” huya hae.
MAT.26.6	Yisasia Petani viana nayona fugitaya age-mainea kanomo agia Saimonie kanomo nopi umaine. 
MAT.26.7	Umainegeno nago amoa yafa keayola alilino anilema eana ani keayoma taloma hu-malenaya yafamo agia alapasata. Ani li keayopina nagola tusia miyamaa hanea masavena manaage tina haneanagino Yisasia kave maino nenegeno ani amoa Yisasi anupi ani masavena takino fale-tene. 
MAT.26.8	Takino fale-nea-tegeya Yisasienema tokaeya nemaiya anagamoya ageteya ke vaiya mage hae “Naa higeno mani manaage masavena afaa neatale? 
MAT.26.9	Ani masavena nago kanomoma miya hileasina tusia mone aliteta ani masaveteti monea afenoamima omalenea veane amamuteasine.” huya hae. 
MAT.26.10	Hageno Yisasia ani kea haviteno mage huno hie “Kea oama-kitama afaa ataleho. Havige nehagi nagaila tusia kanale kava hu-nena-te. 
MAT.26.11	Moneamima omale veamoya mukia kanafina tamakaienekeya maigahayanagi nagaya tamaikaienena mukia kanafina omaigahue. 
MAT.26.12	Mani amoa masavena naugafalema takino fale-nena-teana afaa ofalina mainogeno masavema faleya he-vai-na-tesaya avamete huno fale-nena-te. 
MAT.26.13	Tamage huna tamaha-nepauve mukia ma mopafi veapima nagaifena kanale mono kema hama-paisafina mani amoma hia kavafeenema hama-paisageya mukia veamoya agaifena amakesa havigahae.” huno hie.
MAT.26.14	Higeno Yutasi Isakaliotia Yisasina tuelufua (12) anagaene tokaeno nemaiya kanogino neamataleno viaamo mono note kava vayate umaine. 
MAT.26.15	Uvayi huno mage huno hie “Agesi huna tamave-lisugetama Yisasima atafa hisayana na kano namigahae?” huno higeya muse huteya aupaa tetia (30) siliva alaga mone aminae. 
MAT.26.16	Amigeno Yutasia vaya kulata oaiya yate kesi kateti Yisasina movalesigeya atafa hisaya kafe ati-ye-maine.
MAT.26.17	Hale oki kai-hamema nenaya kanamona hagote kanale Yisasienema tokaeya nemaiya anagamoya Yisasife mage huya me havigae “Anumaya Kotia Yuta vaya amaugafama ali-ga-ti-mainea kanahe kagesa havisana kavela hana nopi mo-lalo tala hisune hunageka nehane?” huya hae. 
MAT.26.18	Hageno Yisasia mage huno hama-paiye “Ala kumate uvayi hutama nago kanomote mage hutama mo hiho ‘Hu-lave-nelia kanomoa mage hie ‘Falisua kanamoa ago aupa higena kagai nopi nagaienema tokaeya nemaiya anagaaene Anumaya Kotia Yuta vaya amaugafama ali-ga-ti-mainea kanahe tagesa havisuna kavela nesune huna nehue huno hie.’ hutama hiho.” huno hie. 
MAT.26.19	Higeya agaiaenema tokaeya nemaiya anagamoya Yisasima hama-paiya avamete huya ani kavela mo-lalo tala hu-mainae.
MAT.26.20	Talo tala hu-malageya yagemoma tavi faleamaa Yisasia tuelufua (12) anagaaene kave negahe folamole mainae. 
MAT.26.21	Maineya kavela nenageno Yisasia mage huno hie “Tamage huna tamaha-nepauve nagaienema mainafitila nago kanomoga nagesi huka nahaesana yatela vai-neayane.” huno hie. 
MAT.26.22	Higeya anagaamoya amaipa haviya huteya agaifena mage huya havigae “Anumayamogae nagaife nehano?” huya nagoke nagokemoya havigae. 
MAT.26.23	Havigageno Yisasia mage huno hie “Nagaienema nagoke yopafiti ayateti vayagofinoma nenea kanomo nagesila huno nahaesia yatela vai-neaye. 
MAT.26.24	Nagaya ikapinagati emainoa kanoa vayamo natenea kanomona nagaife huya Anumaya Koti avopina kae-malenaya kate ugahuanagi vayamoya havisagi huno nagesi hisia kanomofena avonio nahau hanagi kagaya kayeka maiyo huna nehue. Ani kanomoga itakamoma okateneleasina kanale hileasine.” huno hie. 
MAT.26.25	Higeno Yutasia agesima hisia kanomoa mage huno hie “Hu-lave-nelina kanomogae nagaife nehano?” huno higeno Yisasia mage huno hapaiye “Kagaya kagaika ago hu-falote nehane.” huno hu-maine.
MAT.26.26	Kavela nenageno Yisasia kai-hame kana maya alino nunamu huno muse huteno kolite kolite huno agaiaenema tokaeya nemaiya anagala neamamino mage huno hie “Mamona nagaini naugafagi alitama neho.” huno hie. 
MAT.26.27	Nagola vaini nofi alagamo ti hanea keayola aliteno nunamu huno muse huteno amamite amamite nehuno mage huno hie “Mukiamogatama neho. 
MAT.26.28	Ma lina nagaia kolaniae. Nahaesagena falisugeno kolaniamoa tamakaifene huno take take hu-lavisiafe haegafa kea, Anumaya Kotiene hagelafitama maisaya kea ali fatago hugahianagino Anumaya Kotia ani kolatetifene huno kasagoya veamogami kefo yaamia aige-ama-teno atale-ma-tegahie. 
MAT.26.29	Nagaya tamaha-nepauve menia nagaya vaini nofi alagamo tina nagoene onegahuanagina Nenafaa kava yagai-mainea kumate umainena haegafa nofi alagamo tina etena tamakaiene tokaena mainena negahue.” huno hie. 
MAT.26.30	Higeya nagola yagamea huteya Olivi yosa hanea agoyafi hai-mainae.
MAT.26.31	Yisasia mage huno hama-paiye “Tamakaya mukiamogatama meni kegela nagaima hu-na-tesaya kavafena nagaifema havitama tamakupi maletama tamametiti nehaya yana ataletama asaga hu-lavisagi nayona ani yafena mage huno kae-maleneane
MAT.26.31	‘Nagaya sipi sipi kava kanoa haesugeya sipi sipiyaga atagufeya faleya ute ete hugahae.’ huno kae-maleneane.
MAT.26.32	Kae-maleneanagi fali-mainesufiti Anumaya Kotia alino he-ti-na-tesigena Kalili uhagote-lama-tena ugahue.” huno hie. 
MAT.26.33	Higeno Pitaa kenonaa mage huno hie “Hu-ga-tesaya yafema mukia anagamoya kagaifema haviya amakupi maleya amametiti nehaya yama ataleyama falesagenahena nagaya mukia kanafina katalena ofalegahue.” huno hie. 
MAT.26.34	Higeno Yisasia kenonaa mage huno hie “Pitaga tamage kaha-nepauve meni kegela kokolemoa agea oainesigeka tagufa (3) kanale ‘Nagaya oagenoa kanoe huka avane hugane.” huno hie. 
MAT.26.35	Higeno Pitaa mage huno hie “Kagaiene nahaesagena faligahuanagina kagai kagia avanena huna ali fala okigahue.” huno higeya mukia agaiaenema tokaeya nemaiya anagamoya nagoke kegeya hu-mainae.
MAT.26.36	Yisasia amakaiene viaamo Ketesemani uvayi huteya Yisasia agaiaenema tokaeya nemaiya anagafena mage huno hie “Tamakaya male maineho. Nagaya amule visuaamona nunamuna huna havigegahue.” huno hie. 
MAT.26.37	Pitaene Sepeti nafanetalaene amavaleno viana aipamoa kanaage higeno haumanamoa halegeno kasageke nehie. 
MAT.26.38	Huteno mage huno hama-paiye “Nahau nayamopamoa tusia kanaage nehigena ago falisua kava nehugi male mainetama kava yagaitama maineho.” huno hie. 
MAT.26.39	Osia viaamo Anumayamotega ke huno havigegahe mopafi agoya moyeno maineno nunamuna mage huno havige “Nagaya ago falisua kava nehugeno ani havi kanamoa satuage hu-mainea tima hanea keayola kahaisigekahena ani keayola naha-fale-talo. Nagai nagu nagesa akave omaleka afaa kahaisia yana huo.” huno havige.
MAT.26.40	Havigeteno momakeana agaiaenema tokaeya nemaiya anagamoya faeya mainageno Pitafena mage huno mo hie “Vae kagaya aupa yage kanoa kava oyagaika mainano? 
MAT.26.41	Satania aye-lama-vataga hisigeno tamakuamoa ‘Ohugahue.’ huno tokiyaage hugahianagi amega tamaugafamoa tokiyaa afaa omaleneanagino ‘Hugahue.’ huno hisia yana hugahigi Satani kema ohavisaya yafena kava yagaitama mainetama Anumayamotega ke hutama havigeho.” huno hama-paiye.
MAT.26.42	Huteno amataleno viaamo tole (2) kanale nagoene nunamuna mage huno havige “Nenafagae nagaya falisua kava hugeno ani havi kanamoa satuage hu-mainea tima hanea keayola kahaisigekahena ani keayola naha-fale-talo huna nehuanagi afaa kahaisia yana huo.” huno havige. 
MAT.26.43	Havigeteno eteno momakeana amau tokotoko higeya faeya mainae.
MAT.26.44	Faeya mainageno tagufa (3) kanale nunamuna nagoene ani avamete huno havige-maine. 
MAT.26.45	Havigeteno Yisasia agaiaenema tokaeya nemaiya anagate eteno mage huno mo hama-vige “Mai-falu hutamage faetama mainao? Haviho kanania ago falote nehie. Nagaya ikapinagati emainoa kanoa vayamo natenea nafanemonia nagesi huno navaleno kefo yama nehaya vayamogami amayapi natesigeya nahaegahe nehae. 
MAT.26.46	Mukiamogatama hetitama vigetao. Ageho nagesi huno nahaesia kanoa ago neegi vigeta mogamano.” huno hu-maine.
MAT.26.47	Ani kea nehigeno Yutasia tuelufua (12) anagaaene tokaeno nemaiya kanomoa evayi higeya agaiene mukia vayala, mono note kava vayaene nagoa Yuta vayatamaenema hu-matea vayaenena, ayaaya naepege naepege huya muki kayoene aliya emainae. 
MAT.26.48	Agesi huno Yisasima haesaya avame yama huno amavalea kanomoa ani vayafena mage huno hama-paiye “Atakoma hisua kanoa haesaya kano mainegi atafa hutama tokiyaage hutama avaletama viho.” huno hama-paiye. 
MAT.26.49	Hama-paiteno Yutasia aupaa Yisasite viaamo mage hie “Hulave-nelina kanomogae.” nehuno atako hu-maine. 
MAT.26.50	Atako higeno Yisasia mage huno hie “Nenafugae hugahema esana yana aupaa huo.” huno higeya ani vayamoya Yisasina atafa huya aye-talako hu-mainae. 
MAT.26.51	Atafa nehageno nagola agaiaenema he-ti-maiya kanomoa ayaaya naepea he-vayu huno ala mono notema uhagote mainea kava kanomona aliya kanoamona agesa ai-fakali-talegeno asaga hu-lavi-maine. 
MAT.26.52	Ai-fakali-talegeno Yisasia ani kanomofena mage huno hie “Ayaaya naepekaa tafugepi eteka vaiyo. Ayaaya naepeleti tu hisaya vayamoya ayaaya naepeleti hamaesageya faligahae. 
MAT.26.53	Kagaya ohavinano? Nagaya Nenafategama ke huna havigesuana seveti tausenia (70,000) ensole vayaa nahauke heya tuma hisaya yafena hu-ma-tesigeya egahae. 
MAT.26.54	Egahayanagi naama hisagenoa hanaa huno nagaifena ‘Naa kavala hu-tesageno faligahiema.’ huya Anumaya Koti avopima kae-malenaya kemoa falote huno tamagea hugahie?” huno havige.
MAT.26.55	Anilema melitalu hu-maiya vayafena Yisasia mage huno hie “Tamakaya nagaifena ‘Vaya hamaeno musufaya nehia kano maine.’ hutama ayaaya naepene muki kayoene alitama natafa hugahena neao? Nagaya mukia kanafina efi efi huna tamakaiene ala mono nopina mainena mono kea tamaha-pauvanagi naa higetama natafa ohunayane? 
MAT.26.56	Ohunayanagi nayoma mainaya amaune vayamoya kae-malenaya kemoa falote huno tamage hisia yafe mukia mani kavala hutama natafa nehae.” huno hie.
MAT.26.56	Higeya mukia agaiaenema tokaeya nemaiya anagala neataleya fale hano hu-mainae.
MAT.26.57	Yisasima atafa haya vayamoya avaleya ala mono note uhagote-mainea kava kanomo note, Kaiyafasi note, avaleya vageya kahegi kema havilinaya anagaene Yuta vayatamaene alitalu huya mainae. 
MAT.26.58	Pitaa akave anatino vianagi avatela ounegi ago aluale umaineno ala mono note hagote kava kanomo nomo haupale uvayi huno hai-faleno maineno ati vayaene mopale maineno “Yisasina hu-tesaya yana agesue.” huno umaine. 
MAT.26.59	Mono note kava vayaene mukia kanisole vayaene Yisasima haesaya kaiyeke hu-tegahe nagoa vaya “Kefo kava higeta age-mainone.” huya havige hu-tesaya vayafe ati-ye-mainae. 
MAT.26.60+MAT.26.61	Atiyayana omaigeya kasagoya vayamoya havige huya Yisasifena huteya haenaga tole kanolatana he-tiana Yisasifena mage huana hae “Ma kanomoa mage huno hu-maine ‘Nagaya Anumaya Kotina ala mono nomaa alina lagape ai-talena tagufa (3) kanale ani nona etena ki-talegahue.’ huno hu-maine.” huana hae.
MAT.26.62	Haageno ala mono note hagote kava kanomoa heti-maineno Yisasina mage huno havige “Kagaifena na augafa kea nehae? Kaiyekema hu-ga-taa kemo anonaania hu-falote huka nohane?” huno havige. 
MAT.26.63	Higeno Yisasia avaya tukino ke ohuno maineno nago ke kanoa ohune. Ohigeno ala mono note hagote kava kanomoa eteno mage huno havige “Haimuaene Anumaya Koti aufima kaha-vi-goa kea tamage huka taha-paiyo. Kagaya Anumaya Kotia taugafa ali-gatigahema hu-ga-tenea kanoa, Kalaisiga, mainano? Kagaya Anumaya Kotina nafaneamoga mainano?” huno havige. 
MAT.26.64	Havigegeno Yisasia hu-falote huno mage huno hie “E, kagaya ani kema hanana hai nehane. Tamage ani kano mainoe. Tamaha-nepauve tamakaya haenaga ikapinagati emainoa kanoa vayamo natenea kanomona tusia himamua hanea Anumaya Kotina aya tamaga kaiyaga hanea siale mainena ikate hanea siate esugetama nagegahae.” huno hie. 
MAT.26.65	Higeno ala mono note hagote kava kanomoa ani kea haviteno aipamoa tokiyaage higeno kenaa alino hatata nehuno mage huno hie “Anumaya Kotife hu-haviya hu-neatea kea hai havunanagiya nagoa vayamoya kaiyekea hu-oatesae. Tamakaya Anumaya Kotife hu-haviya hu-neatea kea ago haviye. 
MAT.26.66	Hai havunagi na tamakesa nehaviye?” huno higeya mage hae “Anonaa alisia yafe haesageno falisie.” huya hae.
MAT.26.67+MAT.26.68	Huteya nagoa vayamoya Yisasi augosafi amavetuna he-neateya amayateti aiko-ligeya nagoamoya amayana ali atale-lineya aiko neliya mage huya havigae “Kalaisigae kaune laga huka taha-paiyo taya negahayae?” huya havigae.
MAT.26.69	Pitaa nomo haupalega mopale mainegeno nago aliya munamoa eaamo Pitafe mage huno hie “Kagaya Kalili Yisasiene tokaeka nemaina kano mainane.” huno hie. 
MAT.26.70	Higeno Pitaa avane huno mukia vaya amaufi “Aao, ani kanoa oagenoa kanohe maika nehane.” huno hu-maine. 
MAT.26.71	Huteno fiatega umainegeno nago aliya munamoa megeteno anile he-ti-mainaya vayafe mage huno hie “Mani kanoa Nasaleti Yisasiene vai-neayea kanoe.” huno hie. 
MAT.26.72	Higeno Pitaa nagoene eteno “Aao Anumayamo aufi tamage nehue oagenoa kanomofe nehane.” huno hie. 
MAT.26.73	Osia mainegeya anile he-ti-maiya vayamoya Pitafena mage huya me hae “Tamage kagaya Kalili kano mainananagika kavefuna ali-yahae higeka kema nehana yana tave-linageta havune agai anagapi kano mainane.” huya hae. 
MAT.26.74	Hageno Pitaa mage huno hie “Nagaya tamakema ohisugenoa Anumaya Kotia nahaesie. Anumaya Koti aulagafi tamage huna tamaha-nepauve tamakayama nehaya kanoa nagaya oagenoa kanoe.” huno nehigeno kokolemoa age ai-maine. 
MAT.26.75	Agea aigeno Pitana agesamoa aikalo higeno Yisasima hapaigeno havi-mainea kea mage huno hu-maineane “Kokolemoa agea oainesigeka kagaya tagufa (3) kanale avane huka nagaifena ali fala-kigane.” huno hu-mainea kemoa Pitana agesamoa aikalo higeno haviteno hati-lavino viaamo tusia avi mo-te-maine.
MAT.27.1	Koma alino ha-neleana mukia mono note kava vayaene Yuta vayamogami vayatamaene Yisasina haesageno falisia kea huge havige hu-mainae. 
MAT.27.2	Huteya Yisasina nofi kiteteya ala kamani kava kanoa, Pailatite, avaleya ayapi motenae.
MAT.27.3	Yutasia Yisasina agesi huno kame yama hu-tea kanomoa ageana Yisasina kaiyekema hu-teteya “Faligahie.” huya haya yana ageteno aipamoa kanaage higeno eteno aminaya monea tetia (30) siliva alaga monea alino ala mono note kava vayaene Yuta vayatamaene momamine. 
MAT.27.4	Mo neamamino mage huno hie “Nagaya tusia kefo yama huna kefo yama ohunea kanomona agesila huna kame yana hu-toanagino afa yafe faligahie.” huno higeya ani vayamoya mage hae “Kahaote yakae. Tagai yana omalenegi kagaikaa yane.” huya hu-tenae. 
MAT.27.5	Hu-tageno Yutasia ani yafa monea ala mono nopi hagayu hu-neataleno viaamo agaia ayapiti nofila alino anomu mo-ye-maine.
MAT.27.6	Mo-yegeya mono note kava vayamoya ani monea aliteya mage huya hae “Mani monea ‘Vaya haesageno falisie.’ huya ali hage-mainaya monegita alita ala mono note monenena omalesune.” huya hae. 
MAT.27.7	Huteya aliya haya kiteya “Mani monea hapaleti susufane talo nehia kanomo mopa miya hugahune. Ani mopa natu vaya he-vai-ma-tesuna mopa hanegahie.” huya hu-mainae. 
MAT.27.8	Naa huteya ani mopamo agia kolamo tavi-mainea mopae huya agia malenayanagino meni kanafina ani agimoa hanegeya neayae.
MAT.27.9	Naama hayana nayona aune kanoa Yelemaiyama hu-mainea kemoa ani kanafina falote huno tamage hie. Mage huno hu-maineane
MAT.27.9	“Ani tetia (30) silva alaga monea Isaleli vayamoya ‘Haesageno falisigeta ani monea kamigahune.’ huya hu-mainae. 
MAT.27.10	Anumayamo naha-pai-mainea kava huya ani monea aliya hapaleti susufanema talo nehia kanomo mopa miya hu-mainae.” huno hu-maineane.
MAT.27.10	Ani mopama miya hu-mainaya yupa ani kemoa falote huno tamagea hu-maine.
MAT.27.11	Yisasia ala kava kanoa, Pailatite, he-ti-mainegeno Pailatia Yisasifena mage huno havi-ge “Kagaya Yuta veamogami Sauveami mainano?” huno havigegeno Yisasia mage hie “Kagaikaa mani kea hai nehane.” huno hie. 
MAT.27.12	Higeya mono note kava vayaene Yuta vayatamaene “Maa avamete kefo ya hu-maineane.” huya hu-tayanagi Yisasia kenonaamia ohune. 
MAT.27.13	Ohigeno Pailatia nagoene mage huno hie “Mukia kefo yama nehana yana ali-falotema nehayana nohavino?” huno hie. 
MAT.27.14	Higeno Yisasia kenonaa nagola osi kea ohigeno Pailatia amayo ai-maine.
MAT.27.15	Kafuahe kafuahe Anumaya Kotia amaugafama ali-gati-mainea kanahe amakesa haviya imua negiyanagino Pailatia mukia ani imu negia kanafina nagoa nofi hu-matageya nemaiya vayapiti vayayagamoya haesagama huya “Agaya esie.” huya haya kanohe nofipitila “Hai hano hanagi vuo.” huno hu-neatea kanae. 
MAT.27.16	Ani kanafina nago kanomo agia Palapasie vayala tavata nehamaya kanoa kina nofipi maineane. 
MAT.27.17	Maineanagiya vayayagamoya melitalu hageno Pailatia mage huno hama-vige “Palapasife ‘Hai hano hanagi vuo.’ huna hisuo ifi nagaya Yisasife, veamoya ‘Anumaya Kotia taugafa ali-gatigahema hu-tenea kano maine.’ huya nehaya kanomofe, ‘Hai hano hanagi vuo.’ huna hisue? Tafe musena nehae?” huno hama-vige. 
MAT.27.18	Higeya Yisasima atafa huyama avaleya emainaya vayamoya ma amakesa haviye “Mukia vayala Yisasina agai ke nehaviya tagai kea nohaviye.” huya nehayanagiya Yisasifena amaipamoa haviya higeya Pailatite avaleya metalaya yafe Pailatia agesa haviteno hama-vige. 
MAT.27.19	Huteno kaiyeke hu-ma-tesia siale mainegeno aamoa nago kanomofe “Mage huka hapaiyo.” huno hu-tegeno eaamo mage huno hie “Akamoa mage huno hie ‘Namona fatago kanogi afaa atalo. Nagaya meni kegela tusiya huno koli nagesa hia himona agaitela age-mainoe.’ huno higena me kaha-nepauve.” huno hie.
MAT.27.20	Mono note kava vayaene Yuta vayatamaene mukia veafe mage huya mo hama-paiye “Mage hutama hiho ‘Yisasina haegeno falino. Tagaya Palapasife nofipitila hano hisie huta nehune.’ hutama hiho.” huya hae. 
MAT.27.21	Hageno Pailatia vayayagahe nagoene mage huno hie “Tole kanolata mainaagi hana kanohe ‘Hai hano hanagi vuo.’ huna hisue?” huno higeya “Palapasina afaa atalegeno eno.” huya hae. 
MAT.27.22	Hageno Pailatia mage huno hama-vige “Ma kanomofena amakaya ‘Anumaya Kotia taugafa ali-gatigahema hu-tenea kanoe.’ huya nehaya kanoa naa hu-tesue?” huno hama-vige. Higeya mukia veamoya “Yafaga yosale nili hetama asaigeno falino.” huya hu-mainae. 
MAT.27.23	Hageno Pailatia mage huno hama-vige “Naa higetama ani kea nehae? Hanaa kefo yama hu-maine?” huno hianagi eteya aliya alapi ataleya ala kefiti mage huya hae “Yafaga yosale nili hetama asaigeno falino.” huya hu-mainae. 
MAT.27.24	Hageno Pailatia “Nagai kea ohaviyanagiya tu hugahe nehae.” huno agesa haviteno mage huno hie “Ani fatago kanomo kolamoa nagaipina kumila omalegahigi tamakaitamifi kumitamia hanegahie.” huno nehuno tina alino ani vayamogami amaule ayana sese hie. 
MAT.27.25	Sese higeya mukia veamoya mage huya hae “Haesanageno falisia kumimoa tagayaene nafanetimoyaene afaa aligahune.” huya hae. 
MAT.27.26	Hageno Pailatia Palapasina nofipitila avaleno neataleno Yisasina agata aisifa kayoteti haifu amiteno Yisasina ati vaya amayapi ateteno “Yafaga yosale nili hetama asaigeno falino.” huno hie.
MAT.27.27	Ala kava kanomo ati vayamoya Yisasina avaleya ala kava kanomo no haupalega umaineya mukia amakaienema nemaiya ati vayafe ke hageya emainae. 
MAT.27.28	Ayaamoya Yisasina kenaa asagi-taleteya akaya ateya “Ala kano mainane.” huya hisaya yafe ayaaya haesa kena fai-tenae. 
MAT.27.29	Fai-teteya avetanafaage nofiteti tumano kula talo huteya anutela vai-teteya kupaga kayona tamaga ayapi amiteya amaleya neayeya hu-haviya hu-teteya kigi hu-teya kamuge hatageya vai-nea-teya mage huya hae “Felugae. Yuta veamogami ala sauve kanomogae.” huya kigi hu-tenae. 
MAT.27.30	Augafale amavetuna he-teteya anutela kupaga kayoteti aiko-li-mainae. 
MAT.27.31	Hu-haviya hu-teteya kigi hu-nea-teya haesa kena hate nea-taleteya agaia kena fai-teteya yafaga yosale nili hegahe avaleya umainae.
MAT.27.32	Yisasina avaleya kategama vayana Sailini Saimoniene mo-fotu huteya ati vayamoya motafa huya tokiyaage ke huya “Yafaga yosa Yisasi akave kofika vuo.” huya hu-tageno alino vie. 
MAT.27.33	Vigeya Yisasina Kologota kumale, ani agimoa tagai kefina anu ayamufae huya nehaya kumate avaleya umainae. 
MAT.27.34	Ani ati vayamoya “Haesunageno falisiana agata ai yafenagita agatama oaisia tina nesie.” huya nehuya ani atuage timo agia gala. Ani atuage tiene nofi alagamo tiene nagopi ali havigu huteya aliyama amiyana Yisasia ani lina neno agegeana higeno masu hugeno atalene.
MAT.27.35	Onegeya yafaga yosale nilia heya asai-maleteya kenaa fako huya aligahe musufa yama nehaya yokalo lageno amakasesaya vayamoya ali-mainae. 
MAT.27.36	Aliteya mopale maineya kava yagaiya mainae. 
MAT.27.37	Anutela kaiyekema hu-taya kema kaeya malaya avomoa mage huno hie “Mani kanoa Yuta veate ala Sauve kanoe.” huya kaeya malenae. 
MAT.27.38	Kae-maleteya Yisasiene tole kanolatana vaya nehamaeana musufa ya nehaa kanolatana nago kanoa tamaga kaiyagaa haeya asai-maleya nago kanoa haoga kaiyagaa haeya asai-maleya hu-mainae.
MAT.27.39	Hu-malenageya katema ute ete huya agasaya veamoya amakeya kayo neaiya “Kefo kano maine.” huya kigi yokalofiti hu-haviya hu-tenae. 
MAT.27.40	Mage huya hae “Oho kagaya ‘Ala mono nona alina lagape ai-taletena tagufa (3) kanale etena ki-talegahue.’ huka nehana kano mainane? Kagaya Anumaya Koti nafane mainenukahena menia yafaga yosa ataleka elavika kagaikaa kaugafa aligatio.” huya hae. 
MAT.27.41	Hageya mono note kava vayaene kahegi kema havilinaya anagaene Yuta vayatamaene ania huya kamuge hatageya vai-neateya hu-haviya hu-tenae. 
MAT.27.42	Mage huya hae “Nagoa veala amaugafa ali-negatia kanogi agaia augafa naa higeno ali-nokatie? Isaleli veamogami Sauve kanoamima mainenunofena yafaga yosaletila ataleno elavinageta agamano. Agesunana ‘Kagaya lamage nehane.’ huta tametitia hugahune. 
MAT.27.43	Agaya Anumaya Kotife ametiti nehuno mage huno hu-maineane ‘Nagaya Anumaya Koti nafanemonae.’ huno nehianagino Anumaya Kotia agaifema hainagenoa menia augafa ali-gatisie.” huya hu-haviya hu-tenae. 
MAT.27.44	Agaienema musufa kanolatama yafaga yosalema asai-malaya kanolatamoganienena ania huana Yisasina hu-haviya hu-tenae.
MAT.27.45	Anile yagemoa euno amunokano higeno hale-mainea yamoa hano higeno mukia kotega tusia hani-kino viaamo une kanalega eteno ali hale-maine. 
MAT.27.46	Une kanalega Yisasia ala kefiti ke huno agaia kefiti mage huno hie “Eli Eli lema sapakatani.” huno hie. Tagaiti kefina mage huno hie “Anumaya Kotinimogae Anumaya Kotinimogae naa higeka nagaila nenatalane?” huno hie. 
MAT.27.47	Higeya nagoa anile heti-mainaya veamoya haviteya
MAT.27.47	mage huya hae “Ilaiyafe ke nehie.” huya hae. 
MAT.27.48	Hageno nago kanomoa aiya-yeno viaamo hava koyafa kana yana alino atuage nofi alagamo tipi ayeteno alino viaamo kupaga kayote maleno ani hava koyafa kana yana kiteno “Yisasia mayu mayu huno nesie.” huno amine. 
MAT.27.49	Amigeya nagoamoya mage huya hae “Atalo, agava mainesunageno Ilaiyaa esiaamo yafaga yosaletila mevaleno elavisiaamo augafama ali-gatisia yafe esio. Agetetae.” huya hae. 
MAT.27.50	Hageno Yisasia nagoene ala kefiti nehuno agu nafanea atalegeno vigeno fali-maine.
MAT.27.51	Faligenofena ala mono nopi asai-malenaya kenagefa ayaaya ala kenagefamoa Yisasima falia kana kanoale ani kenamoa analeti aepa heno tavigeno amunopiti hatata hu-lole huno mo-talegeno imila aligeno yafayagamoa aposi-lavi-maine. 
MAT.27.52	Higeya veama he-vai-ma-tenaya komumoa ai-hagalo higeya kasagoya veala, Anumaya Kotina amakuama amitafa huteya fali-mainaya veala, he-ti-mainae. 
MAT.27.53	He-tigeya ani veala komufitila hetigeno Yisasia fali-mainefiti he-ti-mainea yupa Yelusalemu vageya mukia veamoya amake-mainae.
MAT.27.54	Ati vayaene kava kanoene Yisasitema yagaiya maiya ati vayamoya imima alia yaene alu ya alu yama falote hia yana ageteya tusia amamayo aigeya mage huya hae “Tamage huno mani kanoa Anumaya Koti nafane-lafa maine.” huya hu-mainae. 
MAT.27.55	Nagoa aneyaga Yisasina aya hugahe Kaliliti akave emainaya aneyaga aluale hetiya maineya age-mainae. 
MAT.27.56	Nagoamogami amakia osi Yemesiene Yosefegani itaanimoa Maliae Magatala kumate Maliaene tole Sepeti nafanelatamaamogani itaanimoene anifina mainae.
MAT.27.57+MAT.27.58	Yagemoa tavi falegahe higeno Yosefea Alimatia kumate kanoa, ala monea hanea kanoa Yisasi ke havino akave nemalea kanogino Pailatite mage huno me havige “Yisasina augafaa aligahe nehue.” huno havigegeno Pailatia “E” higeno ati vayaahe “Yisasi augafa aliya Yosefena amiho.” huno hu-maine. 
MAT.27.59	Hapaigeno Yosefea augafa alino me-maleneno kenaleti aigalaki kalaki huno haya kino anovai-tene. 
MAT.27.60	Anovai-teteno alino alino viaamo agaima he-vai-tesaya yafe higeya he falegeya kafi-malenaya yafakapi Yisasina mo he-vai-tene. He-vai-teteno ani yafa kamo avayalema ai-lilesia yafana, ala yafakefa ayetu-feno anile mo ai-lile-maleteno umaine. 
MAT.27.61	Vigeana Magatala Maliaene hamoamoene anile mopale maineana he-vai-tea yafa kana age-mainae.
MAT.27.62+MAT.27.63	Sapati kanahe haviya kavela talo tala hu-maleya faeteya kotigeya ala mono note kava vayaene Falasia vayaene ala kanoa Pailatite mage huya me hae “Ala kanomogae tagaya ago havune
MAT.27.62+MAT.27.63	anima havigeage kanomoa afaama mainea kanafina mage huno taha-pai-maine ‘Nagaya tagufa (3) kanale maitena komufitila he-tigahue.’ huno hu-maine. 
MAT.27.64	Nage hu-maineafe kagaya tokiyaage ke hugeya ani yafa kamona ai-lileya tokiya vai-malesageno tagufa (3) kanafina tokiyaage huya yagaisae. Havigu agaiaenema tokaeya nemaiya anagamoya ani komufiti Yisasi augafa musufaya huya aliya uteya veafe ‘Fali-mainefitila agaia he-tino umaine.’ huya hama-paisageno ani kema hisaya kemoa hagoteno hu-mainea kemona agasegahie.” huya hae. 
MAT.27.65	Hageno Pailatia mage huno hie “Kava yagaisaya ati vayala tamamisugetama ani komule amavaletama moma-tesageya yagai-lama hugahae.” huno hie. 
MAT.27.66	Higeya vayayamoya ani yafa katema malenaya yafana fukiteti aye-gamaeya ai-lileteya nagoa ati vayafe “Yagaiho.” huya hu-ma-tenae.
MAT.28.1	Sapati kanamoa hano hu-tegeno Sota yupa kola otinegeya Magatala Maliaene hamoamoene he-vai-taya komulega agegahe umainae. 
MAT.28.2	Nevaageno tusia imi aligeno Anumayamo ensole kanoa ikapinagati elavino ani yafakefa ayetu-fe-neataleno agupile mopale maine. 
MAT.28.3	Mainegeno augosamoa aulumayama alia kava huno aye-vasa higeno kenaamoa efeage huno alave alave hu-maine. 
MAT.28.4	Higeya he-vai-taya yafakatema yagaiya maiya ati vayamoya ani ensole kanoa ageteya atili huya amakoya faiteya fali-mainaya vaya kana hu-mainae.
MAT.28.5	Hageno ensole kanomoa ani atalafena mage huno hie “Tanakaila tanamayoa oaino. Nagaya ago havimainoe tanakaya Yisasina, yafaga yosale nilima heya asai-malenaya kanohe ati-neayae. 
MAT.28.6	Mafina omainegi fali-mainefitila ago heti-maine. Tamaha-pai-mainea kemoa falote higeno ago he-ti-mainegi etana malenaya kumala ma hanegi megeo. 
MAT.28.7	Megetetana tanaiyayetana agaiaenema tokaeya nemaiya anagala mage hutana mo hama-paio ‘Yisasia ofalino afaama maineno tamaha-pai-mainea kea haviho. Uhagotela-mateno Kalili ago umainegi anilega neutama Yisasina mogeho.’ hutana hio. Hai tanaha-pauve.” huno hie. 
MAT.28.8	Higeana tolemogania anamayoa neaiana musena nehuana anaiyayeana agaiaenema tokaeya nemaiya anaga mo hama-paigahe umainae.
MAT.28.9	Nevaageno anile aupaa Yisasiene fotu mo haageno Yisasia mage huno hanapaiye “Neao?” huno higeana eana aiyale metafa huana ali soso hae. 
MAT.28.10	Haageno Yisasia mage huno hie “Tanamayoa oaitana mage hutana nafunaganagamina mo hama-paio ‘Kalili neutama anilega mo nagegahae.’ hutana hama-paio.” huno hie.
MAT.28.11	Tole atalana yaufa nevaageya nagoa komulema yagai-maiya ati vayala ala kumate uya ala mono note kava vayafena mukia yama falotema hia yafena mo hama-paiye. 
MAT.28.12	Mo hageya ala mono note kava vayaene Yuta vayatamaene melitalu huya huge havige huteya hu-haya kiteya ani ati vayamogamina ala mone hageya neamamiya “Mani kea hutama falote ohisaya yafe ma monea negeno hano hino.” huya hae. 
MAT.28.13	Huteya mage huya hae “Tamakaya veafena mage hutama hiho ‘Yisasiene tokaeya nemaiya anagamoya kege ayaamoya faeta mainonageya augafa musufaya huya aliya vae.’ hutama hiho. 
MAT.28.14	Ala kamani kanomoa mani kema haya kea haviteno kema tamama-kisiana tagaya ali fala-ki-lama-teta ‘Amakaipina kea omale.’ huta alu kema hapaisunanagenoa kea-otamama-kigahie.” huya hae. 
MAT.28.15	Hageya ati vayamoya ani monea aliteya ma ma hama-paiya kemo akave malageno mukia Yuta vea mainalega mani kemoa ute ete huno menia ania huno hane.
MAT.28.16	Yisasina alevenia (11) anagamoya Kalili agoyalega umainae. 
MAT.28.17	Valegati Yisasina mogeteya agia alisaga hayanagi nagoamoya tole amakesa havimainae. 
MAT.28.18+MAT.28.19	Yisasia ani vaya mainale emaineno mage huno hie “Anumaya Kotia ikategaene mopafiene tusia kava yagaisua tokiya yana ago namiafe tamakaya mukia ma mopaene mopaene neutama nagai kea hama-paigeya amakua namisagetamahena Nenafa agileene nafaneamoni nagileene Alu Aotage Avamumo agileene tina fale-ma-teho. 
MAT.28.20	Tina fale-ma-tetama nagayama tamaha-pai-mainoa kea ‘Akave maleho.’ hutama huge hama-velige hiho. Tamage nagaya tamakaiene mukia kanafina maime maime nevisugeno ma mopama hano hisia kanamoa falote hugahianagina otama-talegahue.” huno Yisasia hu-maine.
MRK.1.1	Yisasi Kalaisia Anumaya Kotina neamofena kanale kea mage huno aepa hie. 
MRK.1.2	Anumaya Koti aune kanoa Aisaiyaa mage huno kaemaleneane
MRK.1.2	Anumaya Kotia mage huno hie “Haviho ke hamapaisia kanonia Yisasi aulega hagotena hutesugeno kana valino hilato hugahie. 
MRK.1.3	Kame kotegati nago kanomoa keha keha huno mage hugahie “Anumayamo esia kana ali hilato hutama fatago hiho.” huno humaineane.
MRK.1.4	Yonia ti faleneamatea kanoa evayi huno kame kotega maineno mage huno hie “Tamakaya tamakua aiyahae hutama kefo yatamia ‘Nagoene ohugahune.’ hutama ataletesagena tina falelamatesugeno Anumaya Kotia kefo yatamia aigetamateno atalelamategahie.” huno humaine. 
MRK.1.5	Ani yupa Yelusalemu veaene Yutia kotega veaene Yoni mainelega umaineya kefo yaamihena hufalote hageno Yonia Yotani lipi tina falematene.
MRK.1.6	Yonia kemolu afumo ayolagefaleti kenaa fakanino failineno amunofila pulamakamo augafaleti ayetalako huno kilineno kavea kenuene tumemo timaaene neneane. 
MRK.1.7	Mage huno hamapaiye “Nakavela nago kanoa ago egahie. Ani kanoa tusia tokiya yamaa hanea kanogino nagaila ago nagaseno maigena nagaya afa kano mainoanagina agai aiyale ayesuana onategahie. 
MRK.1.8	Nagaya titeti falenelamatoanagino ani kanomoa Anumaya Kotina Alu Aotage Avamualeti falelamategahie.” huno hie.
MRK.1.9	Ani kanafina Yisasia Kalili kotega hanea kumala Nasaleti kumateti egeno Yonia Yisasina Yotani lipi tina faletene. 
MRK.1.10	Tina faleneategeno Yisasia tipinagati aivati huno aupaa ageana ikamoa aihagalo higeno Anumaya Koti Alu Aotage Avamumoa nama kana huno agaitega elavimaine. 
MRK.1.11	Elavigeno ikapinagati nagola agea aino mage huno hie “Kagaya nagaini nafanemoga kagaifena aluya huno nahau nayamopafi nenagea nenimoga kagaifena aluya huna musekaa nehue.” huno hie.
MRK.1.12	Anumaya Kotina Alu Aotage Avamuamoa Yisasina veane omai kame kotega anatino umaine. 
MRK.1.13	Umainegeno Satania Yisasife “Havi kava huo.” huno ayevataga higeno fotia (40) yupa Yisasia ani kotega afela afuyagaene mainegeya ensole anagamoya meya huya kava hutenae.
MRK.1.14	Yonina nofi hutenageno Yisasia Kalili kotega Anumaya Koti kanale kea mo hamapaiye. 
MRK.1.15	Yisasia mage huno hie “Anumayamo malenea kanamoa ago evayi humainegi Anumaya Koti yagailamatesia kanamoa aupaa evayi hisia yafe tamakaya tamakua aiyahae hutama kefo yatamia ataletetama nagaifena kanale kea humainea kemoa ‘Tamage humaine.’ hutama tamakupi maletama tamametitia hiho.” huno humaine.
MRK.1.16	Yisasia Kalili ti kotumo agegayalega neuno Saimonina aganaamoene Etaluene anakeana noyame kuya nehaa kanolana maineana ala kukonogo ti kotupi hagayu huana nemalae. 
MRK.1.17	Yisasia mage huno hanapaiye “Nakave eo. Nakave esaagena noyame kuyama haa kava huna vaya kuya hulanategahue.” huno hie. 
MRK.1.18	Higeana aupaa kukonogoania neataleana Yisasi akave umainae.
MRK.1.19	Vaageno Yisasia nagoene neuno Sepetina netalamaamogania Yemesiene Yoniene tipi kalefi maineana kukonogo nefakaniageno Yisasia monake. 
MRK.1.20	Anaketeno Yisasia ke higeana Sepetia neanafaene aliya vayaaene tipi kalefiti neamataleana Yisasina akave vae.
MRK.1.21	Kapaneamu kumate taviteya Yisasia Sapati yupa mono nopi haino Anumaya Koti ke humavelie. 
MRK.1.22	Humaveligenoa agai kemoa tokiya yamaa hanea kanomo ke kana hia yafena tusia amamayo aigeya mage hae “Nagoa kahegi kema havilinaya anagamoya nehaya avamete ke nehie.” huya hae.
MRK.1.23	Anile nago kanoa Kefo Avamumoa aguafi falemainea kanoa mono nopi emaine. 
MRK.1.24	Emaineno ala kenake huno mage hie “Avo Yisasigae Nasaleti kumate nafanemoga naa hulategane? Tagaila tahaeka falilategahe emainano? Nagaya kagaifena ago havimainoe kagaya alu aotage kanoa Anumaya Koti hugatenea kano mainane.” huno hie. 
MRK.1.25	Higeno Yisasia Kefo Avamufena tokiyaage ke huno mage hie “Kea ohuka maiyo. Mani kanoa ataleka agusafinagati vuo.” huno hutene. 
MRK.1.26	Higeno ani Kefo Avamumoa moyege meyege huteteno kasageke hia kava huteteno alakenake huno agusafiti ataleno hatilavimaine. 
MRK.1.27	Vigeya mukia vayala amamayo aigeya huge havige huya mage hae “Na kava nehie? Na augafa haekafa ke nehie? Tusia tokiyaleti anumayaage ke higeya Kefo Avamumoya agai kea ali hipoya huya hatilaviya vae.” huya hae. 
MRK.1.28	Hageno Yisasima humainea avagemoa mukia Kalili kotega ute ete higeya mukia veamoya havimainae.
MRK.1.29	Yisasia Yemesiene Yoniene mono nona ataleya anileti Saimonigani Etalugani nopinaga umainae. 
MRK.1.30	Umainageno Saimonina aamona itaamo alekanoa amukonako kali nealigeno Yisasia uvayi higeya aupaa ani alekanohe Yisasina hapaimainae. 
MRK.1.31	Hapaigeno Yisasia agaite eno ayate alino hetitegeno amukonako kaliamoa agola kanale hutegeno kavela kaeno amamine.
MRK.1.32	Unena yagea tavifalegahe higeya veamoya kasagoya kali veanea Kefo Avamumoya amakuafima ali haviya nehia veanea Yisasite amavaleya emainae. 
MRK.1.33	Mukia ani kumate veala fiate elitalu humainae. 
MRK.1.34	Yisasia havigu havagu kali nealiya veanene ali hilato humateno mukia Kefo Avamumola amakuafiti amanatitalegeya Kefo Avamumoya Yisasina agoma agemainaya yafe Yisasia mage huno hamapaiye “Mani yafena kea ohiho.” huno hamapaiye.
MRK.1.35	Natena tani kotigeno Yisasia hetino ani nona ataleno vaya omai kotega umaineno nunamuna humaine. 
MRK.1.36+MRK.1.37	Umainegeya Saimoniene nagoa anagaamoyaene agaife aiyaka maeya agaitega uya mage huya mo hae “Mukia veamoya kagaifena katineayae.” huya hapaiye. 
MRK.1.38	Hapaigeno Yisasia mage huno hamapaiye. “Alu kumate kumate vigetao nagaya mono kea mo hamapaigahue. Mono kema hamapaisua yafe nagaya emainoe.” huno hamapaiye. 
MRK.1.39	Mukia Kalili kotega viayamo mono nopi Anumaya Koti kea hamapaino Kefo Avamula veamogami amakuafiti amanatitalene.
MRK.1.40	Nagola fugitayamo augafa alino hayagino atalako humainea kanomoa Yisasite mepe huno mage huno hapaiye “Kahaisigekasina nagaila ago ali hilato hunatateasine.” huno humaine. 
MRK.1.41+MRK.1.42	Higeno Yisasia kalagi aiteteno ayana hayo huno augafale avate nehuno mage huno hie “Nahaigena kaugafamoa menia kanale hino huna nehue.” huno higeno anile aupaa kaliamoa hano hutene. 
MRK.1.43+MRK.1.44	Hano hutetegeno Yisasia mage huno hapaiye “Aupaa visanaamoga ali hilato hugatoa yafena nago kanoa haopaika mono nopi kava kanomote uka mukia veala kalikaama alina kanale hugatoa kema havinuyahena mono nopi kava kanomoa kaugafa kamota huno kagetesigeka kaugafama ali kanale hugatoa yafena Mosesea ‘Ma yama Anumaya Kotina amio.’ huno humainea yana Anumaya Kotina momio.” huno tokiyaage ke hapaiye. 
MRK.1.45	Hapaiyanagi ani kanomoa viaamo kanalema hutea avagea alu kumate kumate hamapaigeya kasagoya veane haviteya “Kalitia alino kanale hulatesie.” huya Yisasite emainae. Aya yafe Yisasia fufuyate visia kana omalegeno amataleno vaya omai kotega umainegeya alu kumateti kumateti veala Yisasite emainae.
MRK.2.1	Yisasia aupa kana kanoa maiteno Kapaneamu kumate eteno nomaafi “Emaine.” haya kea veamoya havimainae. 
MRK.2.2	Haviteya veamoya melitalu hageno nomaafiene nosimekaenena hiya higeya nagoa veala fiategaenena maisaya yana omalegeno Yisasia Anumaya Koti kanale mono kea hamapaiye. 
MRK.2.3	Hamanepaigeya foa (4) vayamoya nago kanoa aiya aya falimainea kanoa hagifanale avaleya faeteteya Yisasite avaleya ae. 
MRK.2.4	Ayana kasagoya vea hiya haya yafe kana omalegeya nogatofulega haiteya Yisasi maineamaaleti hanae yosa alisaga humaleneya ani hagifanale kali kanoa atalageno Yisasina avate elavimaine. 
MRK.2.5	Elavigeno Yisasia “Ma vayamoya nagaife haviya amakupi maleya amametiti hae.” agesa haviteno kali kanohe mage hie “Nafanenimoga nagaya kahanepauve ago aigekatena kefo yakaa atalegatoe.” huno hapaiye.
MRK.2.6+MRK.2.7	Higeya kahegi kema havilinaya anagamoya anile mopale emaineya amakaiami amakuafiti mage hae “Naa higeno mani kea nehie? Ma kanomoa Anumaya Kotifena huhaviya huneate. Nagoa vayamoya aigetateya kefo yatia ataleotategahayanagi Anumaya Kotia agaiage aigetateno kefo yatia atalelatesia kanoa maine.” huya hae. 
MRK.2.8	Hageno Yisasia aupaa amakuafinaga haviya kea agupi ago haviteno mage huno hie “Naa higetama mani kea tamaku tamakesafinaga nehaviye? 
MRK.2.9	Nagayama huna hisua kea hana kemo kanaagela humaine? ‘Aigekatena kefo yakaa atalenegatoe.’ huna hisua kemoo? Ifi kali kanomofe ‘Hetika hagifanakaa alisaga hulika vuo.’ huna hisua kemoo? 
MRK.2.10+MRK.2.11	Nagaya ikapinagati emainoa kanoa vayamo natenea kanomona ma mopale mainena kefo yafe aigetamatena kefo yatamia atalelamatesua tokiyania hanea yafema havisaya yafe nago kavala huna tamaveligahue.” nehuno kalima alia kanohena mage huno hie “Hetika hagifanakaa nealika nokalega vuo.” huno hapaiye. 
MRK.2.12	Higeno ani kali kanomoa aupaa mukia vea amaulagafi hetino hagifanaa nealino hatilavimaine. Hetino via yafe mukia melitalu huya mainaya veamoya tusia amamayo aigeya Anumaya Koti agia alisaga nehuya mage huya hae “Menia ma yupa noagona tokiyaage yana neagone.” huya hae.
MRK.2.13	Yisasia amataleno Kalili tikotumo agegayalega nevigeya mukia veamoya agaitega molitalu hageno Yisasia humavelie. 
MRK.2.14	Vilegati nago kanoa mogeana ani kanomo agia Livaie Alafiusi nafanea mogeanagi Livaia musufa ya huno vaya amaugafaleti takisi mone aliliteno nehia kanogino opisi nomaale mopale mainegeno Yisasia ani kanoa mogeteno mage huno hapaiye “Kagaya nakave eno.” huno higeno Livaia hetino Yisasina akave umaine.
MRK.2.15	Haenaga Yisasia Livaina nomaafi kave mo nenegeya mukia musufaya huya amaugafaleti takisi mone nealiya vayaene nagoa kefo yama nehaya vayaene Yisasiene tokaeya nemaiya anagamoyaene ani nopina tokaeya maineya kavela nenae. Ani yupa kasagoya vayamoya Yisasi kea haviteya akave umainae. 
MRK.2.16	Yisasia ani kefo yama nehaya vayaene vaya amaugafaleti takisi miya nealiya vayaene kave nenegeya nagoa kahegi kema havilinaya Falasia vayamoya mogeteya Yisasiene tokaeya nemaiya anagafe mage huya hae “Naa higeno Yisasia amaugafaleti takisi monema nealiya vayaene kefo yama nehaya vayaenena kavela nene?” huya hamavigae. 
MRK.2.17	Hamavigageno Yisasia ani kea ago haviteno kenonaamia mage huno hamapaiye “Afaa kalima noaliya veamoya tota kanalega ougahagi kali veake tota kanalega ugahae. ‘Fatago vea mainone.’ huya nehaya veafe ke hugahe nagaya omenogi kefo yama nehaya veafe ke hugahe emainoe.” huno hie.
MRK.2.18	Nago yupa Yoniene tokaeya nemaiya anagamoyaene Falasia vayamoyaene kave monesiya yafe nagoa vayala Yisasite eya mage huya havigae “Naa higeya Yoniene tokaeya nemaiya anagaene Falasia vayaene kavela mosiya nemaiyanagi kagaiene tokaeya nemaiya anagamoya kavela nege nege huya nemaiye?” huya hae. 
MRK.2.19	Hageno Yisasia mage huno hie “Nago kanomo ama faiya esageno avaya heno nesia imu kisia yupa vayaamoyaene tokaeyama maisayana ani vayamoya kavela mosisao? Aao ani kanoa maineanagiya moosigahae. 
MRK.2.20	Moosigahagi haenaga alu kana falote hisigeya kame vayamoya ama alisia kanoa atafa huya amakaipiti avalesageya ani kanafina mainesaya vayaamoya hamau huteteya mosigahae.
MRK.2.21	Nago kanomoa haegafa kena alino atafa kenalela maleno ohatigahie. Maleno hatisiana haegafa kenamoa taga huno ali haviya hugahie. 
MRK.2.22	Nago kanomoa haegafa nofi alagamo timaa takino atafa mememo augafa ti keayopina otakigahie. Takisiana ani limoa kanuka hesigeno ti kena falo huno takilavinageno ani liene keayoene ali haviya hugahie. Haegafa nofi alagamo timaa hefino haegafa meme augafamo ti keayopi takino vaino.” huno humaine.
MRK.2.23	Nago Sapati yupa Yisasiene agaiaenema tokaeya nemaiya anagaene atili hoyafi neuya atilia kalemainae. 
MRK.2.24	Negalageya nagoa Falasia vayamoya ageteya Yisasife mage huya hae “Ago Sapati yupahena nagalu humalenaya kea neatagayae.” huya hae.
MRK.2.25	Hageno Yisasia mage huno hie “Tamakaya Tevitia agaima avagi huya vaya vayaene amakategeya humainaya yafena nayoma kaemalenaya kea hapalitama ohavinayanagitama nehao? 
MRK.2.26	Amakategeno Anumaya Koti nopi haino afa vayamoya onegahae mono note kava vayala amakaiamige negahae.’ huya nagalu humalenaya kavela Anumaya Koti aulagale malenaya kaihame maya Tevitia neneno tokaeya umainaya vayaaene amamigeya nemainae.” huno humaine. Ani kanafina Apiataa ala mono note uhagote mainea kava kano mainea kanafine.
MRK.2.27	Yisasia Falasia vayafe mage huno hamapaiye “Vayamoya maifalu hisaya kana Anumaya Kotia Sapati kana talo humalenegi veamoya ani kanamona atafa hisaya yafe veala talo ohune. 
MRK.2.28	Ikapinagati emainoa kanoa vayamo natenea nafanemona Sapati kanamona kava yagaimainoe.” huno hie.
MRK.3.1	Yisasia nago yupa mono nopi haino mainegeno nago kanoa ayamo falimainea kanoa anile maine. 
MRK.3.2	Mainegeya nagoa vayamoya Yisasima havi kavama hisiafene huya amata huya mainageno “Yisasia Sapati yupa ani kali kanoa alino kanale hutesio.” huya Yisasina amata huya mainae. 
MRK.3.3	Amata huya mainageno Yisasia ayama falimainea kanomofe mage huno hapaiye “Hetika vaya amunopi me hetio.” huno hapaiye. 
MRK.3.4	Hapaiteno Yisasia amata huya maiya vayafena mage huno hie “Tamahavigoe Sapati yupama hisaya yafena mono kemoa naane humaine? Sapati yupa vayala aliya kanale humategahao ifi ali haviya humategahae? Sapati yupa veala amavaleya avina me matesao ifi veala tavata hamaegahae?” huno hamavigegeya kea ohuya mainae. 
MRK.3.5	Kea ohuya maigeno Yisasia mukia vaya amaulagafi moge mege hiana mukiamogami amakumoa atalako hia yafe aipamoa kana higeno kali kanomofe mage huno hapaiye “Kayana aipi huo.” huno higeno aipi hiana ayamoa kanale hutene. 
MRK.3.6	Kanalema hutea yafena Falasia vayamoya mono nona neataleya Heloti vayaene alitalu huya huge havige huteya “Yisasina hanaa huta haesunageno falisie.” huya vege humainae.
MRK.3.7+MRK.3.8	Yisasiene agaiaenema tokaeya nemaiya anagaaene Kalili ti kotumo agegaya nevageya kasagoya veane Kaliliti akave vae. Yutiatiene Yelusalemutiene Itumeatiene Yotani tifaligati veanene Taiyatiene Saitonitiene mukia veala Yisasima hia avagea haviteya agaitega vae. 
MRK.3.9	Nevageno agaiaenema tokaeya nemaiya anagafe mage huno hamapaiye “Mukia alitalu haya veamoya nagaila ayenatunefayafe tipi kalea talo tala hunateho.” huno hie. 
MRK.3.10	Kasagoya veala kaliamia alino kanale humatea yafe mukia kali veamoya Yisasi augafale avate hugahe ayetufeliya vae. 
MRK.3.11	Nevageya Kefo Avamumoya vea amakusafi maineya ageteya Yisasina aulegati mopafi amakoya meyeya ala kenake huya mage hae “Kagaya Anumaya Kotina nafaneamoga mainane.” huya hae. 
MRK.3.12	Hageno Yisasia tokiyaage ke huno mage hie “Ani kea nagoa veala hamaopaiho.” huno hamapaiye.
MRK.3.13	Yisasia agoyafi haiteno haiya vayafe ke higeya emainae. 
MRK.3.14+MRK.3.15	Ageno ani vayapiti tuelufua (12) vaya hapalimateteno agaiaenema tokaeya maisaya yafeene agai kema huhaleya hisaya yafeene hapalimatene. Hapaliteno tokiyaa neamamino Kefo Avamula veamogami amakusafiti amanatitalesaya yafeene hapalimatene. Mage huno hamapaiye “Nagai kema havigena hulamatoa vayala (Aposolo vaya) maiho.” huno hapalimatene. 
MRK.3.16	Ani tuelufua (12) anagamogami amakia Saimonie kanomo agia Yisasia Pitae huno malene. 
MRK.3.17	Yemesiene aganaamoa Yoniene Sepetina neamogania Yisasia anakia Poanesie huno malene. Ani anakimoa tagai kefina monagemoma hia avamete huana tokiyaage ke nehaa kanolatane huno anakia malene. 
MRK.3.18	Etalue Filipie Patolomiue Matiue Tomasiene Yemesia Alafiusi nafanene Tatiusiene Saimonina hamoamoa nago agia Selotie. 
MRK.3.19	Yutasi Isakaliotia Yisasina haenagaa agesi huno kame vaya amayapi avaleno atesia kanoe.
MRK.3.20	Yisasia nomaalega umainegeya mukia veala Yisasite elitalu hageno Yisasiaene tokaeya nemaiya anagaene kave negahe haya yapi veala mehiya hageya onenae. 
MRK.3.21	Agaia konaga afamoamoya haviteya Yisasife “Aifonafo nehie.” huya Yisasina avalegahe emainae.
MRK.3.22	Yelusalemu kumateti kahegi kema havilinaya anagamoya Yisasife mage huya mehae “Kefo Avamuma kava humainea kanoa Pielesepulimoa agupi maineno tokiya amigeno Kefo Avamula anatineatale.” huya humainae. 
MRK.3.23	Hageno Yisasia haviteno “Nagaite eho.” huno ke higeya ageno avame kefiti mage huno hamapaiye “Satania hanaa huno Satanina anatitalegahie? 
MRK.3.24	Nagoke kotega veamoya ali fako huya “Alu vea mainone.” huya tuma hisayana ani kotega veanenena hano hugahae. 
MRK.3.25	Nagoke afamomoya ali fako huya “Alu anaga mainone.” huya tuma hisayana ani afamola hano hugahae. 
MRK.3.26	Hano hugahagi Satani anagamoya ali fako huya “Alu vaya mainone.” huya hisayana Satani kava yagaisia tokiyaa omalegahianagino haviya huno hano hugahie.
MRK.3.27	Nagola tokiya kanomoa nomaafima yagaino mainesigenoa nago kanomoa musufa yama hugahe vinunoa hagoteno ani tokiya kanomona nofiteti kitalako huteteno afenoyamaa musufa yana hugahie.
MRK.3.28+MRK.3.29	Naa humaineafe nagaya tamage huna tamahanepauve veamoya mukia alu kefo yama alu kefo yaene huhaviya humate yaene hisayana Anumaya Kotia aigetamateno kefo yana atalelamategahianagi nagoa veamo Alu Aotage Avamufema huhaviya hutesayana Anumaya Kotia aigeoamategahianagi ani kefo yamaa hanege hanege huno hanegahie.” huno humaine. 
MRK.3.30	Higeya “Kefo Avamumoa Yisasina agupi maine.” huya haya kehe Yisasia ani kea huno hamapaiye.
MRK.3.31	Yisasina itaamoene aganaamoyaene eya kumatega me hetiya maineya nago kanoa hutageno Yisasife ke hie. 
MRK.3.32	Ke higeya mukia veala elitalu huya Yisasina aiyafi mopale maineya agaife mage huya hae “Itakamoene kaganakamoyaene kumatega emaineya kagaife ke nehae.” huya hapaiye. 
MRK.3.33	Hapaigeno Yisasia mage huno hie “Itanimoene nagananimoya taya mainae?” huno hamavige. 
MRK.3.34	Hamavigeno agaienema mopale mainaya veala momake memake huno amaketeno mage huno hie “Itanimoyaene nagananimoyaenena ma ma nagaiene mopale mainae. 
MRK.3.35	Anumaya Koti kema haviteya haiya kavama nehaya veala itanimoya nagananimoya nasanimoya mainae.” huno hie.
MRK.4.1	Yisasia tikotumo agegayalega umaineno nagoene humaveligeya kasagoya veanea agaite elitalu huya yageyage haya yafe tipi kalefi haisaga humaino mopale maiteno ti amunopi umainegeya yageyage haya veamoya ti agegayalega hetiya mainae. 
MRK.4.2+MRK.4.3	Hetiya mainageno Yisasia alu ke alu kea avame kefiti mage huno hamapaiye “Haviho nago kanomoa avina hanaigahe vie. 
MRK.4.4	Avina yamaa alino aihelafino nehanaigeno nagoa avinamoa kapi tavino hanegeya namayagamoya me neya hano hae. 
MRK.4.5	Nagoa avinamoya yafa mopafi taviteya osia mopa hanea yafe aupaa hagemainae. 
MRK.4.6	Hagayanagi yagemoa teno amukonako higeno hafuya omalea yafe fayoteya asagaliye. 
MRK.4.7	Nagoa avinamoa avetanafa inomo amunopi tavino hageteno avetanafa inoene tokaeana haiteteana avetanafa inomoa ayetegeno haviya higeno alagaa falote ohune. 
MRK.4.8	Falote ohunegi nagoa avinamoa kanale mopafi tavino hageteno ala huno alaga ayeana nagoa avinamoa tetia (30) alaga ayegeno nagoa avinamoa sikisitia (60) alaga ayegeno nagoa yosalela kasagoya vani hataletia (100) alaga ayeno vasaimai vasaimai humaine. 
MRK.4.9	Tamakesama hanesigetama havilama hutama haviho.” huno hie.
MRK.4.10	Mukia veala utageya agaia tuelufua (12) anagaamoyaene nagoa veaene ani avame kemona aepaahe havigae. 
MRK.4.11	Havigageno Yisasia mage huno hamapaiye “Tamakaila Anumaya Kotia kava yagailamatenea yafe falakimainea kea Anumaya Kotia tamaya hinagetama havigahagi nagai kema nohaviya veala avame kekeya hamanepauve. 
MRK.4.12	Ani veamoya ageme geme nehaiyanagi agelama huya oagegahae. Havime havime nehaiyanagi havilama huya ohavigahae. Havilama ohisaya yafe avame kea hamanepauve. Havigu havilama huya amakua aiyahae hisageno Anumaya Kotia aigeamateno kefo yaami atalemateyafe nehue.” huno hie
MRK.4.13	Yisasia mage huno hie “Mani avame kea havilama ohunao? Mukia avame kea hanaa hutama havigahae?” huno hie. 
MRK.4.14	Avina yama hanaigahe via kanomoa Yisasife kanale mono kea nefaiye. 
MRK.4.15	Nagoa veamoya kapi tavimainea avinamo avamete mainageno kanale kea faimalegeya maineya Anumaya Koti kea haviyanagi amakupi omalesaya yafe Satania amakupitila ani kea melitalene. 
MRK.4.16	Ania huno yafa mopafima tavimainea avinamoa maa humaine nagoa veamoya Anumaya Koti kea haviya aupaa atafa huteya muse hae. 
MRK.4.17	Muse hayanagi hafuyamoa mopafi otavinea yamoa alige atalege veane maineya osi kana kanoa osia haviya amakupi maletageno havi kanama falote nehiano Anumayamo kema haviya yafe veamoya ali haviya humatesaya kanamoma amakaite falote nehiano aupaa Anumaya Koti kea neatalae. 
MRK.4.18+MRK.4.19	Nagoa avina avetanafa hanea inomo agusafi tavimainea avinamoa maa humaine nagoa veamoya Anumaya Koti kea haviteya ma mopafi mukia yayagaamihena amakesa haviya moneamima yokaloamihena kalagi aigeya ani yayagamoa Anumaya Koti kea aliya ayetalako huteya atalageno alaga aye helafino tama nohie. 
MRK.4.20	Tama nohianagi kanale mopafima tavimainea avinamoa maa humaine nagoa veamoya Anumaya Koti kea haviya amakupi malageno ani alaga mukia aye henelafie. Nagoa veamoya nagoke avina yosalela tetia (30) alaga ayemainae. Nagoa veamoya nagoke avina yosalela sikisitia (60) alaga ayemainae. Nagoa avina yosalela vani hataletia (100) alaga ayemainae.” huno humaine.
MRK.4.21	Hamapaiya yafe Yisasia mage huno hamavige “Nagoa veamoya lamua hanagaliya susufaneletila aiso hunemalao ifi sipa kapinaga hanagaliya aiso hunemalae? Aao aihalesia yafe sipale hanagaliya nemalae. 
MRK.4.22	Haenagaa mukia falakimainesia yamoa efalote hugahie. Mukia kesi kava nehisaya yamoa efalote hinageya veamoya agegahae. 
MRK.4.23	Tamakesama hanesimogatama havilama hutama haviho.” huno hie.
MRK.4.24	Huteno mage huno hie “Anumaya Koti kema havisaya yafena tamakesa havilama hutama haviho. Havisaya kea akave malesageno nagoa kene tamahapaisigetama havigahae. 
MRK.4.25	Havilama huno havilinesia kanomona Anumaya Kotia nagoene havisia yana amigahianagi ‘Ago havilinoe.’ huno nehisia kanomona havilinesiamaa hafalegahie.” huno hie.
MRK.4.26+MRK.4.27	Yisasia mage huno hie “Anumaya Koti kava yagaimainea yamoa maa humaine. Nago kanomoa avina yana hoyafi hanaemaleteno kegela mo faeteno feluga hetiteno huge hugeteana ani avinamoa hanaa huno falote huno ala nehia yamona aepaa ani kanomoa oagene. 
MRK.4.28	Oagenegi afaa mopamoa agaiageya nuna amigeno aifalo huno hageteno haisa falote huteno haenaga alaga ayeno afu nele. 
MRK.4.29	Akavi huteno afuma nelea kanamoa ago evayi hia yafe aupaa viayamo naepeleti hataga humaine.
MRK.4.30	Yisasia mage huno hie “Anumaya Kotia kava yagaimainea yamoa hanaa maine? Naane huna maa huno hane huna avame kefitila tamahapaisue? 
MRK.4.31	Ma ma osi alagamo hia avamete humaine. Ani alagamo agia masatatie. Ani osi osi alagamoa nagoa yosalagama negaliya yosalagamoa agaseno osi kanoa hane. 
MRK.4.32	Osi osi humaineanagi kalimaletegeno hageno haiteno ala yosagefa haino mukia hoyafima hanea yosayaga amakaseno ayaaya humainegeya namayagamoya akopatela noamia me negiye.” huno hie.
MRK.4.33	Yisasia ania huno kasagoya avame kea alumo alumo huno amakupima havisaya avamete kea hamapaiye. 
MRK.4.34	Yisasia vayayagaene maineno mukia kema hamapaiya kea avame kegeya hamahapaiyanagi agaiaenema tokaeya nemaiya anagala amahaote mainageno hufalote huno hamapaimaine.
MRK.4.35	Ani yupa yagemoa tavifalegahe higeno Yisasia agaiaenema tokaeya nemaiya anagafe mage huno hie “Tikotumona atu faliga vigetao.” huno hamapaiye. 
MRK.4.36	Higeya mukia elitalu humainaya veala neamataleya tipi kalefi haisaga humaiya Yisasina avaleya vageno nagoa tipi kaleyagamoya agai tipi kalene tokaeya vae. 
MRK.4.37	Nevageno tusia yasimoa alino timona aikalato kalato huno tipi kalefi atalegeno tipi kalefi havategahe hie. 
MRK.4.38	Havategahe higeno Yisasia tipi kalemona akavelega tala yosale afita aino faemainegeya agafa huya mage hae “Hulavenelina kanomogae tikotupi asaga hulavita ti nakaita falisunageka kahauna huotategano?” huya hae.
MRK.4.39	Hageno Yisasia hetino ani limofeene yasimofeenena tokiyaage ke huno “Taga huo.” higeno yasimoene timoenena taga huana alava humainae. 
MRK.4.40	Alava higeno Yisasia agaiaenema tokaeya nemaiya anagafe mage huno hie “Naa higetama kolia nehae? Nagaife havitama tamakupi maletama tamametiti nehaya yamoa kaleyo humaineo?” huno hamavige. 
MRK.4.41	Hamavigegeya amamayo aiteya huge havige huya mage hae “Ma kanoa tae? Yasimoene timoene agai kea haviteya akave nemalae.” huya hae.
MRK.5.1	Kalili ala tikotuna takaeya ame agegayamona Kelasa vea mainalega uvayi hae. 
MRK.5.2	Yisasia ani tipi kalea neataleno ti agegayalega nevigeno nago kanomona Kefo Avamumo agupi mainea kanomoa matimatipinagati Yisasite emaine. 
MRK.5.3	Ani kanoa yafakapinaga nomaa hanegeno anifinaga mainegeya tokiyaage seni nofiteti kitesaya vayala omainae. 
MRK.5.4	Vayamoya seni nofiteti aiya ayaene kisalu kimalenageno ani nofila aigalu heneataleno aiyafi nofila yafateti ailatapegeno nofila aikano higeno “Ako huka maiyo” huya hapaisaya tokiyaamima hanea vayala omainae. 
MRK.5.5	Omaigeno ani kanomoa nateene kegeene efi efi huno matimatipinagaene agoyaleene maineno tusi aviteno avovo nehuno yafateti agaia augafa aige talaga talagoma humainea yamoa amumoa tusiya humaine.
MRK.5.6	Ani kanomoa Yisasina ayaayate neegeno ageteno aiyayeno eno aiyafi aleya meyeno mopafi maineno alisoso huneate. 
MRK.5.7+MRK.5.8	Yisasia mage huno hie “Kefo Avamumogae agusafinagatila hatilavio.” huno hutea yafe ani kanomoa ala kegefafiti mage huno hie “Yisasigae, ago tagaseno anale mainea Anumaya Kotina neamogae, naa hunategahe nehane? Musekaa nehugi nagata aisia kavala huonato.” huno hie.
MRK.5.9	Higeno Yisasia ani kanohena mage huno hie “Kagai kagia tagae?” huno havigegeno “Nagia Kasagoya-monae. Mukia Kefo Avamumoya nagupi haifaleya mainaya yafe nagia Kasagoyamonae.” huno hie. 
MRK.5.10	Huteno Yisasifena mage huno hie “Musekaa nehue ma kumatetila Kefo Avamula humatesanageya alulega ovisae.” huno hie.
MRK.5.11	Nehigeya kasagoya afuyagamoya agoyafi maineya kave nenae. 
MRK.5.12	Nenageya Kefo Avamumoya Yisasife mage huya havigae “Ani afuyagamo amakuafi hulategeta vamano.” huya havigae. 
MRK.5.13	Havigageno Yisasia “Ania hiho.” huno higeya Kefo Avamumoya ani kanomo agupitila hatilaviya afuyagamogami amakupi haifalageno ani afuyagamoya amaiyayeya nagola aulufi kapi taviteya tipi asaga hulaviya ti nakaiya fali hano humainae. Afua tu tausenia (2,000) afuyaga fali hano humainae.
MRK.5.14	Fali hano hageya ani afuyagale kava neyagaiya vayala faleya ala kumatega mainaya veaneheene hoyafinaga mainaya veaneheene “Naa maa higeta neone.” huya hamapaigeya ani veala “Hia yana agesune.” nehuya emainae. 
MRK.5.15	Yisasite eya kasagoya Kefo Avamumoma agupifiti hatilavino via kanomona agesa akalo higeno kenaa failino anile mopale mainegeya megeteya koli hae. 
MRK.5.16	Yisasima humainea kavama agemainaya veamoya naa maa huno Kefo Avamula agupima mainea kanoa alino kanale hutea yafeene afuyagama humatea yafeene hamapaiye. 
MRK.5.17	Hamapaigeya ani veamoya Yisasifena “Tagaila tataleka ago vuo.” huya hae.
MRK.5.18+MRK.5.19	Hageno Yisasia ugahe tipi kalefi haisaga hunemaigeno Kefo Avamuma agupiti ataleno umainea kanomoa Yisasifena “Kagaiene visue.” huno havigegeno Yisasia “Aao kagaya nokalega visanaamoga mukia Anumayamoma aigekateno hugatea yafena vayakamogamina mo hamapaiyo.” huno hie. 
MRK.5.20	Higeno ani kanomoa viayamo tenia (10) ala kumayaga hanea kotega uno Yisasima hutea yafena hamapaigeya mukia veamoya amamayoa aimainae.
MRK.5.21	Yisasia tipi kalefi asaga humaino tina lakaeno eteno ti agegayalega egeya muki veamoya agaite melitalu humainae. 
MRK.5.22	Emainageno nagola soka kanoa, Yailasie nehaya kanoa, emaineno Yisasina mogeteno aiyafi mope humaine. 
MRK.5.23	Mope humaineno tokiyaage huno Yisasina mage huno havige “Vae nagai munala faligahe ayaya neaigi kaya mo maletesanageno kanale hutesie.” huno hie. 
MRK.5.24	Higeno Yisasia agaiene vigeya veala yageyage huya akave umainae.
MRK.5.25	Vageno tuelufua (12) kafua mukia kanale aigu nopinaga nemaiya aala anile maine. 
MRK.5.26	Nagoa tota vayate ute ete hugeteana agataiya kavala hageno moneama amaminea yamoa hano higeno ani kalia nago kanomoa ali kanale huoatenegi kaliamoa ala humaine. 
MRK.5.27	Ani amoa Yisasi avagea haviteno ani yageyagema haya veapi Yisasina akavelegati kenaale mevate hie. 
MRK.5.28	Avate nehuno agesa mage huno havie “Kenaale avate nehisugeno kalinimoa hano hunategahie.” huno agesafinaga havimaine. 
MRK.5.29	Haviteno ania higeno aupaa kolamoa tanegeno augafafinaga malegeno ageana kaliamoa ago kanale hutene. 
MRK.5.30	Kanale huteanagi Yisasia “Nagoa tokiyania ago nataleno vie.” huno agesafinaga haviteno anifima alitalu humainaya veamogami amunopi maiyahae huno mage hie “Ta kenanilela mevate hie?” huno humaine. 
MRK.5.31	Higeya agaiaenema tokaeya nemaiya anagaamoya mage hae “Mukia veala yageyage hageka neaganagi naa higeka na kea hamavinegane?” huya hae. 
MRK.5.32	Hageno Yisasia moge mege huno avate hia kanohe ati ayemaine. 
MRK.5.33	Ati neayegeno ani amoa kalia ago kanale hutegeno agea yafe koli huno atili huteno aiyafi mope huno Yisasima hutea yafena tamage huno hapaiye. 
MRK.5.34	Hapaigeno Yisasia mage huno hie “Amogae nagaifema havika kagupi maleka kametiti hanageno ago kalikaamoa kanale hugategi kaipamoa yasi nehinageka afaa vuo. Kalikaa agola hano hie.” huno hapaiye.
MRK.5.35	Hanepaigeya nagoa vayala soka kanoa, Yailasi notegati mage huya me hapaiye “Munakamoa ago falimainegi ataleka kava kanomona kasalo haegi nagoene havioko.” huya hae. 
MRK.5.36	Hageno Yisasia hapaiya kehena ohavisia agesa haviteno soka kanohena mage huno hie “Kolia ohuka nagaife havika kagupi maleka kametiti huo.” huno humaine. 
MRK.5.37	Mukia veafena omeho huneamateno Pitaene Yemesiene nepuamoa Yoniene amavaleno umainae. 
MRK.5.38+MRK.5.39	Soka kanomo note uvayi huya agayana mukia veala tusia avineatageno Yisasia nopi haifaleno amakaifena mage huno hie “Naa higetama tusia avianeatae? Ma munala ofalinegi afaa faeno maine.” huno hie. 
MRK.5.40	Mani kea higeya veamoya faligeyama agaya yafe kigia hutageno “Kumatega hatilavitama viho.” huno higeya kumatega hatilavigeno Yisasia itaafoamoganiene agaiaenema vaya anagaene amavaleno falimainea munama malalega amavaleno haimaine. 
MRK.5.41	Haino umaineno ayate atafa hulineno agaia kefiti mage huno hie “Talita kumi.” huno hie. Tagaiti kefina “Ma munamoga kahanepaugi hetio.” huno humaine. 
MRK.5.42	Higeno aupaa ani munamoa hetino ute ete hie. Ago ala munalagino tuelufua (12) kafua hanea munalagino hetino ute ete higeya anile mainaya veamoya amamayo aiye. 
MRK.5.43	Amamayo aigeno Yisasia tokiyaage ke huno “Anima agaya yafena veala hamaopaiho” huno kahegi neamateno “Kavela amiho.” huno humaine.
MRK.6.1	Yisasia ani kumala ataleno viaamo ko aepaalega vigeya agaiaenema tokaeya nemaiya anagamoya akave umainae. 
MRK.6.2	Sapati yupa mono noamifi haino Anumaya Koti kea mukia vayala hamapaigeya haviteya amamayo aigeya mage huya hae “Mukia havi haviyana hanateti alia kea nehie? Ayapitila tokiyaage avame yama humainea tokiyaa hanateti alimaine? 
MRK.6.3	Mani kanoa no negia aliyate kano maineanagi Malia nafane mainegi Yemesiene Yoseseene Yutasiene Saimonienena aganaamoya mainagi asaamoya tagaiene nagopi mainae.” huya huteya amaipa kafa heteya amakaveno hutenae. 
MRK.6.4	Amakaveno hutayanagi Yisasia mage huno hie “Anumaya Koti kema nehia kanomoa mukia kumate mono huhaleno hamapaisiana agia alisaga nehagi kumaale maisiana agaia afamoene no kumaale vayaenena agia alisaga ohugahae.” huno humaine. 
MRK.6.5	Mani kumatela ala tokiya avame yana ohunegi afaa nagoke nagoke kali vayake aya malegeno kanale humatene. 
MRK.6.6	Kanale humatenegi afaa mukia veala agaife haviya amakupi maleya amametiti ohaya yafe Yisasia amayo aigeno alu kumate kumatela vaiyeno monola hamapaino humaveli maine.
MRK.6.7	Yisasia tuelufua (12) anagaamogamife ke higeya ageno mukia Kefo Avamuma veamogami amakupiti amanatitalesaya tokiya amamiteno mage hie “Tole ali lokaete lokaete hutama viho.” huno humatene. 
MRK.6.8	Huneamateno mage huno hie “Kama visayana ayopatamige alilitama viho. Kutamiene mayaene monetamiene alitama oviho. 
MRK.6.9	Tamaiya nona vaigahayanaki tole siota vaioaliho.” 
MRK.6.10	Nagoene mage huno hie “Nago nopima haifalenutamahena ani nopi faetama maitama hutetama amataletama alu kumatela viho. Faelitetama ohiho. 
MRK.6.11	Nagoa kumatema visageya veamoya ali falu falama huotamateya ‘Tamakai kema ohavigahune.’ huya hisagetama ani kumala neataletama ‘Havi kava hae.’ hutama hisaya yafe tamaiyafima hanesia kugukege mopa aihehe huneataletama viho.” huno hamapaiye. 
MRK.6.12	Hamapaigeya ani vayala neuya mukia veanehe mage huya hae “Kefo yatamihena havitama tamakaye nehinagetama tamakua aiyahae hiho.” huya hamapaiye. 
MRK.6.13	Hamapaiya mukia Kefo Avamula veamogami amakupitila amanati neataleya kasagoya kali veala amaugafale masavena falematageno kanale humatene.
MRK.6.14	Ani kanafina Yisasi avagemoa ala higeno nagola sauve kanomo agia Helotie anima haya kea havimaine. Nagoa veamoya Yisasifena mage huya hae “Ma kanoa tima falematea Yonie falimainefiti hetimaine. Hetimaineafe tokiyaa hanegeno ma tokiya aliyana nealie.” huya hae. 
MRK.6.15	Hageya nagoa veamoya Yisasifena mage huya hae “Ma kanoa Ilaiya maine.” huya hageya nagoa veamoya “Aune kanoa nayo amaune vaya kana nehie.” huya hae. 
MRK.6.16	Hageno Helotia haviteno mage huno hie “Yonina haeho huna hugeya ageya hataga hutalenaya kanoa faliteno komufiti hetimaine.” huno hie.
MRK.6.17+MRK.6.18	Helotina aganaamo agia Filipie. Filipi amo agia Helotiasie. Helotia Helotiasina kumai a alitenea yafe Yonia Helotife mage huno hie “Anumaya Koti kea atagaeka kaganakamo aala kumai a alitenane.” huno hia yafe Helotia vayala humategeya Yonina motafa huya avaleya kina nopi hutenayane. 
MRK.6.19+MRK.6.20	Hutenageno Helotiasia Yonifena tusi hai vaiteteno haesageno falisia agesa havino maiyanagi Helotia agesa mage huno havimaine “Yonia kefo yana ohuno fatago kanoa alu aotage kano maine.” huno havilinea yafe Yonifena koli huno “Ohaegahae.” huno aunevaino agai kea haviteno agesa kumo nehuno tole agesa havino afaa muse huno kea nehaviane.
MRK.6.21	Nago yupa Helotina atenea kanamoa falote higeno Helotia ala imu kimaleteno mukia kamani kava vayaene ati kava vayaene Kalili kotegama afenomaa kasago humainea vayayagaene ke higeya imulega emainae. 
MRK.6.22	Emainageno Helotiasina munaamoa eno amoneayegeno Helotiene vayaamoyaene neageya tusia musemaa hageno Helotia ani munamofena mage huno hie “Kahaisia yafena afaa hisanagena kamigahue. 
MRK.6.23	Anumaya Koti aulagafi kahanepauve nagoa yafema nahavigesanana afaa kamigahue. Mone fenoenefema nehuka mopaenefema hisanana afaa nagai yayaga haneanagina amunopiti ali fako huna kamigahue.” huno humaine.
MRK.6.24	Higeno ani munamoa viaamo itaamofena mage huno havige “Na kanohe ke huna havigesue?” huno higeno itaamoa mage huno hie “Yonia ti falemate kanomo ageya fakaliteka anumaa aifakalika me namio huka hapaiyo.” huno hie. 
MRK.6.25	Higeno aiyayeno ala sauve kanomotega viaamo mage huno hapaiye “Aupaa ti falemate Yonina ageya fakaliteka anumaa yopafi maleka me namio.” huno hie. 
MRK.6.26	Higeno ala sauve kanomoa haviteno aipamoa tusia kanaage higeno Anumaya Koti aulagafima huno lokiya vaimalea yafeene maiya vayafeene agesa haviteno mage huno hie “Ani munamo kea he falaokigahue.” huno hie. 
MRK.6.27	Higeno aupa kanoa nago ati kanoa huteno mage huno hapaiye “Yonina ageya mo fakalika anumaa alika eno.” huno higeno kina nopi viaamo Yoni ageya mo fakalitalene. 
MRK.6.28	Fakaliteno anumaa yopafi maleno alino eaamo ani munamona memigeno itaamona alino amine.
MRK.6.29	Amigeya Yonienema tokaeya nemaiya anagamoya ani kea haviteya uya augafaa moliya yafakapi mo hevaitenae.
MRK.6.30	Aposolo vayala Yisasitega eteya mukia humainaya kavaene humaveliya kene eya me hapaimainae. 
MRK.6.31	Me hanepaigeya mukia veamoya agaitega neuya neeya maiya hageno Yisasienema tokaeya nemaiya anagamoya kaveamima nesaya kanaamia omalea yafe Yisasia mage huno hie “Egeta tagaitige kame kotega umaifalu hamano.” huno hie. 
MRK.6.32	Higeya amakaiamige tipi kalefi haisaga humaiya kame kotega ugahe umainae.
MRK.6.33	Vageya mukia veamoya amaketeya amaugosafina ago agemainaya vayalegiya kumaamileti mopafi amaiya yeya uhagoteya ani kame kotega uvayi humainae. 
MRK.6.34	Uvayi hageno Yisasia tipi kalefiti asaga hulavino ageana mukia veanea elitalu humaiya veala amaketeno agesa mage huno havie “Ma veanea sipi sipi kana huya mainayanagi kava yagaisaya vayala omainae.” huno agesama havia yafe kalagi aimateno alu ke alu kea hamapaiye. 
MRK.6.35+MRK.6.36	Hamanepaigeno yagemoa tavi falegahe higeya agaiaenema tokaeya nemaiya anagamoya agaite eya mage huya hae “Ma kumala vaya omai kuma hanegeno yagemoa tavi falegahe nehiafe ma veala humatesanageya uya nagoa veamogami hoyafitiene notegatiene nesaya kaveamia mo miya hisae.” huya hae. 
MRK.6.37	Hageno Yisasia mage huno hamapaiye “Tamakaya tamakaitami nesaya kavela amamiho.” huno higeya agaifena mage huya hae “Nago kanomoa tu hataletia (200) kanafi aliya aliteno ani moneleti kosa hesia maya miya ohileasine. Tagaya ani moneleti mo miya hulita ani maya memamisune hunageka nehano?” huya hae. 
MRK.6.38	Hageno Yisasia mage huno hie “Mogeho namagi maya hane?” huno higeya uya mogayana higeya “Faefua (5) mayagi tole noyamegi huno hane.” huya hae.
MRK.6.39	Hageno Yisasia mage hie “Mukiamogatama alitalu hute hute hutama kanale apepate mopale maiho.” huno hie. 
MRK.6.40	Higeya fifitia (50) veala nagopi alitalu huya maigeya vani hataletia (100) veala nagopi alitalu huya mainae. 
MRK.6.41	Yisasia faefua (5) mayaene tole noyamene aliteno anafinaga agesaga huno neageno Anumaya Kotitega ani kavefe huno muse huteno maya kofa huno agaiaenema tokaeya nemaiya anagala amamigeya aliya fako hutele huya veala neamamigeno tole noyamene kolino mukia veama nesayafe amamine. 
MRK.6.42	Amamigeya mukiamoya neya amamu hae. 
MRK.6.43	Amamu higeya atalaya mayaene noyamene atupatapaa alitalu huya kupi aiteya tuelufua (12) kupi aigeno havatemaine. 
MRK.6.44	Ani kavema nemainaya vayala faefu tausenia (5,000) vemoya nemainae.
MRK.6.45	Aupaa Yisasia agaiaenema tokaeya nemaiya anagafe mage huno hie “Tamakaya nagaila nenataletama hagotetama tipi kalefina haisaga humaitama atu kaiyaga Petesaita kumatega utegena nagaya veala humatesugeya viho.” huno hie. 
MRK.6.46	Viho humategeya utageno Yisasia Anumayamotega ke huno havigegahe agoyafi haimaine. 
MRK.6.47	Haino mainegeno hanikigeno tipi kalemoa tikotumona amunopi utegeno Yisasia agaiage ti agegayale maine. 
MRK.6.48	Maineno ageana amaulegati yasimoa eaamo tipi kalemona meyetu fegeteana ovigeno Yisasia ageteno kotigahe hia avametega ti kotumona agupile viaamo amakaitela momakasegahe hie. 
MRK.6.49	Amakasegahe ti agupile vianagi eneegeya ageteya amakesa mage huya haviye “Hakalo neefi?” nehuya “Avovo.” hae 
MRK.6.50	Avovo huya tusia koli huteya atali talu hayanagi aupaa amakaifena mage huno hie “Kolia ohutama maiho. Nagaya neogi tokiya vaitama maiho.” huno hie. 
MRK.6.51	Huteno tipi kalefi haino amakaiene nemaiyana yasimoa taga higeya ani vayamoya tusia amamayoge humainae. 
MRK.6.52	Yisasia tokiyaaleti kavema amaminea yafena amakuamoa hayagino atalako higeya aepaa havilama ohunae.
MRK.6.53	Ti kotuna takaeya Kenesale kotega uvayi huteya hatilaviyama vayana tipi kalea nofiteti ayetenae. 
MRK.6.54	Tipi kalefiti hatilavino nevigeya aupaa veamoya Yisasina augosafina agemainae. 
MRK.6.55	Ageteya note note amaiyayeya ute ete huya kali veala hagifanale amavaleya “Yisasia ma kumate maine.” huya haya kea haviteya agaite amavaleya etele humainae. 
MRK.6.56	Yisasia vilega osi kumatelo ala kumatelo talapinagao kali veala amavaleya kuma amunopi momateneya Yisasifena mage huya havigae “Kanale kenakamo atupalela avate hisuno?” huya hateya avate humainaya veala kalimoa kanale humatene.
MRK.7.1	Nagoa Falasia vayaene kahegi kema havilinaya anagaene Yelusalemuti Yisasite emainae. 
MRK.7.2	Emaineya agayana nagoa Yisasiene tokaeya nemaiya anagamoya amayana sese ohuya kavela nenageya amakemainae. 
MRK.7.3	Falasia vayaagela omainagi mukia Yuta veamoyaene amakinagomoya humainaya kava akave maleya amayama sesema ohayana kavela onenagi sese huteyage nenae. 
MRK.7.4	Situatega ugeyama enuya tima ofalesayana onegahagi tina faleteyage amaugafamoa hilato hutegeya kavela nenae. Ani yamaagelomagi nayona vayamoya kahegi kea tokiyaage huya humainaya kehe haviya masuene yopaene susufanene mukia sese nehae. 
MRK.7.5	Falasia vayaene kahegi kema havilinaya anagaene Yisasife mage huya me hae “Naa higeya kagaienema tokaeya nemaiya anagamoya taginagomogami kavala neataleya ani kea atagaeya kavema negahena amayana sese nohae?” huya havigae. 
MRK.7.6	Hageno Yisasia kenonaamia mage hie “Tamakaya vagala vaya mainae. Aisaiyaa Anumaya Koti aune kanomoa tamakaifena tamage huno Anumaya Koti autamafina mage huno humaineane
MRK.7.6	‘Ani nofi veamoya amavayaleti huya nagai nagia alisaga nehayanagi amakuamoa alulega hanegeya ania kavala nehae. 
MRK.7.7	Amakaya ma mopafi veamogami amavayafiti humainaya kahegi kehe mage humainayane ‘Mani kea Anumaya Koti ke hanegi akave maleho.’ huya humainayanagi nagai nagia alisaga hisaya kavala ohuya afa kava maiya nehae.’ huno kaemaleneane.
MRK.7.8	Anumaya Koti kahegi kea ataletama veamoya malenaya kea akave nemalae.
MRK.7.9	Huteno nagoene mage huno hie “Tamakaitami tamakinagomogami kavama akave nemalaya yafe Anumaya Koti kahegi kea ago atalenae. 
MRK.7.10	Mosesea mage huno humaineane
MRK.7.10	‘Tamakaya itatami afotamimogami amakia alisaga nehutama keamia veganokanola ohutama amaiyaafinaga maiho. Nagoa veamoya itaafoamimogamima kamugema vaimatesayana faligahae.’ huno humaineane.
MRK.7.11+MRK.7.12	Humaineanagi tamakaya mage hutama hae ‘Nago kanomoa itaafoamogani anaya hisia monema hanesigenoa itaafoamoganina anayama ohinunoa mage huno hisie ‘Ani monea Anumaya Kotina amisua yane huna humainoe.’ huno hinunofena itaafoamoganina nagoene anayama ohisiana kanalele.’ hutama nehae. 
MRK.7.13	Ani kema haya yafe tamakinagomogami kavala akave malenayafe Anumaya Koti kehena ‘Afa yane.’ hutama mukia ani kavala nehae.” huno humaine.
MRK.7.14	Yisasia kasagoya veala agaite esaya yafe nagoene ke higeya ageno mage huno hie “Tamakaya mani kea havilama hutama haviho. 
MRK.7.15+MRK.7.16	Nagoa nesaya yamoma tamavayafi visia yamoa tamakuafina oniya otamahaugahigi tamakuafitima hatilavisia yamo ali falote hisigeno tamakuamoa oniyaagela hugahie.” huno hie.
MRK.7.17	Huteno neamataleno nopinaga haino mainegeya agaiaenema tokaeya nemaiya anagamoya Yisasife mage huya hae “Kagaya mani avame kemona aepaa hugeta havimano.” huya havigae. 
MRK.7.18	Havigageno Yisasia mage huno hie “Tamakaienena havilama ohutama nehao? Tamakaya ohavinao mukia yana tamavayafima nesaya yamoa oniya otamahaugahie. 
MRK.7.19	Tamavayafi nayaamoa tamakuafina ouno afaa tamaipafike taviteno haenagaa aifayolagafina taviteno afa ya kana nehie.” huno hie. Mani kema hiana mukia kavela afaa nesaya kavekeya hane huno hie. 
MRK.7.20	Huteno mage huno hie “Nagoa yama tamavayafitima hatilavisia kemoa tamakuamona alino oniyaage nelamahaiye. 
MRK.7.21+MRK.7.22	Veamogati taguafitima efalote hia yamoa maa huno ali falote nehie kanale ohunea tagu tagesa nehavuna yaene ane munanene kumai he yaene musufaya hu yaene vaya hamaefali yaene alu kanomo ane amavayu hu yaene alu kanomo yafe age haye hu yaene kefo yaene havige huno savale savala hu yaene age lamahaye nehaya yaene veamogami taipa havita haviya huneamatona yaene veafe havige humate yaene taugafa alita hai yaene kema ohavi yaene taguafitila ali falote nehie. 
MRK.7.23	Mukia ani kefo yama nehaya yana tamakuafiti efalote hia yamo tamakuafina oniyaagela humaine.” huno hie.
MRK.7.24	Yisasia ani kumala neataleno Taiya kumamo kaiyaga umaineno agaiama anilema emainea yafena veamoya ohavisae huno nago nopi haino maiyanagi afaa agaia falaokigahie. Veamoya ago haviye. 
MRK.7.25	Aupaa nago amoa Yisasi avagea haviteno eno aiyafi aleya meyemaine. Ani amo munamona agupi Kefo Avamula mainea alagino. 
MRK.7.26	Isaleli vea omainea alagino Kaliki ke nehuno Fonisia nofi ale. Silia kotega alagino munaamona agupi mainea Kefo Avamu anatitalesie huno aukaya huno havige. 
MRK.7.27	Yisasia mage huno hie “Nafanemoya hagoteya kavela negahae. Havigu nafanemogami kavela hamanafaleta kalayagamogami amamisunana haviya hugahie.” huno hie.
MRK.7.28	Higeno ani amoa mage huno hie “Anumayamogae tamage hananagi nafanemoya nenageno osi atupaa sipaleti asaga hulavia yana kalamoya yogiya nenae. Kagaya ani kava huka nagaya Isaleli a omainoanagi osia nahamao.” huno hie.
MRK.7.29	Higeno Yisasia ani afena mage huno hapaiye “Kekaa ago hanagena havuafe nokalega vuo. Kefo Avamumoa munakamona ago ataleno vie.” huno humaine. 
MRK.7.30	Higeno nomaalega viaamo mogeana Kefo Avamumoa ago ataleno vigeno munaamoa kanale huno sipale faemainegeno itaamoa mogemaine.
MRK.7.31	Yisasia Taiya kumala ataleno aiyahae huno Saitoni kumala agaseno viaamo tenia (10) kuma hanelega mogaseno Kalili ti agegayalega uvayi humaine. 
MRK.7.32	Uvayi higeya veamoya nagola yuna aifo kanoa Yisasitega avaleya vayana ani aifo kanomoa hagifali ke nehatagegeya Yisasife mage huya hae “Augafale kayateti avate hisane.” huya havigae. 
MRK.7.33	Yisasia ani kanoa neavaleno veala amataleno faitega anakaianige umaineana aya avoyaleti aifo kanomona agesafi vaiteno avetuna heno ayateti avefunale avatemalene. 
MRK.7.34	Malegeno anafinaga agesaga huno “Vaeha ausonio.” huteno agaifena agaia kefiti mage huno hie “Efata.” huno hie. Tagai kefina “Kagesa akalo hino.” huno hapaiye. 
MRK.7.35	Higeno agesamoa akalo higeno avefunamoa kanale higeno aikalo huno kea kea hie. 
MRK.7.36	Yisasia mage huno hie “Nagoa veala mani yafena hamaopaiho.” huno kahegi mateanagi ani kea huya atile male huya mukia veamogami amakesale mohu mehu humainae. 
MRK.7.37	Hageya haviya veamoya tusia amamayo aigeya mage hae “Mukia yana aligeno kanale kanale nehie. Yuna aifo vayala aya malegeya kea nehaviye. Aifo vayala keamia ali falote huneamamie.” huya nehae.
MRK.8.1+MRK.8.2	Nago yupa kasagoya veamoya alitalu huya maiyana nesaya yana omalegeno Yisasia agaiaenema tokaeya nemaiya anagafe ke higeya ageno mage hie “Mani veala tagufa (3) yupa nagaiene mainageno nesaya kaveamia omalea yafe nahau huneamatoe. 
MRK.8.3	Nagoa veala ayaaya kotegati emainagi havigu amatalesugeya katega nevisageno amakatesigeya amaugetunatu huya takatiyafena nonahaiye.” huno hamapaiye. 
MRK.8.4	Yisasienema tokaeya nemaiya anagamoya mage huya hapaiye “Mauna kola vaya omai kolagi hanateti maya alita ani veanea amamisune?” huya havigae. 
MRK.8.5	Hageno Yisasia mage huno hamavige “Tamakaya namagia maya hane?” huno higeya mage hae “Tagaipina sevenia (7) mayaage hane.” huya hapaiye.
MRK.8.6	Hageno Yisasia muki veafena “Mopale maiho.” huno higeya mopale mainageno Yisasia ani sevenia (7) maya alino Anumayamotega muse huno havigeteno aposite aposite huteno agaiaenema tokaeya nemaiya anagala amamigeya mukia veapina vaya kaimainae. 
MRK.8.7	Nagoke okasi noyame kanoa hanegeno Yisasia Anumayamotega ani noyamehe muse huteno “Amamite amamite hiho.” huno higeya vaya kaimainae. 
MRK.8.8	Kaigeya mukia veanea nageno amamu higeya atalaya maya atupayaga Yisasienema tokaeya nemaiya anagamoya alitalu huteya sevenia (7) kupi aihavatemainae. 
MRK.8.9	Ani kavema naya venenea fo tausenia (4,000) vayamoya nemainae. Netageno Yisasia humategeya umainae. 
MRK.8.10	Utageno Yisasia agaiaenema tokaeya nemaiya anagaene tipi kalefi haisaga humaiya Talamanuta kumatega umainae.
MRK.8.11	Falasia vayamoya Yisasite eya agaiene ke vaiya ayevataga hisaya yafe mage huya hae “Kagaya ikapinagati tokiyaage avame yana hugeta agamano.” huya hae. 
MRK.8.12	Hageno Yisasia aipa havino kanaage huteno mage huno hie “Naa higetama meni kanafima mainaya veamogatama tokiyaage avame yafena nahavinegae? Tamage tamahapaisua kea haviho meni kanafima mainaya veamogatamina tokiyaage avame yana tamaveotigahue.” huno hie. 
MRK.8.13	Huteno neamataleno tipi kalefi haisaga humaino atu faliga ugahe umaine.
MRK.8.14	Yisasienema tokaeya nemaiya anagamoya tima lakaeya vayana amakekaniya nagoke maya kanoa aliya umainae. 
MRK.8.15	Aliya vayanagino Yisasia mage huno hamapaiye “Tamakaya Falasia vayaene Helotiene amakupima hanea yana agelama ohuneya amavayaleti havigema nehaya yamoa kaihamemo halenegia avamete huno halegino alakefa hisia yafena kaye ho.” huno hie. 
MRK.8.16	Higeya ani vayamoya amakaiamia huge havige nehuya mage hae “Tagaya maya oalita emainona yafe nehie.” huya amakaiamia hae. 
MRK.8.17	Hageno Yisasia ani vayamoya haya kea ago haviteno mage hie “Naa higetama ‘Kavetia alita omenone.’ hutama tamakaitamia huge havige nehae. Tamakesa havilama hutama ohavinao? Tamakuamoa tilemainegetama nohavio? 
MRK.8.18+MRK.8.19	Tamaulaga haneanagi agelama nohao? Tamakesa haneanagi havilama nohao? Faefua (5) maya alina apositena faefu tausenia (5,000) veyagama amaminoa yafena tamakekanitama mainao? Namagi kupi atupatapa aimalageno havatemaine?” huno hamavigegeya “Tuelufua (12) kule.” huya hapaiye. 
MRK.8.20	Hageno mage huno hie “Sevenia (7) maya alina apositena fo tausenia (4,000) vaya amamugeya neteya namagi kupi atupatapa aigeno havatemaine?” huno hamavigegeya “Sevenia (7) kule” huya hapaiye.” 
MRK.8.21	Hageno mage huno hie “Naa higetama nohaviye?” huno hamavige.
MRK.8.22	Petesaita kumate uvayi hageya veamoya nagola aulaga asu humainea kanoa avaleya Yisasite neeya mage huya hae “Musekaa nehunagi augafale avate huo.” huya hae. 
MRK.8.23	Hageno Yisasia aulagama asu humai kanoa ayate alino kumala ataleno avaleno malaga viaamo aulagafi avetuna heteno aya nemaleno mage huno havige “Nago yana neagano?” huno havige. 
MRK.8.24	Higeno agesaga huno ageana higeno mage huno hie “Veala neagogeya yosa kana huya vaiyatete nehae.” huno hie. 
MRK.8.25	Higeno Yisasia nagoene ania huno ayana aulagale malegeno aulagamoa kanale higeno agemaine. Aulaga age haleno muki yana kanaleya huno agemaine. 
MRK.8.26	Agegeno Yisasia mage huno hie “Ma kumatela ouka eteka nokalega vuo.” huno hie.
MRK.8.27	Yisasia agaiaenema tokaeya nemaiya anagaene Sisalia Filipai kotega hanea kumate ugahe katega neuno mage huno hamavige “Veamoya nagaifena tae huya nehae?” huno hamavige. 
MRK.8.28	Hamavigegeya kenonaa mage huya hae “Nagoa veamoya kagaifena ‘Tima fale neamatea Yonie.’ huya hageya nagoa veamoya ‘Ilaiya maine.’ huya hageya nagoa veamoya ‘Anumaya Kotina aune kanoa maine.’ huya nehae.” huya hapaiye. 
MRK.8.29	Hapaigeno Yisasia mage huno hamavige “Tamakaya nagaifena tae hutama nehae?” huno hamavigegeno Pitaa kenonaa mage huno hie “Kagaya Kalaisigae Anumaya Kotia taugafa aligatigane huno hugatenea kano mainane.” huno hie. 
MRK.8.30	Higeno Yisasia amaumono maleno mage huno hie “Mani kea nagoa veala hamaopaiho.” huno humaine.
MRK.8.31	Ani yupa Yisasia agaiaenema tokaeya nemaiya anagafena haenagama falote hisia yafe aepa heno hamapaino mage huno hie “Nagaya ikapinagati emainoa kanoa vayamo natenea kanomona tusiya huna nagata yana alisugeno Yuta vayatamaene mono note kava vayaene kahegi kema havilinaya anagaene amakaveno hunateya nahaesagena falisugeya komufi hevainatesageno naugafamoa tole yupa maitenagena tagufa kanale falimainesufitila etena hetigahue.” huno hamapaiye. 
MRK.8.32	Hufalote huno hamapaigeno Pitaa Yisasina faitega avaleno mage huno mo hapaiye “Kagaya ani kea ohuo.” huno hie. 
MRK.8.33	Higeno Yisasia maiyahae huno nagoa agaiaenema tokaeya nemaiya anagala amaketeno Pitafe keamakino mage huno hie “Sataniga mai halenato kagaya Anumaya Koti havimainea aguagesa kanaleya huka nohavinagi vayamoya kahapaiya amaku amakesa nehavine.” huno hie.
MRK.8.34	Huteno kasagoya alitalu haya veanene agaiaenema tokaeya nemaiya anagafeene ke higeya ageno mage huno hamapaiye “Nagoa veamoya nakave visaya amakesa havinuyahena amaugafama aliya hai yana amakaveno huteteya nagaima nagata aisigenama falisua avamete amakesa haviteya yafaga yosa kofiya nakave visae. 
MRK.8.35	Nagoa veamoya hamaimuma hanesigeya mai yaamima atafa hutalako hisagenoa ani yamoa fanane hugahianagi nagoa veamoya nagaife huya nagai kanale mono kema hamapaisaya yafema mai yaamiene hamaimuamiene atalesagenoa ani mai yaami aligatisigeya agola maigahae. 
MRK.8.36	Nago kanomoa mukia ma mopafi afeno yama alisia yafe faliteno agola maige maige hisia haimua atalesiana alimainea mone afeno yamoa hanaa huno hamaegahie? Aao haomaegahie 
MRK.8.37	Falitesigenofena agola maige maige hisia haimula eteno alisia yafe mukia ma mopafi mone fenoyana afaa atalegahianagi aya ohugahie. 
MRK.8.38	Nagoa veamoya meni kanafina kefo yama nehaya veanene, Anumaya Koti kema ataleteya alu kate nevaya veanene, maineya nagai kene nagainienefema huya ‘Aoteyamaae.’ hunatesagena nagaya ikapinagati emainoa kanoa vayamo natenea kanomona esua yupa Nenafana tokiya hale yamaaene alu aotage ensole anagamoyaene etena esuana ania huna ani veanehena nagaye huna ‘Tamahaoteyatamie.’ huna humategahue.” huno humaine.
MRK.9.1	Yisasia mage huno hamapaiye “Tamage huna tamahanepauve malema hetiya mainaya veala nagoamogatama ofalinesageno hagoteno Anumaya Koti kava yagaisia yamoa himamu yamaaene efalote hinagetama agetetama haenaga faligahae.” huno hamapaiye.
MRK.9.2	Yisasia sikisia (6) kana maiteno Pitana Yemesina Yonigamina amavaleno ayaaya agoyafi haiya amakaiamige maineya agayana Yisasi augafamoa alino alu augafa kalimaine. 
MRK.9.3	Kenaamoa mopafima mainaya veamoya sese nehageno efeage nehia avamete ohunegi tusiya huno efeage huno alave alave humaine. 
MRK.9.4	Tole kanolatana Moseseene Ilaiyaene evayi huana Yisasiene kaiyeke nehaageya agemainae. 
MRK.9.5	Pitaa Yisasife mage huno hie “Hulavenelina kanomogae tagaya male maunana kanale nehie. Tagaya katega nona tagufa (3) kilamatesune kagaila nagolagi Mosesena nagolagi Ilaiyana nagolagi huta kilamatesune.” huno hie. 
MRK.9.6	Tusiya huya kolima haya yafe Pitaa ‘Naane ke hisue?’ huno agesa havigeno mani kea humaine. 
MRK.9.7	Ani kea hanepaigeno agola siamoa evayi huno melino aiso humategeno ani siapinagati age aino mage huno hie “Mani nafanea nagai nafanegi naguafifena nenahaiya nafanegi agai kea haviho.” huno siapinagati humaine. 
MRK.9.8	Higeya aupaa moge mege huya agayana nagoa vayala omaigeno Yisasia agaiage mainegeya agemainae.
MRK.9.9	Ageteya agoyafitila enelaviya Yisasia kahegi maleno mage huno hamapaiye “Manima agaya yafena nagoa veanea hamaopaiho. Haenagama nagaya ikapinagati emainoa kanoa vayamo natenea kanomona falimainesufiti hetisua yupa hamapaigahae.” huno hie. 
MRK.9.10	Higeya ani kemo akave maleya hamaopainagi “Falimainesufitila etena hetigahue.” huno hia kemo aepaahe atiyeya amakaiami huge havige hae. 
MRK.9.11	Mage huya Yisasina havigae “Naa higeya kahegi kema havilinaya anagamoya Ilaiyaa hagoteno etesigeno Anumaya Kotia hutesigeno taugafa aligatisia kanoa egahie huya humainae?” huya havigae. 
MRK.9.12	Hageno Yisasia mage huno hie “Tamage Ilaiyaa hagoteno eno mukia yana melino talo tala hugahie. Ania huya nagaifena Anumaya Koti autamafina kaemalenayane “Ikapinagati emainoa kanoa vayamo natenea kanomonina amakaveno hunateya ali haviya hunatesageno naugafa nagata aigahie.” huya nagaifena humainayane. 
MRK.9.13	Tamahanepauve Ilaiyaa ago egeya Anumaya Koti autamafina kaemalenaya avamete huya amakaiamia hamaiya avamete agaila havi kavala hutenae.” huno humaine.
MRK.9.14	Nagoa agaiaenema tokaeya nemaiya anagatega evayi huya agayana kasagoya veala anile alitalu humainageya kahegi kema havilinaya anagamoya Yisasienema tokaeya nemaiya anagaene mo huhaviya me huhaviya huya kea vaiye. 
MRK.9.15	Nevaigeno mukia veamoya Yisasina ageteya tusi muse nehuya amaiyayeya moli falu fala hutenae. 
MRK.9.16	Yisasia mage huno hamavige “Naafene hutama mo huhaviya me huhaviya nehae?” huno hamavige. 
MRK.9.17	Higeno nagola anile maiya kanomoa mage huno hie “Humavenelina kanomogae Kefo Avamumoa nafanenimona agupi haimaineno nafanenimo avayale maihiya humainegena kagaitega avalena neoe. 
MRK.9.18	Neogi Kefo Avamumoa atafa huteno atalegeno takatino faemainegeno agalemoa selu selu nehigeno ave kume neganeno augafamoa apipupapu nehigena kagaienema tokaeya nemaiya anagafe ‘Kefo Avamula anatitaleho.’ huna huana ya hugeteya anatioatalenae.” huno hie.
MRK.9.19	Higeno Yisasia mage huno hie “Ae meni kanafima mainaya veamogatama nagaifena havitama tamakupina omalenetama tamametitia nohaya veamogatama namagi kanafi tamakaienena mainesugetama havigahae? Ohaviya yafena kasalo nenahae. Namagi kanafi tamakaienena kanaleya huna ako huna maisue? Nagaitega avaletama eho.” huno hie. 
MRK.9.20	Higeya avaleya ageno Kefo Avamumoa Yisasina ageteno ani nafanemona alino kigepagige hia kava huteteno ali takatitalegeno ani nafanemoa mopafi asaga hulavino kasegase nehigeno agalemoa selu selu humaine.
MRK.9.21	Higeno Yisasia nefafena mage huno havige “Namagi kanafi ania haumaine?” huno havigegeno nefaa mage huno hie “Osi nafane mainegeno ania haumaine. 
MRK.9.22	Mukia kanafina Kefo Avamumoa ayelakatitalegeno atafiene tipiene haefalisia kava nehigena kagaya kanale humainenuka kahau hulateka tahamao.” huno hie. 
MRK.9.23	Higeno Yisasia mage huno hie “Naa higeka nagaifena kanale humainenuka nahamao huka nehane? Nagaifema agupi maleno ametiti nehia kanomoa mukia yana alu ya alu yana afaa hileasinagi.” huno hie. 
MRK.9.24	Higeno aupaa ani nafanemona nefaa mage huno hie “Nagaya kagaifena nagupi malena nametiti nehuanagi nagupi malena nametiti hua yanimoa aupa nehigi alika ayaaya hunato.” huno hie. 
MRK.9.25	Hanepaigeya veala tusiya huya amaiyayeya elitalu hageno Yisasia neamakeno Kefo Avamufena kemakino mage huno hie “Kagaya Kefo Avamumogae agesama ailileka avaya alilu kimainana Kefo Avamumogae hai kahapauve agupitila hatilavika vuo. Nagoa kanafina nagoene agupina haiofalo.” huno hutene. 
MRK.9.26	Higeno Kefo Avamumoa ala kenake nehuno ani nafanemona tusiya huno alino kigepagige hia kava huteteno hatilavino ataleno vigeno ani nafanemoa fali vaya kana huno faemainegeya kasagoya veamoya “Ago falimaine.” huya hae. 
MRK.9.27	Nehageno Yisasia ayate alino avalesaga hutegeno hetimaine.
MRK.9.28	Haenaga Yisasiene nopinaga haino mainegeya agaiaenema tokaeya nemaiya anagamoya amakaiamige maineya mage huya havigae “Tagaya ya hugetonana ani Kefo Avamula naa higeta anatioatalenone?” huya hae. 
MRK.9.29	Hageno Yisasia mage huno hamapaiye “Maa augafa Kefo Avamula alu yatetila oanatigahagi Anumaya Kotitega ke huta havigesaya yatetike anatigahae.” huno hamapaiye.
MRK.9.30+MRK.9.31	Ani kumala neataleya Kalili kotegama vayana “Veamoya visua kumafena ohavisae.” huno higeya ako huya falakiya nevageno agaiaenema tokaeya nemaiya anagala Yisasia mage huno humavenelie “Ikapinagati emainea kanoa vayamo atenea kanoa agaila atafa huya avaleya vaya amayapi atesageya haesageno faligahie. Faliteno hevaitesageno tole yupa komufi maiteno tagufa (3) kana falimainesifitila hetigahie.” huno hamapaiye. 
MRK.9.32	Anima hamapaiya kea havilama ohaya yafe kolia huya haviokenae.
MRK.9.33	Kapaneamu evayi huteya Yisasia nopi haino maineno amakaife mage huno hamavige “Katega naane kea kea hume hume emainae?” huno hamavige. 
MRK.9.34	Katega neeya ma ke hume emainae “Kagaya ala kano mainapi nagaya kagasena ala kanoa mainoe?” huya huge havige hume aya kehenagiya kea ohuya mainae. 
MRK.9.35	Mainageno Yisasia mopale maineno “Egena tamahapaino.” huno higeya tuelufua (12) anagala ageno mage huno hamapaiye “Nago kanomoa ‘Ala kanoma maisue.’ hinunofena haenagalafa maineno mukia veala kayo kayoma humatesiana ala kano maigahie.” huno hamapaiye. 
MRK.9.36+MRK.9.37	Huteno nagola okasi nafanea avaleno amunoamifi hetiteneno avalesaga huno anukilineno mage huno hie “Nagoa veamoya nagaifema haviya maa augafa osi nafanema avaleya falu fala hisayana nagaiene navaleya falu fala hunenatae. Nagaima navaleya falu fala hisayana hunatenea Nenafaene avaleya falu fala huneatae.”
MRK.9.38	Yonia mage huno humaineane “Hulavenelina kanomoga tagaya agonana nago kanomoa kagai kagile Kefo Avamula vea amakusafinagatila anatineatalegeta neageteta takavema nohia yafe ‘Ania ohuo.’ huta ‘Aao.’ hutenone.” huno hapaiye. 
MRK.9.39	Yisasia Yonife mage huno hapaiye. “Ani kanoa alitama ‘Aao.’ huoateho. Nagoa veamoya nagai nagile tokiyaage aliyama alisayana aupaa nagaifena huhaviyana huonategahae. 
MRK.9.40	Veamoya kamema huotatesayana tagai kanapa maigahae. 
MRK.9.41	Tamage tamahanepauve nagoa veamoya tamakayama Kalaisi nafanema mainaya yafe yasi tima tamamisagetama nesayana anonaa kanale miya aligahae.”
MRK.9.42	“Nagola osi nafaneni, nagaife havino agupi maleno ametiti nehisia nafanehema nagoa veamoya ‘Kefo yama huo.’ huya havi kapima avaletesayana tusia havi kava nehayanagina tusia kana ya amamigahue. Ala yafagefaleti ani kanomo ageyafi maleya nofi kiteteya hage lipi hagayu hutalesayana afa ya kana kana ya haneanagi nagaya tusia kana ya amamigahue. 
MRK.9.43+MRK.9.44	Kayamoa ‘Kefo yama huo.’ huno kavaleno havi kapima katesigekahena ani kayana aifakalitalo. Aifakalitalesanana kanale hugahie. Kaugafamoa haviya humainesia kanoma maisanana hano ohisia kahaimula hanesia kano maigane. Havigu tole kaya hanenageka kefo ya hisana kagesa kaminegeka kefo yama humainana yafe kavaleno hani yapi agola tegelege nehia atafi hagayu hugatalegahie. 
MRK.9.45+MRK.9.46	Kaiyamoa ‘Kefo yama huo.’ huno kavaleno havi kapima katesigekahena ani kaiya aifakalika atalo. Aifakalitalesanana kanale hugahie. Kaugafa haviya humai kano maisanana hano ohu kahaimula hanesia kano maigane. Havigu tole kaiyamoa kefo ya hisana kagesa kaminegeka kefo ya humainana yafe kavaleno hani yapi agola tegelege nehia atafi hagayu hugatalegahie. 
MRK.9.47	Kaulagamoma agea yafema kefo yama hisana kagesa kaminagekahena ani kaulaga ali fayika atalo. Ali fayitalesanana kanale hugahie. Nagoke kaulaga hanesigeno Anumaya Kotia kava yagaimainea kumatela umaigananagi havigu tole kaulagamoa kefo ya hisana kagesa kaminegeka kefo ya humainana yafe hani yapi tegelege nehia atafi kavaleno hagayu hugatalegahie. 
MRK.9.48	Anima ata legelege nehia kumapi veamoya ani atafi mainageno kani kafaamimoa ofalisigeno atamoa asua ohugahie.
MRK.9.49	Hagema kavete falea avamete huno veala mukiamogatamina ataleti falelamategahie. 
MRK.9.50	Hagea kanale ya haneanagi hagaagema nehia yamaa hanoma hisiana hanaa hutama hagaagema nehia yamaa ali falote hugahae? Hage kana yana tamakuafi hanesigetama alava hutama nagoke tamaku tamakesale kigi yokalo hutama maiho.” huno humaine.
MRK.10.1	Yisasia ani kola neataleno Yutia kotega viaamo Yotani timoa ame kaiyaga uvayi huno mainegeya mukia veala agaite melitalu hageno nehia kava huno nagoene hamapaiye.
MRK.10.2	Hamanepaigeya nagoa Falasia vayamoya Yisasite eya ase ohisea kema hisiafene huya nagola ayevataga hisaya kea mage huya havigae “Nago kanomoa aama atalesia agesa hisigenoa kahegi kemoa ‘Afaa atalegahie.’ huno humaineo?” huya havigae. 
MRK.10.3	Hageno Yisasia kenonaamia mage huno hamavige “Mosese kahegi kemoa ani yafena naane humaine?” huno hamavige. 
MRK.10.4	Higeya mage huya hae “Mosesea nagola kahegi kefina mage huno tahapaimaine ‘Vemoa aamona avo kaeno neamino hutesigeno hano huno ugahie.’ huno humaineane.” huya hae. 
MRK.10.5	Hayanagi Yisasia mage huno hamapaiye “Tamakaya ke ohavitama veganokano haya yafe Mosesea ama atalesaya kea kaemaleneane. 
MRK.10.6+MRK.10.7+MRK.10.8	Kaemaleneanagi Anumaya Koti avopina mage huno humaineane
MRK.10.6+MRK.10.7+MRK.10.8	‘Ehe yupa Anumaya Kotia vene aene talo humaleneane. Vene aene talo humalenea yafe nago kanomoma itaafoamoganima anataleno aamoene ailokaeno maisiana ani tolemogania nagoke anaugafa kaligae.’ huno humaineane.
MRK.10.6+MRK.10.7+MRK.10.8	Naa humaineafe nagoene tolelatana omaigaagi nagoke anaugafa kaliana maigae. 
MRK.10.9	Anumaya Kotia ago alino hagelafimaleneanagino nagola ma mopale kanomoa ani alavelatana mai yaania alino apase oanatesie.” huno hie.
MRK.10.10	Mani kea huteno nopinaga haino maineno agaiaenema tokaeya nemaiya anagamoya ani kehena havinegae. 
MRK.10.11	Havigageno mage huno hie “Nago kanomoa aama ataleno alu ama aliana ani kanomoa kumai kava huno hagote aamona ali haviya huneate. 
MRK.10.12	Nagi nago amoma anauamoma ataleno alu velema viana ani amoa kumai kava nehie.” huno hie.
MRK.10.13	Veamoya nafaneamia avaleya Yisasite “Aya malese.” huya neageya agaiaenema tokaeya nemaiya anagamoya “Naa ohiho.” huya kemamakimainae. 
MRK.10.14	Yisasia kema amamakiya yana ageteno haivaimateno mage huno hie “Nafaneyaga amatalegeya nagaitega eho. Ka heakioamateho. Nafane avamete maiya veamoya mage nehae ‘Tagaitige maunana tokiyatia omalegi Anumaya Koti kava yagailatesie.” huya hae. 
MRK.10.15	Tamagelafa huna tamahanepauve nafane avamete maisaya veamoya ‘Tagaitige maunana tokiyatia omaleafe Anumaya Kotia kava yagailatesie.’ huya ohisayana Anumaya Kotia kava yagaimainea kumatela ougahae.” huno hie. 
MRK.10.16	Huteno Yisasia ani nafaneyaga amavaleno amanukilineno “Anumaya Kotia kanale manua tamamisie.” huno amaugafale ayana malene.
MRK.10.17	Yisasia katega ugahe nehigeno nago kanomoa aiyayeno eaamo aule aleya meyeno mage huno havige “Kagaya kanale ya huka humavenelina kanomogae hanaa hutena agola maige maige hisua nahaimula alisue?” huno hie. 
MRK.10.18	Higeno Yisasia mage huno hie “Naa higeka nagaifena ‘Kanale kano mainane.’ huka nehane? Anumaya Kotia agaiage kanale kanoa maine. 
MRK.10.19	Kagaya Anumaya Koti kahegi kea havilinane ani kemoa mage huno humaine ‘Vayala haegeno ofalino. Kumai he yana ohuo. Musufa yana ohuo. ‘Ma kanomoa havi kava nehie.’ huka havigehena kena ovalo. Havigea ayevataga huka alu veamo yana oalio. Itakafokamo kea ‘Kahaoteyakaae.’ ohuo.” huno hie. 
MRK.10.20	Higeno ani kanomoa mage huno hie “Hulavenelina kanomogae nagaya nafanema mainoa kanaleti aepa hena mukia ani kema hana kea akave nemaloane.” huno hie. 
MRK.10.21	Higeno Yisasia ani kanoa ageana agaifena hau ayamopafima haiya yafena ageteno mage huno hie “Nagoa yafena kosa heokatene. Nago kavaene huo. Mukia malenana mone afenoyakaa alika fako huka moneamima omalenesia veanema amamisanagenoa Anumaya Kotia ikapinaga afenoyana kamigahie. Afenoyakaa fako huka amamite amamite huteka nakave eno.” huno hie. 
MRK.10.22	Higeno ani kanomoa ani kea havianagi mone afenomaama kasago humainea yafe oatalesia agesa haviteno augosamoa atili kaegeno aipamoa tusi kanaage higeno ataleno umaine. 
MRK.10.23	Vigeno Yisasia agaiaenema tokaeya nemaiya anagala moge mege huno neamakeno mage huno hie “Mukia mone afenoyaamima hanesia veamoya kasageke humaiya humaiya Anumaya Kotife ‘Kava yagailato.’ huya hugahae.” huno hie. 
MRK.10.24	Higeya agaiaenema tokaeya nemaiya anagamoya ani kehena amamayoa aiyanagi Yisasia nagoene mage huno hie “Nafanenimogatama veamoya kasageke humaiya humaiya Anumaya Kotifena ‘Kava yagailato.’ huya hugahae. 
MRK.10.25	Nagola pulumaka kana afumo agia kemolumoa nekayamo kapima haifalesiana afaa yoyo huno haifalegahianagi mukia mone afenoyamaa hanesia kanomoa Anumaya Kotifena ‘Kava yagainato.’ huno kasageke huno haifalegahie.” huno humaine. 
MRK.10.26	Haviya anagamoya tusia amamayo aigeya mage huya hae “Naama humainesiana hana veamogami amaku amame Anumaya Kotia aligatigahie?” huya hae. 
MRK.10.27	Hageno Yisasia amakeke huno amakemaineno mage huno hie “Veamogamina tokiyaamia omaleneanagiya ohugahayanagi Anumaya Kotia mukia kava hisia tokiyaa haneanagino afaa aligatigahie.” huno hie.
MRK.10.28	Higeno Pitaa mage huno hie “Havio tagaya mukia yatia ataleteta kagai kakavela neone.” huno hie. 
MRK.10.29+MRK.10.30	Higeno Yisasia mage huno hapaiye “Tamage huna tamahanepauve mukia veamoya nagaifema huya nagai kanale mono kema veamogamima mo hamapaigahena noamiene nepuamiene amasaamiene itaamiene neamafaene nafane-amiene mopaamiene amataleya visagenoa Anumaya Kotia mopale mainaya kanafima atalenesaya noamiene nepuamiene amasaamiene itaamiene nafaneamiene mopaamiene nagoene nagoene ohavunamaa ya aliteya huhaviyama humatesaya yaene aliteyagi haenagaa maige maige hisaya hamaimula amamigahie. 
MRK.10.31	Meni kanafima hagoteya mainaya veala ani kanafina haenagalafa maigahayanagi meni kanafima haenagalafa mainaya veala ani kanafina hagoteya maigahae.” huno humaine.
MRK.10.32	Yelusalemu haigahena katega neuya Yisasia hagoteno vigeya agaiaenema tokaeya nemaiya anagamoya amamayo aiya nevageya amakave vaya veamoya koli nehageno Yisasia eteno nagoene tuelufua (12) anagaamogamina amahaote amavaleno momateneno haenagama agaila hutesaya yafena hamanepaiye. 
MRK.10.33	Mage huno hie “Haviho tagaya Yelusalemu haisunageya ikapinagati emainoa kanoa vayamo natenea kanomonia natafa huteno mono note kava vayamogami amayapiene kahegi kema havilinaya anagamogami amayapiene natesigeya nagaifena ‘Afaa falisie.’ huya Yuta vea omainaya vayamogami amayapi navaleya nategahae. 
MRK.10.34	Natesageya nagaye hisifa ke hunateya amavetuna henenateya hegi kayoteti haifu namiteya nahaesagena yafaga yosale faligahue. Falisugeya hevainatetesagena tole yupa komufinaga maitena tagufa (3) kanale falimainesufitila hetigahue.” huno hie.
MRK.10.35	Sepeti nafanelatana Yemesiene Yoniene Yisasite eana mage huana havigae “Hulavenelina kanomogae nago yafe kahavigesuageka ani yana hulaato.” huana havigae. 
MRK.10.36	Haageno Yisasia mage huno hanavige “Naa hulanatesue?” huno hie. 
MRK.10.37	Higeana mage huana hae “Tokiya hale yakaafima umaisanagetaa taagaya kavate mainesuageka ‘Nagomoga tamaga nayatega maiyo.’ huteka ‘Nagomoga hauga nayatega maiyo.’ huka hulaato.” huana havigemainae.
MRK.10.38	Havigaanagi Yisasia mage huno hanapaiye “Nahavigaa yafena ohavinae. Falisua yana satuage humainea ti kana humainea ti hanea keayopitila negahugi tanakaya naaleasino onaaleasine? Nagaila falenatesaya yamoa, nagatama aisia yatetila tanakaila ani yateti falelanatesagetanahena afaa aligao?” huno hie.
MRK.10.39	Higeana “E, tokiyatia haneanagitaa ania hugahue.” huana haageno Yisasia mage huno hie “Tamage satuage humainea tina negaanagi falenatesaya yamoa nagatama aisia yateti falelanategahae. 
MRK.10.40	Falelanategahayanagi ala vayama mainalega tamaga nayategaene hauga nayategaenena siale maisaya yana nagai yana omalegi Anumaya Kotia agaia ani yana ago nagoa vayafe huno talo tala huno ali fatago humatene.” huno hie.
MRK.10.41	Higeya tenia (10) anagamoya ani kea haviteya Yemesigani Yoniganina amaipa haviya haviya hunatenae. 
MRK.10.42	Yisasia “Nagaitega eho.” huno higeya ageno mage huno hie “Ma mopafi ala kava vayamoya ‘Tusia ala vaya mainone.’ huya Yuta vea omainaya veafe ke amamakiya aliya ke humateya kava vayamo nehaya avamete kava nehae. 
MRK.10.43	Naa nehayanagi tamakaya ania kavala ohiho. Tamakaipima ‘Nagi hanea kanoma maigahue.’ huno hisia kanomoa aliya kanotami maino. 
MRK.10.44	‘Uhagotena maigahue.’ huno hisia kanomoa miya oali aliya kanotami maino. 
MRK.10.45	Nagaya ikapinagati emainoa kanoa vayamo natenea kanomona veamoya naya huya ali kanale hunatesaya yafene huna omenogi nagaya amaya huna aliya kanoami maisuafene huna emainena mukia veamoya kefo yama nehaya yamo aigagimatenea yapiti alikalu hematesuafe miya atalesue huna faligahe emainoe.”
MRK.10.46	Yisasia agaiaenema tokaeya nemaiya anagaene kasagoya veanene Yeliko kumate uvayi huteya ani kumala mogaseya ugahe nehageno nagola aulaga asu humainea kanomo agia Patimeusia Timeusi nafanegino ka agegayale mopale maineno monehe aukaya huge huge huno maine. 
MRK.10.47	“Nasaleti Yisasia ago nee” huya haya kea haviteno ke huno mage huno hie “Yisasigae, Tevitina aginagomogae nagaila kahau hunato.” huno hie. 
MRK.10.48	Higeya kasagoya veamoya kemakiya “Ke ohuka maiyo.” huya hayanagi nagoene ke huno “Tevitina aginagomogae nagaila kahau hunato.” huno hie. 
MRK.10.49	Higeno Yisasia anile mo hetimaineno mage huno hie “Hapaigeno eno.” huno higeya ani kanohe ke huya mage huya hae “Kagua ali lokiya vaika aupaa hetio. Kagaife ke nehie.” huya hae. 
MRK.10.50	Hageno ayaaya yasi kenaa asagi neataleteno aupaa hetino Yisasite vie. 
MRK.10.51	Vigeno Yisasia mage huno hie “Naa hugatesue?” huno higeno aulagama asu humai kanomoa mage huno hie “Humavenelina kanomogae naulaga agesue huna nehue.” huno hie. 
MRK.10.52	Higeno Yisasia mage huno hapaiye “Afaa vuo nagaifema havika kagupi maleka kametitima hana yateti ago alina kanale hugatoe.” huno higeno aupaa aulagamoa kanale higeno Yisasi akave umaine.
MRK.11.1+MRK.11.2	Yelusalemua aupate hanegeya tole osi kumatalana Petafasiene Petaniene hanea kumate umainae. Ani kumatalana Olivi yosa hanea agoyamo agegayalega hane. Anile maineya Yisasia tole agaiaenema tokaeana nemaia kanolatana hunateno mage huno hanapaiye “Atu kumate utetana atupa note hosi kana afumo agia tokimo nafanea ayetenayanagitana agegae. Ani tokimo nafanea vayala oamavalenea tokie. Kalu hetana avaletana male eo. 
MRK.11.3	Neeageya nagoa vayamoya ‘Naa higetana naa kavala nehae?’ huya hisagetanahena mage hutana hio ‘Kava kanotimoa nago aliya aligahe higetaa neoanagino aliyamaa aliteno aupaa eteno tamamigahie.’ hutana hamapaio.” huno hie. 
MRK.11.4	Higeana ani kanolatana uana ani tokimo nafanea no fiate ayetageno ka agegayale hetino mainegeana mogefalote huteana nofila alikalu hemainae. 
MRK.11.5	Nehaageya nagoa anile hetimainaya vayamoya mage huya hae “Naa higetana tokimo nafanea kalu nehae?” huya hae. 
MRK.11.6	Hageana Yisasima “Nage hutana hio.” hunoma hia kea hamapaiageya ani vayamoya “Afaa tokia avaletana vio.” huya hae. 
MRK.11.7	Hageana ani tokimo nafanea Yisasite avaleana evayi huteana kenaania anaugafaleti hateana ani afumo agupile yakaimalaageno Yisasia anile haino maine. 
MRK.11.8	Maigeya mukia veapiti nagoamoya amaugafaleti kenaamia hateya via katela yakaigeya nagoamoya haisa hanete hanete yosayaga kofanafa huya katela yakaimalageno Yisasia ani kate afumo agupifina maiteno umaine. 
MRK.11.9	Hagoteya vaya veamoyaene haenagama vaya veamoyaene ala kenake kefiti mage huya hae “Alamogae taugafa aligatisana kanoa kanaleya huka neane. Anumayamo aliya alisana yafe hugategeka emainana kanomoga Anumaya Kotia kanale manu kamino kaya humaine. 
MRK.11.10	Taginagomoa Tevitie nayona kava hunoma yagaimainea avamete kavala eteno ania huno falote hugahie. Ani yafena muse higetao. Anafinaga Anumaya Kotia taugafa aligatisia kanohe muse hisune.” huya humainae.
MRK.11.11	Yisasia Yelusalemu uvayi huteno ala mono nopi umaineno mukia mono nopima hanea yana ako huno ageliteno huno ageteno neataleno hani kisia avamete higeno ataleno tuelufua (12) anagaaene Petaniga vae.
MRK.11.12	Faeteya kotigeya Petania ataleya nevageno Yisasina agatemaine. 
MRK.11.13	Agategeno nagola haisa afaa hanea fiki yosamoa aluale hanegeno ageteno alagaahe mogegahe ani yosamo aepale uno mogeana alagaa omalegeno haisayagaage hane. Ani fiki yosamoa alagaama neayea kanamoa yaufa falote ohune. 
MRK.11.14	Mogeteno Yisasia ani yosahena mage huno hie “Namo yosa hetika maiyo. Agola kagai kaugafa veamoya nagoene onegahae.” huno huhaviya hutegeya agaiaenema tokaeya nemaiya anagamoya ani kea havimainae.
MRK.11.15	Yelusalemu evayi huteya Yisasia ala mono nopi haino mone aliya nealiya veanene afaa miyama nehaya veanene “Maihaleho.” huno amanatineataleteno nagoa veamoya alu kotegama nehanea monea nealiya ani kotegama nehanea monea neamamiya veamogami folomoa alitalegeno aige helafige higeno kugofa kana namama miya nehaya veamogami sipaamia ania huno alitalegeno aihelafilavimaine. 
MRK.11.16	Afenoma aliliteya nehaya veafena mage hie “Ala mono no kumapina afenona alitama ute ete ohiho.” huno hie. 
MRK.11.17	Huteno mage huno hamapaiye “Anumaya Kotima humainea kemoa autamafina mage huno kaemaleneane
MRK.11.17	‘Nagai nona mukia kotega veamoya Anumaya Koti agi ayeya havigesaya no hane.’ huno kaemaleneanagi
MRK.11.17	tamakaya musufa yama nehaya veamogami nomo avamete kava hutama falakitama musufa ya hugahe ma mono nopina emainae.” huno nehie.
MRK.11.18	Higeya mono note kava vayamoyaene kahegi kema havilinaya anagamoyaene Yisasima hia ke haviteya muki veamoya Yisasima hamapaiya kema haviteya amamayoma aiya yafe koli huteya “Hanaa huta haesune.” huya humainae. 
MRK.11.19	Hayanagi Yisasia anagaamoyaene hani kigeya Yelusalemua ataleya umainae.
MRK.11.20	Yisasia faeteno natena agaiaenema tokaeya nemaiya anagaaene kate vayana anima alaga oayenea fiki yosa mogayana hafuyayagafiti amagino haisamoa amagiteno fayo temaine. 
MRK.11.21	Yisasia ani yosahema humainea kehena Pita agesamoa hao higeno haviteno Yisasife mage huno hie “Humavenelina kanomogae ago fiki yosama huhaviya hutana yosamoa ago fayotemaine.” huno hie. 
MRK.11.22+MRK.11.23	Higeno Yisasia mage huno hamapaiye “Anumaya Kotifena mage hutama hiho ‘Kagaya mukia yana hateasine.’ hutama tamakupi maletama tamametiti hisayana tamage huna tamahanepauve Anumaya Kotifena tole lamakesa ohavitama ‘Havigesua yana falote hugahie.’ hutamama hisagenofena ani yamoa falote hugahie. Ani kavama hisia kanomoa ma agoyahena ‘Ma agoyamoga kofa hulavika ala tikotumo amunopi ufaemaiyo.’ huno hapaisigenofena akave maleno ania hugahie. 
MRK.11.24	Ani yafe mage huna tamahanepauve mukia yafena Anumaya Kotitega havigesayana ‘Anumaya Kotia kanaleya huno lamigahie.’ hutama tamakesa havisagenofena afaa tamamigahie.
MRK.11.25+MRK.11.26	Tamakaya hetitama Anumaya Kotitegama ke hutama havigegahena hagotetama kefo yama hulamatenesaya veafena aigeamatetama kefo yaamia atalematesagenofena ikapinaga mainea Nelamafaa kefo yatamia aigetamateno atalelamategahie.
MRK.11.27	Yelusalemu alehate evayi hayana Yisasia ala mono no kumapi ute ete nehigeya mono note kava vayamoyaene Yuta vayatamaene kahegi kema havilinaya anagaene agaitega evayi hae. 
MRK.11.28	Evayi huteya mage huya hae “Hana augafa ala kanomo hugategeka mani kavala me nehane? Himamu yakaa ta kamine?” huya havigae.
MRK.11.29	Hageno Yisasia kenonaamia mage huno hie “Nagaya hagotena nago yafena tamahavigesugetama nahapaisagena nagaya ani yama talo nehua himamunima hanea navagea tamahapaigahue. 
MRK.11.30	Yonia tima fale neamatea yana Anumaya Koti hutegeno ani kavala me nehifi afa vayamoya hutageno lina faleneamate? Tamakaya hufalote hutama nahapaiho.” huno hamavige. 
MRK.11.31	Higeya “Naa maa hugahune.” huya mohu mehu huteya mage hae “Anumaya Koti hutegeno emaine.” huta hisunagenoa Yisasia “Naa higetama agai kea havitama tamakupina nomalae?” huno hugahie. 
MRK.11.32	Hugahianagita mukia veamoya Yonifena “Anumaya Koti aune kano maine.” huya tokiyaage kema nehaya yafe tagaya “Afa vayamoya hutageno emaine.” huta hisunagenofena kelamakigahie huta koli nehune.” huya hae. 
MRK.11.33	Kolia nehuya Yisasifena mage huya hae “Tagaya ohavinonanagita hufalote huta kahaopaigahune.” huya hageno Yisasia mage huno hie “Nahaopaisayana nagayaenena ania huna hufalote huna ani yama taloma nehua himamunima hanea navagea tamahaopaigahue.” huno humaine.
MRK.12.1	Yisasia aepa heno avame kea mage huno hamapaiye nago kanomoa vaini nofi alaga hoya humaleteno kegiya hugove humaleneno ani alagayagamo timaa ayelatisigeno timaamoa tavino umaisia komua kafiteno yagaiyama maisaya nona anafi kimaleteno alu vayafe ke huno “Etama hoyanile me yagaitama maineho. Ani nofimo alagafitila aye fako hutama nagoa aliho.” huno humateteno alu kotega umaine. 
MRK.12.2	Umaineno fuma nelea kanafina ani hoyamona nefaa nagola aliya kanoa hutegeno ani vaini hoyalema neyagaiya vayatega alaga aligahe umaine. 
MRK.12.3	Vigeya hoyalema neyagaiya vayamoya ani aliya kanoamona atafa huya kayo amiteya mage hae “Okamigahunagi kagaya eteka vuo.” huya hageno eteno umaine. 
MRK.12.4	Eteno vigeno hoyamona nefaa alu aliya kanoa hutegeno viana ania huya atafa huya anu aliteya tusia agaye hisifa kava hutenae. 
MRK.12.5	Hutageno vigeno eteno alu aliya kanoa hutegeno ani hoyafi viana atafa huya hayageno falimaine. Falitegeno hoyamona nefaa kasagoya aliya vayayaga humategeya vageya nagoa aliya vayala amatafa huya nehamaeya nagoa kuyafa neamataleya nagoa tefa hamae falimainae. 
MRK.12.6	Mukia vageno hau ayamopafima nehaiya nafanea agaiage maigeno nefaa mage huno hie “Nafanenimo kea havigahae.” huteno hutegeno haenagalafa ani hoyalega umaine. 
MRK.12.7	Vigeya ani hoyafima yagaimainaya vayamoya mage huya hae “Mamona mani hoyamona nefa nafane. Nefama falisigenofena mani nafanemoa hoyaa aligahianagita ago haegetao. Haesunageno falisigeta mani hoya tagai ya hapaegahie.” huya hae. 
MRK.12.8	Huteya atafa huya hayageno faligeya augafaa aliya hoyafinagati ai halatu huya malaga hagayu hutalenae.” huno hie.
MRK.12.9	Huteno Yisasia mage huno hamavige “Naa hayanagino hoyamona nefaa hanaa humategahie? Eno hoyaafima yagaimainaya vayala tavata me hamaesigeya faligahae. Fali hano hisageno alu vayafe “Tamakaya hoyalela kava me yagaiho.” huno humategahie.” huno hie.
MRK.12.10	Nagoene Yisasia mage huno hie “Manima Anumaya Koti avopima hanea kea ago hapalitama havimainao? Mage huno humaineane
MRK.12.10	‘Vayamoya yafa noma kiyana nago yafafena ‘Haviya humaine.’ huya atalayanagi ani yafamoa haenagaa ‘Tusia kanale yafanagino amakaseno haimainea yafane.’ huya nomo ayetagenale malenae. 
MRK.12.11	Anumayamoa ania humaineanagita neageta tusia kanale ya hane huta nehune.’ huya kaemalenayane.” huno hie.
MRK.12.12	Yisasia mani kea higeya mono note kava vayamoya “Mani avame kema hiana tagaife nehie.” huya amakesa haviteya mage hae “Avaleta kina nopi ategahune.” huya hayanagi alitalu humainaya veafe koli huteya Yisasina ataleya umainae.
MRK.12.13	Nagoa Falasia vayaene nagoa Heloti vayaene humatageya Yisasima havigaya keleti ayevataga huya atafa huya haegahe Yisasi mainelega umainae. 
MRK.12.14	Umaineya mage huya havigae “Humavenelina kanomogae tagaya ago havunana kagaya tamageage kano mainane. Amakima hanea vayaene amakima omale vayaenefena nagoke katekeya havi neamamika kelamage nehuka Anumaya Koti kea tahanepainane. Takisi monema ataleyatela Sisaa kava kanomotega kanale atalesuno ifi oatalesune? huya havigae.
MRK.12.15	Hageno Yisasia amakupinagama haviya kea ago haviteno “Vagala vaya mainetama amegati ke nehae. Naa higetama nagaila ayenavataga hutama natafa hisaya yafena nahavinegae? Nagola alaga monea alitama me namigena agano.” huno hie. 
MRK.12.16	Higeya nagola alaga monea aliya memigeno ageteno mage huno hamavige “Mani alaga monelela ta augosaene ta agiene hane?” huno hamavigegeya “Sisa augosaene agiene hane.” huya hae. 
MRK.12.17	Hageno Yisasia mage hie “Sisana agaia yana agaila amiho. Nagi Anumaya Kotina agaia yana agaila amiho.” huno higeya ani kehena amamayo aimaine.
MRK.12.18	Nagoa Satiusi vayamoya Yisasitega emainae. Ani vayamoya mage nehaya vayale “Falimainaya vayala eteya heotigahae.” huya nehaya vayale. 
MRK.12.19	Vayalegiya Yisasina me havigeya mage huya hae “Humavenelina kanomogae Mosesea tagaifena mage huno kaemaleneane ‘Nago kanomona nepuamoa nafanea oate kanoa aama ataleno falinagenoa aganaamoa ani aala aliteneno agoma falimainea kanomofe anonaa nafane atesie.’ huno kaemaleneane. 
MRK.12.20	Nago kanafina sevenia (7) konaga mainayanagino nepuamimoa aala aliteneanagino nafanea oate kano maineno falimaine. 
MRK.12.21	Falitegeno anile aganaamoa ani aala aliteana nafanea ania huno oatenea kano falitegeno anile aganaamoa ania humaine. 
MRK.12.22	Mukia sevenia (7) konagamoya aliteme aliteme ayana nafanea oateya fali hano hageno haenagalafa ani aala falimaine. 
MRK.12.23	Sevenia (7) konagamoya ani aala alitenayanagi falimainesafitima hetisaya kanafina hana kanomo ani aala aligahie?” huya havigae.
MRK.12.24	Havigageno Yisasia mage huno hamapaiye “Anumaya Koti kefima kaemalenea kene tokiya yamaaenefena havilama hutama ohaviya yafe tamakaya havi tamakesageya nehaviye. 
MRK.12.25	Veama falimainesafiti hetisaya kanafina ensole vaya kana huya vemoya aala oaligahae. Amoyaenena vea oaligahae.
MRK.12.26	Falimainaya veama eteya hetisaya yafe nahavinegao? Mosese kaemalenea avopima ohapalinao? Nagola osi yosalema ala ata anefela leanagi ani osi yosa otene.” huno kaemalenea kea ohavinao?
MRK.12.26	Anumaya Kotia ani kanafina Mosesefena mage huno humaineane “Nagaya Apalahamunagi Aisakinagi Yekopugami Anumaya mainoe.” huno humaineane.
MRK.12.27	Ani anagala falimainayanagi “Nagaya Anumaya Kotiamimona mainoe.” huno humainea yafena amaku amamemoa ofalinegi afaa mainaya yafe ani kea humaine. Tamakaya veamoya heotigahae hutama nehaya kea havige nehae.” huno hamapaimaine.
MRK.12.28	Nago kanoa kahegi kema havilinea kanomoa anile eno huge havige haya kea haviana Yisasia kanale kema huhaleno hamapaiya kea me haviteno Yisasifena mage huno havige “Anumaya Koti kahegi kefitila hana kemo mukia kemona agaseno uhagoteno tokiyaage kea hane?” huno havige. 
MRK.12.29+MRK.12.30	Havige-geno Yisasia mage huno hie “Uhagoteno tokiyaagema humainea kemoa mage huno humaine
MRK.12.29+MRK.12.30	‘Isaleli vayala haviho Anumayamoa tagaiti Anumaya Kotia agaiage mainegi nagoa Anumaya omaine. Kagaya Anumaya Kotikamofena kahau kayamopafina tokiyaage huno kahaino. Mukia kagesama havisana yaene kagu kamema havisana yaene aliya nealina kayamufaene tokiyaage huka Anumaya Kotina amio.’
MRK.12.31	Anile nago kea mage huno humaineane
MRK.12.31	‘Mukia vayafena tusiya huno kahau kayamopafi kahaino. Kagaika kaugafahema kahaisia avamete ania huno alu veamogami amaugafahena kahaino.’
MRK.12.31	Menima tole kema kahapauva kemoa mukia Anumaya Koti kahegi kemona ago amakasemainea ke hane.” huno hie.
MRK.12.32	Higeno ani kahegi kema havilinea kanomoa Yisasifena mage huno hie “Humavenelina kanomogae tamage nehane. Nagoke Anumaya Koti mainegi nagoa Anumaya Koti omaiye. 
MRK.12.33	Omaigi tagaya mukia tahau tayamopafi tokiyaage huno tahaisigeta mukia tagesama havisuna yaene tagu tamema havisuna yaene aliya nealuna tayamufaene tokiyaage huta mukia Anumaya Kotina amisune. Amiteta mukia veafena tahau tayamopafi tahainageno tagaiti laugafahema tahaisia avamete ania huta alu veamogami amaugafahena tahaisie. Naama hisuna yamoa mukia alu kavala amakasemaine. Nayona veamoya ‘Anumaya Kotina muse yana neamune.’ huya nagola sipi sipi heya neamiya nago sipi sipia atafi kae salamana aineataleya nehaya yamona menima kahapauva kemoa ani kavala ago agasemaine.” huno hie.
MRK.12.34	Yisasia anima huhalenoma hia kea haviteno “Haviyamaaene kano maineafenagino nahapaiye.” huno agesafinaga haviteno kenonaa mage huno hie “Ani kema hana kemoga aupaa Anumaya Kotife ‘Kava yagainato.’ huka hugane.” huno hie. Higeya vayayagamoya haviteya koli huya Yisasina nagoene haviokenae.
MRK.12.35	Yisasia ala mono nopi mo humavenelino mage huno hamavige “Kahegi kema havilinaya anagamoya naa higeya Kalaisifena, ‘Anumaya Kotia hutenea kanomofena Tevitina aginagomoa mopale kano maine?’ huya nehae.” huno hamavige. 
MRK.12.36	Hamavinegeno mage hie “Tevitia Anumaya Kotina Alu Aotage Avamumo hapaiya kea mage huno humaineane
MRK.12.36	‘Anumaya Kotia Anumaya-niamofena mage huno humaine ‘Tamaga nayatega, ala vaya mainalega hanea siale emainesanagena kame vayakaa kaiyafinaga amatesugeya kagaife ‘Ago tagasane.’ huya hugahae.’ huno kaemaleneane.
MRK.12.37	Tevitia Kalaisife ‘Anumayania mainane.’ huno humainegi naa higeno Tevitia haenagama atesia aginagomofena ‘Anumayaniamoga mainane.’ huno humaineane?” huno hamavige. Higeya mukia alitalu humainaya veamoya Yisasi kea haviteya tusia muse hae.
MRK.12.38	Yisasia hamapaiya kefiti mage huno hamapaiye “Kahegi kema havilinaya anagafena kayeho. Ani vayamoya ayaaya kena failiya yafena ‘Nelagafi notagafi?’ huyama haya yafena tusiya huno nehamaiye. Vaya atagu nefaya kumapi mo vaiyatete nehuya ‘Naa vaya mainae.’ huya ‘Ali falu fala hulatesae.’ huya nehae. 
MRK.12.39	Mono nopiene imuleene ‘Ala vayaagema nemaiya sialekeya maigahune.’ huya nehae. 
MRK.12.40	Ani vayamoya keto aneyagahena ‘Mono nopima atalesaya monea tamiho.’ huya nehuya noamifima hanea yayaga musufaya huya moneamia ali hano nehaya vayalagiya. Vayayaga ayemavataga huya ‘Kanale vaya mainae.’ huya hisae huya ayaaya nunamu nehayane. Aniama nehaya vayamoya havi miyana tusiya huno amaugafa amagata aisia yaene aligahae.” huno hie.
MRK.12.41	Yisasia mono nopi mone neatalaya kaiyaga maineno monema atalaya veala amakeana moneamima hanea veamoya “Monetia Anumaya Kotina amigahune.” huya ala mone pokisifina atalenae. 
MRK.12.42	Atalageno nagola monea omale keto amoa tole osi haesa monea metalene. Ani haesa yafatalamogania tokayaagenoa vani toya kana humaine. 
MRK.12.43	Yisasia ani yana ageteno agaiaenema tokaeya nemaiya anagafe ke higeya ageno mage huno hamapaiye “Nagaya tamagelafa huna tamahanepauve ma ma monea omale keto amoa hagoteyama metalaya veamogamina amakaseno ala mone metale. 
MRK.12.44	Metaleneanagi moneamima hanea veamoya aliyamaa omalenea monegiya havigu malenaya monegiya afaa metalayanagi ani amoa mukia yamaa ali hano huno metale. Mukia kaveama alino nesia monea mukia alino metale.” huno hie.
MRK.13.1	Yisasia ala mono nona neataleno vigeno nagola agaiaenema tokaeno nemaiya kanomoa mage hie “Hulavenelina kanomogae male ago. Ala yafana kanale yafayagaleti kimalenaya kanale noyaga hanegeka neagane.” huno hie. 
MRK.13.2	Higeno Yisasia mage huno hie “Kagaya mani kanalenale ala noyaga neagano? Ani mukia yafayaga alino lagape aitalesigeno aposilavisianagi nago yafamoa nago yafamo agupifina aikalo huno omaigahie.” huno hie.
MRK.13.3	Yisasia Olivi yosa hanea agoyamo agegayalega haino mopale maineno ageana ala mono nona atu kaiyaga hanegeno neagegeya Pitaene Yemesiene Yoniene Etaluene Yisasima mainelega emainae. 
MRK.13.4	Eya Yisasife mage huya havigae “Ani yafa nomoa tagapema aisia kana na kanafine? Hana augafa tokiya avame yamo ani kanama falotema hisia kanafina taveligahie?” huya havigae.
MRK.13.5	Hageno Yisasia mage huno hie “Nagoa vayamoya havigema lamahapaisagetamahena ohavisaya yafe kaye ho. 
MRK.13.6	Mukia vayamoya nagai nagia neayeya ‘Anumaya Kotia tamaugafa aligatisuna yafe hulategeta neone.” huyama hisayana kasagoya veane havige ayemavataga hugahae.
MRK.13.7	“Nagoa kotega kamema nehae.” huya hisagetamaene “Kotamile-gaenema kamema nehae” huyama tamahapaisagetamahena kolia ohiho. Ani yayagamoa hagoteno falote hugahianagi ma mopama hano hisia kanamoa yaufa falote ohune. 
MRK.13.8	Nagoa vayamoya alu vayaenena kamea hugahae. Ala kotega vayaene nago ala kotega vayaenena kamea hugahae. Kasagoya alu kote kotela tusia imila aligahie. Alu kote kotela tusia kafu nehuya amakatesia kanamoa falote hugahie. Ani yayagamoa afaa anemoya nafanema ategahema hageno aepa heno amagata neaiya avamete kava hugahianagi haenagaa tusia tamagata yamo falote hugahie.
MRK.13.9	Tamakaitamia kava yagailama hiho. Nagoa veamoya tamakaila tamavaleya kanisole vayate kaiyekea hulamategahae. Mono nopi tamavaleya kayona mo lamamigahae. Nagai nakavema haya yafe tamavaleya ala kava vayateene amakasemainea sauve vayateene tamavaleya hetilamatesageya kaiyekea hulamatesagetama nagai kanale mono kea hamapaigahae. 
MRK.13.10	Hamapaigahayanagi hagoteya Yisasi kanale mono kea aliya ute ete huya mukia kote veamogamina hamapaitesageno ma mopamoa hano hugahie. 
MRK.13.11	Tamavaleyama kaiyeke hulamatesaya kanafina kema hisaya yafena “Naane huta hugahune hutama tamakesa kumoa ohutama afaa viho. Ani kanafina kanale kema hisaya kea Anumaya Kotia tamahapainagetama hugahae. Ani kea tamakai kea omalegi Anumaya Koti Alu Aotage Avamumoa huno lamakesa hinagetama hugahae. 
MRK.13.12	Ani kanafina veamoya amakaiami nepuamimona kame vayaamimote amavaleya visayaamoya ‘Hamaegeya faliho.’ huya hugahae. Nefaa nafaneyagaa ania humategahae. Nafaneamimoya itaafoamimoene-na aliyahae huya kamea humateteya ‘Hamaetama faliho.’ huya hugahae. 
MRK.13.13	Nagima neayaya yafe mukia veamoya haviya amaipa kafa helamategahae. Nagoa veamoya nagai kemona meni kanaleti aepa heya atafa huya tokiyaage hume hume nevisagena Yisasina etenama esua kanafina nagai kema atafa hulinesaya veamogamina Anumaya Kotia amaku amamena aligatigahie.
MRK.13.14	Yisasia nagoene mage huno hie tusia havi yana ma mopa alino hagagitalesia yana alu aotage yapi hetimainesigetama agegahae. Anima tamamayoma aisia yama agenuta-mahena Yutia mainaya veamogatama tamaiyayetama agoyalega viho. Ani Yisasima humainea kema hapalitama havisamogatama havilama hutama haviho. 
MRK.13.15	Nagi nago kanomoa nogatofulema haino maineno ani kema havinunofena tavino nomaafinagati haifaleno nagoa yana oalino. Afaa aiyayeno vino. 
MRK.13.16	Nagoa veamoya hoyafinagama mainesaletila kenaamima aligahena notega eteya oviho. 
MRK.13.17	Avonio ani kanafina tusia havi yamo falote hugahie. Amaipaene anene nute anilinesia nafanemogami itaamimoyaenefena tusia nahau nehie. 
MRK.13.18	Anumaya Kotitega nunamuna mage hutama havigeho “Ani havi yamoa tani koma ikate tisia kanafina falote ohisie.’ hutama havigeho. 
MRK.13.19	Ani kanafina tusia kana ya falote hugahie. Ehema Anumaya Kotia ma mopama talo humalenea kanafiene meni kanafienena ania ala kana yana falote ohuneanagi tusia ala kana yamoa nagoene haenagaa ania huno falote ohugahie. 
MRK.13.20	Anumaya Kotia ani havi kanama alino aupa ohileasina mukia veamoya falileasinagi Anumaya Kotia haigenoma hapalimatenea veafe agesa havino amaugafa aligatisia yafe ani kanaa alino aupa hugahie. 
MRK.13.21	Ani kanafina nagoa veamoya mage hugahae “Anumaya Kotima taugafa aligatigahie huno hutenea kanoa ma mainegi ageho. Atu mainegi ageho.” huya hisagetamahena “Tamage nehae.” hutama havitama tamametitia ohiho. 
MRK.13.22	Ani kanafina nagoa havigeage amaune vayaene “Nagaya Anumaya Kotima tamaugafa aligatigahie huno hunatenea kano mainoe.” huno havige hisia kanoene evayi huya veamogamina ayemavataga hugahe tokiyaage avame yana hugahayanagi Anumaya Kotia haye huno hapalimatenea veamoya ohavigahae. 
MRK.13.23	Ohavigahagi falote ohunaya kanafina ago tamahapaimainogi kayetama maiho.
MRK.13.24	Ani havi kanamoa hano hutesigeno yagemoa hanimaage hinageno ikamoa aivasa ohugahie. 
MRK.13.25	Kanefimoya ikatetila atafailavigahie. Ikatema hanea yayagamoya kanage kanage huno alu kate kate vaiyegahie. 
MRK.13.26	Mukia ani yamoa falote hutesigena ikapinagati emainoa kanoa vayamo natenea kanomona ikapinagatila siate elavisugeya nagegahae. Tusia tokiyaniene tusia hale yaniaene esugetama nagegahae. 
MRK.13.27	Nenagesagena ensole vayania humatesugeya yagemoma tavi nefalelegatiene evayi nehilegatiene aluga aluga haupalegatiene mukia mopaene mopaene nagainia nahaigena hapalimatenoa veanea aluga aluga mukia ma mopamona atupaletiene ikamo atupaletiene amavalesageya melitalu hugahae.
MRK.13.28	Yisasia mage huno hie “Fiki yosamoa nago avame ya tamaveligahigi ageho. Ani yosamoa hagoteno akopapitima agusasiyeno amuma malesigetamahena ‘Anuna valesia kanamoa falote hugahe nehie.’ hutama nehae. 
MRK.13.29	Naa hugahayanagi manima tamahanepauva kuguva yama agenutamahena “Yisasia esia kanamoa ago aupa higeno fiate hetino maineanagino ago egahie.’ hutama tamakesa havigahae. 
MRK.13.30	Nagaya tamage huna tamahanepauve meni kanafima mainaya veala ofalinesageno ani yamoa falote hugahie. 
MRK.13.31	Ikaene mopaene fanane hugahianagi nagai kemoa fanane ohugahie.
MRK.13.32	Manima tamahapauva kanama falote hisia kanahena nago kanomoa ohavine. Ikapinaga mainaya ensole vayamoya ohavinae. Anumaya Kotina nafaneamona ani kanama falote hisia kanahena ohavinoanagi nenafaa agaiage haviline.
MRK.13.33	Tamakaya ani kanama falote hisia kanahena ohavinaya yafe tamaula ofaetama tamakaitamile yagaiho. 
MRK.13.34	Nago kava kanomoma hia kava huno Yisasia egahie. Ani kava kanomoa aliya vayaamofena ‘Ma aliyana alu aliya alu aliyana tamahaote tamahaote yagaitama maiho.’ huneamateno “Fiatema mainamoga kagaikaa yagaiyo.” huneateno ataleno alu kotega umaine. 
MRK.13.35	Naa humaineafe tamakaya ania hutama yagaiho. Nomona nefama esia kanahena ohavinae. Une esio? Kege amunopi esio? Kokolemoa age neaisigeno esio? Ifi nate esio? Esia kanahena ohavinaya yafe kava yagaitama maiho. 
MRK.13.36	Faetama mainesageno havigu aupaa esigetama tamakaye hu yafenagi kayetama maiho. 
MRK.13.37	Mani kea tamakaifema hua kea mukia veamogamife nehugi kava yagaitama tokiyaage hutama maiho.” huno hamapaiye.
MRK.14.1	Ani kanafina tole yupa maiteya kafuahe kafuahe Anumaya Kotima amakinagomo amaugafama aligatimainea yafe alitalu huya hale oki kaihamena nenaya imu kigahe nehageya mono note kava vayamoyaene kahegi kema havilinaya anagaene Yisasina haesaya kea kesi ako huya atafa hisaya yafe ke huge havige humainae. 
MRK.14.2	Mage huya hae “Mukia veala imulema alitalu huya maisafima Yisasina atafama hisunageya mukia veamoya ageteya ke huya atile male huya tu hugahae.” huya hae.
MRK.14.3	Yisasia Petani umaineno nayona fugitaya agemainea kanomo agia Saimonie kanomo nopi umaine. Mopale umaineno kave nenegeno nago amoa anile eno manaage masavena havatemai yafa keayola alilino emaine. Ani keayopina nagola tusia monele hanea masavena manaage tina hane. Ani limo agia natie. Ani keayoma taloma hia yafamo agia alapasata yafane. Ani amoa masave keayola alino aitagino Yisasi anupi takino faletene. 
MRK.14.4	Faletegeya nagoa anile mainaya vayamoya ageteya ke vaiya mohu mehu nehuya mage huya hae “Naa higeno mani amoa manaage masavena afaa neatale? 
MRK.14.5	Nago kanomoma miya hileasina tali hataleti kina (K300) aluteasine. Aliteta ani masavete monea alita afenoamima omalenea veanea amamuteasine.” huya ani amofena “Kefo kava talo hane.” huya kemakimainae. 
MRK.14.6	Ke neamakigeno Yisasia mage huno hie “Agaila afaa ataleho. Naa higetama kea neamakiye? Ani amona aipamoa haviya hisia kava nehagi nagaila tusia kanale kava hunenate. 
MRK.14.7	Afenoamima omalenea veamoya mukia kanafina tamakaiene maigahayanagitama amaya hisaya tamakesama havisayana amaya hugahayanagi nagaya tamakaienena mukia kanafina omaigahue. 
MRK.14.8	Ani amoa amukoa hanegeno ani kavala hagoteno afaa ofalina mainogeno masavema faleya hevainatesaya masavena agola fale nenate. 
MRK.14.9	Tamage huna tamahanepauve mukia ma mopafi veapima Yisasifena kanale mono kema hamapaisayana ani amoma hia kavafeenena hamapaisageya mukia veamoya agaife amakesa havi havi huya maigahae.” huno hie.
MRK.14.10	Ani kanafina Yutasi Isakaliotia tuelufua (12) anagaaene nemaiya kanomoa viaamo Yisasina agesi huno momavalesigeya metafa hisaya yafe mono note kava vayatega umaine. 
MRK.14.11	Viaamo mo hamapaigeya ani kea haviteya tusia muse huteya ‘Mone kamigahune.’ huya hapaitageno Yutasia vaya kuluta oai yate kesi kateti momavaleno esigeya Yisasina haesaya kafe atiyemaine.
MRK.14.12	Hale oki kaihame kana maya nenaya kanamoa ehe kanale Anumaya Kotia Yuta vaya amaugafama aligatimainea kanahe amakesa nehaviya imuma kigahena sipi sipi heya kiya nenaya kanamoa falote higeya Yisasiene tokaeya nemaiya anagamoya Yisasina mage huya havigae “Hanatega kahaisia kumatela Anumaya Kotia amaugafama aligatimainea kanahe kagesa havisana kavela mo lalo tala hisune?” huya hae. 
MRK.14.13	Hageno Yisasia tole kanolatana hunateno mage huno hanapaiye “Ala kumate neviageno ti keayoma alino esia kanoene fotu hutetana akave vio. 
MRK.14.14	Akave neviageno haino mo falesia nopi haitana ani nomona nefafe mage hutana havigeo ‘Hulavenelia kanomoa mage hie ‘Hanate ayenalagimalenana nona hane? Yoka namisanagena nagaiene tokaeya nemaiya anaganiene Anumaya Kotia amaugafama aligatimainea kanahe tagesa havisuna kavela nesune?’ huno hie.’ hutana havigeo. 
MRK.14.15	Hisaagenoa folamo huno anale kimalenea nona ago alino hilato humaleneanagino ala nona tanavelisigetana kavetia talo tala hio.” huno hanapaiye. 
MRK.14.16	Higeana ala kumate vaana Yisasima hia kemoa mukia falote higeana ageteana Anumaya Kotia amaugafa aligatimainea kanahe amakesa havi havi hisaya kavela talo tala humainae.
MRK.14.17	Talo humalenaageya yagemoma tavi faleamaa Yisasia tuelufua (12) anagaamoyaene emainae. 
MRK.14.18	Mopale emaineya kavela nenageno Yisasia mage huno hie “Tamage huna tamahanepauve nagaienema kavema nenaya anagamogatama tamakaipiti kesi nahaesaya yatela nago kanomoa vaineaye.” huno hie. 
MRK.14.19	Higeya ani anagamoya amaipa haviya huteya agaifena amahaote amahaote mage huya hae “Nagaife nehano?” higeya “Nagaife nehano?” higeya huya havigae. 
MRK.14.20	Havigageno Yisasia mage huno hie “Tamakaya tuelufua (12) anaganimogatama tamakaipiti nagokemoga kesi nahaesaya katela vaineayane. Ani kanomoa nagaiene nagoke yopafiti kaihame kana maya ali vayagofino nene. 
MRK.14.21	Nagaya ikapinagati emainoa kanoa vayamo natenea nafanemonihena Anumaya Koti autamafima kaemalenaya avamete kava hugahuanagi vayamoya havisagi huno nagesi hunatesia kanomofena ‘Avonio nahau hanagi kagaya maigayeka mainekao.’ huna nehue. Ani kanomoga itakamoa okateneleasina tusia kanale kava hileasine.” huno hie.
MRK.14.22	Ani kavela nenageno Yisasia kaihame kana maya alino nunamu huteno muse huno havigeno kolite kolite huno neamamino mage huno hie “Aliho. Mamona nagaini naugafae.” huno hie. 
MRK.14.23	Nagola vaini nofi alagamo ti hanea keayola aliteno nunamu huno muse huno havigeno alino amamite amamite higeya nemainae. 
MRK.14.24	Nenageno Yisasia mage huno hie “Mamona nagaini kolane. Vayamoya nahaesagena falisugeno kolaniamoa takilavino mukia veafene huno takilavisia yafe Anumaya Kotia hulokiya vaino alino halegafilamatenea kemo aepamoa alino fatago hugahie. 
MRK.14.25	Tamage huna tamahanepauve menia nagaya vaini nofi alagamo timaa nagoene onegahuanagina Anumaya Kotima kava yagaimainea kumate umainena haegafa nofi alagamo tina etena negahue.” huno hie. 
MRK.14.26	Higeya yagamea nagola huteya Olivi yosa hanea agoyafi haimainae.
MRK.14.27	Yisasia mage huno hamapaiye “Tamakaya mukiamogatama nagaife havitama tamakupi maletama tamametiti nehaya yana ataletama asaga hulavisagi nayona ani yafe kaemaleneane
MRK.14.27	‘Nagaya sipi sipi kava kanoa haesugeya sipi sipiyaga atagufeya falegahae.’ huno kaemaleneane.
MRK.14.28	Kaemaleneanagi falimainesufiti Anumaya Kotia alino hetinatesigena Kalili uhagotelamatena visugetama nakave egahae.” huno hie. 
MRK.14.29	Higeno Pitaa kenonaa mage huno hie “Mukia anagala kagaifema haviya amakupi maleya amametiti nehaya yama ataleya falesagenahena nagaya ania ohugahue.” huno hie. 
MRK.14.30	Higeno Yisasia mage huno hie “Tamage huna kahanepauve meni kegela kokolemoa tole kanale agea oainesigeka kagaya tagufa (3) kanale mage hugane ‘Nagaya oagenoa kanoe.’ huka avane hunategane.” huno hie. 
MRK.14.31	Higeno Pitaa tokiyaage ke huno hie “Kagaiene nahaesagena faligahuanagina kagai kagihena avanena huna fala okigahue.” huno higeya mukia anagamoya nagoke kegeya humainae.
MRK.14.32	Huteya Ketesemani uvayi hageno Yisasia agaiaenema tokaeya nemaiya anagafena mage huno hie “Tamakaya male maineho. Nagaya Anumaya Kotitega nunamu huna havigegahue.” huno hie. 
MRK.14.33	Pitaene Yemesiene Yoniene amavaleno viana aepa heno aipamoa kanaage higeno haumana halegeno kasageke hie. 
MRK.14.34	Huteno mage huno hamapaiye “Nahau nayamopamoa tusia kanaage nehigena ago falisua kava nehugi male mainetama kava yagaitama maineho.” huno hie. 
MRK.14.35	Osia viaamo nunamu huno havigegahe mopafi agoya moyeno maineno nunamuna mage huno havige “Kahaisigekahena falisua kanania alitalesane huna kahavinegoe. 
MRK.14.36	Nenafagae kagaya mukia yana kanale hateasine. Nagaya falisua kava nehugi ani havi kanamoa satuage hia ti kana tima hanea keayola nahafaletalo. Afaa nagai nagu nagesa akave ohuka kahaisia yana afaa huo.” huno havige.
MRK.14.37	Havigeteno viaamo momakeana agaiaenema tokaeya nemaiya anagala faeya mainageno Pitafena mage huno hie “Saimonigae faekage mainano? Vae kagaya aupa kana kanoa kava oyagaikage mainano? 
MRK.14.38	Satania ayelamavataga hisigeno tamakuamoa ‘Ohugahue.’ huno tokiyaage humaineanagi afaa amega tamaugafamoa tokiyaa omaleneanagino ‘Hugahue.’ huno hisia yana hugahigi Satani kema ohavisaya yafena kava yagaitama mainetama Anumayamotega ke hutama havigeho.” huno hamapaiye.
MRK.14.39	Huteno amataleno viaamo Anumayamotega havigea kea ania huno nagoene mo havige. 
MRK.14.40	Havigeteno eteno momakeana amau tokotoko higeya faeya mainageno momakeanagi “Vae tagaya naane hisune?” hugeya amakesagumo humainae.
MRK.14.41	Hageno Yisasia eteno eaamo tagufa (3) kanale amakaifena mage huno hamavige “Maifalu hutamage faetama mainao? Hailagino kanania ago falote nehie. Nagaya ikapinagati emainoa kanoa vayamo natenea nafanemonia nagesi huno navaleno kefo yama nehaya vayamogami amayapi natesigeya nahaegahe nehae. 
MRK.14.42	Mukiamogatama hetitama vigetao. Ageho nagesi huno nahaesia kanoa ago neegi vigeta mogamano.” huno humaine.
MRK.14.43	Yisasia mani kea nehigeno aupaa Yutasia tuelufua (12) anagaaenema tokaeno nemaiya kanomoa evayi higeya agaiene mukia vayayagaene mono note kava vayaene kahegi kema havilinaya anagaene nagoa Yuta vayatamaenema humataya vayamoya ayaaya naepege naipege huya muki kayoene aliya emainae. 
MRK.14.44	Agesi huno Yisasina haesaya yama amavalisea kanomoa vayayagahena mage huno hamapaiye “Atakoma hisua kanoa haesaya kano mainegi atafa hutama tokiyaage hutama avaletama viho.” huno hamapaiye.
MRK.14.45	Yutasia evayi huno Yisasite eaamo mage hie “Hulavenelina kanomogae.” nehuno atako me hie. 
MRK.14.46	Atako higeya ageteya vayayagamoya Yisasina atafa huya ayetalako humainae. 
MRK.14.47	Atafa nehageno nagola agaiaenema hetimaiya kanomoa ayaaya naepea hevayu huno ala mono note hagote kava kanomo aliya kanoamo agesa aifakalitalegeno asaka hulavimaine. 
MRK.14.48	Aifakalitegeno Yisasia mage huno hie “Tamakaya nagaifena ‘Vaya nehamaeno musufaya nehia kano maine.’ hutama nagaima natafa hugahena ayaaya naepene muki kayoene alitama neao? 
MRK.14.49	Mukia kanafina efiefi huna tamakaiene mainena ala mono nopina mono kea huhalena nehuanagi nagaila natafa ohunayanagi afaa kanalele. Nayoma kaemalenaya kemoa falote huno tamage hisia yafe menia natafa nehae.” huno hie. 
MRK.14.50	Higeya mukia agaiaenema tokaeya nemaiya anagala neataleya fale hano humainae.
MRK.14.51+MRK.14.52	Nago neyamoa aye ohati kena kenalafamaage failino Yisasi akave umainegeya agaila atafa hugahe hageno kenaa hateno neataleno augafa alapaage aiyayeno faleno umaine.
MRK.14.53	Yisasina avaleya ala mono notela hagote kava kanomote ageya mono note kava vayayagaene Yuta vayatamayagaene kahegi kema havilinaya anagaene alitalu huya mainae. 
MRK.14.54	Pitaa akave anatino vianagi avatela ounegi aluale umaineno ala mono notela hagote kava kanomo nomo haupale uvayi huno ati vayaene mopale umaineno atale tota huno maine.
MRK.14.55	Mono note kava vayamoyaene mukia kanisole vayaene Yisasima haesaya kaiyekema hutegahena nagoa vayamoya “Kefo kavala higeta agemainone.” huya hutesaya vayafe atiyayana omainae. 
MRK.14.56	Omaigeya kasagoya vayamoya havige huya Yisasifena hayanagi amakai kemoa nago katela ohunagi alu ke alu ke maiya humainae. 
MRK.14.57+MRK.14.58	Nagoa vayamoya hetiya havige huya Yisasifena mage huya hae “Tagaya agaiama humainea kea havilinone mage huno humaine ‘Nagaya vayamoyama kimalenaya ala mono nona alina lagape aitalena tagufa (3) kanafi ani nona etena vayamoya nokiya avamete no ali hetigahue.’ huno higeta havilinone.” huya nehae. 
MRK.14.59	Hayanagi ani kemoa nago avamete kea ohunagi alu ke alu ke maiya humainae.
MRK.14.60	Hageno ala mono notela hagote kava kanomoa amunoamifi hetimaineno Yisasina mage huno havige “Na augafa ke kagaifena nehae? Kagaifena kaiyekema hunegatayana kenonaamia hufalote huka nohane?” huno havige. 
MRK.14.61	Havigeanagi Yisasia kea ohuno avaya lukino maineno nagola osi ke kanoa ohutafa huno mainegeno ala mono notela hagote kava kanomoa eteno nagoene havige “Kagaya Anumaya Kotia taugafa aligatigahema hugatenea kano mainano? Kagaya agima alisaga nehaya Anumaya Kotina nafaneamoga mainano?” huno havige. 
MRK.14.62	Havigegeno Yisasia hufalote huno hie “E, nagaya ani kano mainoanagitama tamakaya haenagaa Ikapinagati emainoa kanoa vayamo natenea nafanemonia tusia tokiya yamaa hanea Anumaya Kotina tamaga ayatega hanea siale mainena ikate hanea siate esugetama nagegahae.” huno hie. 
MRK.14.63	Higeno ala mono notela hagote kava kanomoa ani kea havigeno aipamoa tokiyaage higeno kenaa alino hatata nehuno mage huno hie “Tagaya hai havunanagiya nagoa vayamoya kaiyekea huoatesae. 
MRK.14.64	Anumaya Kotifema huhaviya hutea kea ago nehavigi. Na tamakesa nehaviye?” huno higeya mage huya hae “Tamage nehane anona yamaa alisia yafe haesageno falisie.” huya hae.
MRK.14.65	Huteya nagoa vayamoya Yisasina amavetuna heneateya aulagafi aiso huteneya aikoneliya mage huya havigae “Kaune kema nehana kanomoga tahapaiyo taya negahayae?” huya havinegeya ati vayamoya amayateti aikolimainae.
MRK.14.66+MRK.14.67	Pitaa nomo haupalega afetega mainegeno ala mono notela hagote kava kanomona aliya munamoa anile emaineno ageana Pitaa ata lota nehigeno ani munamoa megeteno Pitana agesagali maineno mage huno hie “Kagayaenena Nasaleti Yisasiene vaiyatete nehana kanoe.” huno hie. 
MRK.14.68	Higeno Pitaa avane huno “Aao nagaya ani kanoa oagenoa kanohe maika nehane.” huno nehuno fiate nevigeno anile kokolemoa agea aimaine. 
MRK.14.69	Fiate mainegeno ani munamoa mogeteno anile hetimaiya vayafena mage huno hie “Mani kanoa Yisasi anagapiti kanoe.” huno hie.
MRK.14.70	Higeno Pitaa nagoene eteno “Aao nagaya ani kanoa omainoe.” huno hie. Osi kana kanoa maigeya anile hetimaiya vayamoya mage huya hae “Tamage kagaya Kalili kano mainana yafe agaiene vaiyatete nehana kano mainane.” huya hae. 
MRK.14.71	Hageno Pitaa mage huno hie “Nagaya tamagema ohisugenoa Anumaya Kotia nahaesie. Anumaya Koti aulagafina tamage huna tamahanepauve tamakayama haya kanoa nagaya oagenoa kanoe.” huno hie. 
MRK.14.72	Nehigeno aupaa hagoteno agema aiya kokolemoa anile viaamo agea aigeno Pitana agesamoa aikalo higeno Yisasima hapaigeno havimainea kea mage huno humaineane “Kokolemoa tole kanale agea oainesigeka kagaya tagufa (3) kanale avane huka nagaifena ‘Noagoa kano maine.’ huka hugane huno humainea kemoa Pita agesamoa aikalo higeno haviteno tusia avitemaine.
MRK.15.1	Kola alino halegeya mukia mono note kava vayaene Yuta vayatamaene kahegi kema havilinaya anagaene kanisole vayaene Yisasina haesageno falisia kea huge havige huteya Yisasina nofi kiteteya ala kamani kava kanole, Pailatite avaleya ayapi motenae. 
MRK.15.2	Motageno Pailatia Yisasifena mage huno hie “Kagaya Yuta veamogami Sauve kano mainano?” huno havigegeno Yisasia mage hie “Kagaikaa ani kea hai nehane.” huno hie. 
MRK.15.3	Higeya mono note kava vayamoya kasagoya kea “Maa kefo kava humainane.” huya hutenae. 
MRK.15.4	Huneatageno Pailatia nagoene mage huno hie “Havio mukia kefo yama nehana yana ali falote nehagi kagaya kenonaamia naa higeka nohane?” huno hie. 
MRK.15.5	Hianagi Yisasia kenonaa nagola osi ke kanoa ohigeno Pailatina amayo aimaine.
MRK.15.6	Kafuahe kafuahe Anumaya Kotia amaugafama aligatimainea kanahe amakesa haviya imua negiyanagino Pailatia mukia ani imu kisaya kanafina nagoke nofi hutegeno nemaiya kanoa vayayagamoya haesaga huya “Agaya esie.” huya haya kanohe nofipitila “Hai hano hanagi vuo.” huno huneatea kanae. 
MRK.15.7	Ani kanafina nago kanomo agia Palapasie kamani vayaene tuma nehaya vayaene maineno tuma haya kanafina vayala tavata nehamaeyaya vayaene mainegeya kina nopi avaleya hutenayane. 
MRK.15.8	Hutenayanagiya vayayagamoya Pailatife mage huya me hae “Mukia imuma kina kanafima nehana kavala hulato.” huya hae. 
MRK.15.9	Hageno Pailatia mage huno hamavige “Nagaya Yisasifena Yuta veate Sauve kanomofe ‘Hai hano hanagi vuo.’ huna hisugetama musena hugahao?” huno hamavige. 
MRK.15.10	Higeya mono note kava vayamoya ma amakesa haviye “Mukia veala Yisasi kegeya nehaviya tagai kea nohaviye.” huteya ani yafe Yisasifena amaipamoa haviya huteteya Pailatite avaleya ageno Pailatia ani yafe agesa nehavino humaine. 
MRK.15.11	Havianagi mono note kava vayamoya mukia vayamogami amaipa moyeya mage huya hamapaiye “Mage hutama hiho ‘Palapasina atalesanageno afaa esie.’ hutama hiho.” huya hae. 
MRK.15.12	Hageno Pailatia vayayagahena mage huno hamavige “Ania hisuana ma kanomofe tamakaya Yuta vayate Sauve kano maine hutama nehaya kanomofena naa hutesue?” huno hamavige. 
MRK.15.13	Hamavigegeya mukia vayamoya ala kefiti mage huya hae “Yafaga yosale nili hetama asaigeno falino.” huya hae. 
MRK.15.14	Hageno Pailatia mage huno hamavige “Naa higetama na kea nehae? Hanaa augafa kefo kava humaine?” huno hianagi amakaya eteya aliya alapi ataleya ala kefiti mage huya hae “Yafaga yosale nili hetama asaigeno falino.” huya hae. 
MRK.15.15	Hageno Pailatia mukia vayamoya muse hisaya kava hugahue huno Palapasina nofipiti avaleno neataleno Yisasina agata aisifa kayoteti haifu amiteno Yisasina ati vaya amayapi ateteno “Yafaga yosale nili hetama asaigeno falino.” huno hie.
MRK.15.16	Ati vayamoya Yisasina avaleya ala kava kanomo no haupalega umaineya mukia amakaiene nemaiya ati vayafe ke hageya emainae. 
MRK.15.17	Emaineya Yisasina akaya ategahe “Ala kano mainane.” huya hisaya yafe ayaaya haesa kena aliya faiteteya avetanafaage nofi aliya mo aigalaki me aigalaki huya tumano kula talo huya Yisasina anute vaitenae. 
MRK.15.18	Vaiteteya aepa heya huhaviya hutegahena mage huya hae “Felugae. Yuta vayamogami sauve kanomogae.” huya akaya atae. 
MRK.15.19	Neateya anute kayoteti nagoene nagoene huya aikoneliya augafale amavetuna heneateya amaleya ayeya mopale maineya “Ala kano mainane” huya ayevataga vatago humainae. 
MRK.15.20	Kigi huneateya haesa kena hateneataleteya agaia kena faiteteya yafaga yosale nili hegahe avaleya umainae.
MRK.15.21	Kategama vayana Saimoniene fotu humainae. Ani kanoa Sailini kumate kanoe. Alekasataene Lufasiganiene neanafae. Ani Saimonia hoyafinagati kate enevigeya ati vayamoya tokiyaage ke huya “Kaiyayeka yafaga yosa melika vuo.” huya hageno molino umaine.
MRK.15.22	Alino vigeya Yisasina avaleya vayaamoya Kologota kumate uvayi hae. Ani kumamo agimoa tagaiti kefina anu ayamufa kumale huya nehae. 
MRK.15.23	Ani ati vayamoya “Haesunageno falisiana agata ai yafenagita agatama oaisia tina amisunageno nesie.” huyama hayana anima agata oaisia timo agia mea. Meaene nofi alagamo tiene nagopi ali havigu huteya aliya amiyana Yisasia ani tifena “Aao.” huno onene. 
MRK.15.24	Onegeya yafaga yosale nili heya asaimaleteya kenaa fako huya aligahe musufa yama nehaya yokalo lageya amakasaya vayamoya alimainae.
MRK.15.25	Natena naeni (9) kiloki yagemoa anale hai vayi higeya Yisasina yafaga yosalela nilia maleya heteya asaimainae. 
MRK.15.26	Asaiteya “Ma kava higeta haune.” huya kaemalenae “Mani kanoa Yuta veate ala Sauve kanoe.” huya kaeya malenae. 
MRK.15.27+MRK.15.28	Kaemaleteya Yisasiene tole kanolatana vaya nehamaeana musufa yama nehaa kanolatana nago kanoa Yisasina tamaga kaiyagaa haeya asaimaleya nago kanoa haoga kaiyagaa haeya asaimaleya humainae.
MRK.15.29	Humalenageya katema ute ete huya agasaya vayamoya amakeya kayo aiya “Kefo kano maine.” huya kigi yokalofiti huhaviya huneateya mage huya hae “Oho kagaya ‘Ala mono nona alina lagape aitaletena tagufa (3) kanafi etena kitalegahue.’ huka nehana kano mainane? 
MRK.15.30	Menia kagaya yafaga yosa neataleka kagaikaa elavika kaugafa aligatio.” huya hae. 
MRK.15.31	Hageya mono note kava vayaene kahegi kema havilinaya anagaene amakaiami vayamoyaene ania huya kamuge hatageya vaineateya mohu mehu huya huhaviya huneateya mage huya hae “Nagoa vea amaugafa aligatimainegi naa higeno agaia augafa ali nokatie. 
MRK.15.32	Kalaisiga Isaleli vayate Sauve kanoamimoga yafaga yosa neataleka elavigeta agamano. Agesunana kagaifena havita tagupi maleta tametitia hugahune.” huya huhaviya huneatageno agaienema yafaga yosalema asaimalaya musufa kanolatamoganienena ania huana Yisasina huhaviya hutenae.
MRK.15.33	Yagemoa euno amunokano higeno halemainea yamoa hano higeno mukia kotega tusia hanikino viaamo une kanalega eteno ali halemaine. 
MRK.15.34	Une kanalega Yisasia ala kefiti ke huno agaia kefiti mage huno hie “Eli Eli lema sapakatani.” huno hie. Tagaiti kefina mage huno hie “Anumaya Kotinimogae, Anumaya Kotinimogae naa higeka nagaila nenatalane?” huno hie. 
MRK.15.35	Higeya nagoa anile hetimaiya veamoya haviteya mage huya hae “Ilaiyafe ke nehigi haviho.” huya hae. 
MRK.15.36	Hageno nago kanomoa viaamo hava koyafa kana yana alino atuage nofi alagamo tipi ayeteno alino viaamo kupaga kayote maleno ani hava koyafa kana yana kiteno “Yisasia mayu mayu huno nesie.” huno neamino mage huno hie “Agava maineta agesune Ilaiyaa yafaga yosaletila mevaleno elavisifi agegahune.” huno hie. 
MRK.15.37	Higeno Yisasia ala kegefa huteno falimaine.
MRK.15.38	Faligenoa ala mono nopima ala kena ayaaya kenagefama asaimalenaya kenamoa Yisasima falia kana kanoale analeti aepa heno amunopiti hatata hulole hulavino mo talene. 
MRK.15.39	Ati vayate kava kanomoa Yisasina aulega hetimaineno Yisasia kema huteno falia yana ageteno mage huno hie “Tamage huno mani kanoa Anumaya Koti nafanelafa maine.” huno hie.
MRK.15.40	Nagoa aneyaga aluale maineya agemainae. Nagoamogami amakia, osi Yemesiene Yosefegani itaanimoa Maliae Salomiagi Magatala kumate Maliaagi huya mainae. 
MRK.15.41	Yisasia Kalilima mainea kanafina ani aneyagamoya akave vaiyatete nehuya kavela kaeya neamiyane. Mukia aneyaga Yisasiene Yelusalemu tokaeya umainaya aneyaga aluale hetiya maineya Yisasina agemainae.
MRK.15.42+MRK.15.43	Sapati yupahe haviya talo tala hisaya kanagino yagemoa lavi falegahe higeno Yosefea Alimatia kumate kanoa Yuta kanisolefi nemaiya kanoa evayi hie. Ani kanoa Anumaya Kotima kava yagaisia kanahe muse huno agava nehia kanogino kolia ohuno Pailatite viaamo mage huno havige “Yisasina augafaa aligahe nehue.” huno mo havige. 
MRK.15.44	Havigegeno Pailatia “Aupaa ago falimainegeka nehano? Avonio namayo aiye.” huno agesa nehavino nagoa ati vayate kava yagaimainea kanohe ke higeno egeno “Yisasia ago falimaineo?” huno havige. 
MRK.15.45	Havigegeno ati vayate kava kanomoa “E, ago falimaine.” huno higeno Pailatia Yosefena mage huno hapaiye “Kanalelagi augafa afaa moligane.” huno hie. 
MRK.15.46	Higeno Yosefea viaamo kayo muki ayaaya kena molino viaamo augafa yafaga yosaleti alino maleneno kenaleti augafalela aigalaki kalaki huno haya kiteno alino viaamo hefalegeya kafimalenaya yafakapi Yisasina hevaiteteno avayalema aililesia yafana ayetufeno anile mo aililemalene. 
MRK.15.47	Magatala Maliaene Yosefena itaamoa Maliaene maineana hevaitea yafa kaana agemainae.
MRK.16.1	Sapati yupamoa hano higeya Yemesina itaamoa Maliae hamoamoa Magatala kumate alagi Salomiene Yisasina augafale manaage masaveteti faletegahe ani masavena aliya emainae. 
MRK.16.2	Sota yupa yagemoa yaufa nehaigeya ani aneyaga komulega vae. 
MRK.16.3	Kategama vayana amakaiamige kea hume hume umainae “Komumo avayalema aililemalea yafana ta taya huno avayaletila alino avayu huno faitega atalelategahie?” huya hae. 
MRK.16.4	Nehuya agesaga huya agayana ani ala yafakefa ago alikelitalageno faitega hanegeya agemainae. 
MRK.16.5	Ageteya ani yafakapinaga hai faleya mogayana nago neyana aya tamaga kaiyaga mopale mainegeya agayana ani kanomoa ayaaya efe kena failinegeya ageteya tusia amamayo aimainae.
MRK.16.6	Amamayo neaigeno ani kanomoa mage huno hie “Tamakaila tamamayoa oaino. Tamakaya Nasaleti Yisasife ati neayae. Yafaga yosale nilima heya asaimalaya kanohe ati neayayanagi agaya falimainefiti ago hetimaine. Mafina omainegi ani kanoma malaya kumala ma hanegi ageho. 
MRK.16.7	Tamakaya utama Yisasienema tokaeya nemaiya anagaene Pitaene mage hutama hamapaiho “Yisasia ofalino afaa mainenoma tamahapaimainea kemoa ago uhagotelamateno Kalili umainegi anilega neutama Yisasina mogeho.” huno hamanepaiye.
MRK.16.8	Higeya amakaya atili huteya amamayo aigeya yafakapitila hatilaviya amaiyayeya vayanagi kolima haya yafe nagoa vayala ani kea hamaopainae.
MRK.16.9	Sota yupa nate alakefafi Yisasia falimainefitila hetino viaamo hagoteno Magatala kumate Malia mainelega uvayi higeno agemaine. Nayona ani amo agupina sevenia (7) Satani Avamula mainegeno Yisasia anatitaleneane. 
MRK.16.10+MRK.16.11	Ani Maliaa ageteno viaamo Yisasienema tokaeya nemaiya anagala mogeana tusia hamau huya avineatageno ani amoa mage huno mo hamapaiye “Yisasia falimainefitila ago hetigena nagaya agaila ago agetena neoe.” huno hamapaigeya haviteya “Havige nehane.” huya amametitia ohunae.
MRK.16.12	Haenagaa ani vayapitila tolemogania kumala ataleana katega nevaageno Yisasia evayi higeana agemainae. 
MRK.16.13	Ageteana ani kanolatana eteana vayaanimoya mainalega vaaamogani “Yisasia naa kano agoe.” huana mo nehaana ani vayamoya “Havige nehae.” huya haviya amametitia ohunae.
MRK.16.14	Haenagaa alevenia (11) anagala kave maiya nenageno Yisasia evayi huno maineno amakaya vayamoyama haya kemoa “Yisasia falimainefitila ago hetigeta agemainone.” huya haya kema havisaya yafena amakuamoa tilegeya haviya amametitima ohaya yafe Yisasia ke memamakie. 
MRK.16.15	Kemamakiteno mage huno hamapaiye “Mukia kotega utama nagai kanale mono kea alitama veamogamina mo hamapaiho. 
MRK.16.16	Hamapaisageya nagoa veamoya ani kehena ‘Tamage nehae.’ huya haviya amakupi maleya amametiti hisagetama tina falematesageno Anumaya Kotia amaku amamena aligatigahianagi nagoa veamoya ani kehena ‘Havige nehae.’ huya haviya amakupi omalesaya veafena Anumaya Kotia ‘Hani yapi tegelege nehia atafi viho.’ huno humategahie. 
MRK.16.17	Nagai kema haviya amakupi maleya ametiti hisaya veamoya ani tokiyaage avame yana hugahae nagai nagile Kefo Avamula vea amakupitila amanati neataleya amaku amakesafiti ohavinesaya kefitila alu amake alu amakea aigahae. 
MRK.16.18	Veama akafu neamanisia osifavema atafa hisayana amaugafa amagata oaisigeya ofaligahae. Vayama nefalia posini lima nesayana amaugafa amagata oaisigeya ofaligahae. Kalima nealiya vayamogami amaugafalema amayama malesagenoa kaliamimoa kanale humategahie.” huno hie.
MRK.16.19	Yisasia, Anumayatimoe mani kea hamapaitegeno ikapinaga avalesaga higeno haino Anumaya Kotina tamaga ayatega umaine. 
MRK.16.20	Umainegeya Yisasiene tokaeya nemaiya anagala mukia kotega ute ete huya Yisasi mono kea hamanepaigeno Anumayamoa amakaiene vaiyeno amaya huno tokiya yamaaleti “Ani kea tamage nehae.” huya veamoya havisaya yafe kasagoya tokiya avame yana humainae. Mani kema hua kea tamage.
LUK.1.1	Tiofilasiga ala kava kanomoga mukia vayamoya Yisasima tagai amunopi humainea yana ago kaemalenae. 
LUK.1.2	Yisasi kema hamanepaiya vayamoya ehe kanale aepa heya ani yana ageteya tamahapaimainae. 
LUK.1.3+LUK.1.4	Mukiama kahapaiya kemona aepaa kelamake ke havisa-nafe nagaya kanaleya huna havilama huna havilinoafe fatago huna kaena kamigahue huna nehue.
LUK.1.5	Nagi Yutia kotega ala kava kanomo agia Helotie kava yagaino mainea kanafina nago kanomo agia Sekalaiyae mono note kava kano maineanagino Apaisa nofi kano mai-geno aamoa Eloni nofi vayapiti falote humaineane. Ani amo agia Ilisapetie. 
LUK.1.6	Ani alavelatana Anumaya Koti aulagafina fatago huana mai-neana mukia Anumayamo kahegi kea haviana akave maleana havi kavala ohunaane. 
LUK.1.7	Ilisapetia namo a maineafe nafaneania omai alavelata kosuna alekano lemainae.
LUK.1.8+LUK.1.9	Apaisa nofi vayamoya aliya alisaya kana Sekalaiyaa Anumaya Koti aulagafi aliyamaa nealigeya mono nopi kava vayamoya Sekalaiyafe “Kagayae.” huya hageno Sekalaiyaa Anumaya Koti mono nopi maineno manaage yana kaesalamana Anumaya Kotina huneateane.
LUK.1.10	Halinamo manaa Anumaya Kotina neamigeya mukia veane-yaga kumatega maineya Anumaya Kotitega havigemainae. 
LUK.1.11	Havigageno Sekalaiyaa mono nopi mainegeno Anumayamo ensole kanomoa agaite efalote huno manaage ata kaemalea folamole tamaga kaiyagaa me hetimainegeno agemaine. 
LUK.1.12	Sekalaiyaa ani kanoa ageteno atali talu huno koli humaine. 
LUK.1.13	Koli hianagi ani kanomoa mage huno hie “Sekalaiyaga kolia ohuka afaa maiyo. Nunamuma humainana yafena Anumaya Kotia ago havianagino akamoa Ilisapetia ne nafane atesigeka agia Yonie huka malo. 
LUK.1.14	Kagaya tusia muse nehisanageya mukia veamoya ani nafanema falote hisia yafena tusia muse hugahae. 
LUK.1.15	Ani nafanemoa Anumaya Koti aulagafina ala agiene kano maineno havilina onegahia-nagino atenea kanaleti aepa heno Anumaya Koti Alu Aotage Avamumoa aguafina hiya hugahie. 
LUK.1.16	Hiya hisigeno mukia Isaleli kumate veanemoya agai kea haviteya amakua aiyahae huya amakaiami Anumaya Kotitega ugahae.
LUK.1.17	Anumayamo aulega hagoteno Ilaiyama humainea kavaene aminea tokiyaaene vigeya amafaheya agai kea haviteya amakua aiyahae huya nafaneamihena amakesa havigahae. Veganokano nehaya veanemoya agai kea haviteya amakua aiyahae huya fatago veanemoya humainaya kanale kea havigahae. Aniama hisayafe veaneyaga Anumayamoma esiafe amakua talo tala huya maigahae.” huno hie.
LUK.1.18	Higeno Sekalaiyaa mage huno hie “Tamage nehapi havige nehane? Nagaya kosunagina animoa alekano lemaineanagitaa hanaa hutaa ani kea havisue?” huno humaine. 
LUK.1.19	Higeno ensole kanomoa mage huno hie “Nagaya Kepalielinae Anumaya Koti aule hetina mainogeno Anumaya Kotia ani kanale kema kahapaisuafene huno hunategena emainoe. 
LUK.1.20	Havio nagai kemoma haenagaa efalotema huno tamage hisigeka kenia ohavinanafe menia tugogekamoa tileno atalako hinageka kaiyekea ohugananagika kema hua kemoa efalote huno tamage hisia kanale tugogekamoa akalo hinageka kagea aikalo hugane.” huno humaine.
LUK.1.21	Higeya kumate mainaya veamoya Sekalaiyafe agava huge hugeteya ayaaya kanagefa Anumaya Koti noma hunalagimale nopima maiya yafe “Naa higeno aupaa nome.” huya amakesa haviya mainae. 
LUK.1.22	Mainageno ani nopinagati hatilaviana kaiyekea nohie. Kaiyekema ohia yafe veamoya amakesa mage huya havimainae “Nopinaga maiya yamo alu ya agemai kano maine.” huya havigeno ani kanomoa ayateti avamename huno kea hamapaiya-nagi avayamoa tuki maine. 
LUK.1.23	Tuki mainegeno aliyamaama hano hia kanale nomaalega umaine.
LUK.1.24+LUK.1.25	Umainegeno haenagaa aamoa, Ilisapetia aipaene maineno faefua (5) ikana falakino maineno mage hie “Anumayamoa kanale ya hunatene. Nageteno veamogami amaulagafina nagayema humainoa yana ago alitalene.” huno humaine.
LUK.1.26	Ilisapetia aipaene mainea ikana sikisia (6) ika agasetegeno Anumaya Kotia nago ensole kanoa, Kepalielina, nago Kalili kotega hanea kumala, Nasaleti hutene. 
LUK.1.27	Anumaya Kotia nagola vene ofaenea munate Kepalielina hutegeno umaine. Ani munamo agia Maliae. Yosefena agaite hagemalenaya munale. Yosefena aginagomo agia Tevitie.
LUK.1.28	Kepalielia Maliate eno mage huno hie “Mainano? Anumaya Kotia kagaila muse nehia munamoga Anumayamoa kagaiene maine.” huno hie. 
LUK.1.29	Higeno anima hia kehena Maliaa tusi amayo neaino ma agesa havimaine “Ani kea naane ke me nahapaiye?” huno humaine. 
LUK.1.30	Higeno ensole kanomoa agaife mage huno hie “Maliaga kolia ohuo. Anumaya Kotia kagaifena aipa kanale hunegate 
LUK.1.31	Havio kagaya kaipa ya huteka ne nafane ateteka agia Yisasie huka malo.
LUK.1.32+LUK.1.33	Ani nafanemoa agi hanesia kano mainesigeya veamoya ‘Anale mainea Anumaya Koti nafane maine.’ huya hugahae. Aginagomoa, Teviti kava yagaimainea tokiyaa Anumaya Kotia amisigeno Yekopu nofi veate agola kava yagaino maineno kava yagaisia tokiyaa hanege hanege huno hanesigeno hano ohugahie.” huno humaine.
LUK.1.34	Higeno Maliaa ensole kanomofe mage huno hie “Hanaa huna ania hisue? Nagaya velela omainoa muna mainoe.” huno hie. 
LUK.1.35	Higeno ensole kanomoa agaife mage huno hie “Anumaya Kotina Alu Aotage Avamuamoa kagaite emaisigeno anale mainea Anumaya Kotina tokiyaamoa aiso hugatesigeka maineka nafanea ategane. Atesanana alu aotage kanale nafane mainesigeya veamoya ani nafanehena ‘Anumaya Kotina neamo maine.’ huya hugahae. 
LUK.1.36	Havio neitakamoa, Ilisapetia, alekano lemaineanagi aipaene maineanagino ne nafane ategahie. ‘Namo a maine.’ huya humainaya alekanomoa aipaene mainea ikamaa sikisia (6) ika agasemaine. 
LUK.1.37	Anumaya Kotia tagaya ohuteasina yanagi afaa hugahie.” huno humaine.
LUK.1.38	Higeno Maliaa mage huno hie “Nagaya ago Anumayamo aliya muna mainoe. Hana kemoa kanalelagino nagaitela falote hunategahie.” huno hie. Higeno ensole kanomoa anileti neataleno umaine.
LUK.1.39	Maliaa ani kanafina hetino aiyayeno agoyafi haino Yutia kotega hanea kumate umaine. 
LUK.1.40	Uvayi huno Sekalaiya nopi hai faleno Ilisapetina falu fala hutene.
LUK.1.41+LUK.1.42	Falu fala huneategeno Ilisapetia Maliama hia kea nehavigeno aipafima mainea nafanemoa kanage kanage higeno Anumaya Koti Alu Aotage Avamumoa Ilisapetina aguafina hiya higeno Ilisapetia ala kefiti mage huno hie “Kagaya mukia aneyaga amakaseka mainanageno Anumaya Kotia kanale muse ya kamianagika atesana nafanea kanale muse ya alimainea nafane kaipafina maine. 
LUK.1.43	Nagaya hanaa a mainogeka Anumayaniamona itaamoga nagaitega neane. 
LUK.1.44	Havio hu falu fala hunatana kea nagesafi nehavugeno naipafinaga mainea nafanemoa tusi muse nehuno kanage kanage nehie. 
LUK.1.45	Kagaya Maliaga Anumayamo ensole kanomoa kahapaiya kea ago tamage huno falote hugahie huka ago havika kagupi maleka kametiti humainanafe Anumaya Kotia muse hisana yana ago kamine.” huno hie.
LUK.1.46+LUK.1.47	Maliaa mage huno hie “Nagu nafanemoa Anumayamo agi alisaga nehigeno nagu namena alinegatia Anumaya Kotiniamofena tusi muse nehue. 
LUK.1.48	Muse nehuanagina nagaya afa munalagina aliya munaa mainoanagi agaia nagaila kalagi ainateanagina ani nafanea atesugeya mukia veala meni veanene haenagama falote hisaya veanene nagaifena ‘Ma amona Anumaya Kotia tusia muse hisia ya aminea ale.’ huya hugahae.
LUK.1.49	Tusi tokiyaa hanea kanomoa nagaila kanale ya hunatene. Ani kanomo agia ‘Kanale alu aotage kano.’ maine huya nehae. 
LUK.1.50	Agaife ‘Ala kanoni maine.’ huya humai-naya veamofena menima mainaya veanene haenaga veamogamifeene tusia kalagi aimaine. 
LUK.1.51	Ayateti tokiya aliyana alimaineanagino ‘Tagaya ala veane mainone.’ huya amakuafinaga nehaviya amaugafa aliya haimainaya amakesa haviya veamogamina amanatitalene.
LUK.1.52	Tokiyaage kava vayala alino mopafi amataleneanagi amakima omale veamogamina amakia alisaga humaine. 
LUK.1.53	Amakuafinaga amaka-nelea veamogamina kanale yana kasagoya alino amamigeno amamu higeya havatemainae. Mukia yaamima hanea veala oamamino humategeya ataleya umainae. 
LUK.1.54+LUK.1.55	Taginagomoa Apalahamuene agaia nofi veanene haenagama falote hisaya veanenefe mage huno hie ‘Kalagi ailamategahue.’ huno nayona humainea kele menia agesa haviteno Isaleli kumate aliya vayaamogamina amaya humaine.” huno Maliaa humaine. 
LUK.1.56	Maliaa Ilisapetiene tagufa (3) ika maiteno kumaalega eteno umaine.
LUK.1.57	Ilisapetina inamu ya alitegeno ne nafane atene. 
LUK.1.58	Atetegeya agaia kumate veanene agaia nofi veanene Anumaya Kotia kalagi aitenea yafena haviteya tusia muse humainae.
LUK.1.59+LUK.1.60	Nago sota maiteya ani ne nafanemona agoya anoya taga hisia ya agegahune huya emaineya nefate hamoya hugahe agia Sekalaiyae huya malegahe nehageno itaamoa “Aao agia Yonie huta malegahune.” huno hie. 
LUK.1.61	Higeya veamoya mage huya hae “Naa higeka ani agia nemalane? Tanakai nofi veamoga-mina ania amakia omalene.” huya hae.
LUK.1.62	Nefa tugokemoa tilemainegeno agema oaiya yafe avamename huya “Na agi malegane?” huya havigae. 
LUK.1.63	Havigageno avamename huno “Avo kaesua ya namiho.” huno higeya amigeno “Agia Yonie.” huno kaegeya ageteya vayamoya “Nohaya kava hie.” huya amamayoa aiye. 
LUK.1.64	Ani agia kaemaletegeno aupaa Sekalaiya tugokemoa akalo higeno avefunamoa ayaaya higeno kaiyekea huno Anumaya Koti agia alisaga hie. 
LUK.1.65	Ani kumate veamoya tusia amamayo aigeya ani yafena ke hu atile male hageno ani kemoa mukia Yutia agoya hanea kumatega ute ete higeya havimainae. 
LUK.1.66	Haviteya veamoya haviya amakupi maleteya mage huya hae “Anumayamoa aya hugahe agaiene maineafe haenagaa mani nafanemoa hanaa hisia nafane maigahie?” huya humainae.
LUK.1.67+LUK.1.68	Nefaa, Sekalaiyana aguafi Anumaya Kotina Alu Aotage Avamuaamoa me hiya huno havatemainegeno Anumaya Koti aune kano kana huno mage hie “Isaleli veamogati Anumaya Kotia agaia veanele me laya huno taugafa aligatimainea yafe agia alisaga hisune. 
LUK.1.69	Tevitia Anumaya Kotina aliya kanoamo nofi anagapiti nago tokiyaage kanoa taugafa aligatisia kano ali hetitene. 
LUK.1.70	Ani kea Anumaya Kotia nayona alu aotage aune vayaamogami amavayafiti hu falote humaineane. 
LUK.1.71	Mage huya humainae ‘Kame vayatimoya ago tatafa hulinaya vayamogamiene tagaife amaipa kafa henelataya vayamogami amayapitila tavaleno taugafa aligatigahie.’ 
LUK.1.72	Anumaya Kotia taginagomofe ‘Aigetamatena tamaya hugahue.’ huno humainea yana hugahie. Alu aotage huno alino hagelafilateneafe agesa havi havi huno agekani otategahie.
LUK.1.73	Alino hagelafilatenea kemona hulokiya vaino taginagomona Apalahamufe humaineane. Nayoma humainea kea menia ani kava hisiafe hie. 
LUK.1.74+LUK.1.75	Anima hulokiya vaimalenea kemoa mage huno humaine ‘Nagaya kame vayatamimogami amayapitila tamavalesaga huna tamaugafa aligatisugetama tamakaya kolia ohutama mukia kanafina tamahaimula hanesigetama kefo yatamia omale veanea fatago kavaage hutama nagai naulela aliyania aligahae.’ huno humaineane. 
LUK.1.76+LUK.1.77+LUK.1.78	Humaineanagi kagaya Yoniga nafanenimogae haenagaa kagaifena ‘Anafinaga mainea Anumaya Kotina aune kanoa mainane.’ huya hugahae. Kagaya uhagoteka Anumayamo visia kana talo tala hugane. Anumaya Kotia tagaifena tusiya huno kalagi ailateneafe agaia veanea kefo yaamia agetamateno ataleamateno amaku amamena aligatisiafe humavelisanageya havigahae. Monafinagati halemainea kanoa falote huno tagaitema esiana ani kava hugahie. 
LUK.1.79	Hani yapi maineta faligahe humainona veamogata ayevasa hulateno ako huta maisuna kate tategahe egahie.” huno humaine. 
LUK.1.80	Ani nafanemoa ala huno agu agesamoa tokiyaage higeno kame kotega umaiteno Isaleli veamogami amaulagale efalote higeya agemainae.
LUK.2.1	Ani kanafina nago kava kanomo agia Sisa Ogasatasie mage huno humaine “Mukia Lomu kamanimoya kava yagaimainesaya kumate veala amaki me ayegeya kaeho.” huno humaine. 
LUK.2.2	Higeno ani kanafina hagote kanale aepa heya amakia kaemainayane. Ani kanafina nago osi kava mainea kanomo agia Kuiliniusie ani kanoa Silia kotega kava yagaino nemaiya kanoe.
LUK.2.3+LUK.2.4	Mukia vayala amaki aligahe hageya mopa aepaamilega umainae. Yosefena aginagomoa Tevitima maineafe Yosefea Kalili kotega hanea kumala Nasaleti kumaa ataleno Petelehemu, Tevitina atenea kumate umaine. 
LUK.2.5	Maliana hagemalenaya munala aipaene mainegeana “Taagi alisae.” huno avaleno umaine. 
LUK.2.6	Ani kumate umainaageno inamu yana alitene. 
LUK.2.7	Maliaa yage nafanea ne nafane ateteno mukia faesia nona hiya higeno pulamakamo nopi ateteno kupi asaga huno aiteno pulamakamoya kave nenaya yopafi faetene.
LUK.2.8	Ani kegela sipi sipi kava vayala talapinaga maineya sipi sipiyagale kava yagaiya mainae. 
LUK.2.9	Mainageno anile Anumaya Koti ensole kanomoa egeno Anumayamo tokiya hale yamaamoa aivasa hulino egeya ageteya koli humainae.
LUK.2.10	Hageno ensole kanomoa mage huno hie “Kolia ohutama mainetama haviho nagaya kanale kaiyekea tamahapaigahe alina neoe. Tusia muse hisaya kea tamahapaisugeya mukia veamoya havigahae. 
LUK.2.11	Meni kegela Teviti kumatela tamaugafa aligatisia kanoa ago neate. Ani kanomo agia Anumaya Kalaisie, Anumaya Kotima taugafa aligatigahema hutenea kanoe.
LUK.2.12	Ani nafanea kupi aiteteno pulamakamo kave nenea yopafi faeteneanagitama mogetetama ‘Ma yafema hia yana ago falote humaine.’ hutama hugahae.” huno hie.
LUK.2.13	Higeya mukia ensole vayayaga ani kanomote aupaa melitalu huya Anumaya Koti agia alisaga nehuya mage huya humainae. 
LUK.2.14	“Anumayatimogae anafinaga mainane huta kagi alisaga nehunageka mopale mainaya veamogamina kaipa falu humatesana veamoya amaipa falu huya kanaleya huya maigahae.” huya humainae.
LUK.2.15	Ensole vayamoya neamataleya ikapinaga haigeya sipi sipi kava vayamoya ke mohu mehu huya mage hae “Petelehemu vigetao Anumayamoa tahapaiya yana mogegahune.” huya humainae.
LUK.2.16	Amaiyayeya agegahe vaayana Maliagani Yosefegania nafaneania afumo kave nenea yopafi faeteteana mainaageya mogemainae. 
LUK.2.17	Mogeteya ensole vayamoya ani nafanehema hamapaiya kea mukia veanea hamapaiye.
LUK.2.18	Hamapaigeya mukia havimainaya veamoya sipi sipi kava vayamoyama hamapaiya kehena tusia amamayo aimainae. 
LUK.2.19	Amamayo aiyanagi Maliaa mukia yama humainea kavala aguafi maleneno agesa havino maine. 
LUK.2.20	Mainegeya sipi sipi kava vayamoya eteya kumaamilega neuya agoma hamapaigeya haviteya agemainaya yafena Anumaya Kotitega muse huya agia alisaga hume hume vae.
LUK.2.21	Yisasina atetegeya nago sota maiteya agoya anoya tagama haya kanale agia Yisasie huya malenae. Ani agia oatenegeno itaamoa aipa yana ohunegeno ensole kanomoa ani agia malenea agie.
LUK.2.22	Itaamoene nafanene faeana hali hutaageno Mosesema humainea kemo akave maleana Yisasina avaleana Anumaya Kotina amigahe Yelusalemua haimainae. 
LUK.2.23	Anumaya Koti ke kaemalenaya kefina mage huno humaine “Mukia yage ne nafaneyaga Anumaya Kotina alu aotage nafanea maisie.” huya kaemalenayane. 
LUK.2.24	Kaemalenayana Anumaya Kotitega muse ya amigahe haimainae. Anumaya Koti ke kaemalenaya kefina mage huno humaine “Tole nama haefatalapi tole ala namalata amigahae.” huya kaemalenayane.
LUK.2.25+LUK.2.26	Ani kanafina nagola Yelusalemu mainea kanomo agia Simionie. Fatago kano maineno Anumaya Koti kea akave nemalea kanoa Isaleli veamogami amaugafa aligatisia kanomo esiafe agava mainegeno Alu Aotage Avamumoa agaiene maineno mage huno hapaiye “Aupaa ofaligananagika Anumaya Kotima amaugafa aligatigahema hutesia kanoa ageteka faligane.” huno hapaimaineane. 
LUK.2.27+LUK.2.28	Hapaimaineanagino ala mono nopi avaleno egeno anile mainegeana Yisasina itaafoamogania mono kemo avaya ali hipoya huana avaleana aageno ani kanomoa Yisasina avaleno anukilineno Anumaya Koti agia alisaga humaine.
LUK.2.29+LUK.2.30	Avalelineno Simeonia mage huno hie “Anumayamoga hagoteka nahapaimainana nafanea menia ani nafanemoa tagaila taugafama aligatisia kanoa neagoafe naipamoa kanale hinagena aliya kanokamonia ‘Falio.’ hisanagena falisue. 
LUK.2.31+LUK.2.32	Mukia veamogami amaulagafina anima taugafa aligatisia kanoa tavelinanagino ani kanomoa kagaikaa Isaleli veamogamina amakia alisaga huteno Yuta veala omainaya veamogamina aye vasa humateno kagai kea hamapaigahie.” huno hie.
LUK.2.33	Yisasina itaafoamogania Simeonia ani nafanehema hia kehena tusi anakesa havi havi humainae. 
LUK.2.34+LUK.2.35	Haageno Simeonia kanale manu anamino ani nafanemo itaamoa, Maliafena mage huno hie “Havio Anumaya Kotia mani nafanea huteneafe mukia Isaleli kumate veanea nagoamogamina ali lakatineamataleno nagoamogamina ali hetimategahe hutegeno emaine. Anumaya Kotia nagola alegana ya kana huno hanesiafe hutegeno emaineanagi mukia veamoya agaifena ‘Kahaoteyakae.’ huya hugahae. Hugahayanagi mukia veamoya amaku amakesa haviya kemoa falote humategahie. Maliaga haenagaa kagaila kahaumanamoa tusiya huno halegahie.” huno hapaiye.
LUK.2.36+LUK.2.37	Ani mono nopina nagola Anumaya Koti aune aala maine. Ani amo agia Anae nefa agia Fanuelie. Anakai nofi veanea Asa nofi veane mainae. Ani aala alekano maine. Yauva a mainea kanafina neveene sevenia (7) kafu mainegeno nevea falitegeno megusa heno maino haimainea kafua eiti foa (84) kafu maine. Ani amoa mono nona oataleno anifi mukia kanafina kegeene felugaene Anumaya Koti agia alisaga nehuno kavela mosino Anumaya Kotitega havinegeane. 
LUK.2.38	Ani amoa anile evayi huno Yisasina megeteno Anumaya Kotifena tusi muse huteteno mukia Yelusalemu veanea amaugafa aligatisia kanohe agava mainaya veala Yisasifena hamapaiye.
LUK.2.39	Yisasina itaafoamogania mono kema hamanepaiya kavala hano huteteana Kalili uana kumaanilega Nasaleti umainae. 
LUK.2.40	Yisasia ala huno tokiyaage nafane maineno kanale agu agesaene nafane mainegeno Anumaya Kotia agaiene maineno kayone hu yana amine.
LUK.2.41	Isaleli kotega veanea mukia kafuahena Anumaya Kotima amaugafa aligatimainea yafe amakesa hao hisia imu negigeana Yisasina itaafoamogania mukia kafulema ani imulega Yelusalemuga umainae. 
LUK.2.42	Vaageno Yisasia tuelufua (12) kafua hanegeana mukia kafule nehaa kava huana Yelusalemu ani imulega haimainae.
LUK.2.43	Anima imuma kiya kanamoa hano higeya itaafoamogania noamilega aepa heya ugahe hageno ani nafanea Yisasia ouno afaa Yelusalemu mainegeana maiya yafena ohavinae. 
LUK.2.44	“Nagoa vayatiene katega nevifi?” huana nago yupa kate uteana kegela agai nofi vayaamogami amunoamifiene nefugami amunoamifiene atiyaana oagenae.
LUK.2.45	Oagetafa huteana atiyegahe Yelusalemu alehate eteana umainae. 
LUK.2.46	Tagufa (3) feluga atiyegetaana oageana ala mono nopi haiana mogaana anile ala humaveli vayaene mopale maineno amakai ke haviteno anonaamia hamavige. 
LUK.2.47	Hamavigegeya mukia ani kema haviya vayamoya kenonaahena tokiyaage agesama hanea yafena tusiya huya amamayoa aimainae.
LUK.2.48	Amamayoa neaigeno itaafoamogania mogeteana anamayo neaiana itaamoa mage hie “Nenimoga naa higeka ma kavala hu nelaatane? Negafaene taaipa havitaa kanaage hutaa kagaifena katineayoe.” huno hie. 
LUK.2.49	Higeno Yisasia anakaifena “Naa higetana nagaifena natineayae? Nagaya Nenafa nopina aliya alisua yafe nenahaiye huna hua kea nohaviafio?” huno hie. 
LUK.2.50	Higeana agayama hia kea havilama ohunae.
LUK.2.51	Havilama ohaageno Yisasia anakaiene tavino Nasaleti umaineno anakai ke haviteno akave malegeno itaamoa mukia humainea kavala alino aguafi malene. 
LUK.2.52	Malegeno Yisasia ala hutegeno kanale aku agesamoa ala higeno Anumaya Kotiene veamoyaene tusia muse hutenae.
LUK.3.1	Taipiliasi Sisaa mukia Lomu veanela ala kava maine. Fifitinia (15) kafu ala kava kano maigeno ani kanafina Potiusi Pailatia Yutia kotega Gavana kava kano maigeno Helotia Kalili Kavana kava kano maigeno aganaamoa Filipia Ituliaene Talakonaitisiene Gavana kava kano maigeno Laiseniasia Apilini Gavana kava kano maigeno huya mainae. 
LUK.3.2	Mainageana ani kanafina Anasiagi Kaiyafasiagi ala mono note kava kanolata mainaanagino ani kanafina Sekalaiya nafanea, Yonia kame kotega umainegeno Anumaya Kotia nago ke hapaiye.
LUK.3.3	Yonia ani kanafina Yotani ti agegaya kumayagale uno Anumaya Koti kea hamapaino mage huno hie “Kefo yatamihe tamakua aiyahae hutama ‘Nagoene ohugahune.’ hutama vigena tina falelamatesugeno Anumaya Kotia kefo yatamia aigetamateno atalelamateno.” huno humaine.
LUK.3.4	Nayona Anumaya Koti aune kanomoa, Aisaiyaa, mage huno kaemaleneane
LUK.3.4	“Kame kotegati nago kanomoa keha keha huno mage hugahie ‘Anumayamo esia kamaa ali hilato hutama ali fatago hiho. 
LUK.3.5	Otufina male havatetama osi agoyaene ala agoyaene kafilava higeno tavino afete hanesie. Ugayagi egayagi humainea kamona ali fatago nehutama yafama hanea kaene ali fatago hulama hiho. 
LUK.3.6	Mukia veala Anumaya Koti amaku amamena aligatisia yana agegahae.’ huno kaemaleneane.”
LUK.3.7	Mukia veala Yonitega “Ti falelatesie.” huya neageno Yonia amakaife mage huno hamapaiye “Tamakaya osifaveyagamo nafaneyaga mainetama, havigeage vayamogatama, Anumaya Kotima kaiyeke hulamatesigeno tamaugafa tamagata aisia kanaa aupaa efalote hisia yafena ‘Faletama viho.’ kea ta tamahapaimaine? 
LUK.3.8	Hagotetama kefo yatamihena tamakua aiyahae humainayafe tamakaitami kanale kava humainesaya yafema navelisayana tina falelamategahue. Tamakaya ‘Apalahamu nafaneyaga mainone.’ hutama ohiho. Nagaya tamahanepauve Anumaya Kotia ma yafatetila Apalahamu nafaneyaga kanale talo hileasine. 
LUK.3.9	Tamakaya yosa kana humainayanagi menia Anumaya Kotia tuna alino yosamo aipalela maleneno kanale alagama oayenea yosa atagino atafi hagayu huno kaegahie.” huno hie.
LUK.3.10	Higeya mukia veamoya mage huya havigae “Tagaya na kava hisune?” huya hae. 
LUK.3.11	Yonia mage huno hie “Nago kanomoga tole siotama hanesigekahena siotaa omalesia kanoa nagola afaa amio. Kaveama hanesia kanomoa ania huno kavea omalesia kanomona afaa amino.” huno humaine.
LUK.3.12	Nagoa vayala amaugafaleti takisi mone nealiya vayamoya “Ti falelatesie.” huya emaineya agaife mage huya hae “Hulaveli kanomoga tagaya naa hisune?” huya hae. 
LUK.3.13	Hageno amakaifena mage hie “Ala kava kanomoma ‘Naa mone aliho.’ hisia kate aliho. Afa moneamienena oaliho.” huno hie.
LUK.3.14	Nagoa ati vayamoya mage huya havigae “Tagaya naa hisune?” huya hageno amakaifena mage hie “Tamakaya veala hamaetama moneamia oaliho. Havigea hutama alu moneamia ali oamateho. Alisaya moneage muse hutama aliho.” huno nehie.
LUK.3.15	Mukia veamoya Anumaya Kotia amaugafama aligatigahe hutesia kanohe “Aupaa egahie.” huya agava maineya Yonifena tusia amaku amakesa haviya “Yonia ani Kalaisie haya kano mainefi?” huya humainae. 
LUK.3.16	Hageno Yonia kenonaamia mage huno hie “Nagaya titeti fale nelamatoanagino haenagama nago kano esiana Alu Aotage Avamutetiene ataletiene falelamategahie. Ani kanomoa tusia tokiyaa hanea kanogino nagaila ago nagasemaineanagina nagaya afa kano mainoanagina agai aiyale ayesuana onategahie. 
LUK.3.17	Agaya sipeti ayopaa alilineno vitimo anoyaa fu huno haletaleno alagaa alino nopi halaya humalegahigi anoyaa ata tegelege nehia atafi kaetalegahie. Ani avinamoma hia kava huno veala fako faka hugahie.” huno nehie. 
LUK.3.18	Mani kene alu ke alu kene Anumaya Kotina kanale kea hamapaiye.
LUK.3.19+LUK.3.20	Helotia Gavana kanomoa mukia kefo ya humainea yafeene aganaamo aala Helotiasina kumai heno vigeno alitenea yafeene Yonia aufi ke ayesali huno humainea keleti Helotia mukia kefo ya humainea yana agaseno Yonina nofi hutene.
LUK.3.21+LUK.3.22	Nofila hu oatenegeno Yonia mukia veala tina fale neamategeno Yisasia anile egeno agaila fale neategeno Anumaya Kotitega ke huno havigegeno ikamoa aihagalo higeno Alu Aotage Avamumoa nama kana huno agaitega enelavigeno ikapinagati age aino mage huno hie “Kagaya nagaini nafanemoga kagaifena aluya huno nahau nayamopafi nenagea nenimoga kagaifena aluya huna musekaa nehue.” huno humaine.
LUK.3.23	Yisasia tetia (30) kafua hanegeno aliyamaa aepa hemaine. Mukia veamoya agaifena “Yosefe nafane maine.” huya hae.
LUK.3.23	Yosefena nefa agia Helie.
LUK.3.24	Helina nefa agia Matatae.
LUK.3.24	Matatana nefa agia Livaie.
LUK.3.24	Livaina nefa agia Melekie.
LUK.3.24	Melekina nefa agia Yanaie.
LUK.3.24	Yanaina nefa agia Yosefea.
LUK.3.25	Yosefena nefa agia Matatiasia.
LUK.3.25	Matatiasina nefa agia Amosia.
LUK.3.25	Amosina nefa agia Nahumia.
LUK.3.25	Nahumina nefa agia Esalia.
LUK.3.25	Esalina nefa agia Nagaia.
LUK.3.26	Nagaina nefa agia Matie.
LUK.3.26	Matina nefa agia Matatiasie.
LUK.3.26	Matatiasina nefa agia Semenie.
LUK.3.26	Semenina nefa agia Yosekie.
LUK.3.26	Yosekina nefa agia Yotae.
LUK.3.27	Yotana nefa agia Yoananae.
LUK.3.27	Yoananana nefa agia Lesae.
LUK.3.27	Lesana nefa agia Selupapelie.
LUK.3.27	Selupapelina nefa agia Sealitieloe.
LUK.3.27	Sealitielona nefa agia Nelie.
LUK.3.28	Nelina nefa agia Melekie.
LUK.3.28	Melekina nefa agia Atia.
LUK.3.28	Atina nefa agia Kosamae.
LUK.3.28	Kosamana nefa agia Elamatamae.
LUK.3.28	Elamatamana nefa agia Eae.
LUK.3.29	Eana nefa agia Yosuae.
LUK.3.29	Yosuana nefa agia Eliesae.
LUK.3.29	Eliesana nefa agia Yolimae.
LUK.3.29	Yolimana nefa agia Matatae.
LUK.3.29	Matatana nefa agia Livaie.
LUK.3.30	Livaina nefa agia Simionie.
LUK.3.30	Simionina nefa agia Yutae.
LUK.3.30	Yutana nefa agia Yosefee.
LUK.3.30	Yosefena nefa agia Yonamae.
LUK.3.30	Yonamana nefa agia Eliakimae.
LUK.3.31	Eliakimana nefa agia Meleae.
LUK.3.31	Meleana nefa agia Menae.
LUK.3.31	Menana nefa agia Matatae.
LUK.3.31	Matatana nefa agia Natanae.
LUK.3.31	Natanana nefa agia Tevitie.
LUK.3.32	Tevitina nefa agia Yesie.
LUK.3.32	Yesina nefa agia Opetie.
LUK.3.32	Opetina nefa agia Poasie.
LUK.3.32	Poasina nefa agia Salamonie.
LUK.3.32	Salamonina nefa agia Nasonia.
LUK.3.33	Nasonina nefa agia Aminatapie.
LUK.3.33	Aminatapina nefa agia Atamie
LUK.3.33	Atamina nefa agia Anie.
LUK.3.33	Anina nefa agia Hesalonie.
LUK.3.33	Hesalonina nefa agia Pelesie.
LUK.3.33	Pelesina nefa agia Yutae.
LUK.3.34	Yutana nefa agia Yekopue.
LUK.3.34	Yekopuna nefa agia Aisakie.
LUK.3.34	Aisakina nefa agia Apalahamue.
LUK.3.34	Apalahamuna nefa agia Telae.
LUK.3.34	Telana nefa agia Nahoe.
LUK.3.35	Nahona nefa agia Selukie.
LUK.3.35	Selukina nefa agia Leue.
LUK.3.35	Leuna nefa agia Pelekee.
LUK.3.35	Pelekena nefa agia Epee.
LUK.3.35	Epena nefa agia Selae.
LUK.3.36	Selana nefa agia Kainanie.
LUK.3.36	Kainanina nefa agia Apakasatie.
LUK.3.36	Apakasatina nefa agia Siemie.
LUK.3.36	Siemina nefa agia Noae.
LUK.3.36	Noana nefa agia Lamekae.
LUK.3.37	Lamekana nefa agia Metuselae.
LUK.3.37	Metuselana nefa agia Enokie.
LUK.3.37	Enokina nefa agia Yaletie.
LUK.3.37	Yaletina nefa agia Mahalalelie.
LUK.3.37	Mahalalelina nefa agia Kenanie.
LUK.3.38	Kenanina nefa agia Enosie.
LUK.3.38	Enosina nefa agia Setie.
LUK.3.38	Setina nefa agia Atamue.
LUK.3.38	Atamuna nefa agia Anumaya Kotie.
LUK.4.1+LUK.4.2	Anumaya Kotina Alu Aotage Avamuamoa Yisasina aguafi hiya higeno Yisasia Yotani tina atalenoma neviana Alu Aotage Avumumoa veane omai kame kotega avaleno motegeno fotia (40) yupa mainegeno Satania Yisasina “Havi kava ho.” huno ayevataga humaine. Ayevataga huge huge nehigeno Yisasia kavela ani fotia (40) kanafina oneno afaa mainegeno tusia agatemaine.
LUK.4.3	Satania Yisasife mage hie “Kagaya Anumaya Koti nafanema mainenukahena ma yafana hapaigeno maya hapaeno.” huno hie. 
LUK.4.4	Higeno Yisasia kenonaa mage huno hapaiye “Anumaya Koti avopiti kemoa mage humaineane
LUK.4.4	‘Vayamoya mayaage nesayana kanaleya huya omaigahae.’ huno humaineane.” huno hie.
LUK.4.5	Satania Yisasina anale avaleno viayamo aupaa mukia ma mopafi hanea ala kumayagaene afenoyamaaene avelimaine. 
LUK.4.6	Aveliteno Satania agaifena mage hie “Mani kanale kumayaga kavama yagaisana tokiya kamigahue. Ani kava yagaisia tokiyaa nagaini ya haneanagina nagaya nahaisia kanomona afaa amigahue. 
LUK.4.7	Kagayama nagaifema ‘Tusia ala kano mainane.’ huka naiyafi ape huka ala nagi namitesanagena ani kavama yagaisana tokiya kamigahue.” huno hie. 
LUK.4.8	Yisasia kenonaa mage huno hie “Anumaya Koti avopi kaemalenaya kemoa mage huno humaineane
LUK.4.8	‘Anumaya Kotikamona agaiagefe ‘Tusia ala kano maine.’ huka kagesa havi havi huka agia alisaga huka agai aliyamaage alio.’ huno humaineane.” huno hapaimaine.
LUK.4.9	Satania Yisasina Yelusalemu avaleno ala mono nomo agotofule ateneno mage huno hapaiye “Kagaya Anumaya Koti nafanema mainenukahena ma nomo agotofuleti mopafi asaga hulavio. 
LUK.4.10+LUK.4.11	Anumaya Koti avopiti kemoa mage humaineane
LUK.4.10+LUK.4.11	‘Anumaya Kotia ensole vayaahe ‘Kava hiho.’ huno humatesigeya amayateti kavalesaga hulisageka tavisanageno yafatela kaiyamona aye kofa ohugahie huno humaineane.” huno hie.
LUK.4.12	Higeno Yisasia kenonaa mage huno hie “Anumaya Koti avopiti kemoa mage humaineane
LUK.4.12	‘Anumaya Kotikamo tokiya ayevataga ohuo. Afa yafe ‘Tokiya kava huo.’ huka ohuo.’ huno humaineane.” huno hie.
LUK.4.13	Higeno Satania mukia alu ya alu ya huno ayevataga hugeteana higeno Yisasina ataleno nagoa kanale ayevataga hisia kanalefe agava maine.
LUK.4.14	Yisasia Alu Aotage Avamumo tokiyaaene Kalili kotega egeno agai avagemoa ani kotega ute ete higeya havimainae. 
LUK.4.15	Mono noyagaamifi huge amavelige higeya mukia veamoya agai agi alisaga humainae.
LUK.4.16	Yisasia Nasaleti maino ala humainea kumate uno Sapati yupa mukia kanale nehia kava huno mono nopi hai faleno Anumaya Koti ke hapaligahe hetimaine. 
LUK.4.17	Hetimainegeno Anumaya Kotina aune kanoamo Aisaiya kaemalenea autama aliya amigeno vakayeno hapalino autamafiti kea mage huno hamapaimaine.
LUK.4.18	“Anumayamoa Alu Aotage Avamuamona nagaite hutegeno nagaiene emainegena mukia yamaa omale veamogamina agaia kanale ke hamapaisuafeene kina humainaya veane kalu hematesuafeene amaulaga asu humainaya veane aligali humatesuafeene amakaiami amaugafahe tusia kalagi aiya mai haviya humainaya veane amaugafa aligatisuafeene Anumaya Kotia tokiyaa namiteno hunategena emainoe. 
LUK.4.19	Nagaya menia ma kanafina Anumayamoa tamakaife kalagi ailamatesia kanaa ago efalote humaine huna tamahapaisuafe nagaila hunategena emainoe.” huno hamapaiye.
LUK.4.20	Huteno avona alino ailileteno kava kanoa amiteno mopale mainegeya mukia mono nopi mainaya veamoya Yisasi aulagafi aulu heya mainae. 
LUK.4.21	Mainageno aepa heno mage huno hie “Menia ma ma kaemalenea kea tamakai tamakesale ago egetama havigeno ago efalote huno tamage hie.” huno hie.
LUK.4.22	Higeya mukia veamoya “Tamage hane.” huya avayafitima hia ke haviteya muse haya kehe amakesa havi havi huya mage hae “Mamona Yosefe nafanefi?” huya hae. 
LUK.4.23	Hageno Yisasia amakaife mage huno hie “Tamage, tamakaya ma ma haya kea nagaife mage hugahae ‘Tota kanomoga kagaika kaugafa hagoteka ali hilato hugeta agamano. Kapaneamu kumate ‘Naa maa kava hie.’ hageta havimainona yana male kagaika kumate hugeta agamano.’ hutama hugahae.
LUK.4.24	Tamagelafa huna tamahanepauve nagola Anumaya Koti ke hamanepaiya kanomoa agaia vayaamogami amunopi mainegeya veaamoya ‘Ala kanomo kegi havigetao.’ huya ohugahae. 
LUK.4.25+LUK.4.26	Nagaya tamage huna tamahanepauve nayona Ilaiyama mainea kanafina tagufa (3) kafugi sikisia (6) ikanagi huno kola oaigeya ani Isaleli kotega mainaya veamoya tusia amakateno kaveamia omalene. Ani kanafina mukia megusa aneyaga Isaleli kotega mainayanagi Anumaya Kotia agaia aune kanomona, Ilaiyana, ani megusa anele hu oatenegi nago Salefati kumate mainea megusa amote hutegeno umaine. Ani kumala Saitoni kotega hane.
LUK.4.27	Nayona Ilaisama mainea kanafina mukia fugitaya amakemainea veala Isaleli kotega mainayanagi ani veanefitila nagoa veala kanale hu oamatenegi alulega mainea kanoa, Nemanie, Silia mainea kanomona agaiage fugitayama agemainea yana kanale huteneane.” huno hie.
LUK.4.28	Higeya ani kea haviteya mukia mono nopi mainaya vayamoya tusiya huya ke vaiya hamai vaitenae. 
LUK.4.29	Hamai vaiteteya hetiya Yisasina atafa huya kumapiti avayu huya avaleya ani kumama kimalenaya agoyale haiteya ani agoyafiti aye lakatiya hagayu hutalegahe humainae. 
LUK.4.30	Hayanagi Yisasia mukia veane mainaya amunopiti afaa amataleno ago alu kotega umaine.
LUK.4.31	Yisasia nagola Kalili hanea kumate Kapaneamu taviteno Sapati yupa Anumaya Koti ke hamapaimaine. 
LUK.4.32	Hamapaigeya agai kemoa tokiya yamaa hanea kanomo ke kana hia yafe tusia amamayo aimainae.
LUK.4.33	Anile nago kanoa Kefo Avamumoa aguafi mainea kanoa mono nopi maineno “Avovo.” huno alakenake humaine. 
LUK.4.34	Mage huno hie “Avo Yisasiga Nasaleti nafanemoga na ya hulategane? Tagaila tahaeka falilategahe emainano? Nagaya kagaila ago kagemainoe kagaya kanale alu aotage kanoa Anumaya Kotia hugatenea kano mainane.” huno hie.
LUK.4.35	Higeno Yisasia Kefo Avamufe tokiyaage ke huno mage hie “Ke ohuka afaa maiyo. Mani kanoa ataleka agusafinagatila hatilavio.” huno higeno ani Kefo Avamumoa mukia veane mainaya amunopi ani kanomona mopafi ayelakatino agoya fai neateno agusafitila hatilavino vianagi ani kanomona ali haviya hu oatene. 
LUK.4.36	Hatilavigeya mukia veamoya tusi amamayo aigeya huge havige huya mage hae “Naane ke hie? Tusi tokiyaaleti tokiyaage ke higeya Kefo Avamuyagamoya agai ke hipoya huya hatilavie.” huya hae. 
LUK.4.37	Hageno Yisasima hia kavamo avagemoa mukia ani kumayagalega ute ete higeya mukia veamoya havimainae.
LUK.4.38+LUK.4.39	Yisasia hetino mono nona ataleno Saimonina nomaafinaga umainegeno Saimonina aamona itaamo alekanoa tusia amukonako kali alino mainegeya Yisasife “Melika kanale huto.” huya havigageno avate uno ani kaliahe ke amakigeno ani kaliamoa ataleno vigeno aupaa ani alekanomoa hetino kavela amine.
LUK.4.40	Ani unena yagemoa tavi falegahe higeya mukia ani kumate veamoya vayaamima alu kali alu kali alimainaya veala amavaleya Yisasite ageno mukia nagoke nagokemogamina amaugafale aya maleno kaliamia alino kanale humatene.
LUK.4.41	Alino kanale humatetegeya nagoa veala amakusafiti Kefo Avamumoya amataleya neuya ala kefiti mage huya hae “Kagaya Anumaya Kotina neamoga mainane.” huya hageno Yisasia ke neamamakigeya agaife Anumaya Kotia “Amaugafa aligatigahie huno hutenea kanoa ma maine.” huya havilinayafe Yisasia “Nagoene osi kea ohiho.” huno hamapaimaine.
LUK.4.42	Natena tani ko tigeno Yisasia amataleno veane omai kotega umainegeya mukia veamoya agaifena atiyeya ayeya agaite uvayi huya mage huya hae “Tataleka ouka tagaiene maisane.” huya hae. 
LUK.4.43	Hayanagi Yisasia mage huno hamapaiye “Nagaila Anumaya Kotia kava yagaisia kanale kea alu kumate kumate ute ete huna hamapaigahue. Anumaya Kotia ani aliyatefe hunategena emainoe.” huno hie. 
LUK.4.44	Yisasia mukia Yutia kumayagalega ute ete huno mono nopi Anumaya Koti kea hamapaimaine.
LUK.5.1	Nago yupa Yisasia Kenesaleti tikotumo agegayalega hetimainegeya mukia veamoya Anumaya Koti ke havigahe meligovegave hutenae. 
LUK.5.2	Hutageno Yisasia ageana tole tipi kale ti agegayalega avayu huya maleteya noyame kuyama nehaya vayala ani tipi kalea ataleya kukonago sese humainae.
LUK.5.3	Sese nehageno Yisasia Saimoni tipi kalefi haisaga humaino maineno mage hie “Saimoniga ti agegaya neataleka osia tipi vuo.” huno hapaiteno ani tipi kalefi haino mopale maineno mukia alitalu humainaya veamogamina kea hamapaiye.
LUK.5.4	Hamapaiteno Saimonife mage hie “Tipi kalekaa ti amunopi ayetufeka kotumona augelifi kukonagokaa ataleka noyame kuya huo.” huno hie. 
LUK.5.5	Higeno Pitaa Yisasife mage huno hapaiye “Ala kanomogae tagaya kegela noyame kuya huge hugetonana noyamea oalunageno ko timaine. Oalinonagi kagayama hana kemo akave malena kukonagona malegahue.” huno hie.
LUK.5.6+LUK.5.7	Ani kukonagona tipi maleana kasagoya noyame hai falegeno kukonagomoa kanaage huno atalaga hisia kava higeya nago tipi kalefi mainaya vaya amakaiene tokaeya aliya nealiya vayafe amayateti avamename huya “Etama taya hiho.” huya hageya emainae. Eteya ani tole lipi kalelatapina noyamea aliya male havatageno kanaage huno hapanesia kava humaine.
LUK.5.8	Saimoni Pitaa ani yana ageteno Yisasina aiyafi aleya ayemaineno mage hie “Anumayamogae nagaya kefo kava nehua kano mainogi nagaila nataleka vuo.” huno hie. 
LUK.5.9	Saimoniene agaiaene mainaya vayamogamina noyamemoma havateno hiya hia yafena tusia amamayo aimainae.
LUK.5.10	Saimoniene aliya nealia kanolatana, Sepeti nafanelatane, Yemesiene Yoniene ania huana tusia anamayo aiageno Yisasia Saimonife mage hie “Menia kolia ohuo. Noyame kuyama hana avamete Anumaya Kotia agola maisaya hamaimula amamigahe veane kuya hugane.” huno hie. 
LUK.5.11	Higeya tipi kalea aliya kahaepatega nemaleya mukia yayaga neataleya Yisasina akave umainae.
LUK.5.12	Nagi nago yupa Yisasia nago ala kumate mainegeno nago fugitayamo augafa alino hayagino atalako humainea kanoa maineno Yisasina ageteno agaitega eno mopafi agoya ayemaineno mage huno havige “Anumayamoga kahaisigekahena nagaila ago alika hilato hunatateasine.” huno humaine. 
LUK.5.13	Higeno Yisasia ayana hayo huno augafale avate hulineno mage huno hie “Nagaya nahaigena kaugafamoa menia kanale hino huna nehue.” huno higeno anile aupaa kalia hano hutene.
LUK.5.14	Yisasia mage huno hapaiye “Ali hilato hugatoa yafena nago kanoa haopaika mono nopi kava kanomote uka mukia veala kalikaama kanale hugatoa kema havinuyahena mono nopi kava kanomoa kaugafa kamota huno kagetesigeka kaugafama ali hilato hugatoa yafena Mosesema ‘Ma yama Anumaya Kotina amio.’ huno humainea yana Anumaya Kotitega atalo.” huno tokiyaage ke hapaiye.
LUK.5.15	Hapaiyanagi kalima alino kanale hutea kemoa ute ete higeya kasagoya veamoya haviteya “Agai ke havita kalitia alino kanale hulatesie.” huya emainae. 
LUK.5.16	Emainayanagi Yisasia ani veala neamataleno veane omai kotega umaineno Anumayamotega ke huno havige havige huno maine.
LUK.5.17	Nagi nago yupa Yisasia humaveli hamaveli nehigeya mukia Falasia vayaene kahegi kemo aepaama havilinaya anagaene Yelusalemutiene mukia Kalili kumayagaletiene Yutia kumayagaletiene eya avate mopale maineya havimainageno kali veane kanale humatesia tokiyaa Anumayamoa amigeno Yisasipi hane.
LUK.5.18+LUK.5.19	Anile nagoa vayamoya nago kanomona aiya aya falimainea kanoa hagifanale faeno mainegeya avaleya “Yisasi avate motegahune.” huya hayanagi kasagoya veamoya hiya humainaya yafe kana omalegeya amega nogatofule haiteya hanae yosa alisaga humaleneya ani hagifanale faeno mainea kali kanoa mukia veamogami amunopi atalageno Yisasi avate tavimaine.
LUK.5.20	Tavigeno Yisasia “Ma vayamoya ago nagaife haviya amakupi maleya amametiti nehae.” agesa haviteno kali kanohe mage huno hie “Nenafuga kahanepauve nagaya ago aigekatena kefo yakaa atale negatoe.” huno hapaiye. 
LUK.5.21	Higeya kahegi kemo havilinaya anagaene Falasia vayaene haviteya amakaiami amakuafiti mage huya hae “Mani kanoa Anumaya Kotife huhaviya hutea kanoa tae? Nagoa vayamoya aigetateya kefo yatia atale otategahayanagi Anumaya Kotia agaiage aigetateno kefo yatia atalelatesia kano maine.” huya hae.
LUK.5.22	Hageno Yisasia amakupi haya kea ago nehavino mage huno hie “Naa higetama mani kea tamaku tamakesafinaga nehae? 
LUK.5.23	Nagayama hutena hisua kea hana kemo kanaage humaine? ‘Aigekatena kefo yakaa atalenegatoe.’ huna hisua kemopi? Kali kanomofe ‘Hetika ka vuo.’ huna hisua kemoe?
LUK.5.24	Nagayama ikapinagati emainoa kanoa vayamo natenea kanomona ma mopale mainena aigetamatena kefo yatamia atalelamatesua tokiyania hane hutama havisaya yafe nago kava huna tamaveligahue.” huno kalima nealia kanomofe mage huno hie “Hetika hagifanaka nealika nokalega vuo.” huno humaine. 
LUK.5.25	Higeno ani kalima nealia kanomoa aupaa mukia veamogami amaulagafi hetino faeno nemaiya hagifanaa nealino Anumaya Koti agia alisaga hume hume nomaalega umaine. 
LUK.5.26	Na kava higeya mukia alitalu humainaya veamoya ageteya tusi amamayo aigeya Anumaya Koti agia alisaga nehuya mage huya hae “Meni kanalela alua ya neagone.” huya humainae.
LUK.5.27	Anile neamataleno vilegati nago kanoa agia Livaie musufa huno vaya amaugafaleti takisi mone aliliteno nehia kanoa opisi nomaale mopale mainegeno Yisasia ani kanoa mogeteno mage huno hie “Kagaya nakave eno.” huno hie. 
LUK.5.28	Higeno Livaia hetino mukia yamaa neataleno Yisasina akave umaine.
LUK.5.29	Livaia nomaafina tusia kave Yisasina kaetegeya mukia musufa huya amaugafaleti takisi mone nealiya vayaene nagoa vayaene ani nopi Yisasiene tokaeya maineya kavela nemainae.
LUK.5.30	Nemainageya Falasia anagaene kahegi kemo havilinaya anagaene Yisasienema tokaeya nemaiya anagahe kalugalu ke nehatageya mage huya nehae “Naa higetama tamakaya amaugafaleti takisi monema nealiya vayaene kefo yama nehaya vayaenena kavela maitama nenae?” huya hamavigae.
LUK.5.31	Hageno Yisasia kenonaamia mage huno hamapaiye “Kalima noaliya veanea tota kanomotega ougahagi kali veamoyage tota kanomotega ugahae. 
LUK.5.32	‘Fatago veane mainone.’ huya nehaya veanehena ke hugahe omenogi nagaya kefo yama nehaya veanehe ‘Tamakua aiyahae hiho.’ huna hamapaigahe emainoe.” huno hamapaiye.
LUK.5.33	Vayamoya mage huya nehae “Yonienema tokaeya nemaiya vayaene Falasia vayaene mukia kanalela kavela mosiya Anumayamotega havige havige huya nemaiyanagi kagaienema tokaeya nemaiya anagamoya mukia kaveene tiene nege nege nehae.” huya hae.
LUK.5.34+LUK.5.35	Hageno Yisasia mage huno hie “Nago kanoa aama faiya esakenoa avaya hesia imu kisia yupa vayaamoyaene tokaeya mainesigeya ani vayayaga kavela mosisafio? Aao moosigahayanagiya haenagaa alu kana falote hisigenoa kame vayamoya ama alisia kanoa atafa huya amakaipiti avaletalesageya ani kanale mainesaya vayaamoya hamau huteteya mosigahae.” huno humaine.
LUK.5.36	Yisasia nago avame kea mage huno hamapaimaine “Nago kanomoa haegafa kena alino laga huteno atafa kenalela maleno ohatigahie. Maleno hatisiana haegafa kena laga huno ali haviya hugahie. Haegafa kenamoa atafa kenalela nagoke avamete ohune.
LUK.5.37	Nago kanomoa haegafa nofi alagamo timaa atafa mememo augafa ti keayopina takino ovaigahie. Takino vaisiana timaamoa kanuka hesigeno ti kena falo huno takilavinageno ti kena ali haviya hugahie. 
LUK.5.38	Naa hugahiafe haegafa nofi alagamo timaa hefino haegafa meme augafamo ti keayopi takino vaimaleno. 
LUK.5.39	Kanuka hemainea nofi alagamo timaa nemainaya veanemoya haegafa nofi alagamo timaahena ohamaigeya mage huya hae ‘Kanuka hemainea nofi alagamo timaahena nelahaiye.’ huya humainae.” huno hie.
LUK.6.1	Nago Sapati kanale Yisasiene agaiaene tokaeya nemaiya anagaaene nago atili hoya amunopi neuya anagaamoya nago atilia kaleya atafaiya nae. 
LUK.6.2	Nenageya nagoa Falasia vayala anile mainaleti ageteya mage huya hae “Sapati kanama katilemalenaya yana naa higetama ani kavala nehae?” huya hae. 
LUK.6.3	Hageno Yisasia mage huno hie “Tamakaya Tevitiene avagi huya umainaya vayaene amakatemainaya yafena hapalitama ohavinafio? 
LUK.6.4	Amakategeno Tevitia Anumaya Koti nopi hai faleno ageana ‘Afa vayamoya onesageya mono nopi kava vayamoya amakaiamige negahae.’ huya katilemalenaya maya Anumaya Koti aulagale malenaya kaihame alino neneno avagi huya emainaya vayala amamine. Tamakaya ani kea hapalitama ohavinafio?” huno hie. 
LUK.6.5	Yisasia mage huno hie “Nagaya ikapinagati emainoa kanoa vayamo natenea kanomona Sapati kana kava yagaimainoe.” huno hie.
LUK.6.6	Nago Sapati yupa Yisasia mono nopi haino mono ke hamanepaigeno nago kanoa tamaga aya avayu hulavimainea kanoa anile maine. 
LUK.6.7	Mainegeya nagoa kahegi kema havilinaya anagaene Falasia vayaene Yisasia havi kavama hisiafene huya ati neayeya “Yisasia Sapati kanale ani kali kanoa alino kanale hutesifi huotesifi?” huya Yisasina amata huya mainae. 
LUK.6.8	Mainageno Yisasia ani vayamoyama haviya amaku amakesa ago haviteno ayama avayu hulavimainea kanomofe mage huno hapaiye “Hetika vayamogami amunoamifi me hetio.” huno higeno hetino anile me hetimaine. 
LUK.6.9	Me hetimainegeno Yisasia amata huya maiya vayafe mage huno hie “Tamahavinegoe Sapati yupahe mono kemoa naane ke nehie? Sapati yupa veane ali hilato humatesifi alino haviya humategahie ifi Sapati yupa veanea amavaleno avina me mategahafi ifi veala tavata hamaegahie?” huno hamavige.
LUK.6.10	Hamavigeteno mukia vayamogami amaulagafi ageno ute ete nehuno kali kanomofe mage huno hapaiye “Kayana aipi huo.” higeno aipi hiana ayamoa ago kanale hute. 
LUK.6.11	Hutegeya amata huya maiya vayamoya tusiya huya amaipa kafa heteteya “Yisasina na kava hutesune.” huya humainae.
LUK.6.12	Nago yupa Yisasia Nefatega nunamu huno havigegahe agoyafi haino ani kegela Anumaya Kotitega ke huno havige havige nehigeno kola ali halemaine. 
LUK.6.13	Kola alino halegeno agaienema tokaeya nemaiya anagaamofe ke higeya ageno ani anagapiti tuelufua (12) anaga hapalimateteno “Nagai kema nehavigena hunelamatoa anagala Aposolo anaga maiho.” huna hapalinelamatoe. 
LUK.6.14+LUK.6.15	Anima agaiene tokaeya nemaiya anagaamogami amakia Saimonie kanomo agia Yisasia Pitae huno malene. Pitana aganaamoa Etalue, Yemesie Yonie Filipie Patolomayue Matiue, Tomasie, Yemesia Alafiusi nafane Saimonina hamoamoe nago agia Selotie. 
LUK.6.16	Yutasia Yemesi nafane, Yutasi Isakaliotia haenaga ani kanomoa Yisasina agesi huno kame hutesia kanoe.
LUK.6.17+LUK.6.18	Yisasia agaienema tokaeya nemaiya anagaaene tavino otufi hetimainegeya nagoa kasagoya agai kema nehaviya veanea Yutiatiene Yelusalemutiene hage limo agegayalega tole kumatalana Taiyaene Saitonitiene kasagoya vea elitalu huya agai kea nehaviya “Kalitia alino kanale hulatesie.” huya emainageno Yisasia Kefo Avamuyaga veamogami amakupiti amanati neataleno alino kanale humatene. 
LUK.6.19	Tokiyaamoa efalote higeno mukia veanea alino kanale humategeya mukia veamoya ageteya augafale avate hugahe hae.
LUK.6.20	Yisasia agesaga huno agaiene tokaeya nemaiya anagaamogamina neamakeno mage huno hie “Mukia yatamima omalenaya veanemogatama Anumaya Kotia tamakaila kava yagai nelamatea yafe musena hiho. 
LUK.6.21	Tamakaila menia tamakama nelea veamogatama haenagaa nesageno tamamu hisiafe musena hiho. Menia tamakaya avi neataya veanemogatama haenagaa kigi hisayafe musena hiho. 
LUK.6.22	Ikapinagati emainoa kanoa vayamo natenea nafanemonima nakave nemalayafe veanemoya amaipa kafa helamateya ‘Aluale maiho.’ hulamateya kamuge vailamateya ‘Otahaiya kagi hane.’ huya hisagetamahena tamakaya ani kanafina afaa muse hutama maiho. 
LUK.6.23	Aniama hulamatenaya veanemogamina amakinagomoya nayona Anumaya Koti amaune vayamogamina ania huya humatenayane. Aniama hisaya kanafina haenagaa ikapinaga umainetama anonaa kasagoya ya alisayafe tamaipa kanale hutama muse hiho.
LUK.6.24	Avonio mukia yatamima hanea veanemogatama tamakaya kaye ho. Tamaipa kanale hisia yana hai ali mainae. 
LUK.6.25	Avonio tamakaya menia mukia yama nelamamuma nehaya veamogatama tamakaya kaye ho. Haenagaa tusia lamakategahie. Avonio menia kigima hutama nemaiya veanemogatama kaye ho. Haenagaa tamahau nelagitama avia ategahae. 
LUK.6.26	Avonio veamoya ‘Ala vaya mainae.’ huya tamaki alisaga nehisaya anagala kaye ho. Aniama humainaya veanemogamina amakinagomoya nayona ania huya havigeage amaune vayamogami amaki alisaga humainayane.”
LUK.6.27	“Nagai kema havisaya veamogatama ‘Kame veanetamimofena tamahau tamayamopafi tamahaino. Amaipa kafama henelamataya veanemogamina kanale kava humateho.’ 
LUK.6.28	‘Anumaya Kotia ali haviya hugatesie.’ huya nehaya veamogamife ‘Kanale ya amamio.’ huka Anumayamotega ke huka havigo. Hu haviya hunegatesaya veanemogamifena ‘Amaya huo.’ huka Anumayamotega havigo. 
LUK.6.29	Nago kanomoma kagalamesalema kaikolisigekahena ‘Nago kaiyaga nagalamesaleene naikolio.’ hisanageno kaikolisie. Nago kanomoma ala yasi siotakama musufama alisigekahena nago siotakaa afaa kaufila ohuo. 
LUK.6.30	Nago kanomoma ‘Nago yakahema namio.’ hisigekahena afaa hagayu huka amio. Kagai yama alimainesia kanomofena ‘Eteka namio.’ huka tokiya kea hu oato. 
LUK.6.31	Veaneyagahe ‘Ma kava hulatesae.’ hutama hisaya kavala ani kavakeya alu veanea humateho.
LUK.6.32	Veamoya hamau amayamopafi tamakaifena nehamainagetamahena tamakaya ania hutama amakaifena tamahaisia yana afa yanagi anonaa oaligahae. Kefo yama nehaya veanemoya ania huya amahau amayamopafima amahaiya veafena nehamaiye. 
LUK.6.33	Kanale kavama hulamataya veanemogamina ania hutama kanale ya humatesayana ani yana afa yanagitama anonaa oaligahae. Kefo yama nehaya veanemoya ania kavala nehae. 
LUK.6.34	‘Eteno namigahie.’ hutama hutetama amisaya veala yoka amisayana afa yanagitama anonaa oaligahae. Kefo yama nehaya veamoya nagoke augafa ya alisayafe kefo yama nehaya veaneamimona yoka neamamiye. 
LUK.6.35	Anumaya Kotia kefo veanemoyaene agaifena musema nohaya veanemogamifeene kayone huneamatea yafe tamakaya ani kava hutama kame veanetamihena tamahau tamayamopafi nelamahaisigetama kanale kavakeya humateho. ‘Anonaa nago yana oaligahune.’ hutama hamaisia yana amamiho. Naama hisayana haenagaa Anumaya Kotia kasagoya anonaa tamamisigetama ala Anumaya Koti kana hutama nafaneyagaa maigahae. 
LUK.6.36	Nelamafama hauma huneamatea kavala ania hutama tamahauna humateho.”
LUK.6.37	“Nelamafufena ‘Naa maa hana kano mainane.’ hu oateho. Aniama ohisagenoa Anumaya Kotia tamakaifena ‘Havi kava haya veane mainae.’ huno hu otamategahie. Nelamafugamina kaiyekema hu oamatesayana Anumaya Kotia tamakaila kaiyekea hu otamategahie. Haviya hulamatenesia kanomona aigeatetama kefo yamaa ataleteho. Ania hisagenoa Anumaya Kotia kefo yatamia aigetamateno atalelamategahie. 
LUK.6.38	Nelamafugamima amamisaya kavala Anumaya Kotia ania huno lamamigahie. Tamakaila kutamifina aye talako huno havatesia kava huno ku ailamategahie. Ma mopalema nelamafugamima humatesaya kavala Anumaya Kotia tamakaila ani kava hulamategahie.” huno humaine.
LUK.6.39	Nago avame kea mage huno hie “Nagoma aulaga asu humainesia kanomoa nago aulaga asu humainesia nefaluna avaleno kanale vaiyesaafi? Aao avalenoma vaiyesiana tolemogania komufi asaga hulavigae. 
LUK.6.40	Nago sugulufi mainesia nafanemoa huveli kanoamona oagaseneanagino mukia huvenelia yamaa havilama hulineno huvelimainea kano kana huno maigahie”
LUK.6.41	Tagaya tagaiti taguafima hanea yana ageteta alu veanehena “Havi veane mainae.” huta hisuna yafe Yisasia mage huno hie “Naa higeka negafu aulagafina osia havi yana hanegeka neagananagi kagaikaa kaulagafina nagola muki yosalapagefa hanegeka ‘Omale.’ huka nehane? 
LUK.6.42	Naa higeka negafufena ‘Kaulagafitila havi yana alitalegahue.’ huka hananagi kagaika kaulagafina nagola muki yosalapagefa hanegeka ‘Omalene.’ huka nehane? Kaguafinaga hanea yana agelama ohuneka kavayaleti havige huka vagala kano maineka kagaikaa kaulagafitila muki yosalapagefa alitaleteka negafu aulagafina kanale neageka osia havi yana alitalegane.” huno hie.
LUK.6.43	“Kanale yosamoa havi yosalaga noayegi havi yosamoa kanale yosalaga noaye. 
LUK.6.44	Noayegi veamoya yosalaga ageteya kanale yosalaga hanesigeyahena ‘Kanale yosa hane.’ huya hugahae. Avetanafa yosaletila kaimona hataga ohugahae. Avetanafa nofitetila fulutu alaga avayu huya notagiye. 
LUK.6.45	Fatago huya mainaya veamoya kanale amaku amakesa havilineya kanale kavala nehayanagi kefo ya nehaya veamoya havi amaku amakesa havilineya havi kavakeya nehae. Veamoya amaku amakesafinaga havateteno aivalilavimainea kea amavayafiti hu falote nehae.”
LUK.6.46	“Nagaifena afa kava nehune hutama ‘Anumayatimogae, Anumayatimogae.’ hutama nehayanagi tamahapauva kea ali hipoya nohae. 
LUK.6.47	Nagoa veamoya nagaite neeya nagai ke havige havige huya ali hipoya nehaya veamogamina maa augafa veane mainae huna tamaveligahue. 
LUK.6.48	Nago kanomoa noma kigahena ayaaya komu kafiteno yafana anifinaga maleteno u posia ani komufinaga yafa agotofule maleteno aye talako huno nona kimalegeno timoa tusia li hogino ani note eanagi tokiyaage no kimaleneafe anima hogino ea timoa alino lagape aioatalene.
LUK.6.49	Ali lagape aioatalenegi nagoa veamoya nagai ke haviteya ali hipoya nohaya veamoya maa veane mainae. Nago kanomoa noma kiana amega komu kafiteno fulu fulu posi ayeno nona kimalenegeno timoa hogino ani note eana aupaa ani nomaa ali lagape aino mopafi atalegeno tusiya huno haviya hulavimaine.”
LUK.7.1	Yisasia mukia humainea kea veala hamapaigeya havitageno Kapaneamu umaine. 
LUK.7.2	Nago Lomu ati vayate kava humainea kanomoa agaia aliya kanoa tusiya huno nehaiya kanoagino tusia kali alino ago faligahe hie. 
LUK.7.3	Faligahe nehigeno ati vayate kava humainea kanomoa Yisasi avagea haviteno nagoa Yuta vayate ala vayamoya humateno mage humaine “Nagayama hua kea Yisasina havigeho ‘Musekaa nehugi kanale eka aliya kanonia ali kanale huto huno hie.’ hutama havigeho.” huno hie. 
LUK.7.4+LUK.7.5	Nage higeya neuya Yisasite uvayi huya tutu huya mage hae “Ani kava kanomoa tagaiti Yuta vayamogatife aluya huno nehaigeno mono notia kilatene. Ani yafe kanale kano mainegi afaa hamaisanana katesia kava hugane.” huya hae.
LUK.7.6+LUK.7.7	Yisasia amakaiene tokaeno viaamo nomaale uvayi hugahe nehageno Lomu ati vayate kava humainea kanomoa vayaamogamife “Mage hutama hiho.” huno humategeya Yisasite eya mage huya mehae “Mage hie ‘Anumayamoga kasalo kahaesigekahena atalo. Nagaya kanale ohunoa kanomoni noniafi esanana okategahie huna ani yafe kagaitega ounogi afaa menia aliya kanonimona kaliahena kea hutesanageno kanale hutesie huna nehue. 
LUK.7.8	Nagaya kava kano mainoe. Nakaima kava yagainatenea kanoa anale nagaseno maineanagi nagaya ania huna nagoa ati vayatela kava huna mainoe. Nago kanomofe ‘Vuoma.’ hugenoa umaine. ‘Enoma.’ hugenoa emaine. Aliya kanonihe ‘Naa huo.’ hugenoa ania humaine.’ huno hie.” huya hapaimainae. 
LUK.7.9	Hapaigeno Yisasia ani kea haviteno agesagumoa tusiya huteno kasagoya akavema umainaya veamogamifena mage huno hie “Tamahanepauve ma kanomoa tusiya huno nagaifena havino agupi maleno ametiti humaine. Ma kanomoma hia ya huya nagaifema haviya amakupi maleya ametiti humainaya veala mukia Yuta veane mainaya kumatela oagenoe.” huno hie. 
LUK.7.10	Higeya humatenea vayamoya notega eteya uya mogayana ani aliya kanoa ago kanale huno mainegeya mo gemainae.
LUK.7.11	Yisasia osi kanaa maiteno agaiene tokaeya nemaiya anagaaene mukia veanene Neni kumate umainae. 
LUK.7.12	Ani kumala kegiya humalenaya fiate nevageya nagola falimainea kanoa aliya hevaitegahe emainae. Anima falimainea neyamona itaamoa aiya nagoke nafaneagino itaamoa megusa alagiya ani yafe mukia ani kumate veamoya ani amo akave umainae. 
LUK.7.13	Nevageno Anumayamoa ani amona ageteno tusia hau huteteno mage huno hapaiye “Kagaya kahauma huka avima atana yana hano huka afaa maiyo.” huno hapaiye.
LUK.7.14	Hapaiteno alilinaya hagifanale motafa hulineno hagifanama aliya aya vayala anile hetimainageno Yisasia mage hie “Ma neyamoga hetio huna nagaya kahanepauve.” huno hie. 
LUK.7.15	Higeno anima falimainea neyamoa hetino kaiyekea aepa henoma nehiana Yisasia avaleno itaamona amine. 
LUK.7.16	Amigeya mukia veanemoya tusia amamayo aiteya Anumaya Koti agia alisaga nehuya mage hae “Anumaya Koti ala aune kanoa tagai amunopina ago emaine. Anumaya Kotia mukia veaa amaugafa aligatigahe emaine.” huya humainae. 
LUK.7.17	Yisasia aniama hia avagemoa mukia Yutia kotegaene alu kotegaene ute ete humaine.
LUK.7.18	Yoni kema nehaviya vayamoya Yisasi avagea Yonina hapaimainae. 
LUK.7.19	Hapaigeno Yonia agaiene tokaeya nemaiya anagapiti tole kanolafe ke higeana agaite aageno Anumayamotega hunateno “Mage hutana havigeo.” huno hanapaiye “Kagaya egahiema humainaya kano emainapi alu kanohe agava maisune?” hutana havigeo. huno hie. 
LUK.7.20	Higeana ani tole kanolatana Yisasitega eana mage huana hae “Yonia tima fale neamatea kanomo hulaategetaa kagaitega neoe. Mage hutana havigeo huno taahapaiye ‘Kagaya egahie huya humainaya kano mainapi alu kanohe agava maisune.’ huno hie.” huana hae. 
LUK.7.21	Ani kanafina Yisasia mukia alu kali alu kali alimainaya veanene Kefo Avamula amakusafinaga mainea veanene ali hilato humatene. Amaulaga asu humai veanea amaulaga agesaya ya humatene. 
LUK.7.22	Anakaifena kenonaania mage huno hie “Tanakaya utana agaa yaene havia yaene Yonina hapaio. Amaulaga asu humainea veamoya amaulaga neagae. Amaiya haviya humainea veamogami amaiyamoa kanale humate. Fugitaya amakemainea veala kanale humate. Amakesa tilemainea veala eteya nehaviye. Falimainaya veala hetiya mainae. Afenoami omalenea veala Anumaya Kotina kanale kea nehaviye hutana hapaio. 
LUK.7.23	Nagai kehema tole amakesa ohavisaya veamoya kanaleya huya maigahae.” huno humaine.
LUK.7.24	Yonima hunategeana emainaa kanolatana utaageno Yisasia anile mainaya veamogamina Yonife mage huno hamavige “Tamakaya kame kotega utama na ya agegahe nevae? Nago vemoa hopa kana huno yasimoa ali fagagi mainea kanomona agegahe nevafio? 
LUK.7.25	Ifi na ya agegahe nevae? Kanale kena failinesia kanoa kame kotega agegahe nevafio? Aao kanale kena failinesaya vayala kanale kave nege nege nehaya vayala kame kotega omainagi ala kanomona kanale nomaafi maigahae. 
LUK.7.26	Na ya agegahe nevae? Anumaya Koti aune kano agegahe nevafio? Tamage tamahapauve mukia Anumaya Koti aune vayamogamina amakasemainea kanoa Yoni maine. 
LUK.7.27	Yonife nayona Anumaya Koti autamafina mage huya kaemalenayane
LUK.7.27	‘Haviho nagaya Anumaya Kotina aliya kanonimona hagotena hutogeno uhagotegateno visana kana valino ali hilato hugategahie.’ huno kaemaleneane. 
LUK.7.28	Tamahapauve Yonia mukia ma mopale atenaya vayamogamina ago amakasemaineanagino nagoa afa veamoya Anumaya Kotife ‘Kava yagailato.’ huya humainaya veala Yonina ago agasemainae. 
LUK.7.29+LUK.7.30	Kasagoya veala musufaya nehuya vaya amaugafaleti takisi nealiya vayaene Yoni humainea kaiyekea haviteya ‘E, Anumaya Kotia ‘Naa maa huo.’ huno humainea kea fatago ke huno hie.’ hutageno Yonia tina falemateanagi Falasia vayaene kahegi kema havilinaya anagaene ‘Anumaya Kotima ‘Naa maa hiho.’ humainea kehe tagaifena ohune.’ Yonima falematea tina ofalegahune.” huya amakaveno hutenae.
LUK.7.31	Meni kanafima mainaya veamogatamahena hana augafa veane mainae huna tamahapaisue? 
LUK.7.32	Ma ma hisua augafa nafaneyagamoya mainaya kava hutama mainae. Ani nafaneyagamoya veane alitalu huya mainalega maineya alu nafaneyagahena ke huya mage huya hae ‘Yaveya aikolunana tamakaya amoa noayae. Tagaya tahau hisuna yagame nehunana tamakaya avia noatae.’ huya hae. 
LUK.7.33	Yonia ti fale neamatea kanomoa kaveene haviliene mosino emainegetama tamakaya ‘Satani Avamula aguafina maine.’ hutama nehae. 
LUK.7.34	Hayanagi ikapinagati emainoa kanoa vayamo natenea nafanemona tina kavela nenogetama nagaifena ‘Kaveene tiene neno hano hugeno omai kano maineno musufaya nehaya vayaene amaugafaleti takisi nealiya vayaene kefo yama nehaya vayaene vayaamoya mainae.’ hutama nehae. 
LUK.7.35	Hayanagi Anumaya Kotina kanale agu agesama hanea kavala akavema nevaya veamoya ‘Fatago kava nehie.’ huya nehae.” huno hie.
LUK.7.36	Nagola Falasia kanoa Saimonie Yisasife “Nagaiene kavela meno.” huno higeno Yisasia kave mo negahe Falasia kanomo nopi haino mopale maine. 
LUK.7.37	Haino mainegeno nagola kumai aala ani kumate nemaiyanagino “Yisasima Falasia kanomo nopiti kave negahe umaine.” huya haya kea haviteno manaage masavena havatemai yafa keayo alilino emaine. Ani keayoma talo hia yafamo agia alapasatae. 
LUK.7.38	Yisasi akavelega aiyafi umaineno Yisasife “Ala kano mainane.” nehuno aiyafi ape huno avi neategeno aunumoa takilavino Yisasi aiyale tavigeno agaia ayolagefaleti aye hamino alisoso hu neateno aiyale atako nehuno manaage masaveteti faletene.
LUK.7.39	Fale neategeno kema humainea Falasia kanomoa ani amoma hia kavala ageteno agesafinaga mage huno havie “Ma kanomoa Anumaya Koti aune kanoma maineleasina aiyalema alisoso hutea amofena ago havileasine. Ani amoa tusia kefo yamaage nehia a maine.” huno nehavie. 
LUK.7.40	Agesafinaga ani kea nehavigeno Yisasia agaife mage huno hie “Saimonigae nago kea kahapaisue.” huno higeno “Hulavenelina kanomogae nahapaigena havino.” huno hie.
LUK.7.41	Higeno Yisasia mage huno hie “Nagola monea hanea kanomote tole kanolatamogania uana nagomoa ‘Vani hataleti kina (K100) namigena alino.’ higeno nagomoa teni kina (K10) namigena alino. Alitetaa anonaa haenaga megamiano huana haageno anamigeana aliana umainae. 
LUK.7.42	Uteana haenagaa anonaama amisaa monea kosa ohegeana oamiageno ‘Kanalelagi onamitana ataleo.’ huno humaine. Ani kema humainea yafena ani tole kanolatalapitila hana kanomo monema aminea kanohena tusia musena huno hau ayamopafina haugahie?” huno havige.
LUK.7.43	Saimonia mage hie “Nagesa havuana ala monema alimainea kanohe atalo hunoma hutea kanomoa tusia muse huno hau ayamopafi haugahie.” huno higeno Yisasia mage huno hie “Tamage hane.” huno humaine. 
LUK.7.44	Ani kea huteno maiyahae huno ani amona agemaineno Saimonina mage huno hapaiye “Kagaya mani amona ago. Nagaya kagai nopi ogeka naiya sese huonatanageno ma amoa agaia aunuleti naiya sese hunateteno agaia ayolagefaleti ali hau hunenate. 
LUK.7.45	Kagai nopi ogeka nagaila naugafalela alisoso hu onatenanagi ma amoa naiyalela eno aluya huno alisoso hunenate. 
LUK.7.46	Kagaya afa masavetetila nanupina fale onatenanagi mani amoa manaage masaveteti naiyalela falenatene. 
LUK.7.47	Ani yafe kahanepauve mani amoa kefo yamaamoa kasago humainegeno Anumaya Kotia ago aigeateno ataletea yafe tusiya huno hau ayamopafi haumaineanagino osi kefo yamaama hanea kanomona Anumaya Kotia ani kefo yamaa aigeateno ataletesiana osia hau ayamopafina haugahie.”
LUK.7.48	Yisasia mage huno ani afena hie “Nagaya kefo yakaa ago aigekatena atalegatoe.” huno hapaiye. 
LUK.7.49+LUK.7.50	Agaiaene tokaeya mopale mainaya veamoya sumi sumi kefiti mage huya hae “Mani kanoa hanaa kano maineno ‘Kefo yakaa aigekatena atalegatoe.’ huno nehie.” huya hae. “Nagaifena havika kagupi maleka kametiti hanafe kagu kamena ago aligatigatogi kamena male falu huka vuo.” huno hapaiye.
LUK.8.1+LUK.8.2	Yisasia osi kanaa maiteno ala kumayagaleene osi kumayagaleene vaiyatete huno Anumaya Koti kava yagaimatesia kanale mono kea hamapaimaine. Agaia tuelufua (12) anagaaene nagoa aneyagaene Yisasia amakupitima Kefo Avamuma anatitaleno kaliamima alino kanale humatenea aneyagaene agaiaene vaiyatete humainae. Nago amo agia Magatala Maliae. Yisasia hagoteno sevenia (7) Kefo Avamuyaga aguafiti anatitalenea ale. 
LUK.8.3	Nago amo agia Yoanae Heloti nopi kava kanomo alagi. Ani kava kanomo agia Susae. Nago amo agia Susanae nagoa aneyagaene Yisasiene vaiyatete nehuya ani aneyagamoya amakaiami moneamifiti Yisasiene anagaamogamiene amaya humainae.
LUK.8.4	Mukia alu kumateti kumateti veala Yisasite melitalu hageno Yisasia nago avame kea hamapaimaine. 
LUK.8.5	Mage huno hie “Nago kanomoa avina faigahe alino vie. Avina alino aihelafino nefaigeno nagoa avinamoa kapi tavino hanegeno veamoya ani avinale amaiya ayeya ute ete hageno namayagamoya nageno hano hie. 
LUK.8.6	Nagoa avinamoa yafa mopafi taviteno hageana tina omalea mopafinagino eteno fayoteno asagalimaine. 
LUK.8.7	Nagoa avinayagamoa avetanafa ino hanea amunopi tavino hageteno avetanafa hanea inomoa ayetegeno haviya humaine. 
LUK.8.8	Nagoa avinamoa kanale mopafi tavino hageteno alagaama ayeana nagoke yosalela kasagoya alaga vani hataletia (100) ayeno vasaimai vasaimai humaine.” huno hie. Ani kea huteno ala ke huno mage hie “Mani kea tamakesama hanesigetamahena havilama hutama haviho.” huno hie.
LUK.8.9	Agaienema tokaeya nemaiya anagamoya ani avame kemo aepaahe havigae. 
LUK.8.10	Havigageno Yisasia mage hie “Tamakaya Anumaya Kotia kava yagailamateneafe kemoa falaki mainea kea Anumaya Kotia tamaya higetama ago havilinagi mukia veamoya avame kema hamapaisugeya amakesa havigahagi haviteya havilama huya ohavigahae. Veamoya neagayanagi agelama huya oagegahae.
LUK.8.11	Mani avame kemona aepaa hu falote huna tamahapaisue. Mani avinamoa Anumaya Koti ke kana humaine. 
LUK.8.12	Katema tavimainea avinamoa maa humaine nagoa veamoya Anumaya Koti kea havitageno Satania mage hie ‘Amakupi aliya omalesageno Anumaya Kotia amaku amamena ali okatisie.’ huno amakupitila ani kea alitalene.
LUK.8.13	Yafa mopafima tavimainea avinamoa maa humaine nagoa veamoya Anumaya Koti kea haviya muse huya atafa hayanagi hafuya mopafi otavia yamoa alige atalege veane maineya osi kanaa osia haviya amakupi maletageno havi kanama amakaitema falote nehiana aupaa Anumaya Koti kea neatalae.
LUK.8.14	Avetanafa ino hanea amunopi tavimainea avinamoa maa humaine nagoa veamoya Anumaya Koti kea haviteya ma mopafi mukia yayagaamihe amakesa haviya moneamiene yokaloamienefe kalagi aiteya ani yayagaamimo Anumaya Koti kea alino aiso humalegeya atalageno alagaamoa aye helafino lama nohie.
LUK.8.15	Kanale mopafima tavimainea avinamoa maa humaine nagoa veamoya tokiyaage amaku amakesa hanegeya Anumaya Koti kea haviteya aliya amakupi maleya atafa hu talako huya mainaya veamoya ani alagaa mukia aye henelafie.”
LUK.8.16	Anumaya Koti ke nehaviyafe Yisasia mage huno hamapaiye “Nagoa veamoya lamua hanagaliya susufaneleti aiso hu nemalafi ifi sipa kapinaga hanagaliya aiso hu nemalae? Aao lamua hanagaliteya esaya veamoya ani lamule agesayafe sipale nemalae. 
LUK.8.17	Ani yafe haenagaa mukia falakimainesia yamoa efalote hugahie. Mukia kesi kava nehaya yamoa efalote hinageya veamoya agegahae. 
LUK.8.18	Ani yafe Anumaya Koti ke havisaya yafena tamakesa havitama havilama hutama haviho. Havilama huno havilinesia kanomona Anumaya Kotia nagoene havilisia yana amigahianagi nagoamoya ‘Ago havilinoe.’ huno hisia kanomona havilinesiamaa hanafaletalegahie.” huno humaine.
LUK.8.19	Yisasina itaamoene aganaamoyaene agegahe ayanagi kasagoya veamoya hiya huya maigeno Yisasima mainea avatela omenae. 
LUK.8.20	Omenagi nago kanomoa Yisasife mage hie “Itakamoene kaganakamoyaene kagai kagegahe emaineya kumatega hetiya mainae.” huno hie. 
LUK.8.21	Higeno kenonaa mage huno hie “Mukiama Anumaya Koti kema haviya akave nemalaya veala itanimoya nagananimoya mainae.” huno hapaiye.
LUK.8.22	Nago yupa Yisasienema tokaeya nemaiya anagaene tipi kalefi haisaga humaiya neuya Yisasia mage huno hamapaiye “Tikotumona atu faliga vigetao.” huno higeya umainae. 
LUK.8.23	Yaufa nevageno Yisasia aukalokalo higeno faemainegeno tusia yasimoa tina mevaleno tipi kalefi atalegeno ani lipi kalefina havatesia kava higeya mukiamoya haviya hisaya kava humainae. 
LUK.8.24	Huteya Yisasia faemainegeya mogafa huya mage hae “Kava kanomogae, kava kanomogae tagaya ti nakaita falisuna kava nehunageka notagane.” huya hageno hetino ani limofeene yasimofeene tokiyaage ke huno “Taga huo.” huno higeno yasimoene timoene taga huana alava humainae. 
LUK.8.25	Alava hutegeno Yisasia agaiaene tokaeya nemaiya anagafe mage huno hamavige “Nagaifena havitama tamakupi maletama tamametitima haya yana hanate atalae?” huno higeya koli huya tusia amamayo neaiya huge havige huya mage hae “Mani kanoa tae? Timoene yasimoene kea haviteya akave malae.” huya hae.
LUK.8.26	Kaliliti ala tikotuna takaeya ame kaiyaga agegayamona Kelasasa veane mainalega uvayi hae. 
LUK.8.27	Yisasia tipi kalea ataleno ti agegayalega neuno ageana nagola ala kumate kanoa Kefo Avamuyagamoya aguafi mainaya kanoa Yisasite emaine. Ani kanoa ayaaya kanafi kenaa fai oalino nopina nomaiyane. Matimatipikeya nemaiya kanoe. 
LUK.8.28	Ani kanomoa Yisasina ageteno mopafi agoya ayemaineno ala kefiti mage hie “Yisasiga tagasenoma anale mainea Anumaya Kotina nafaneamoga naa hunategahe neane? Musekaa nehugi nagata aisia kavala hu onato.” huno nehie. 
LUK.8.29	Higeno Yisasia Kefo Avamufe mage huno hie “Agusafitila hatilavio.” huno higeno Kefo Avamumoya mukia kanafina ani kanomona atafa nehigeya kava neyagaiya vayamoya aiya ayapi seni nofiteti kisalu kitayanagi ani nofila aikanokanu huneataleana Kefo Avamumoya afai kotega anatigeno faleno neviane. 
LUK.8.30	Yisasia ani kanohe mage hie “Kagai kagia tagae?” huno higeno mage hie “Nagai nagia kasagoyamonae.” huno hie. Naafene kasagoya Kefo Avamumoya aguafima hai falemainayafe “Nagia kasagoyamonae.” huno hie.
LUK.8.31	Ani Kefo Avamumoya Yisasifena mage hae “Hanikimainea kumapina tagaila hulategeta ovamano.” huya hae. 
LUK.8.32	Nehageya kasagoya afuyagamoya agoyafi maineya kave nenageno ani Kefo Avamumoya Yisasifena mage huya hae “Amuga afuyagamo amakuafina hulategeta vamano.” huya havigageno Yisasia “Ania hiho.” huno hie. 
LUK.8.33	Higeya ani Kefo Avamumoya ani kanomo aguafitila hatilaviya afuyagamogami amakupi hai nefalayana ani afuyagamoya amaiyayeya nagola aulufi kapi taviteya tipi asaga hulaviya ti nakaiya fali hano humainae.
LUK.8.34	Fali hano hageya ani afuyagale kava vayamoya ani afuyaga tima nakaiya fali hanoma haya yana ageteya faleya ala kumate mainaya veamogamifeene hoyafinaga mainaya veamogamifeene “Naa maa higeta neone.” huya hamapaimainae. 
LUK.8.35	Hageya ani veamoya humainea yama agegahe Yisasite eya Kefo Avamumoma agusafiti ataleno umainea kanomona agesa akalo higeno kenaa failino Yisasi aiyafi mopale mainegeya megeteya koli humainae. 
LUK.8.36	Yisasima humainea yama agemainaya veamoya “Naa maa huno Kefo Avamumogamina agusafi mainea kanomona alino kanale hutene.” huya hamapaiye.
LUK.8.37	Hamapaigeya mukia Katalaga kumate veamoya Yisasifena tusia koli huteya “Tagaila tataleka vuo.” huya hageno Yisasia amataleno emainelega ugahe tipi kalefi haisaga humaine. 
LUK.8.38+LUK.8.39	Haisaga hunemaigeno Kefo Avamumoma agusafiti hatilavino umainea kanomoa Yisasifena “Kagaiene ugahe nehue.” huno higeno Yisasia “Aao kagaya eteka nokalega uka mukia Anumaya Kotima hugatenea yafena veaneyaga mo hamapaiyo.” huno higeno ani kanomoa viayamo mukia ala kumaale veamogamina Yisasima hutea yafena hamapaimaine.
LUK.8.40	Yisasia eteno egeya mukia veamoya agava maineya tusia muse huya falu fala hutenae. 
LUK.8.41	Falu fala huneatageno nago kanoa Yailasie nehaya kanoa emaine. Ani kanoa soka kano maineanagino Yisasi aiyafi mepe humaineno tutu nehuno Yisasina mage huno havige “Nonialega egetaa vaano.” huno hie. 
LUK.8.42	Ani kanomoa aiya nagoke munaa maine. Ani munala kafua tuelufua (12) kafua hanea munala faligahe ayaya neaigeno “Nonialega eno.” huno tutu higeno Yisasia anilega vigeya veamoya yageyage huya aulega akavelega huya akave umainae.
LUK.8.43	Vageno ani veanefiti nago amoa tuelufua (12) kafu aigu nopinaga mukia kanale nemaiya aala nagoa vayamoya aliya kanale hu oataleasine. 
LUK.8.44	Ani amoa Yisasina akavelagati eno kenaamo atupale avate aligeno aupaa kolamaamoa tanemaine. 
LUK.8.45	Tanegeno Yisasia mage huno humaine “Ta kenanilela mevate humaine?” huno higeya mukiamoya “Tagaya naa ohunone.” huya hageno Pitaa mage hie “Kava kanomoga mukia veamoya yageyage huya kaulegati kakavelagati nehagi naa higeka mani kea hamavinegane?” huno hie. 
LUK.8.46	Yisasia mage huno hie “Tamage huna nehue nago kanomoa kenanile avate higena nagaya nagesa nehavugeno navate aligeno nagoa tokiyanimoa ago nataleno umaine.” huno hapaiye.
LUK.8.47	Hapaigeno ani amoa “Falakigahe huanagi ago nagane.” huno atili huteno Yisasi aiyafi mepe humaineno mukia veamogami amaulagafi “Naa maa huna kali alimainoafe avate alugeno kalinia aupaa kanale hunate.” huno hapaimaine. 
LUK.8.48	Hapaigeno Yisasia mage huno hapaiye “Ma amoga nagaife kagupi maleka kametiti hanafe kanale negahaiye kagaya kaipamoa yasi nehinageka vuo.” huno hapaiye.
LUK.8.49	Ani kea nehigeno nago kanomoa soka kanomo notegati anile evayi huno Yailasife mage huno hie “Munakamoa ago falimainegi ataleka kava kanomona kasalo haegi nagoene havioko.” huno hie. 
LUK.8.50	Yisasia ani kea haviteno Yailasife mage huno hie “Kolia ohuka afaa nagaife kagupi maleka kametiti hisanageno munakaa falimainefitila hetigahie.” huno hie.
LUK.8.51	Soka kanomo note uvayi huno Yisasia mukia veanehe “Omeho.” huno Pitaene Yoniene Yemesiene ani munamo itaafoamoene amavaleno ani nopi haimainae. 
LUK.8.52	Mukia veamoya ani munama falimainea yafena tusia avi neatageno Yisasia mage huno hie “Avia oateho mani munala falilavata ohunegi afaa faeno maine.” huno hamapaimaine. 
LUK.8.53	Ani munala faligeyama agemainaya yafena ani veamoya Yisasina kigia hutenae.
LUK.8.54	Kigi hutayanagi Yisasia ani munamo ayate atafa nehuno mage hie “Ma munamoga hetio.” huno hie. 
LUK.8.55	Nehigeno agu nafanea eteno egeno aupaa hetie. Hetigeno Yisasia mage hie “Nagoa nesia kavela amiho.” huno hamapaimaine. 
LUK.8.56	Itaafoamogania ani yana ageteana tusia anamayo aimaianagi Yisasia mage hie “Nago kanomona ma ma hua yafena hamaopaio.” huno kaheginatene.
LUK.9.1	Yisasia tuelufua (12) anagaamofe ke higeya ageno mukia Kefo Avamuyagama veamogami amakusafiti amanatitalesaya tokiyaene kalima aliya kanale humatesaya tokiyaene amamine. 
LUK.9.2	Amamiteno Anumaya Kotima kava yagaisia yafe hamapaigahe kalima hamaemainea yana aliya kanale humatesayafe humatene. 
LUK.9.3	Huneamateno mage huno hamapaiye “Kama visayafena ayopatamiene kutamiene mayatamiene monetamiene alitama oviho. Tole kena oaliho. Alu nopi alu nopi faelitetama ohiho. 
LUK.9.4	Nago nopima hai falenutamahena ani nopi faetama maitama amataletama alu kumatela viho. Faelitetama ohiho. 
LUK.9.5	Nagoa kumate veamoya falu falama huotamatesagetamahena ani kumala neataletama ‘Havi kava hae.’ hutama tamaiyafima hanesia kugukege yana aifopo huneataletama viho.” huno hamapaimaine. 
LUK.9.6	Hamapaitegeya alu kumate kumate neuya mukia kumatela Anumaya Kotina kanale kea hamanepaiya kaliamia aliya kanale huneamateya humainae.
LUK.9.7+LUK.9.8	Ani kanafina Helotia sauve kanogino Yisasia mukiama humainea kavamo avagema haviana nagoa veamoya ani yana ageteya “Yonia falimainefiti ago hetimaine.” huya hageya nagoa veamoya “Ilaiyaa eteno falote humaine.” huya hageya nagoa veamoya “Nayoma Anumaya Kotina aune kanoa falimainefiti hetimaine.” huya haya yafe Helotia ani kea haviteno agu agesamoa anilega vigeno “Hana veamogami kemo tamagea nehafi?” huno humaine. 
LUK.9.9	Huteno Helotia mage hie “Nagaya aliya vayania humatogeya Yonina ageya ago fakalitalageno falimaine. Naa maa kava nehie huya avagema humainaya kanoa tae?” huno nehuno Yisasima agesia kafena ati ayemaine.
LUK.9.10	Aposolo anagala eteya “Naa maa kava huteta neone.” huya Yisasina me hapaigeno Yisasia haviteno ani anagaa amavaleno Petesaita kumatega ugahe katega umainae. 
LUK.9.11	Nevageya mukia veamoya haviteya akave agaitega ageno Yisasia falu fala humateteno Anumaya Kotima kava yagaisia yafe hamapaiteno kalima nealiya veala alino kanale humatene.
LUK.9.12	Une kigeya tuelufua (12) anagaamoya Yisasite mage me hae “Tagaya vaya omai kaiyaga mainonafe mukia veamogamina humatesanageya hanesia kumateene noma hanesilegaene ute ete huya faesaya nofeene nesaya yafeene atiyesae.” huya humainae. 
LUK.9.13	Hageno Yisasia mage huno hamapaiye “Tamakaitami kavela amamiho.” huno hamapaigeya mage hae “Utama mukia mainaya veamogami kavela miya hiho huka nehano? Tagaipina osi kave kanoa hane faefua (5) mayaene tole noyame kanoagi huno hane.” huya hae.
LUK.9.14	Anifima mainaya vayala faefu tausenia (5,000) vayayaga mainayanagi Yisasia agaienema tokaeya nemaiya anagaamogamife mage huno hamapaiye “Hamapaigeya fifitia (50) veane ‘Alitalu hutama maite maite hutama mopale maiho.’ hutama hamapaiho.” huno humaine. 
LUK.9.15	Hamapaigeya ania hute hute huya mopale mainae. 
LUK.9.16	Yisasia faefua (5) maya nealino tole noyamene nealino huteno ikapinaga agesaga huno Anumaya Kotitega huno muse huteno ani mayaene noyamene koliteno agaienema tokaeya nemaiya anagaa amamigeya mukia veala amamite amamite humainae. 
LUK.9.17	Amamite amamite hageya mukia nageno amamu higeya atalaya atupatapaa aliya tuelufua (12) kula aihavatemainae.
LUK.9.18	Nago yupa Yisasia agaiage Anumaya Kotitega havinegegeya agaienema tokaeya nemaiya anagaamoya avate mainageno mage huno hamavige “Veamoya nagaifena tae huya nehae?” huno hamavige. 
LUK.9.19	Hamavigegeya kenonaa mage huya hae “Nagoa veamoya kagaifena ‘Ti faleneamatea Yoni maine.’ huya hageya nagoa veamoya kagaifena ‘Ilaiya maine.’ huya hageya nagoa veamoya ‘Anumaya Koti aune kanoa nayo ago falimainea kano falimainefiti eteno hetimaine.’ huya nehae.” huya hapaimainae. 
LUK.9.20	Hapaigeno Yisasia amakaifena mage huno hamavige “Tamakaya nagaifena tae hutama nehae?” huno hamavigegeno Pitaa mage huno hie “Kagaya Kalaisigae Anumaya Kotia taugafa aligatigahe hugatenea kano mainane.” huno hie. 
LUK.9.21	Higeno Yisasia tokiyaage ke huno “Mani kea nagoa veala hamaopaiho.” huno humaine.
LUK.9.22	Yisasia mage huno hamapaiye “Soka vayaene mono note kava vayaene kahegi kema havilinaya anagaene nagaila ikapinagati emainoa kanoa vayamo natenea kanomonihena ‘Kahaoteyakae.’ huya hunatesageno tusia nagata aisigeya nahaesagena faligahue. Falisugeya komufi hevainatesagena tole yupa maina tagufa kanale falimainesufiti hetigahue.” huno humaine.
LUK.9.23	Alitalu humaiya veanene agaiaene tokaeya nemaiya anagaenefe mage huno hie “Nagoa veamoya nagai nakavema visaya amakesa havinuyahena amaugafama aliya hai yana amakaveno huteteya nakaima nagata aisigena falisua kava hisaya amakesa haviteya yafaga yosa kanaaene kanaaene kofiya nakave aliya visae. 
LUK.9.24	Nagola veamoya maiyaamima atafa huya ali talakoma hulisayana maiyaamimoa falino afaya hapaegahigi nagoa veamoyama nagaifema hamainageya maiyaamima atalesaya veamoya maiyaamia aligatisugeya agola aliya maigahie.
LUK.9.25	Nagola veamoya mukia ma mopale mone fenoyaga aliteya maineya falisagenoa agola maige maige hisaya haimula ago atalenayanagiya alimainaya mone fenoamimoa hanaa huno amaya hugahie? Aao amaya ohugahie. 
LUK.9.26	Nagoa veamoya keniaene nagaienefema amakaye huya ‘Aoteyamaae.’ huya hunatesayana nagaya ikapinagati emainoa kanoa vayamo natenea kanomona esua kanafina tokiya hale yaniaene Nenafana tokiya hale yamaaene alu aotage ensole anagaamoyaenema etena esuana ania huna ani veanehena nagaye huna ‘Tamahaoteyatamie.’ humategahue. 
LUK.9.27	Tamagelafa huna tamahanepauve nagoa veala malema hetimainaya veamoya aupaa ofaligahayanagiya hagoteya Anumaya Kotima kava yagaisia kanaamoma efalote hisia yana agegahae.” huno humaine.
LUK.9.28	Yisasia mani kea huteno sevenia (7) kana maiteno Pitana Yonina Yemesigamina amavaleno Anumayamotega ke huno havigegahe agoyafi haimainae. 
LUK.9.29	Haimainageno Yisasia Anumayamotega ke huno havinegegeno augosamoa alino alu augosa kaligeno kenaamoa efeage huno alave alave humaine. 
LUK.9.30+LUK.9.31	Tole kanolatana nayo falimainaa kanolatana Moseseene Ilaiyaene tokiya hale yaene maineana Anumaya Kotia Yisasifema “Naa maa huka Yelusalemu faligane.” huno hutenea kehe Yisasiene kea kea humainae.
LUK.9.32	Ani kaiyekea nehageya Pitaene anagaamoyaene amaukalokalo higeya faemainafiti aupaa hetiya agayana Yisasia tokiya hale yamaaene avate tokaeana hetimaia kanolataene amakemainae. 
LUK.9.33	Neamakageana ani lole kanolatana Yisasina ataleana ugahe nehaageno Pitaa Yisasife mage hie “Anumayamoga tagaya male maunana kanale ya hie. Katega nona talia (3) kilamatesune. Kagaila nagolagi Mosesena nagolagi Ilaiyana nagolagi huno hanesie.” huno hianagi agesa havilama ohuno ani kea hapaiye. 
LUK.9.34	Hanepaigeno nago siamoa evayi huno alino aiso humategeana Mosesegani Ilaiyagania ani siapi falaageya Pitaene anagaamoyaene tusia koli humainae. 
LUK.9.35	Koli nehageno siapinagati ala kefiti age aino mage huno hie “Mani kanoa nagaini nafane ago hapalina hutenoa nafanegi agai kea haviho.” huno hamapaimaine. 
LUK.9.36	Hamapaigeya ani kea haviteya agayana Yisasia agaiage mainegeya ageteya ke ohuya mainayanagiya ani kanafina nagoa veala hamaopainae.
LUK.9.37	Faeteya kotigeya Yisasiene Pitaene Yoniene Yemesiene ani agoya neataleya elavigeya kasagoya veamoya Yisasi agegahe emainae. 
LUK.9.38	Aya veanefiti nago kanomoa hetino ala kefiti mage huno hie “Humavenelina kanomoga tusiya huna kahavinegoe. Aiya nagoke ne nafaneniagi mego. 
LUK.9.39	Kanaaene kanaaene Kefo Avamumoa agusafinaga haimainegeno nafanenimoa ala kegefafiti ke nehigeno Kefo Avamumoa aige hafalege huneategeno avayafitila efeage agalemoa selu selu nehigeno augafa alino haviya nehuno aupaa ataleno ovisia kava nehie. 
LUK.9.40	Naa higena kagaiene tokaeya nemaiya anagakamogamife ani Kefo Avamula nafanenimo agusafinagati anatitalesae huna hamavige hamavige hugetoana amuha ohunaya yafe anati oatalenae.” huno hie.
LUK.9.41	Higeno Yisasia mage huno hamapaiye “Vae tamakaya meni kanafima mainaya veamogatama nagaife havitama tamakupi maletama tametiti ohutama fatago hutama nomaiye. Ania haya yafe kasalo nenahaegi namagi yupa tamakaienena mainesugetama nagaife tamakupi malegahae?” nehuno ani nafanemo nefafe “Nafanekaa avaleka eno.” huno hie. 
LUK.9.42	Higeno ani nafanea yaufa avaleno neegeno Kefo Avamumoa alino mopafi ailakatitalegeno faemaineno kasegase nehigeno Yisasia ageteno Kefo Avamumofe kemakino “Ataleka hatilavio.” huno hutegeno hatilavigeno ani nafanea alino kanale huteteno nefana amine. 
LUK.9.43+LUK.9.44	Amigeya mukia anile mainaya veamoya ageteya Anumaya Kotina tokiya yamaahe tusia atalitalu huya amamayo aiyanagi Yisasia agaienema tokaeya nemaiya anagaamogamife mage huno hie “Menima hisua kea tamakesa havilama hutama haviho. Osi kanaa maitesugeno nago kanomoa nagesi hinageya ikapinagati emainoa kanoa vayamo natenea kanomonia kame vayamogami amayapi navaleya nategahae.” huno hie. 
LUK.9.45	Higeya ani kemona aepaamoa ago falakimaineafe havilama ohunagi koli huya ani kemo aepaahena haviokenae.
LUK.9.46	Yisasiene tokaeya nemaiya anagamoya “Tagaipima uhakotemainea kanotia ta maine?” huya huteya ani yateti ke vaimainae. 
LUK.9.47	Yisasia amakaipima hanea amaku amakesa ago haviteno nagola osi nafanea avaleno avate hetitene. 
LUK.9.48	Ateteno mage huno hamapaiye “Nagoa veamoya nagaifema huya ma osi nafane avaleya falu fala hutesayana nagaiene navaleya falu fala hunatae. Nagaima navaleya falu fala hunatesayana hunatenea kanoene avalemainae. Tamakaipina ‘Osia afa kano kana huna mainoe.’ huno hisia kanomoa tamakaila tamakaseno kava kano maine.” huno hamapaiye
LUK.9.49	Yonia mage huno hie “Kava kanomoga tagaya agonana nago kanomoa kagai kagi neayeno Kefo Avamula veamogami amakusafinagati amanatigeta ageteta kagaienema kakave nohia yafe ‘Ania ohuo.’ huta nagalu huneatone.” huno hie. 
LUK.9.50	Higeno Yisasia agaife mage huno hie “Ani kanoa alitama nagalu hu oateho. Vaya nagomo kamema hu otamatesiana nelamafuya mainae.” huno hapaiye.
LUK.9.51	Yisasia ikapinaga haisia kanamoa aupa higeno Yelusalemu visia agesa havino tokiya vaiteno katega umaine. 
LUK.9.52	Nagoa anagaa talo tala hisaya yafe hagoteno humategeya nago Samelia kumate uya vayafe mage huya hae “Yisasia egahigi mukia yana talo tala hiho.” huya mo hamapaimainae. 
LUK.9.53	Samelia kumate veamoya Yisasia Yelusalemu ugahe hia yafe amakesa haviteya mage huya hae “Tagaya avaleta ali falu fala hu oategahune.” huya hae. 
LUK.9.54	Agaienema tokaeana nemaia kanolatana Yemesigani Yonigani ani kavama haya kavala ageteana mage hae “Vae Anumayamoga kahaisiana taagaya ikapinagati atahe ke hisuageno ata maleno ani veala asagalisie?” huana hae. 
LUK.9.55	Haageno Yisasia maiyahae huno keanamakiteno “Aao ania ohio.” huno humaine. 
LUK.9.56	Huteno anileti neataleya alu kumatega umainae.
LUK.9.57	Katega neuya nago kanomoa Yisasifena mage huno humaine “Mukia kumate visanana nagaya kakave ugahue.” huno hie. 
LUK.9.58	Higeno Yisasia kenonaa mage huno hapaiye “Kepu yagamoya faesaya komuamia mopafinaga hanegi namamogamina noamia haneanagi ikapinagati emainoa kanoa vayamo natenea kanomona faesua nonia omale.” huno hie.
LUK.9.59	Nago kanohe mage huno hapaiye “Nakave eno.” huno higeno mage huno humaine “Alanimogae nenafana falisigena alina hevaitetena kakavela ugahue.” huno hie. 
LUK.9.60	Higeno Yisasia mage huno kenonaa hapaiye “Atalo nagai kea ohavinesaya veala amaku amamemaamo falimainaya veamoya falia kanomona aliya hevaitegahae amakaiami yanagi kagaya neataleka veamogamite Anumaya Koti kava yagaimatesia kaiyekea mukia veamogamina hamapaiyo.” huno hie.
LUK.9.61	Nago kanomoa hetino mage huno hapaiye “Alanimogae kagai kakave malegahe huanagi natalegena nenafa nopi mainaya veala nayana amamite amamite hutena kakavela vano.” huno hie. 
LUK.9.62	Higeno Yisasia kenonaa mage huno hapaiye “Nagoa veamoya avina yama kaligahena amakavelega maiyahae huya moge mege hinuyahena Anumaya Kotia ania hisaya veafena ‘Nagai aliya alitama veamogamite kava yakaisua kea hamapaiho.’ huno ohugahie.”
LUK.10.1+LUK.10.2	Anile Anumayamoa sevetitua (72) vaya hapaliteno “Nagainima visua kumate ali lokaete lokaete hutama uhagotetama neviho.” huno humategahe amakaife mage huno hamapaiye “Nagai kema havisaya veala kasagoya kavema hoyafi afulemailemai hia kava humainegi hoyafima aliya alisaya veala osia veane kanoa mainayafe ani hoyamona nefafe havigegeno nagoa aliya vayala kavema alisayafe humatesie.
LUK.10.3	Tamakaya neutama haviho tamakaya sipi sipi nafane kana hutama mainagi nagaila ago amakaveno hunenataya veala afai kala kana kaveage veane mainaya amunopi hulamatesugetama ugahae. 
LUK.10.4	Ugahagi monetamiene kutamiene tamaiya noene alitama oviho. Katega nevisaya veanenena ayaayate maitama kaiyekea ohiho. 
LUK.10.5	Nago nopima hai falenutama hagotetama mage hutama hiho ma nopima mainaya veamogatamina ‘Anumaya Kotia tamaipa falu hisaya tamaku tamakesa tamamisie.’ hutama hiho. 
LUK.10.6	Aipa falu hisia agesaene kano ani nopima mainesiana Anumaya Kotia aipa falu hisia agesa amigahigi ania kana kanoma omainesiana aipa falu hisia yana oaligahie. 
LUK.10.7	Ani nopi mainetama nesaya yama tamamisagetama afaa neho. Nagai aliya alisaya anonaa nesaya yana afaa alisayana kanale hugahie. Alu nopi alu nopi faelitetama ohiho.
LUK.10.8	Nago kumatema visageno falu fala hulamateteya tamamisaya kavela afaa neho. 
LUK.10.9	Ani kumatema mainesaya kali veala ali kanale humatetama mukia veafe mage hutama hamapaiho ‘Anumaya Kotia kava yagailamatesia kana ago efalote huno aupa humaine.’ hutama hamapaiho.
LUK.10.10+LUK.10.11	Nago kumatema visageya falu fala hu otamatesagetama ani kumala ataletama veamoyama mainesaya katega utama mage hiho ‘Havi kava hae. Tamakai kumapiti kugukege yana taiyalegati aifopo hutalegahunagi tamakaya havilama hutama haviho Anumaya Kotia kava yagaisia kanamoa ago efalote huno aupa humaine.’ hutama hamapaiho. 
LUK.10.12	Nagaya tamahanepauve Anumaya Kotia kaiyekema hulamatesia kanafina Sotomu mainaya veamogami amaugafa amagata aigahigi tamakaima falu fala hu otamatesaya kumate veamoya tusiya huno amakaseno amaugafa amagata aigahie.”
LUK.10.13	“Avonio Kolasini mainaya veamogatamaene Petesaita mainaya veamogatamaene tusiya huna tamakaifena nahau nehue. Tamakai kumapi nagaya tokiya avameyana ago huanagi tamaipa aiyahae ohageno ani tokiya avameyana Taiyaene Saitoniene huleasine ani kumate veamoya kefo yaamihena ago amaipa aiyahae huya kefo yama humainaya yafena kayavo kena failiya tanefafi mopale maileasine. 
LUK.10.14	Anumaya Kotia kaiyekema humatesia kanafina Taiya mainaya veanene Saitoni mainaya veanene amaugafa amagata yana aligahayanagi tamakaya tusiya hutama nagoene tamaugafa tamagata yana aligahae. 
LUK.10.15	Tamakaya Kapaneamu mainaya veamogatama ‘Taugafa alita anale haigahune.’ hutama nehao? Aao afete tavitama tamakaye nehinagetama maigahae.” huno hie. 
LUK.10.16	Nagoene humatenea vayamogamife mage huno hamapaiye “Tamakai kema havisaya veamoya ania huya nagai kea havigahae. Tamakaifema ‘Tamahaoteyatamie.’ hisaya veamoya ania huya nagaifena ‘Kahaoteyakae.’ huya hunategahae. Nagaife ‘Kahaoteyakae.’ hisaya veamoya ania huya hunatenea kanomofena ‘Kahaoteyakae.’ huya hutegahae huno hamapaigeya umainae.”
LUK.10.17	Uteyama ayana ani sevetitua (72) vayala muse huya eya mage hae “Anumayamoga tagaya kagai kagileti Kefo Avamua humatonageya tagai ke akave malae.” huya me hae. 
LUK.10.18	Hageno Yisasia amakaifena mage huno hie “Nagaya agoana Satania ikateti aulumaya alia kava huno aupaa asaga hunelavigena agoe. 
LUK.10.19	Haviho nagaya tokiya ago tamaminoe. Nagoa yamoa tamakaila alino haviya otamahaugahie. Satani tokiyamona agasesaya tokiya ago tamaminoe. Vaya anigeno nefalia osifavene yapaveene tamaiyaleti ayelatapesayana nagaini tokiya ago tamaminoafe otamahaegahie. Nagoa yamoa tamakaila ali haviya otamahaugahie. 
LUK.10.20	Tokiyania ago tamaminogi Kefo Avamula amakasesaya tokiya tamaminoa yafena musena ohutama Anumaya Kotia tamakima ikapinaga kaemalenea yafena tusia muse hiho.” huno hamapaiye.
LUK.10.21	Ani kanafina Alu Aotage Avamumoa tusiya huno muse hisia agu agesa amigeno Yisasia muse nehuno mage huno hie “Nenafagae mukia ma mopafi yaene ikapinaga yaene kava yagaimainana Anumayamoga kanale kava nehane. Ma ma hamapauva kea nagoa ‘Mukia yafena havilinoa kano mainoe.’ huya haya veamogamifena ohavisae huka falakimalenane. ‘Ala avo nopi umainona vea mainone.’ huya hisaya veamogamifena ohavisae huka falakimalenanagi ‘Inamu nafane kana huta mainone.’ huya humainaya veala ago huhaleka amavelimainanafe aluya huna musekaa nehue. E, Nenafagae kagai kagu kagesamoa ania humainegeka ani kavala humainane.” huno hie. 
LUK.10.22	Veamogamifena mage huno humaine “Nenafaa mukia lokiya ago namine. Mukia veamoya nagaila neamonina aepania ohavinagi Nenafaa agaiage nagai aepaa haviline. Havilinegi mukia veamoya Nenafa aepaa ohavinae. Nagainige neamona havilinena nahaisia veamogamina humavelisugeya Nenafa aepaa havigahae.” huno hie. 
LUK.10.23	Yisasiene tokaeya nemaiya anagamoya amahaote mainageno Yisasia mage huno hamapaiye “Anumaya Kotia tamaulagama neagaya yana ago tusia kanale ya ago tamamia yafena tusia muse hutama maiho. 
LUK.10.24	Tamahapauve nayona mukia mainaya amaune vayaene sauve vayayagaene tamakayama neagaya yana ‘Agesune.’ huya hayanagi oagenae. Havilinaya kea ‘Havisune.’ huya hayanagi ohavinae.” huno hamapaimaine.
LUK.10.25	Nagoa kahegi kema havilinea kanomoa hetino Yisasina ayevataga huno mage huno havige “Humavenelina kanomogae nagaya hanaa hutena agola maige maige hisua nahaimula alisue?” huno havige. 
LUK.10.26	Havigegeno Yisasia mage hie “Anumaya Koti autamafina naane huya kaemalenae? Kagaya hapaliteka ani kemo aepaa naane huka nehavine?” huno havige. 
LUK.10.27	Havigegeno mage hie “Ani kemoa mage humaine ‘Ala Anumaya Kotikamofena tusiya huno kahaino. Kaguafinagatiene kahaino. Kagu kameene amio. Aliya nealina himamukaene amio. Kagesama nehavina yana amio. Kagaika kaugafahema kahaisia avamete mukia veamogami amaugafahena kahaino.’ huno humaineane.” huno hie. 
LUK.10.28	Higeno Yisasia mage hie “Kagai kemoa tamage huka nehane mukia kanafina ani kava huge huge hisanana maige maige hisana kahaimula aligane.” huno hapaiye.
LUK.10.29	Higeno ani kanomoa agesafinaga mage huno havie “Yisasia nagaife kanale kagesa hanea kano mainane.” huno hisiafene huno havige “Mukia veala tagamife nehane?” huno havige. 
LUK.10.30	Havigegeno Yisasia mage hie “Nago Yuta kanoa Yelusalemu kumala ataleno Yeliko kumatega ugahe katega nevigeya nagoa musufa vayamoya katega ageteya atafa huya mukia afenomaa hanafaleteya aikolimainae. Aikoliteya ataleya vageno falisia kava huno maine. 
LUK.10.31	Mainegeno ani yupa mono note kava kanoa ani kate taviana ani kanoa mo neageno agaseno ka agegayalega umaine. 
LUK.10.32	Umainegeno nago Yuta kanoa Livai nofi kanoa ania huno mo neageno agaseno nago kaiyaga ka agegayalega umaine. 
LUK.10.33	Naa haageno nagola Samelia kanoa kame kanoamoa anile neeleti megeteno tusia hau hutene. 
LUK.10.34	Hau huteteno avate umaineno masave tiene nofi alagamo tiene haemalaya amupina takino haya kiteteno avaleno agaia toki afumo agupifi ateteno avaleno viayamo natu vaya nefayaya nopi moteneno kanale huno kava hutene.
LUK.10.35	Kava huteno mainegeno ko tigeno ani nomona nefana tole kina neamino mage huno hapaiye ‘Kagaya kanaleya huka mani kanoa kava huto. Nagoa monekamoma ani kanolema hano hisigena nagaya etena anonakaa kamigahue.’ huno hapaiye.” 
LUK.10.36	Yisasia anima hia kea hu hano hugahe mage hie “Naa humainagi na kagesa nehavine? Talia (3) vayala agaseya vageno hana kanomo musufa vayamoya hae-malenaya kanomona alino kanapa vayamoya nehaya kavala hu-tene?” huno havige. 
LUK.10.37	Higeno ani kahegi kema havilinea kanomoa mage hie “Tusia hau hutenea kanomoa kanapa vaya kana kavala hutene.” huno higeno Yisasia agaifena mage hie “Kagaya visanaamoga mukia kanafina aniageya huo.” huno hapai-maine.
LUK.10.38	Yisasiene agaiaenema tokaeya nemaiya anagala katega nevageno Yisasia nago kumate vigeno nago amo agia Matae Yisasina avaleno nomaafinaga umaine. 
LUK.10.39	Umainegeno Matana negana agia Maliae Yisasina aiyafi mopale emaineno Yisasima hia kaiyekea nehavie. 
LUK.10.40	Havino mainegeno nunaamoa, Mataa, mukia kavela talo tala hiana agesamoa tole-lole higeno Yisasite eno mage huno hie “Anumayamogae nagananimoa natalegena nakainige kavela tusiya huna nealugi ani yafena kagesa nohavino? Hapaigeno me naya hino.” huno hie. 
LUK.10.41	Higeno Yisasia mage huno hie “Mataga mukia yafena kagesamoa tole-lole huka aliyana nealinana havi kava nehane. 
LUK.10.42	Nagoke yamaage alisana kagesa havige havige huka maiyo. Maliaa ani yafena agesa havi havi huno atafa nehigi ani yana nago kanomoa hana-ofalegahie.” huno hapaiye.
LUK.11.1	Nago yupa Yisasia nago kotega maineno Anumaya-motega ke huno havige-maine. Havigeteno agaiaene tokaeno nemaiya anagapiti nago kanomoa mage huno havige “Anumayamogae Yoniene tokaeya nemaiya anagamogamina humavelimainea kavala huka ‘Naa maa hutama nunamuna hiho.’ huka hulavelio.” huno hie.
LUK.11.2	Higeno Yisasia mage huno hie “Nunamuma hinutamahena mage hutama hiho ‘Nelafaga kagai kagimoa alu aotage huno hanesie. Kava yagaisana kanamoa efalote hisie. 
LUK.11.3	Mukia kanafima nesuna kavela tamio. 
LUK.11.4	Tagaya havi kavama hulatenaya veala aigeamateteta kefo yaamia atalematona kava huka kefo yatia aigetateka atalelato. Satanima ayelavataga hisia katela tavaleka otato.’ hutama hiho.” huno hamapaiye.
LUK.11.5	Hamapaiteno mage huno hie “Hana kanomoga kege amunona negafute uka mage huka hugane ‘Nenafugae talia (3) maya yoka namisano? 
LUK.11.6+LUK.11.7	Nago nenafua kategati eana nesia yana omalegi kanale namisano?’ hukama hisanageno negafua nomaafinagati make huno kahapaisio ‘Kasalo nenahaegi natalo. Fita ago ki-maletena nafaneyaganiene ago fae-mainonanagita nagaya hetina nahavigana yana okamigahue.’ huno hisio? 
LUK.11.8	Aao tamahanepauve ‘Negafuma mainoe.’ huno hisia yafena oamigahigi tutuma hia yafe hetino havigea yana amigahie.”
LUK.11.9	Ani yafe tamahanepauve Anumaya Kotitega nago yafema ke hutama havigesagenoa ago tamamigahie. Nago yafema atiyesagenoa afaa tamaveligahie. Fitalema akalu-kaluma hisagenoa Anumaya Kotia yakilamategahie. 
LUK.11.10	Mukia havigesaya veamoya aligahae. Atiyesaya veamoya ali falote hugahae. Fitalema akalu-kalu hisaya veamogamina fita yakimategahie. 
LUK.11.11	Hana kanomoga nafanekamoa noyamehema kahavigesigeka nefaga osifavea alika amigano? Aao ani yana alika oamigane. 
LUK.11.12	Kokole amufema kahavigesigeka yapavena alika amigano? Aao ani yana alika oamigane. 
LUK.11.13	Oamiganagi tamakaya havi veane mainayanagitama nafanetamimona kanale ya amamiyanagi ikapinaga mainea nelamafaa tusiya huno tamakase-maineanagitama havigesageno Alu Aotage Avamua tamamigahie.
LUK.11.14	Nago kanomona Kefo Avamumoa aguafi mainegeno avefuna alino aiyahae higeno agea noaiyane. Yisasia ani Kefo Avamula anati-talegeno vigeno ani kanomoa age aino kea kea higeya alitalu hu-mainaya veamoya ageteya tusia amamayo aimainae. 
LUK.11.15	Amamayo neaigeya nagoa veamoya mage hae “Pielesepulia Kefo Avamuyagale kava hu-mainea kanomoa tokiyaa amigeno Kefo Avamumona anati-neatalie.” huya hae. 
LUK.11.16	Hageya nagoa vayamoya aye-vataga hugahe mage hae “Monafinagati avame yana hugeta tokiyakaa agamano.” huya hae.
LUK.11.17	Hageno Yisasia amakupinagama ma haviya amaku amakesa ago haviteno mage hie “Nagoke kotega veamoya aye fako huya tuma hisayana ani kotega veanene haviya hu-lavigahae. Nago afamo aye fako huya ‘Alu vaya mainone.’ huya tuma hisayana ani afamola haviya hu lavigahae. 
LUK.11.18	Satania anagaaenema aye fako huya ‘Alu vaya mainone.’ amakaiami tuma hisayana Satani kava yagaisia tokiya hanaa huno hanegahie? Aao tokiyaa omalegahie ani yafe tamakaya nagaifena ‘Pielesepulimoa tokiya kamigeka ani yateti Kefo Avamula neanatine.’ hutama nehayanagi havige nehae. 
LUK.11.19	Nagaifena ‘Kagaya Pelesepulimo tokiyaleti anati neatalane.’ hutama hayanagi tamakaitami anagatamia Kefo Avamula amanati-talageno Pielesepulimo amakaila amaya nehio? Ani anagatamia amakaiami manima haya kea ali fako huya tamaveneliye. 
LUK.11.20	Tamage nagaya Anumaya Koti tokiyaleti ani Kefo Avamula anati neataloe. Ani yafe Anumaya Kotia kava yagaisia yana tamakaitela ago emaine.
LUK.11.21	Nagola tokiyaage kanomoma nomaafima ati kevea alino yagai-maleno maisiana mukia yamaamoa kanale huno hanegahie. 
LUK.11.22	Nagola tokiyaage kanomoma eno ani tokiyaage kanoenema tuma hisaana tokiyaage kanomoa agasesiana hagote kanomoma ametitima huno mainea ati kevea melino ani kanomo afeno yamaa musufa alino vayaamogami amamite amamite hugahie. 
LUK.11.23	Nagoa veamoya nagai kanapa veane omaisayana kame vayania mainae. Nagoa veamoya sipi sipiniama naya huya ali-taluma ohisayana amanati neatalae.” huno hie.
LUK.11.24	Nago Kefo Avamumoa vaya aguafi haino maineleti ataleno viayamo hau hu-mainea kopinaga mo vaiyatete huno mai-faluma hisia kumafe ati neaye. Ati ayegeteana mai-falu hisia kumala omalegeno “Hagotena maigena emainoa aguafi etena mo maigahue.” huno hie. 
LUK.11.25	Uno mogeana ani agupi ago sese huno kanaleya hu-malenegeno mogemaine. 
LUK.11.26	Mogeteno eteno viayamo sevenia (7) kefo kavaamimoma agase-mainea Kefo Avamuyaga momavaleno egeya ani agupi hai-faleya mainageno hagotenoa ani kanomoa nagoke Kefo Avamumoa aguafima mainegeno haviya huno maineanagino menia mukia Kefo Avamumoya aguafina haiya maigeno tusia kefo ya hutafa huno maine.”
LUK.11.27	Mani kema higeya anifima alitalu hu-mainaya veanefiti nago amoa ala kefiti mage huno hie “Katetenoma numa kaminea amona Anumaya Kotia tusia muse huno haiya yana amine.” huno hie. 
LUK.11.28	Higeno Yisasia mage huno hie “Ani amoa musena hugahianagi Anumaya Koti kema haviya akave malesaya veamoya tusia muse hugahae.” huno hie.
LUK.11.29	Mukia veala agaite melitalu hageno mage huno hamapaiye “Menia ma kanafima mainaya veamoya tusiya huya kefo veane mainae. ‘Tokiyaage avame yana tavelio.’ huya hayanagi Anumaya Kotia ani yana oamamigahigi nagoke avame yana nayoma mainea aune kanoa Yonama hutenea tokiya avame yana tamaveligahie. 
LUK.11.30	Yonana noyamemoa asaga huno nakaigeno talia (3) yupa aipafinaga maineafe Ninive mainaya veamoya avame yana amaveli-maineane. Nagaya ikapinagati emainoa kano vayamo natenea kanomona menia ma kanafima mainaya veamogamina nagaya ania kavala hisua kavania avame yana tamaveligahue.
LUK.11.31	Nagola alu haupalegati emainea sauve amoa mopamona atupaleti eno Solomonia kanale agu agesaene kanomo kea havigahe emaineanagi haviho Solomonina agase-mainea kanoa ma mainegetama tamakaya agai kea nohaviye. Nohaviyafe Anumaya Kotia kaiyekema hulamatesia yupa ani amoa hetino menia ma kanafima mainaya veafe kefo kava hutama agai kema ohavinaya yafena hu falote hulamategahie. 
LUK.11.32	Ninive kumate mainaya veamogamina Yonaa Anumaya Koti kea hamapaigeya kefo yaamihena amaipa aiyahae hu-mainagi haviho menia Yonana agase-mainea kanoa ma mainegetama tamakaya kefo yatamihena tamaipa aiyahae nohae. Tamaipa aiyahae nohayafe Anumaya Kotia kaiyekema hulamatesia kanamoa Ninive kumate nayoma mainaya veamoya hetiya menia ma kanafima mainaya veamoya havi kava hu-mainayafe hu falote hulamategahae.”
LUK.11.33	“Veamoya lamua hanagaliteya nopinaga hanesia komufinaga omalegahae. Susufaneletila aiso ohugahagi ani nopima hai falesaya veamoya agesayafe sipale nemalae. 
LUK.11.34	Tamaulagamoa tamakupinaga aivasa hisia lamu hane. Tamaulagamoa kanale yama agesiana tamakupinaga aivasa hu-mainegi tamaulagamoa kefo yama agesiana tamakupinaga haniki-maine. 
LUK.11.35	Tamakesa havilama hiho ‘Nagupinaga aivasa hu-maine.’ hutamama hisayana asu huno haniki-mainesia yafe hisagi kava yagaitama maiho. 
LUK.11.36	Mukia tamaugafa aivasa hisigeno nagoke kaiyaga hanima okisiana lamumoma aivasa hia avamete mukia lamakupinaga tusiya huno aivasa hugahie.” huno hie.
LUK.11.37	Nagola Falasia kanomoa Yisasifena mage huno hie “Menia kagaya nagaiene kavela me negane.” huno higeno Yisasia kave mo negahe Falasia kanomo nopi haino mopale maine. 
LUK.11.38	Mainegeno ani Falasia kanomoa mogeana Yisasia kavema negahena ayana sese ohuno mopale maiya yafena agesa havi havi huno maine. 
LUK.11.39	Mainegeno Yisasia mage huno hapaiye “Tamakaya Falasia vayamogatama amega kava hutama masutamiene yopatamiene amega kaiyagaa sese nehagi tamakupina musufa yaene kefo yatamiene hiya hulamatenegetama sesela nohae. 
LUK.11.40	Tamakaya aifonafo vaya mainageno Anumaya Kotia amega kaiyagaage talo nehuno agusafinaga talo ohuneo? 
LUK.11.41	Masutamiene yopatamienema hanesia kavela kasagoya yaamima omalenesia veamogamima amamisayana tamakuamoa oniyaage ohugahie.
LUK.11.42	Avonio Falasia vayamogatama kayeho. Tamakaya supu tala yaene atuene hefi kana yaene osi osi yana alitama tenia (10) malenafiti nagoke Anumaya Kotina neamitama nehayanagi fatago hutama maisaya yaene Anumaya Kotifema lamahaisia yaene ago atalenae. Hagotetama fatago hutama mainetama Anumaya Kotifena tamahau tamayamopafi tamahau-maineanagitama haenagaa supu tala yaene atuene hefi kana yaene tenia (10) malenafiti nagoke Anumaya Kotina amisayana kanale hugahie.
LUK.11.43	Avonio Falasia vayamogatama kayeho. Mono nopima neutama ‘Kava vayayaga nemaiya sialefekeya maigahune.’ hutama veane atagu nefaya kumapina ‘Nagaifena ala kano mainane huya hisae.’ hutama nehae. 
LUK.11.44	Avonio tamakaya kayeho. Tamakaya vaya hevaimatenaya komu kana hutama mainae. Tamakuamoa oniyaage higetama falaki-mainageya veamoya oniyaage yama hanea komufi vaya hevaitenaya komule oageya ute ete nehae.” huno hie.
LUK.11.45	Higeno nagola kahegi kema havilinea kanomoa kenonaa mage huno hapaiye “Hulavenelina kanomogae ani kema hanana tagaienefe tagaye hia ke nehane.” huno hie. 
LUK.11.46	Higeno mage huno hie kahegi kema havilinaya vayamogatama tamakaifeene nehugi avonio kayeho. Tamakaya kahegi ke malenaya ke hutama tusia kanaage ya mukia veamogami amayonale malenetama amaya hugahena nagoke tamakinagoa maletama amaya ohageya tusia kana yakefa nealiye.
LUK.11.47	Avonio kayeho. Tamakinago-moya Anumaya Koti amaune vayaa hamayageya fali-mainayanagitama tamakaya anima fali-mainaya amaune vayamogami komulega vilasi hoya maitama nehae. 
LUK.11.48	Vilasi hoya maitama nehayafe “Tamakinagomoya amaune vayala hamayageya fali-mainaya yafena kanale kava humainae.” hutama nehae. 
LUK.11.49	Anumaya Kotia kanale agu agesaene kanomoa mage huno humaine “Nagaya nagaini amaune vayaene Aposolo vayaene amakaipina visageya nagoa veamoya ali haviya humateya nagoa veamoya hamaesageya faligahae.” 
LUK.11.50	Hamayageya fali-mainaya yafe ma mopama talo hu-mainoa kanafina aepa heya mukia kafua amaune vaya hamayageya fali-mainagi tamakaya meni kanafima mainaya veamogatama amakaima humatenaya havi kavamo anonaamia aligahae. 
LUK.11.51	Hagoteno Epolona haegeno fali-maineane. Nagoa hamaeme hamaeme ageno hano hutegeya haenagalafa Sekalaiyana ala mono no kegiyamo amunopi yafa folamole heti-mainegeya hayageno fali-maineane. Nagaya tamage huna tamahanepauve hamayageya fali-mainagi tamakaya menima mainaya veamogatama hu-mainaya havi kavamo anonaamia aligahae.
LUK.11.52	Avonio kahegi kema havilinaya anagamogatama kaye ho. Mukia Yisasi kea havimainayanagi veamoya ohavisae hutama fita ki-maletetama yakisaya ki nofila ago alitama atalenae. Tamakaya “Ani nopi ohaigahune.” hutama haleti nagoa veamoya “Hai falegahune.” huya haya veamogamife “Hai ofalegahae.” hutama katile neamatae huno hamapaiye.
LUK.11.53+LUK.11.54	Yisasia ani nopiti hati-lavigeya mukia kahegi kema havilinaya anagaene Falasia vayaene akave neuya tusiya huya amaipa kafa heteteya amata huya alu yafe alu yafe agaila havige havige nehuya mage hae “Agaiama hisia keleti atafa huta kaiyekea hutegahune.” huya humainae.
LUK.12.1	Ani kava higeya ohavunamaa veamoya alitalu humainaya yapina nagoa veamogami amaiya aye latapemo huya mainageno Yisasia agaienema tokaeya nemaiya anagaamogamife nagoa veanenefe mage huno hie “Falasia vayamoya amakupima hanea yana agelama ohuya amavayaleti havigema nehaya yafena kayeho. Ani yana kai hamemoma halegia kava huno halegino alakefa hugahie. Tamakaya ani yafena kayeho. 
LUK.12.2	Aiso humainea yamona Anumaya Kotia mukia alino fufute atalegahie. Falaki-mainesia yamona Anumaya Kotia mukia veamogami amaulagafi ali falote hugahie. 
LUK.12.3	Hanipinaga hu-mainesaya kea veamoya yagefi havigahae. Notamifinaga sumi sumi hutama hu-mainesaya kea kuma amunopiti ala kefiti keha keha huya hugahae.”
LUK.12.4	Nenafugatama tamahanepauve amega tamaugafaage hefalisaya veafena kolia ohiho. Ani veamoya tamaku tamameene tamahae falisaya himamuamia omalene. 
LUK.12.5	“Hana kanomofe kolia hisune?” hutama hayanagina tamahapaigahue. Hefalitenoma hanimo aguafi ata tegelege nehia yapi tamaku tamamema hagayu hulama-talesia tokiyaama hanea kanoa, Anumaya Kotifeke tusiya hutama kolia hiho huna tamahanepaugi Anumaya Kotifeke kolia hiho. 
LUK.12.6+LUK.12.7	“Faefua (5) osi osi namayaga tole haesa moneleti miya nehayanagi Anumaya Kotia ani nama nagokefena agelaokanino amakaifena agesa havi havi huno mainegi tamakaitamifiti nagokemoga mukia namayaga agasetama mainayanageya veanea ala yaga mainae. Anumaya Kotia mukia hanea tamayolagefa ago hapalino haviline. Kolima hisaya yana neataletama afaa maiho. huno hie.”
LUK.12.8	Tamahanepauve nago kanomoma veamogami amaulagafi nagaifema “Yisasina nagua amitafa humainoe.” huno hu falote hisigena nagaya ikapinagati emainoa kanoa vayamo natenea kanomona Anumaya Koti ensole anagamogami amaulagafina agaifena “Nagai nafane maine.” huna hu falote hugahue. 
LUK.12.9	Hu falote hugahugi nago kanomoma veamogami amaulagafi nagaifema “Nagua amitafa nohue.” hunoma hufalote hisigena nagaya Anumaya Koti ensole anagamogami amaulagafina ani kanohena “Oagenoa kano maine.” huna hugahue.
LUK.12.10	Nagoa veamoya ikapinagati emainoa kanoa vayamo natenea kanomonihema hu-haviya hunatesayana Anumaya Kotia aigeamateno ani kefo yaamia atalemategahigi veamoya Alu Aotage Avamumofema hu-haviya hutesayana Anumaya Kotia aipa haviya huno aigeamateno ani kefo yaamia ataleoamategahie. 
LUK.12.11	Nagai kema huhaletama hisaya yafena kaiyeke hulamategahae. Tamavaleya mono nopi ala kaiyeke hulamate vayate visagetama kolia hutama “Kenonaamia naane ke hisune?” hutama tamakesa kumoa ohiho. 
LUK.12.12	Ani yupa kanoa Alu Aotage Avamumoa “Mage hiho.” huno tamahapainagetama hugahae.
LUK.12.13	Anima alitalu hu-mainaya veapiti nago kanomoa Yisasina mage huno havige “Humavenelina kanomogae nepunimona hapaigeno nelaafama ataleno fali-mainea afenopiti fako huno nagoa namisie.” huno havinege. 
LUK.12.14	Havigegeno kenonaa Yisasia mage huno hapaiye “Nagaya kaiyekea huna fako hisua kanoa omainoe.” huno hapaiye. 
LUK.12.15	Hapaiteno Yisasia amakaifena mage huno hie “Tamakaya maihao hutama maiho. Alu kanomo yafena agetama tamahayea ohiho. Nago kanomoa kasagoya afenomaa haneanagi ani afenomaamoa kanaleya huno maisia haimula oamigahie.”
LUK.12.16	Nago avame kea mage huno hamapaiye “Tusia afenomaa hanea kanomona hoyaafina tusiya huno alaga aye-maine. 
LUK.12.17	Aye-mainegeno agesafinaga mage huno havimaine ‘Na ya hisue? Kavenia alina halaya hisua nona omaleanagina hanaa hisue?’ 
LUK.12.18	Maa hisue. Yu noyagania tagape aitaletena ala noyaga kasagoya kigahue. Kitena mukia kaveniaene afenoyaniaene anifi halaya hu-malegahue. 
LUK.12.19	Hu-maletena nagainihena mage huna hugahue ‘Nagu nagesamoga mukia kafua nesua kaveene afenoyaniaene ago halaya hu-malenogi menia nagaya maifalu huna mainena kaveniene tiniaene nege nege nehuna muse huna maigahue.’ huno humaine.
LUK.12.20	Hianagi Anumaya Kotia agaifena mage huno humaine ‘Ani kava hana kavala aifonafo kano kana kano mainananagika meni kegela kahaimula kahafalesugeka faligane. Falitesanageya talo tala humalenana afenoyagakaa taya aligahae?’ huno humaine. 
LUK.12.21	Huteno Yisasia mage huno hie nagoa veamoya amakaiami amaugafa aliya haisaya yafe mone afenoamia halaya nehayanagi Anumaya Kotia musema hisia kavala aliya halaya nohayafe ani kanomoma humainea kava kana veane mainae.” huno humaine.
LUK.12.22	Tuelufua (12) anagaamogamife mage huno hamapaiye “Ani yafena nagaya tamahanepauve kanale hutama maisaya yaene kave nesaya yaene ti nesaya yaene tamakesa havi havi ohiho. Tamaugafale kena failisaya yafeene tamakesa havi havi ohiho. 
LUK.12.23	Kave neyana aifa letale yanagi kahaimuna kanaleya huka maisana yana kanale ya hane. Kena failisana yana amegale yanagi veanea tokiya ya mainae. 
LUK.12.24	Hakiki namayaga ageho. Amakaya avina yana ofaiya kavela hoyafinagatila noaliye. Kave malesaya noamiene yu noamiene omaleneanagi Anumaya Kotia kavela afaa neamamie. Tamakaya namayaga amakase-mainaya veane mainayafe tamakaiene kava yagailamategahie. 
LUK.12.25	Tamakaitamifitila nago kanomoa ‘Ofalina nagoene maime maime haigahue.’ huno tokiyaage agesa havisiana anima havia katela hanaa huno falote hugahie? Aao falote ohugahie 
LUK.12.26	Ohugahigi ani osi ya kanoa ohaleasine naa higetama nagoa maisaya yafena tamakesa havime havime nehaiye?
LUK.12.27	Ageho talapinaga hanea vilasiyamoya haiya ausea nehae. Aliyana aliya kenaamia talo huya fainoaligi kanale kenaami hanegena nagaya tamahanepauve nayoma mainea ala sauve kanotamia Solomonia kanale kenaa failianagi ma vilasiyamoya kanaleya huya agase-mainae. 
LUK.12.28	Tala yana meni kanafina hoyafina haneanagi ega hataga huya atafi atalegahagi Anumaya Kotia ani tala yana kava yagaigeno kanaleya humainegi tamakaya mukia veamogatama nagaifena tamakupi maletama tamametitia osi kanoa nehagi Anumaya Kotia ania huno tamakaila kenatamia alino hilato hulamategahie.
LUK.12.29	Ani yafe ‘Kaveene tiene na ya negahune?’ hutama tusia tamakesa havi havi ohiho. 
LUK.12.30	Naa yafena ma mopale mainaya veamoya Anumaya Koti kema nohaviya veala amakesa havi havi huya nemaigi Nelamafaa nesaya yaene kena failisaya yaenefena ago havimaine. 
LUK.12.31	Havimaineafe tamakaya ani kavala ohutama Anumaya Kotima kava yagaisia kumate visayafe tamakesa havi havi hutama maisayana Anumaya Kotia ani yaene mukia kavetamiene kenatamiene tamamiteno ani kumatela tamavaleno tamategahie.” huno hie.
LUK.12.32	Nenafugatama tamakaya osi kanoa sipi sipia mainagi kolia ohiho. Nelamafaa kava humainea kumatela utama visageno kava yagailama-tesigetama maisayafe agesa havino mainegi kolia ohiho. 
LUK.12.33	Ani agesa havimaineanagitama afenoyatamia alitama afenoyaami omalesia veamogami amamiho. Na kava hisayana ikapinaga muse yatamia talo hugahae. Ani ikapinaga muse yana hano ohugahie. Musufaya nehaya vayamoya musufayama hugahena ani kumatela ougahae. Hakanomoa ali haviya ohugahie. 
LUK.12.34	Muse yatamima malenesaya kumatefe tamakesa havi havi hutama ani kumate visaya tamaku tamakesa havitama maigahae.
LUK.12.35	Yisasia mage huno hie “Ala kanoma esiafe kenatamia alitama aupa hutama failinetama tamamu nofila hulinetama kanitamia aye haletama maiho. 
LUK.12.36	Nagoa aliya vayamoya ala kanoamimofe agava maisaya kava hutama maiho. Ani ala kanomoa ama alisia imulegati eteno no fitaalema me kalu-kalu hisigeya aupaa hetiya yakitesayafe agava mainae. Tamakaya ania hutama nagava maiho.
LUK.12.37	Ala kanoma emainea kanafina hetiya maineya agavama mainaya aliya vayaamoya tusia muse huya maigahae. Tamage tamahanepauve ani ala kanomoa kenaa ali aupa huno failineno aliya vayaahe ‘Mopale maiho.’ huno humateteno kavela amamite amamite hugahie. 
LUK.12.38	Kege amunopi esio? Kokolemoa agea oainesigeno esio? Esigenofena hetiya agava maisaya aliya veamoya tusia muse hugahae.
LUK.12.39	Tamage huna tamahanepauve nomona nefama musufaya hisia kanomoa nomaafi ehai falesia kanahema havimaineleasina nomaa ataleno ovigeno nomaafina ehaino musufayana ohileasine. 
LUK.12.40	Tamakaienena talo tala hiho. ‘Menia omegahie.’ hutama hisaya kana kanoale ikapinagati emainoa kanoa vayamo natenea kanomona egahue.” huno humaine.
LUK.12.41	Pitaa mage huno humaine “Anumayamogae tagaifekeya ani avame kaiyekea tahanepaino ifi mukia veane havisae?” huno havigemaine. 
LUK.12.42	Anumayamoa mage huno humaine “Aliya kanomoa kanale agu agesa hanea kanoa aliyamaa agegeno alige alige nehia kanoa tamakaipina hanate maine? Aniama humainea kanomofe kava kanomoa mage hugahie ‘Mukia aliya veate yagai-maineka kavela fako faka huka mukia kanafina amamite amamite huo.’ huno hugahie. 
LUK.12.43	Hugahigi haenagaa ani ala kanomoa eteno esigenoa hapai-mainea augafa kavama hinagenofena ani aliya kanomoa muse hugahie. 
LUK.12.44	Tamage huna tamahanepauve aniama humainesia aliya kanomofena ala kanomoa mage hugahie ‘Mukia yania kava yagaiyo.’ huno hugahie.
LUK.12.45+LUK.12.46	Hugahianagi ani aliya kanomoa agaia agesafinaga mage huno havisiana ‘Kava kanonia menia hivi huno omegahie.’ nehuno agaia aliyate kava yagai-mainesia vegi munanegi nehamaeno ala kanomo kavela tina neno havilina neno aneginagi nehuno ‘Omegahie.’ huno hisia yupaene kanaaene kava kanoa egahie. Enunoa ani havi kavama humainea kanomona kayo kevia ami-maleteno alino haviya huteteno mage hugahie nagaima veganokano hunenataya veanene umaiyo huno hutegahie.
LUK.12.47	Nago aliya kanomoa agaia ala kava kanomona haiya kavafena ago havitenoagi kava kanomona haiya kavala ohuno talo talama ohunesiana ala kava kanomoa agaila alakefa huno haegahie. 
LUK.12.48	Haegahigi nago aliya kanomoa ala kanomona haiya kavafema ohavino havi kavama maino nehisigenoa ala kava kanomoa ako huno haegahie. Mukia yama ali-mainaya veafena ‘Anonaa etetama mukia yania namiho.’ huno hugahie. Mukia yamaa amamigeya ali-mainesaya veafena ‘Anonaa ava monene etetama menamiho.’ huno hugahie.”
LUK.12.49	Yisasia mage huno hie “Nagaya ma mopafi ata kaesugeno tesia yafe emainoe. Ani atamoa aupaa tesie huna nagu nagesa nehavue. 
LUK.12.50	Nahaesagenofena nagaila tusia nagata aigahie. Aupaa huya onahaesaya yafe nagu nagesa havua nagesamoa hivi huno talavanote.
LUK.12.51	Tamakaya na tamakesa nehaviye? ‘Ma mopale taipa falu huta maisuna yana tamigahe Yisasia emaine.’ hutama nehafi? Aao nagaya tamakaila ali fako hisua yafe emainoe. 
LUK.12.52	Meni kanafina aepa heya faefua (5) afamola nagoke nopi nemaisaletila tolemogania (2) taliamogamina (3) kame humategae. Taliamoya (3) tolemoganina (2) kame hunategahae. 
LUK.12.53	Mago afamotalamogania nefaa agaia nafanemona kame hutesigeno nafaneamoa agaia nefana kamea hutegahie. Nago tayametalamogania itaamoa munaamona kame hutenageno munaamoa itaamona kamea hutegahie. Vemona itaamoa anofeloamona kame hutenageno anofeloamoa ania huno nevena itaamona kamea hutegahie.” huno humaine.
LUK.12.54	Alitalu humainaya veamogamifena mage hie “Tamakaya yagemoma tavi nefalelegati siamoma evayi higetamahena aupaa mage nehae ‘Ko aigahe nehie.’ hutama nehageno ani yana tamage huno falote nehie. 
LUK.12.55	Oko ikama agetetama ‘Amukoage hugahe nehie.’ hutama nehageno ani yana tamage huno falote nehie. 
LUK.12.56	Tamakuafina havitama omaletama amegati kea nehaya vagala veala tamakaya mopale yaene ikate yaene agelama hutama neagayanagi naa higetama meni kanafima falote hia kavala agelama hutama noagae?” huno humaine.
LUK.12.57	“Naa higetama fatago kavafena tamakaitamia tamakesa havilama hutama nohaviye? 
LUK.12.58	Nago kanomoma ‘Haviya hunatanagena kaiyeke hugategahe nehue.’ hunoma kavaleno vinagetana kaiyekema havi kanomotema ugahema neutana ‘Nenafuga kaipa falu hisia yana kamigahue.’ huka hapaiyo. Ania ohisanana kavaleno kaiyekema hugatesia kanomote vinageno ani kea haviteno ati vayamogami ayapi katesigeno kavaleno nofila hugategahie. 
LUK.12.59	Nofi hugatesigekahena kaiyekema hugatenea kanomoma ‘Mone namio.’ huno hu-mainesia yamaa oaminukahena nofi nopitila ataleka omegane.” huno humaine.
LUK.13.1	Ani yupa nagoa vayala Kalili vayafe Yisasina kea hapaigahe eya mage hae “Ani Kalili vayamoya Anumaya Koti muse yama amigahena sipi sipi nehageno Pailatia, kava kanomoa, ati vaya humategeya me hamayageya faligeno kolaamiene sipi sipi afuma haya kolaamoene nagopi tavi-maine.” huya hae. 
LUK.13.2	Hageno Yisasia mage huno hie “Kalili vayama fali-mainaya vayamogami kefo yaamia nagoa Kalili vayamogami kefo yaamimona ago amakaseno hai-mainea yafe fali-mainae hutama tamakesa nehavio? 
LUK.13.3	Tamahapauve ani vayayaga kefo yaamia ala huno otamakaseneanagi tamakaya kefo yatamihena tamakua aiyahae ohisayana ania hutama faligahae.
LUK.13.4	Nago yupa Siloamu kumate ayaaya nona tagape ailavino eitinia (18) vaya hamaegeya fali-mainaya kea havilinao? Na tamakesa nehaviye ani vayamogami kefo yaamimoa nagoa Yelusalemu mainaya veamogami kefo yaami ago amakaseno hai-maineafe fali-mainae hutama tamakesa nehavio? 
LUK.13.5	Tamahanepauve anima fali-mainaya vayala kefo yaamimoa ala huno otamakasenegi tamakaya kefo yatamihena tamakua aiyahae ohisayana ania hutama faligahae.”
LUK.13.6	Yisasia nago avame kea huno mage hie “Nago kanomoa hoyaafina figi yosa hane. Nago yupa alagaa tagigahe vianagi alagaa omale. 
LUK.13.7	Omalegeno hoyafi aliya nealia kanomofe mage huno hie ‘Havio nagaya talia (3) kafu alaga aligahe ete ete huanagi alaga omalene. Oayeneafe ani yosa atagi-talo. Naa higeno mopamona limaa afaa nenegena alu yosa faisue huna nehue.’ huno hie. 
LUK.13.8	Higeno hoyafi aliya kanomoa mage hie ‘Musekaa nehugi ma kafuene atalegena hafuyafina aipopoma huna afumo aifa katena malena agano. 
LUK.13.9	Malesugeno nago kafulema alagaa ayesio? Oayesigeka afaa atagi-talegane.’ huno humaine.”
LUK.13.10	Nago Sapati yupa Yisasia nago mono nopi maineno humavenelie. 
LUK.13.11	Humaveneligeno nagola kali nealia alagino ani nopina maine. Ani amona aguafina Kefo Avamula hai fale-maineno tusia kali neamigeno eitinia (18) kafu ani kalia ali-maineanagino akaveya ayamufamoa fagagigeno hetino fatago huno nomaiyane. 
LUK.13.12	Yisasia ageteno ke huno mage huno hie “Ma amogae kalikaa ago ali neataloe.” huno hie. 
LUK.13.13	Nehuno ani amo augafale aya malegeno anile aupaa akaveya aifatago higeno hetino maineno Anumaya Koti agia alisaga humaine.
LUK.13.14	Nehigeno ani mono nopi soka kanomoa Yisasima Sapati kanalema hutea yafena aipa kafa heteteno mukia veafe mage huno hamapaiye “Aliya kana sikisia (6) kana hanegi kalitima alino kanale hisie hinutamahena ani aliya kanale eho. Sapati kana kalitami alilino kanale hulamatesia yafena omeho.” huno humaine. 
LUK.13.15	Higeno Anumayamoa kenonaa mage huno hie “Tamakaya tamakuafina havi omaletama amegati ke nehaya vagala vayamogatama tamakaya mukiamogatama Sapati yupa toki afuene pulamakatamiene noamifina mo kalu hetama ti amigahena amavaletama nevayane. 
LUK.13.16	Naa nehayanagi ma amona Apalahamu aginagomona Satania eitinia (18) kafu nofi hutegeno kalia ali-maineafe Sapati yupa ani yana ali kalu hetaloa yafe ‘Havi kava hane.’ hutama nehao?” huno humaine. 
LUK.13.17	Higeya kame vayaamoya tusia amakaye higeya mukia veamoya kanale kava hia yafe tusia muse humainae.
LUK.13.18	Yisasia mage huno hie “Anumaya Kotima kava yagaisia kavamoa ma kava humaine? Hanaa huna maa augafa yana hane huna tamahapaisue? 
LUK.13.19	Ma osi osi alagamoma hia avamete nehie. Ani alagamo agia masatatie. Osi osi alagama nago kanomoa alino hoyafima fai-malegeno hageteno haino haino ala yosagefa hanegeya namayagamoya akopale noamia ki-mainae.” huno hie.
LUK.13.20	Nagoene mage huno hie “Anumaya Kotima kava yagaisia kavafena hanaa huna maa yana hane huna tamahapaisue? 
LUK.13.21	Kaihamema hale negia avamete humaine. Nago amoa ani kaihamema halegisia yana alino talia (3) ala yopafi tanefa falauvaene ali havigu higeno haenagaa mukia tanefa falauvamoa halegi-maine.” huno hie.
LUK.13.22	Yisasia Yelusalemu ugahe osiosi kumayagaleene ala kumayagaleene uno humavelie. 
LUK.13.23+LUK.13.24	Humaveneligeno nago kanomoa mage huno havige “Anumayamogae Anumaya Kotia namagi veane amaku amamena aligatigahie? Osia veanefi kasagoya veane?” huno higeno Yisasia alitalu humainaya veamogamina mage huno hamapaiye “Anumaya Koti kumatema visaya fiana osi fia kanoa hane. Ani fiapima vinutamahena tamayamufa alitama tokiyaage hutetama hai falegahae. Hai falegahagi kasagoya veamoya ‘Hai falesune.’ huya hugahayanagi amukoamia omaleneanagiya hai ofalegahae. 
LUK.13.25	Haenagaa ani notema kava yagai-mainea kanomoa hetino fita alino kilamatesigetama fiate heti-mainetama fitale aiko nelitama mage hutama hugahae ‘Anumayamogae fita yakilato.’ hutama hisagenoa mage hugahie ‘Nagaya otamakenoane. Tamakaya hanategati aya veane neae?’ huno hulamategahie. 
LUK.13.26	Hulamatesigetama mage hutama hugahae ‘Kagaiene kavela nenonane. Tagai kumate kaiyekea tahapai-mainana kano mainane.’ hutama hugahae. 
LUK.13.27	Hugahayanagi mage huno hulamategahie ‘Ago tamahanepauve tamakaila otamakenoane. Hanategati aya veane neae? Kefo kavakeya ali falote hutama nehaya vealagi nagaitegatila mai-haletama viho.’ huno hulamategahie. 
LUK.13.28	Tamakaya mogesayana Apalahamuene Aisakiene Yekopuene Anumaya Koti amaune vayaene Anumaya Koti kumatela mainesagetama mogegahayanagi tamakaya anilela ougahayanagitama malaga mainetama tusiya hutama avia neatetama tamakaitami tamaugafahena tusia kalagi aigahae. 
LUK.13.29	Nagi mukia veamoya yagemoma tavi nefalelegatiene evayi nehilegatiene aluga aluga haupalegatiene Anumaya Koti kumate melitalu huya siale maineya kavela negahae. 
LUK.13.30	Haviho meni kanafina nagoa veamoya haenagalafa mainaya veamoya uhagoteya maigahae. Hagoteya mainaya veamoya haenagalafa maigahae.” huno hamapaiye.
LUK.13.31	Higeya ani kanafina nagoa Falasia vayamoya mage me hae “Ma kumala ataleka alu kumate vuo. Helotia ala kava kanomoa ago kahaegahe nehie.” huya humainae. 
LUK.13.32	Hageno Yisasia mage hie “Tamakaya utama ani afai kalamona, kesi kate vaiyatete nehia kalamona, nagayama hisua kea mage hutama hapaiho ‘Havio nagaya osi kanaa Kefo Avamula veamogami amakuafiti ali-taletena kali veanene alina kanale humatetena talia (3) kanale aliyania ali avaya ayegahue.’ huna tamahapai-mainoa kea mo hapaiho.” huno hamapaiye
LUK.13.33	Hamapaiteno “Anumaya Koti aune kanomona alu kumatela ohaegahayanagiya Yelusalemuge haegahae. Ani yafe nagaya meniene egaene olagaene kate vaiyegahue.
LUK.13.34	Vaeha Yelusalemu mainaya veamogatama tamakaya Anumaya Koti amaune vayayaga nehamaetama yafa kayo alitama Anumaya Koti humategeya tamakaitega emainaya vayala yafa kayoteti tavata hamae-mainayanagi nagaya mukia yupa a kokolemoa nafaneama agekonafinagama alitalu nehia avamete huna tamakaila nagaya nagainiale alitalu hulamategahe nehugetama tamakaya ‘Ani kavala ohuo.’ hutama nehae. 
LUK.13.35	Haviho ma mainaya kumatefena Anumaya Kotia ago ataleno ‘Aoteyamaae.’ huno humaineanagitama menia nagoene onagegahagi ‘Anumayamo aliya aligahe higeno hutenea kanoa Anumaya Koti kanale manu amisie.’ huya hisaya kanafi nagoene nagegahae.” huno humaine.
LUK.14.1	Nago Sapati yupa Yisasia Falasia vayate kava humainea kanomo nopi kave mo nenegeya nagoa Falasia vayamoya Yisasina ageya mainae. 
LUK.14.2	Mainageno nagola augafa halegimai kanoa, faligahe nehia kanoa, anile maine. 
LUK.14.3	Mainegeno Yisasia ani kanoa ageteno ani nopi mainaya Falasia vayaene kahegi kema havilinaya vayaene mage huno hamavige “Sapati kanafina kaliamia alino kanale hutesia yana kanale yapi havi yane? Tamakai mono kemoa naane nehie?” huno hamavige. 
LUK.14.4	Hamavigegeya ani vayamoya nagola osi ke kanoa ohuya afaa mainageno Yisasia ani kali kanoa atafa hulineno kalia alino kanale huteteno atalegeno umaine.
LUK.14.5	Vigeno Yisasia mage huno hamavige “Hana kanomoga Sapati kanafima nafanekafi pulumakafi komufima tavi-mainesigetama ‘Sapati yupae.’ hutama anifinaga atalesafi ifi aupaa amavayu hugahae?” huno hamavige. 
LUK.14.6	Hamavigegeya mukia vayamoya kenonaa kea ohuya mainae.
LUK.14.7	“Kavema me neho.” huno ke higeya emainaya vayamoya “Ala kanomo nemaiya siale emaisune.” huyama nehaya kavala Yisasia ageteno ani kavama nehaya yafena mage huno hamapaiye. 
LUK.14.8+LUK.14.9	“Nago kanomoa kagaifema ‘Ala imulema eno.’ huno kema hinageka vinukahena ala kanomo nemaiya sialela uomaiyo. Havigu anile mainesanageno nago kanoa kagaseno mainesia ala kanomofe ke hinagenoma emainesigeno kava kanomoa kagaifena mage me hugahie ‘He-tio. Ala kanomo sialelagi kagaya omaiyo.’ huno hugatesigeka kagaye nehinageka akavelaga mo maigane.
LUK.14.10	Nago kanomoma kagaifema ‘Ala kave meno.’ huno kema hinageka vinukahena osi kanomo mainesile mo maiyo. Mopale mainesanageno kagaifema ke humainesia kanomoa megagesiana hinagenoa mage huno hugahie ‘Nenafugae malela omaika neataleka ala kanomo siale haisaga humaika maiyo.’ huno hugategahie. Ani kema hisigeya mukia anile mainesaya veamoya kagai kagi alisaga hugahae. 
LUK.14.11	Nagoa veamoya ‘Ala vaya mainonanagita tagia alisaga hugahune.’ huya hisagenoa Anumaya Kotia ‘Afa vaya mainae.’ huno humategahigi nagoa veamoya ‘Tagia omale veane mainone.’ huya hisagenoa Anumaya Kotia ani veamogami amakia alisaga hugahie.” huno hie.
LUK.14.12	“Kavela me neho.” huno ke humainea kanomofe Yisasia mage huno hie “Ala imuma kigahena mukia kameta negafuene kafukaganaene kagaika nofi vayaene moneamima hanesia veaneheke ‘Kave me nesae.’ huka kea hu oamato. Haenagaa kagaife ‘Kave meno.’ huya hisagekama mo nesanana anonakaa hai ali-mainane. 
LUK.14.13+LUK.14.14	Hai ali-mainanagi ala imuma kigahena maa veafe kea huo moneamima omale veanegi amaugafa haviya humai veanegi amaiya haviya humai veanegi amaulaga asu humai veanegi huka ke hisanageno Anumaya Kotia muse yana kamigahie. Ani veamoya anonaa kavekale kamisaya amakula omalenea yafe kagaya muse hisanageno fatago humainaya veanema fali-mainesafiti hetisaya kanafina Anumaya Kotia agaia anonakaa kamisigeka muse hugane.”
LUK.14.15	Nago kanomoa Yisasiene maineno kave neneno Yisasi kea haviteno mage hie “Nagoa veamoya Anumaya Koti kava yagaisia kumate haiya maineya kavela neneya tusia muse hugahae.” huno hie. 
LUK.14.16	Higeno Yisasia mage huno hapaiye “Nago kanomoa ala imu kigahe mukia veaneyaga ‘Meneho.’ huno ke humaine. 
LUK.14.17	Ke humateteno imua ago kimaleteno aliya kanoamona hutegeno viayamo kema humatenea veanehe ‘Tamakaya eho. Mukia nesaya yana ago talo tala humalene.’ huno hamapai-maine. 
LUK.14.18	Hamapaigeya ani mukia veala nagoke nagokemoya mage hae ‘Tagaya ougahune.’ huya hae. Hageno nagoke kanomoa mage hie ‘Nagola hoya yaufa miya humalenoanagina mogegahe nehue. Museka nehugi nagaya ougahue.’ huno hie. 
LUK.14.19	Higeno nago kanomoa mage hie ‘Nagaya tenia (10) aliya alisia pulumaka miya humalenena nehuanagina kanale aliya nealifi agegahe neue. Museka nehugi nagaya ougahue.’ huno hie. 
LUK.14.20	Higeno nago kanomoa mage huno hie ‘Menia nagaya yaufa ania alitenoanagina museka nehugi nagaya ougahue.’ huno hie.
LUK.14.21	Nage hageno eteno ani aliya kanomoa kava kanomona mo hapaigeno ani kava kanomona aipamoa haviya higeno aliya kanoamofe mage huno hapaiye ‘Kagaya aupaa eteka uka kumate mainaya veanegi moneamia omale veanegi aiya haviya humai veanegi aulaga asu humai veanegi aumiya haviya humai veanegi amavaleka eno.’ huno hie. 
LUK.14.22	Higeno ani aliya kanomoa ani kava huteno eteno mage huno kava kanomona me hapaiye ‘Kagai kavaya ali hipoya huanagi nagoa siale maisaya yana afaa hanegeno nokaafina hiyala ohune.’ huno hie. 
LUK.14.23	Higeno ala kanomoa aliya kanoahena mage huno hapaiye ‘Kagaya kumala neataleka ala katega neuka tala agegayalega nemaiya veanea ke huka amavayu huka amavaleka noniafina memategeya hiya hiho. 
LUK.14.24	Nagaya kahanepauve hagotena kema nehugeyama omenaya veanea mukiamoya menia kavela meliya onegahae.’ huno hie.” huno hamapaiye.
LUK.14.25	Kasagoya veamoya Yisasiene nevageno maiyahae huno hamapaiye “Nagoa veamoya nagai nakavema egahena nefaene itaamoene aamoene nafaneamoene nepuamoene asaamoene aganaamofeenena ‘Afa vaya mainagi Yisasia tamakase-mainea yafe nagua aminoa kano mainoe.’ huno ohisia kanomoa nagai kea havino akave omale kano maine. 
LUK.14.26	‘Kanaleya huna maisua nahaimula afa ya hanegi Yisasia agasemai kanogina nagua aminoe.’ huno ohisia kanomoa nagai kea havino akave omale kano maine. 
LUK.14.27	Nagaila nagatama aisigena falisua yafema nago kanomoa ‘Ani kava hugahue.’ huno agaia yafaga yosa kofino nakave visia agesa ohavisia kanomoa nagai kea havino akave omale kano maine.
LUK.14.28	Tamakaipiti nago kanomoga ‘Ala nokefa kigahue.’ kagesa havinukahena hagoteka ‘Ani nonia kina avaya ayesua monenia hanefi?’ huka kagesa havi havi hugane. ‘Mukia kisua monea hane.’ huteka ani nona aepa heka kigane. 
LUK.14.29+LUK.14.30	Hagotekama naa ohinuka aepa heka amalagu aiteka posia ayesanageno monekaa hano hisigeka ani no kika avaya ayesana amukoka omalesigeya mukia agesaya veamoya kigika hugateya ‘Ma kanomoa nona aepa heno kianagi ani nona hivi huno ki hano hisia amukoa omalene.’ huya hugahae.
LUK.14.31	Nagi nagola sauve kanomoa ‘Nago sauve kanoenema aepa hena tu hugahue.’ huno agesama havinunofena hagoteno mage huno agesa havisie ‘Nagaya teni tausenia (10,000) ati vayania mainagi nago sauve kanomoa tueti tausenia (20,000) ati vayaa mainayanagina tuma hisua himamunia haneo?’ huno agesa havigahie. 
LUK.14.32	Agesa haviteno ‘Aao tuma hisua himamunia omalene.’ hunoma hinunofena agaiene tuma hisaya vayamoya ayaayate mainesageno nagoa vayala humateno mage huno hugahie ‘Mage hutama mo havigeho ‘Hanaa hutaa taaipa ali falu hutaa maisue.’ hutama mo havigeho.’ huno hamapaisigeya mo havigegahae. 
LUK.14.33	Mo havigegahagi tamakaipitila nagoa veamoya mukia yaamima amakaveno hu oatesayana nagai kea ohavi veane maigahae.”
LUK.14.34	Tamakaya havilinae solea kanale ya haneanagi hagama nehia yamaa hanoma hisigetama hanaa hutama hagama nehia yamaa ali falote hugahae? 
LUK.14.35	Hagama nehia yamaa omalesiana afa ya hanegi afumo aifaene aliya ituyaene hoyafi malesayana afovaage ohugahigi veamoya afaa hagayu hutalegahae. Tamakesama hanesiana havilama hutama haviho.
LUK.15.1	Vaya amaugafaleti takisi mone huhatiya aliliteya huya musufayama nehaya vayaene kefo yama hume hume nehaiya veanene Yisasi ke havigahe avate emainae. 
LUK.15.2	Emainageya Falasia vayamoyaene kahegi kema havilinaya anagamoyaene ageteya mage huya ke vaimainae “Ma kanomoa kefo ya nehaya vayaene tokaeno maineno kavela nene.” huya hae. 
LUK.15.3+LUK.15.4	Nehageno Yisasia avame kea mage huno hamapaiye “Hana kanomoga tamakaipitila vani hataletia (100) afua mainefiti nagola fanane higeno ani afumona nefaa mukia afua talapinaga amataleno viayamo nagokema fanane humainea afuahe atiyeno yeno ageno ali falote hisifi? E, fananema hisigeno ania huno ati ayegahae. 
LUK.15.5	Atiyeno agefalote huteno tusia muse huno ageyafi aigagino avaleno umaine. 
LUK.15.6	Kumate uvayi huteno vayaahe ke higeya melitalu hageno mage hie ‘Fananema humainea afua ago agefalote huafe tamakaiene nagaiene muse hisune.’ huno humaine.”
LUK.15.7	Yisasia hufalote huno mage hie “Ani kava huno mukia vani hataletia (100) veamoya kefo yafe amakua aiyahae huya fatago kava nehaya veafena Anumaya Kotia muse hugahianagi nagoke kanomoa kefo yama hume hume nehaisiletima ‘Kefo yania atalena nagaye higena aigagina Anumaya Kotitega etena nagua amigahue.’ hunoma hisigenofena Anumaya Kotia tusia muse hutegahie.”
LUK.15.8	Nago amoa teni (10) kina malenefiti nagola fanane higeno lamua hanagaliteno nomaafina halafi huno atiyeno yeno ali falote humaine. 
LUK.15.9	Ali falote huteno vayaahe ke higeya melitalu hageno mage hie “Tamakaiene nagaiene muse hisune. Monenima fanane humainea monea ago atiyena yena ali falote hue.” huno humaine. 
LUK.15.10	Yisasia hufalote huno mage hie “Nagaya tamahanepauve ani kava huya Anumaya Kotina ensole vayaamoya nagoke kanomoma kefo yama hume hume nehaisiletima ‘Kefo yaniahena nagaye higena aigagina Anumaya Kotitega etena nagua neamue.’ hunoma hisigenofena ensole anagamoya tusia muse hutegahae.”
LUK.15.11	Yisasia amakaifena mage huno hie nago kanomoa nafanelatamaa tole mainae. 
LUK.15.12	Mainaanagino haenaga nafanemoa nefafe mage huno hapaiye “Nenafagae falisanana nagai ya hapaegahie huka hunatenana yana ago namio.” huno higeno nefaa mukia yamaa alino fako huno tole nafanelatamaamokani anamine.
LUK.15.13	Anamitegeno haenaga nafaneamoa osi kana kanoa maiteno mukia mone afenoyamaa alino ayaaya kotega umaineno hu osuyate mone afenomaa motale metale huno age haye hu yateene mone afenomaa mukia atale hano humaine. 
LUK.15.14	Mukia yamaa hano higeno ani kumatega ala kafu haya kanamoa falote higeno nagoa nesia yana omalegeno tusia agatemaine.
LUK.15.15	Agategeno nagola ani kumate kanomotega viayamo “Aliyakaa alisue.” huno havigegeno “E.” huteno talapinaga hutegeno viayamo afuale kava yagaino maineno kaveamia amamine. 
LUK.15.16	Neamamino mage hie “Vae nesua kavela omaleanagina afumo kavepiti haletinaa nesue.” huno humaine. Hianagi nago kanomoa nesia yana oamine. 
LUK.15.17	Oamigeno agesamoa hao higeno agesafinaga mage huno hie “Mukia nenafa aliya veamoya amamu hia no maineya kasagoya kavela nenagena nagaya nagala legena maa huna falisua kavala nehue. 
LUK.15.18	Nehuafe hetina nenafatega una mage huna hapaigahue ‘Nenafagae nagaya kefo ya hugatenoe. Kagaiene Anumaya Kotiene kefo ya hulanatoe. 
LUK.15.19	Nagaila natenana nafanekamonae huna hisuana onategahianagina musekaa nehugi aliya kanokaa maisua yafe navalo.’ huna hugahue.” huno agesa havimaine.
LUK.15.20	Haviteno nefatega neeno aluale neegeno nefaa ageteno kalagi aino aiyayeno monukino atako humaine. 
LUK.15.21	Atako nehigeno nafaneamoa agaifena mage huno hie “Nenafagae nagaya kefo ya hugatoe. Kagaiene Anumaya Kotiene kefo ya hulanatoe. Nagaya natenana nafanekamonae huna hisuana onategahie.” huno hie. 
LUK.15.22	Higeno nefaa aliya veaamofena mage huno hie “Aupaa utama kanaleyama humainea kukena alitama me vaiteho. Ayapi vaisia kihana vaitetama aiya noene vaiteho. 
LUK.15.23	Ala pulumaka afovaagema humainesia afua hetama kisageta neneta musekase hutesune. 
LUK.15.24	Ma ma mainea nafanenimoa fali-mainefiti hetia yafeene fananema hu-mainefiti efalote hia yafeene musena hutesune.” huno higeya aepa heya tusi muse hutenae.
LUK.15.25+LUK.15.26	Huneatageno yage nafaneamoa hoyafinagati eno note evayi nehuno haviana yagame haya yaene amo ayaya kene me haviteno aliya kanomofena ke higeno egeno mage huno havige “Na kava nehae?” huno havigemaine. 
LUK.15.27	Havigegeno mage hie “Kaganakamoa ago emaine. Augafamoa kanaleya higeno ea yafe negafaa afovaage afua hegeya neneya hafali ateya mainae.” huno hie. 
LUK.15.28+LUK.15.29	Higeno nepuamoa aipa haviya higeno “Nagaya nopinaga ohaigahue.” huno higeno nefaa nopinagati eno mage hie “Musekaa nehugi ehaiyo.” huno tutu higeno nefafe mage huno hapaiye “Havio nagaya kasagoya kafua kagai aliya alige-lige huna kekaa nago kanafina ‘Aao.’ huna ohunuanagika vayaniamogamiene muse hisuna yana nagoke meme ataaua heka onamitafa hu-mainanane. 
LUK.15.30	Onaminana yana ma nafanekamoa mone fenoyagakaa alino kumai anele momi memi higeno monekaa hano higeno emainegeka afovaage afua heka musekase huneatane.” huno hapaiye.
LUK.15.31+LUK.15.32	Higeno nefaa mage huno hie “Nafanenimogae mukia kanafina nagaiene nemainanagino mukia yania kagai ya hanegi kaganakamoa falino fanane humainefiti evayi hianagita muse huta taipamoa kanale hinageta maisunana ani yamoa kanale hulatesie.” huno hapaimaine.
LUK.16.1	Yisasia agaiaene tokaeya nemaiya anagafe mage huno hamapaiye nagola tusia monea hanea kanomoa ani afenomaale kava nehea aliya kanoamoa mainegeya nagoa vayala ayaamoya ani aliya kanomofe akavelaga ke huya mage hae “Kagai aliyate kava kanomoa mukia yakaa alino motale metale humaine” huya hae. 
LUK.16.2	Hageno moneama hanea kanomoa kava nehea aliya kanoamofena ke higeno egeno mage hie “Naane huya kagaifena nahanepaiye? Kagaila kava hisana tokiya ago kaminoafe kagaya hanaa huka kava humainane? Huyogiteka menahapaiyo. Nagoene kagaya mani aliyana oaligane.” huno humaine.
LUK.16.3	Higeno ani aliya kanomona agu agesamoa mage hie “Aliyania nahafalegahe higi hanaa hisue? Hoya aliya alisua tokiyania omaleneanagina aukaya hisugenoa nagaye hugahianagina hanaa hisue? 
LUK.16.4	Hisua yafena menia nagesa havue. Ani kava humatesugeno aliyaniama nahafalesigeya anonaa ani vayamoya ‘Notifi emaiyo.’ huya hugahae.” huno havimaine. 
LUK.16.5	Nagoa ala kanoamoteti nofi humainaya veafe amahaote amahaote ke higeya ageno hagote kanomofena mage huno havige “Nagai kava kanomoa namagi ya nofila hugatene?” huno havige. 
LUK.16.6	Havigegeno mage hie “Nagaya vani hataletia (100) kalasini talamu nofila huanagi anonaa oaminoe.” huno higeno aliya kanoamoa mage hie “Anima kae-malenea autama ma hanegi ani vani hataletie (100) huno hanea avona ayehananeka fifitiae (50) huka kao.” huno hapaiye. 
LUK.16.7	Nago kanomofena mage hie “Nofima humainana yana namagi ali-mainane?” huno higeno “Vani hataletia (100) alaisi kula nofi huanagi anonaa oaminoe.” huno higeno aliya kanoamoa mage hie “Anima kae-malenea autama ma hanegi ani vani hataletia (100) ayehananeka eitiae (80) huka kao.” huno humaine. Ani kavama hia yamoa ma agesa havie “Haenagaa aliyaniama nahafalesigeya ani vayamoya mage hugahae ‘Notifi emaiyo.’ huya hisayafenagina naa kava hugahue.” huno hie.
LUK.16.8	Ani musufaage aliya kanomoa agesa havi havi huno ani kava humainea yafe ala moneama hanea kanomoa mage hie “Kanale kagu kagesa hane.” huno humainegeno Yisasia mage huno hie “Ma mopale yafema muse nehaya veamoya mone alisaya yafe amakesa havi havi huteya aliyama aliyana hale yapi mainaya veala ago amakaseya amakesaene veane mainae. 
LUK.16.9	Nagaya tamakaitamige tamahanepauve tamakaya ma mopale monea alitama veamogami amamisageya nelamafuya maisagetama falisaya yupa ani monea hano hisigeno Anumaya Kotia maige maige hisaya nopina tamavaleno ali falu fala hulamategahie.
LUK.16.10	Nagoa veamoya osi osi yate kanaleya huya yagaisayana ala yakefalela ania huya kanaleya huya yagaigahayanagi nagoa veamoya osi osi yatema kanaleya huya oyagaisayana ala yakefalela ania huya kanaleya huya oyagaigahae. 
LUK.16.11	Tamakaya ma mopale monema kanaleya hutama kava oyagaisayana ikapinaga tama afenoyatema yagaisae huno otamamigahie. 
LUK.16.12	Tamakaya alu veamogami yatema kanaleya hutama kavama oyagaisayana tamakaitami afenona otamamigahie.
LUK.16.13	Nagoke aliya kanomoa ‘Tole kava kanolatamogani aliya kanoania maisue.’ huno ohisie. Ania hisiana nagoke kava kanomofe ‘Haivaino naipa nagata aiya kano mainane.’ huno hugahianagi nago kava kanomofena ‘Nahaiya kano mainane.’ huno hugahie. Nago kava kanomona aipa amiteno nago kava kanomofe ‘Falote onahaiya kava hana kano mainane.’ huno hugahie. Tamakaya ania hutama Anumaya Kotienefe ma mopale mone fenoenefe ‘Ali lokaetana kava yagailateo.’ hutama hisayana haviya hugahie.” huno humaine.
LUK.16.14	Falasia vayamoya ani kea haviteya mone fenofema nehamaiya yafena tusiya huya kigia nehuya kamuge hatageya vaitenae. 
LUK.16.15	Kigi hutayanagi Yisasia amakaifena mage hie “Tamakaya veamogami amaulagafina ‘Fatago anaga mainone.’ hutama nehayanagi Anumaya Kotia tamakupina ago agelama huno agemaine. Age-maineanagiya tamakaifema veamoya tamakeya ‘Tusia kanalenale kava nehae.’ huya nehaya kavafena Anumaya Koti aulagafina himanaage hia kava nehae. 
LUK.16.16	Mukia kanafina vayamoya Moseseene Anumaya Koti amaune vayaene humainaya kea haviyanagi Yonima falote humainea kanaleti aepa hena Anumaya Koti kava yagailamatesia kanale mono kea tamahapaugetama mukia veamogatama ‘Anumaya Kotia kava yagailatesie.’ hutama hugahe tamayamufa aitama tusi ya maitama nehae. 
LUK.16.17	Ikaene mopaene hano hugahianagi Anumaya Koti kema kae-malenaya kemoa nagoke kanoa afa ya kanala ohugahie.”
LUK.16.18	Nago kanomoma aama neataleno alu ama alisiana kumai kava humaine. Nagi nago ama anauamoa atalesigenoma mainesia ama alu kanomoma alisayana ania huno kumai kava humaine.
LUK.16.19	Nago kanoa tusia monea hanea kanomoa mukia kanafina kanalenale siotaaene kava vayamoya nehaya kava huno haesa kenaaene failino maineno kanalenale kavekeya neneane. 
LUK.16.20	Neneanagino no fiamaalela nago kanoa afenomaa omale kanomona amumoa augafa alino hayagi-mainea kanoa mopale nemaiyane. Ani kanomo agia Lasalusie. 
LUK.16.21	Ani kanomoa agesa mage huno havimaine “Afenomaa hanea kanomo nea kavemo atupa-napaa yogina nesue.” huno huteno emainegeya kalayagamoya amutetila me haene haene humainae.
LUK.16.22	Naa hageno maineno haenagaa afenomaa omale kanoa faligeya ensole anagamoya mevaleya Apalahamu mainele motageno maine. Mainegeno moneama hanea kanoa ania huno faligeya aliya mo hevaitenae. 
LUK.16.23	Mo hevaitageno haniki-mainea kumapi umaineno augafa agata tusiya huno aigeno maineno agesaga huno anafinaga ageana amuga aluafi Apalahamuene Lasalusiene mainaageno anakemaine. 
LUK.16.24	Anaketeno mage huno ke hie “Vae Apalahamuga naginagomogae kagaya tusiya huka kahauna hunato. Kahau hunateka Lasalusina hutegeno eno aya aginagoleti tipina ayeteno navefunale malesigeno tani tani nahaisie. Nagaya tusia atafi mainogeno tusia nagata neaiye.” huno hie.
LUK.16.25	Hianagi Apalahamua mage huno hie “Nafanenimoga kagaya nayona mopalema kanaleya huka mainana kanafina mukia kanalenale yakaa ago ali-mainananagi Lasalusia mukia havi yamaage ali-maine. Ani yafe kagesamoa aikalo hinageka havio. Menia Lasalusia ma kumate egenoa aipamoa kanale huno yasi yasi higeno mainegeka kagaya kaugafa kagataenena mainane. 
LUK.16.26	Nago yana tagaya mauna kaiyagaene tamakaya mainaya kaiyagaene amunotifina Anumaya Kotia tusia ayo omale komugefa kafi-maleneanagiya ma kumate mainaya veamoya tamakaitega visaya amakesa haviya usaga humaiya ougahae. Ania huya kagaiene mainaya veanea esaga humaiya ma kaiyaga omegahae.” huno hie.
LUK.16.27	Higeno ani kanomoa mage hie “Naginagomogae nagaya tusiya huna tutu hugatena kalagi neauve. Lasalusina hutesanageno nenafa notega visie. 
LUK.16.28	Visigeya faefua (5) nagananimoya mainagena nagaya tusia nagata aiya kumate emainoafe kagaya Lasalusina hutegeno visiaamo ala kefiti mage huno hisie ‘Tamaipama aiyahae ohinutamahena nagayama mainoa kumatela egahae.’ huno hamapaisie.” huno hie. 
LUK.16.29	Higeno Apalahamua mage hie “Amakaya Mosesea humainea kene Anumaya Koti amaune vayamogami kene hanegi ani kemona hapaliya havisae.” huno hie. 
LUK.16.30	Higeno moneama hanea kanomoa mage hie “Aao, naginagomogae, Apalahamuga, nani kea ohavinayanagino nagola fali-mainea kanoma komufiti hetino amakaitega mo hamapaisigeya kefo yaamia ataleteya amakaye huya aigagiya Anumaya Kotina amakua amigahae.” huno hie. 
LUK.16.31	Higeno Apalahamua agaifena mage hie “Mosesema humainea kene Anumaya Koti amaune vayamoya humainaya kene amakupima omalenesayana nagola fali-mainea kanomoa komufitila hetino mo hamapaisiana ani kea haviya amakupina omalegahae.” huno humaine.
LUK.17.1	Yisasia agaiaene tokaeya nemaiya anagafe mage huno humaine kefo yama huo huno ayemavataga hisaya yana falote hugahianagi kefo yama hisaya kate tamavaleno visia kanomofena “Kefo kava nehananagika kana yana aligane.” 
LUK.17.2	Ani kanomoa nagoa osi anaganihe “Kefo yama huo.” huno hisiana tusia kefo kava nehianagina tusia kana ya amigahue. Ala yafakefaleti ani kanomo ageyafi maleya nofi kiteya hage lipi hagayu hutalesayana ani kana yana afa avamete kana ya haneanagi nagaya tusia kana ya amigahue. 
LUK.17.3	Amigahuanagi tamakaya kaye ho. Negafua kefo yama hinageka “Naa kavala ohuo.” huka kemakio. Amakigeno agayama agua aiyahaema hinageka aigeateka kefo yamaa ataleto. 
LUK.17.4	Negafua nagoke yupa sevenia (7) kanalema kefo yama hugateteno ani kefo yafe “Nagua aiyahae nehue.” huno hisigekahena kagaya ania huka sevenia (7) kanale aigeateka kefo yamaa ataleto huno humaine.
LUK.17.5	Yisasiene tokaeya nemaiya anagamoya Anumayamofe mage hae “Kagaife havita tagupi maleta tametiti nehuna yana kagaya nagoene alika ayaaya hulato.” huya hae. 
LUK.17.6	Hageno Yisasia mage hie “Tamakaya nagaifena havitama tamakupi maletama tamametiti nehaya kavala osi masatati yosamo alaga kanoa hanea avamete hutama osia havitama tamakupi malesayana ma yosahe mage hutama hapaigahae ‘Ma yosamoga kagaya aepa muki tagasi huka ala tipi hageka haiyo.’ hutama hapaisageno tamakai kea akave malegahie.” huno hamapaiye.
LUK.17.7	Tamakaipiti nago kanoa aliya nealia kanoamoa hoya aliyapi, afu kava aliyapi, ani aliyana alino hano huno esigenoa ala kanomoa ani aliya kanohe mage huno hapaisio “Kagaya aupaa me maifalu huka maineka kavela no.” huno hapaisio? 
LUK.17.8	Aao ani kea ohugahianagino mage huno hugahie “Kagaya kavenia talo tala hunateka kenakaa faiteka kavenia alika me namigena hagotena netesugeka kagaya haenaga negane.” huno hugahie. 
LUK.17.9	Anima hapaiya kema akave malenea yafena ala kanomoa “Kanale kava hanafe musekaa nehue.” huno hisifi? Aao ania ohugahie. 
LUK.17.10	Tamakaya ania hutama mukia tamahapai-mainoa aliyana alitama avaya ayetetama mage hutama hiho “Tagaya kanale aliya anaga omainone. Tagaiti aliyanagita ago alune.” hutama hiho huno humaine.
LUK.17.11	Yisasia Yelusalemu ukahe viana Sameliaene Kaliliene amunopi katega umaine. 
LUK.17.12+LUK.17.13	Nago kumate uvayi higeya tenia (10) fugita kali nealiya vayala aluale heti-maineya ala kefiti mage hae “Yisasiga ala kano mainanagi tagaila kahau hulato.” huya hae.
LUK.17.14	Hageno Yisasia amaketeno mage hie “Tamakaya mono nopi kava vayate utama tamaugafa momaveliho.” huno higeya ani vayatega nevageno katega amaugafamoa eteno kanale humatene.
LUK.17.15	Kanale humategeya vafiti nagoke kanomoa augafa ageana kanale higeno eteno katega viaamo ala kefiti muse huno Anumaya Koti agi alisaga humaine. 
LUK.17.16	Huteno Yisasite aiyafi mepe huno maineno aiyale alisoso nehuno “Kagaifena tusia musekaa nehue.” huno hie. Aiyale alisosoma hia kanoa Sameliati kanoe.
LUK.17.17	Yisasia ani kanoa ageteno mage hie “Nagesa havuana tenia (10) vaya ago alina kanale humatenofi? huna huanagi nainia (9) vayala hanate mainagekae? 
LUK.17.18	Naa higeya ani vayayaga Anumaya Koti agia melisaga ohae? Mani nagoke kanoa alu kotegati emainea kanomoa agaiage Anumaya Koti agia melisaga nehie.” huno hie. 
LUK.17.19	Yisasia ani kanomofena mage huno hapaiye “Kagaya hetika vuo. Nagaifema havika kagupi maleka kametiti hana yamo kagaila alino kanale hugate.” huno hie.
LUK.17.20	Nagoa Falasia vayamoya mage huya havigae “Na kanafi Anumaya Kotia aepa heno kava yagaigahie?” huya hageno Yisasia mage huno humaine “Anumaya Kotima kava yagaisia kanama falote hisiana tamaulagamoa oagesia kava huno egahie. 
LUK.17.21	Veamoya ‘Malega hane. Amualega hane.’ huya ohugahagi haviho Anumaya Kotia tamakaipi ago kava yagaino maine.” huno hie.
LUK.17.22	Yisasia agaiaene tokaeya nemaiya anagafe mage huno hamapaiye “Haenagaa nago kanama falote hisigetama mage hutama hugahae ‘Ikapinagati emainea kanoa vayamo atenea nafanemona nagoke yupa kanoa agesune.’ hutama hugahayanagi afaa oagegahae. 
LUK.17.23	Oagegahagi nagoa veamoya ‘Amugalega mainegi ageho.’ nehuya ‘Malega mainegi ageho.’ nehuyama hisagetamahena amakavela oviho. 
LUK.17.24	Ikapinagati emainoa kanoa vayamo natenea nafanemona etena esua yamoa maa hugahie ikamoa nago kaiyaga aupaa aulumayamoma nehia avamete huno mukia kotega aivasa nehinagena nagaya etena egahue. 
LUK.17.25	Egahuanagi hagoteya meni kanafima mainaya veamoya nagaifena ‘Kahaoteyakae.’ huya hunatesageno tusiya huno nagata aigahie. 
LUK.17.26	Nagaya ikapinagati emainoa kanoa vayamo natenea nafanemona etena esua kanafima mainaya veamoya nayoma Noama mainea kanafima mainaya veamoya humainaya kavala hugahae. 
LUK.17.27	Noama mainea kanafina kavela neneya tina neneya anema aliyamoene vele uyamoene mukia kanafina ani yafekeya amakesa havi havi huya mainageno Noaa ala tipi kalefi haisaga humaigeno tusia lina hogino mukia ani veanea alino haviya higeya ago fali hano humainayane.
LUK.17.28	Lotima mainea kanafina ani kava huya kaveene tiene neneya nagoa yaamia miya nehuya hoya aliyaamia nealiya noamia negiya mukia kanafina ani yafekeya amakesa havi havi humainayane. 
LUK.17.29	Ani amakesale mainageno Lotia Sotomua neataleno umainea kanalela Anumaya Kotia ikapinagati tusia himanaage ata nelea yafayaga komopa hia kava huno asaga hulavino mukia veanea hamaegeya fali-mainayane. 
LUK.17.30	Nagayama ikapinagati emainoa kanoa vayamo natenea kanomona etena esua kanafima mainesaya veamoya nayona Loti mainea kanafima mainaya veamoya humainaya kavala ania hugahae.
LUK.17.31	Yisasima esia kanafina nagoa veamoya kumatega mainesaletila afenoyaamia alisaya yafena eteya nopinaga ohaisae. Nagi ania huya hoyafinaga mainesaya veamoya eteya noamilegama hanesea afenoya alisaya yafena ovisae. 
LUK.17.32	Tamakaya Loti amoma hutenea kavafena tamakesa aikalo hinagetama havilama hutama haviho. 
LUK.17.33	Nagoa veamoya hamaimuma hanesigeya ‘Mai yatia atafa hutalako huligahune.’ huya amakesama havisayana ani kanale mai yaamimoa fanane hugahianagi nagoa veamoya ‘Kanalelagita maisuna yatiene tahaimuene Yisasife tagesa nehavita afaa atalegahune.’ huya hisagenoa kanaleya huno mai yaamia aligatimatesigeya maige maige yana aliteya agola maigahae. 
LUK.17.34	Tamahanepauve nagayama etena esua yupa ani kegela tole vekalatana nagoke sipale faeana mainesaagenofena Anumaya Kotia nagoke avalegahianagino nagola alitaye-talegahie. 
LUK.17.35+LUK.17.36	Tole atalana tokaeana aliya nealisaageno Anumaya Kotia nagoke avalegahianagino nagomona alitaye-talegahie.” huno hie. 
LUK.17.37	Higeya mage huya havigae “Anumayamogae mani kavala hana kumate falote hugahie?” huya havigageno Yisasia mage huno hamapaiye “Afumoma fali-mainesia kefafina hakikimoya yage yage huya alitalu hunemaiyanagi ikapinagati kanomona ania huna mukia veamogami amunopi egahue.” huno hamapaiye.
LUK.18.1+LUK.18.2	Yisasia mage hie “Mukia kanafina nunamuna hiho. ‘Kasalo tahae.’ hutama oataleho. Ani kema havisaya yafe nagola huvame ke tamahapaigahue.” huno mage huno hie “Nago ala kumatela Yasi kanoa maine. Ani kanomoa veanehe agesa havioamamino Anumaya Kotifena kolia nohiane. 
LUK.18.3	Nagola megusa alagino ani kumatela maineno mukia kanafina ani Yasi kanomote ete ete huno mage huno nehiane ‘Nago kanomoa ali-haviya hunategi kagaya kaiyekenia havika fatago ho.’ huno havige. 
LUK.18.4+LUK.18.5	Havige havige maino higeno ani Yasi kanomoa hagote kanafina ‘Kaya ohugahue.’ huno hu-maineanagi eteno haenagaa agu agesamoa mage hie ‘Tamage huna nagaya Anumaya Kotifeene veafeene kolia nohuanagi ma megusa amoa nagaite ete ete hia yamoa onahaiyanagina afaa kaiyekea havina fatago hugahue. Ania ohisuana mukia yupa ete ete hisigeno tusia kasalo nahaegahie.’ huno humaine.”
LUK.18.6	Yisasia mage huno hie “Fatago kava ohunea Yasi kanomoma humainea kehena havilama hutama haviho. 
LUK.18.7+LUK.18.8	Anumaya Kotima hisia yafena na tamakesa nehaviye? Agaia havinoma hapalimatenea veamoya nateene kegeene mage huya havinegae ‘Ali-haviya hulataya veamogamina ageteka fatago huka kaiyekea humato.’ huya havige havige hisageno ani kea havisio? E, afaa havigahie. Ayaaya kanagefa maiteno amaya hisio? Aao tamahanepauve ali-haviya hu-neamataya veamogamina aupaa anonaamia humategahie. Nagaya ikapinagati emainoa kanoa vayamo natenea kanomona etena esuana nagaifema haviya amakupi maleya ametiti nehaya veanea ma mopafina mainesao omainegahao?” huno humaine.
LUK.18.9+LUK.18.10	Nagoa veamoya amakaiami amaku amakesafiti “Kanale kava nehunageya nagoa veanea kefo kava nehaya anaga mainae.” huya nehaya veamogamifena Yisasia avame ke huno mage huno hie “Tole kanolatamogania nunamu hugahe mono nopi haiana umainae. Nago kanoa Falasia kanoe. Nago kanoa musufaya huno vaya amaugafaleti takisi mone aliliteno nehia kanoe. 
LUK.18.11	Falasia kanomoa amunote mo hetino maineno Anumayamotega agaiahe mage huno hie ‘Nagaya nagoa veamoya nehaya kavala nohue. Musufayama haya kavala nohue. Fatago ohunaya veamogami augafa kavala nohue. Anele kumai nehaya kavala nohue. Mama mainenoma vaya amaugafaleti takisi mone aliliteno nehia kano kana ohunoe. Ani yafe musekaa nehue. 
LUK.18.12	Mukia sotamo aliyapina nagaya tole yupa kavela mosina mainena mukia nealua yapitila teniama (10) malenofitila nagoke alitayena negamuane.’ huno hie.
LUK.18.13	Hianagi vaya amaugafaleti takisi monema aliliteno nehia kanomoa aluale maineno Anumaya Kotitega ke huno havigegahe hetimaineno ‘Nagaya kefo kano mainoe.’ huno ikapinaga agesaga ohuno ape huno havi kafa yonegino Anumaya Kotitega mage huno havige ‘Anumayamogae nagaya kefo kava hume hume nehauva kano mainoe. Nagaifena kalagi ainateka kahau hunato.’ huno havige.” 
LUK.18.14	Yisasia mage huno hie “Nagaya tamahanepauve anima musufayama huno takisi monema aliliteno nehia kanomofena Anumaya Kotia ‘Fatago kano mainane.’ huno hutegeno nomaalega eteno umaineanagi hagote kanomofena ani kea hu oatene. Nagoa veamoya amakaiami amaugafa aliya haisayana Anumaya Kotia ‘Osi veane kanoa mainae.’ huno humategahianagi nagoa veamoya ‘Osi veane kanoa mainone.’ huya hisayana Anumaya Kotia amakia alisaga hugahie.” huno humaine.
LUK.18.15	Nagoa veamoya osi osi nafaneyaga Yisasite “Aya malesie.” huya amavaleya neageya agaiaene tokaeya nemaiya anagamoya ageteya “Naa kavala ohiho.” huya kemamaki-mainae. 
LUK.18.16	Kemamakiyanagi Yisasia ani nafaneyagahe mage hie “Amatalegeya nagaitega eho.” higeya ageno mage hie “Nafaneyaga nagaite esaya yafena kahegi oamateho. Naa huya nafanemogami avamete maisaya veamoya mage hugahae ‘Tagaya tokiyatia omalenegi Anumaya Kotiga kava yagailato.’ huya hugahae. 
LUK.18.17	Tamagelafa huna tamahanepauve nagoa veamoya nafane mainaya avamete maisaya veamoya mage hugahae ‘Tagaila tokiyatia omaleanagika Anumaya Kotiga kava yagailato.’ huya ohisayana Anumaya Kotima kava yagaisia kumatela ougahae.” huno hie.
LUK.18.18	Nago kava kanomoa mage huno havige “Kagaya kanaleya huka humavenelina kanomoga nagaya hanaa hutena agola maige maige hisua nahaimula alisue?” huno havige. 
LUK.18.19	Havigegeno Yisasia kenonaa mage huno hie “Naa higeka nagaifena kanale kanoa mainane huka nehane? Anumaya Kotia agaiage kanale kanoa maine. 
LUK.18.20	Kagaya Anumaya Koti kahegi kea ago havilinanagi ani kemoa mage huno humaine ‘Kumai he yana ohuo. Vayala hamaegeya ofaliho. Musufayana ohuo. ‘Ma kanomoa havi kava nehie.’ huka havigea huoato. Itakafokamo kea oatagaeka anakia alisaga huo.’ huno humaineane.” huno hie.
LUK.18.21	Higeno ani kanomoa mage hie “Nagaya nafanema mainoa kanaleti aepa hena mukia ani kema hana kea akave nemaloane.” huno hie. 
LUK.18.22	Higeno Yisasia ani kea haviteno mage huno hie “Nago kavaene huo. Mukiama malenana mone fenoyayagaka alika fako faka huka moneamima omalenesia veane amamisanageno Anumaya Kotia ikapinaga hanea afenoyana kagaila kamigahie. Afenoyayagaka fako huka amamite amamite huteka nakave eno.” huno humaine.
LUK.18.23	Higeno ani kanomoa ani kea haviteno mone fenomaamoma kasagoma humainea yafe oatalesia agesa haviteno aipamoa tusi kanaage humaine. 
LUK.18.24	Kanaage higeno Yisasia ageteno mage huno hie “Mukia mone fenoyaamima hanesia veamoya tusia kasageke huya ‘Anumaya Kotife kava yagailato.’ huya hugahae. 
LUK.18.25	Nagola pulumaka kana afumo agia kemolomoa nekayamo kapima hai falesiana afaa yoyo huno hai falegahianagi mukia mone fenoyamaa hanesia kanomoa Anumaya Kotife ‘Kava yagainato.’ huno kasageke-voke hugahie.” huno humaine.
LUK.18.26	Higeya ani kea haviteya veamoya mage huya hae “Naama hu-mainesiana Anumaya Kotia hana veamogami amaku amamemaa aligatigahie?” huya hae. 
LUK.18.27	Hageno Yisasia mage hie “Veamogamina himamuamia omaleneanagiya ohugahayanagi Anumaya Kotia mukia kava hisia himamua haneanagino afaa aligatigahie.” huno hie. 
LUK.18.28	Nage higeno Pitaa mage huno hie “Havio tagaya mukia yatia ataleteta kagai kakavela neone.” huno hie. 
LUK.18.29+LUK.18.30	Higeno Yisasia mage huno hamapaiye “Tamage huna tamahanepauve mukia veamoya Anumaya Kotia kava yagaisia kea veanema mo hamapaigahena noamiene aamiene amasaamiene nepuamiene itaafoamimoene nafaneamiene amataleya visagenoa Anumaya Kotia mopalema mainaya kanalema atalenaya yaene nagoene nagoene anonaa ohavunamaa ya amamiteno haenagama falote hisia kanafina maige maige hisaya hamaimuene amamigahie.” huno humaine.
LUK.18.31	Yisasia agaiaenema tokaeya nemaiya anagala hamaote amavaleno momateneno mage huno hie “Haviho tagaya Yelusalemu haisunageya mukia Anumaya Koti amaune vayamoya ikapinagati emainoa kanoa vayamo natenea kanomonihema kae-malenaya kemoa efalote huno tamage hugahie. 
LUK.18.32	Nagaila natafa huya Yuta vea omainaya vayate navaleya momamisageya nagaye hisifa kea hunateya hu-haviya hunateteya amavetuna henategahae. 
LUK.18.33	Hegi kayoteti nahaeteya tavata nahaesageya hevainatesagena tole yupa komufina maitena tagufa kanale fali-mainesufitila etena hetigahue.” huno hie. 
LUK.18.34	Hianagi Yisasiene tokaeya nemaiya anagamoya kea haviyanagi ani kemo aepamoa falaki-mainea yafe havilama ohunae.
LUK.18.35	Yisasia Yeliko kumate uvayi hugahe mo aupa higeno nagola aulaga asu humainea kanomoa kate mopale maineno monehe aukaya hie. 
LUK.18.36	Aukaya maino nehigeya mukia veamoya agaseya eutele haya yafe “Naa higeya mukia veamoya nagaseya enevae?” huno hie. 
LUK.18.37	Higeya “Nasaleti Yisasia neegeya kagaseya enevae.” huya hae. 
LUK.18.38	Hageno ala kegefafiti mage huno hie “Yisasiga Tevitina aginagomogae nagaila kahauna hunato.” huno hie.
LUK.18.39	Higeya aulegama mainaya veamoya kemakiya “Ke ohuka maiyo.” huya hayanagi nagoene ala kefiti keha keha hie “Yisasiga, Tevitina aginagomogae kahauna hunato.” huno keha keha humaine. 
LUK.18.40+LUK.18.41	Higeno Yisasia haviteno anile heti-maineno “Avaletama nagaite eho.” huno higeya avaleya ageno Yisasia “Naa hugatesue hugeka nehane?” huno havigegeno “Musekaa nehue nagaya etena naulaga agesua yafe nehue.” huno hie. 
LUK.18.42	Higeno Yisasia agaifena mage hie “Kaulaga agegali huo. Nagaifema havika kagupi maleka kametiti hanafe kaulagamoa ago kanale hugate.” huno hie. 
LUK.18.43	Higeno aupaa ani kanomoa agegali nehuno Yisasi akave neeno Anumaya Koti agi alisaga nehigeya mukia anile alitalu humainaya veamoya ageteya Anumaya Koti agia alisaga humainae.
LUK.19.1	Yisasia Yeliko kumate uvayi huteno agaseno alulega ugahe vie. 
LUK.19.2	Nevigeno ani kumatela nago kanomo agia Sakiusia musufaya huno vaya amaugafaleti takisi mone aliyate kava kanogino moneamoa kasago humainea kanoe. 
LUK.19.3	Ani kanomoa “Yisasia hanaa augafa kano neefigagina agesue.” huno hianagi aupa kanogiya yage yage humainaya veamoya agasageno “Hanaa huna Yisasina agesue?” huno humaine.
LUK.19.4	Yisasima visia katega aiyayeno uhagoteno nagola fiki yosafi moliteno haimaine. 
LUK.19.5	Haino mainegeno Yisasia ani yosamo aepale neeno agesaga huno ageteno Sakiusifena mage huno hie “Kagaya aupaa elavio menia kagai nopi momaigahue.” huno hie. 
LUK.19.6	Higeno Sakiusia aiyayeno laviteno tusia muse huno Yisasina avaleno nomaalega atene. 
LUK.19.7	Avaleno vigeya veamoya aniama hia yana ageteya Yisasifena kalugalu ke vaiya mage huya hae “Kefo kavakeya maino nehia kanomo nopinaga maigahe viana havi kava hie.” huya hae.
LUK.19.8	Hayanagi Sakiusia hetino Anumayamofe mage huno hie “Havio Anumayaniamoga menia nagaya afenoyania amunopiti ali fako huna moneamima omale vaya amamigahue. Havigema huna moneamima musufa ali-mainoa monea etena foa (4) malete malete huna amamigahue.” huno humaine. 
LUK.19.9	Higeno Yisasia mage huno hapaiye “Kagaya Apalahamuna aginagomoga mainanagi menia anagakaene kagaiene Anumaya Kotia tamaku tamamena ago alinegatie. 
LUK.19.10	Ikapinagati emainoa kanoa vayamo natenea kanomona fanane humainaya veafe amatiyena amaku amame aligatigahe emainoe.” huno hie.
LUK.19.11	Yisasia Yelusalemu uvayi hugahe higeya veamoya amaku amakesa mage huya haviye “Anumaya Kotia kava yagaisia kanamoa aupaa falote hugahie.” huya amakesa haviya yafe Yisasia mage huno nago avame kea hamapaiye. 
LUK.19.12	“Nago kava kanomoa kava yagaisia tokiyaa aligahe ‘Ayaaya kotega mo mainena alitena etena egahue.’ huno humaine. 
LUK.19.13	Ayaaya kotega ugahe nehuno tenia (10) aliya vayaamogamife ke higeya ageno monea ali-fako huno tueti (20) kina tueti (20) kina amamite amamite hie. Amamiteno mage huno hamapaiye ‘Mani moneleti aliyana aligeno ali kosa nehenagena nagaya etena ano.’ huno hamapai-maine. 
LUK.19.14	Hamapaiteno ataleno umainegeya nagoa vayaamoya ani kava kanomofe amaipa haviya huteteya nagoa aliya vayala humatageya mo humakesa huya ‘Mage hutama hiho. Tagaya mani kanoma kavatima maisia yafena notahaiye hutama hiho.’ huya hae.
LUK.19.15	Hageno ani kava kanomoa kava yagaisia tokiyaa ago moliteno ani kotegati eteno monema fako huno amaminea aliya vayamogamife ‘Namagi mone halaya humalenafi?’ huno havisia yafe amakaife ke hie. 
LUK.19.16	Ke higeno hagote kanomoa evayi huno mage hie ‘Ala kanomogae kagaya tueti (20) kinama naminapitila etena nagoene aliya alina kosa hua monene tu hataleti (200) kina alugeno hane.’ huno hie. 
LUK.19.17	Higeno ala kanomoa mage huno hie ‘Kagaya kanale kano mainane. Kanaleya huka osi mone kanoa kaminofitila efi efi huka aliyana alinageno ala hiafe kagaila tenia (10) ala kumate kava yagaisane huna hapalinegatoe.’ huno hapaiye.
LUK.19.18	Higeno anile kanoa eno mage huno hapaiye ‘Ala kanomogae kagaya tueti (20) kina naminapitila etena nagoene aliya alina kosa hoa monene vani hataleti (100) kina alugeno hane.’ huno hie. 
LUK.19.19	Higeno ani kanomofena ala kanomoa mage huno hapaiye ‘Nagaya faefua (5) kumate kava yagaisane huna hapalinegatoe.’ huno hapaiye.
LUK.19.20	Higeno nago aliya kanomoa anile eno mage hie ‘Ala kanomogae tueti (20) kinama naminana monea afaa omanafi haya kina katenoanagina menia ma ma alina me negamue. 
LUK.19.21	Kagaya keage kanoma mainananagina kolikaa hue. Alu veamogami yana alika kaugafa hegeka omai kano mainananagika nago kanomoa hoyaafima kali-malenea yaene alika negeka omai kanogina kolikaa hue.’ huno hie. 
LUK.19.22	Higeno kava kanomoa ani aliya kanohena mage hie ‘Kagaya havi aliya kano mainane. Kagaikaa kemo eteno maiyahae huno kaiyekea hugategahie. Kagaya ago havimainane nagaya keage kano mainoe. Alu veamogami yama alina naugafa hegena omai kano mainoanagina nago kanomoma hoyaafima kali-malenea yaene alina negena omai kano mainoanagika kagaya nagaifena ago havimainano? 
LUK.19.23	Naa higeka monema nemalaya nopina monenia omaleka afaa malenane. Monema nemalaya nopima malenateasina menia nagaya nagoa ava monene aluleasine.’ huno hie.
LUK.19.24	Anile hetiya mainaya vayafe mage huno hie ‘Tueti (20) kinania hafaletama tu hataleti (200) kinama malenea kanomona amiho.’ huno hie. 
LUK.19.25	Higeya amakaya kava kanomofena mage huya hapaiye ‘Ala kanomogae ani kanomoa tu hataleti (200) kina ago alino malene.’ huya hae. 
LUK.19.26	Hageno mage hie ‘Tamage huna tamahanepauve nago yama hanesia veamogamina nagoene amamigahigi nago yama omalesaya veamogamina alilinesamaa hanafalegahie. 
LUK.19.27	Kame veaniamoya nagaifena ‘Kavatima maisia yafena notahaiye.’ huya humainaya veala amavaletama naulagale hamaegeya faliho.’ huno hie.” 
LUK.19.28	Yisasia anima hia kaiyekea huno hano humaleteno Yelusalemu ugahe uhagoteno katega umaine.
LUK.19.29+LUK.19.30	Petafasiene Petaniene ani kumatalana Olivi yosa hanea agoyamona agegayalega hanegeya aupaa uvayi hugahe hageno Yisasiene tokaeya nemaiya anagapiti tole kanolatana hunateteno mage huno hanapaiye “Atu kumate utana atupa notela hosi kana afumo agia tokigi ani tokimo nafanea ayetenayanagitana agegae. Ani tokimo nafanea vayala oamavalenea tokigi kalu hetana avaletana male eo. 
LUK.19.31	Nagoa vayamoya ‘Naa higetana kalu hetana nevae?’ huya tanahavigesagetana mage hutana hio ‘Kava kanotimoa nago aliya aligahe higetaa neoe.’ hutana hamapaio.” huno hie.
LUK.19.32	Hunatea kanolatamogania mogeteana Yisasima hanapaiya yana ago moge falote humainae. 
LUK.19.33+LUK.19.34	Ani tokimo nafanea kalu nehaageya ani afumo nefaya megeteya mage huya hae “Naa higetana tokimo nafanea kalu nehae?” huya hageana mage huana hae “Kava kanotimoa aliya aligahe higetaa kalu nehoe.” huana hamapaie.
LUK.19.35	Huteana Yisasite avaleana evayi huana kenaania anaugafaleti hateana ani afumo agupile yakai-malaageno Yisasia anile haino maine. 
LUK.19.36	Haino maiteno katega nevigeya veamoya “Ala kanoa neie.” huya amaugafaleti kenaamia hateya visia katela yakaitenae. 
LUK.19.37	Yisasia viayamo Olivi yosa hanea agoyamona agegayalegati enelavigeya mukiama melitalu humainaya veanene agaienema tokaeya nemaiya anagaaene tokiya avameyama higeya age-mainaya yafe aepa heya ala kefiti Yisasife muse nehuya Anumaya Koti agia alisaga hume hume neuya mage hae 
LUK.19.38	“Ala kava kanomogae kanaleya huka neane. Anumayamo aliya aligahe hanageno hugategeka emainana kanomoga Anumaya Kotia kanale manu kamiteno kaya humaine. Ikapinaga amaipa falu hisaya yana hanesie. Anafi mainea Anumaya Kotina agai agia alisaga hisune.” huya hae.
LUK.19.39	Hageya anima melitalu humainaya veapiti nagoa Falasia vayala anifi maineya Yisasife mage huya hae “Humavenelina kanomogae kagaienema tokaeya nemaiya anagakamogamifena ‘Kea ohutama maiho.’ huka hamapaiyo.” huya hae. 
LUK.19.40	Hageno Yisasia mage hie “Nagaya tamahanepauve ani veamoya kema ohuya maisayana yafayagamoya amakaiami ani kea hugahae.” huno humaine.
LUK.19.41	Yelusalemu kumala aupate hanegeno Yisasia ageteno ani kumate veafe avite-maine. 
LUK.19.42	Avia ateteno mage hie “Ma kea meni havisae huna nehugi nagaya tamaipamoa falu hisia yana tamamisua kano mainoe. Menima mainogetama ani yana falaki mainegetama noagae. 
LUK.19.43	Nagola alu kana falote hisigeya kame vayatamimoya esayaamoya kegiya lafi humalenaya kegiyafi me kagi kagi nehuya ali haviya hulamategahae. 
LUK.19.44	Anumaya Kotia tamaya hugahe neegetama agai kema ohaviya yafe kame vayatamimoya tamakaiene nafanetamiene mukia lafifima mainaya veanene falifalutisageya yafatetima kimalenaya nona mukia ani yafamoa mopafi helafilavigahie.” huno hamapaiye.
LUK.19.45+LUK.19.46	Yisasia ani kaiyekea huteno ala mono nopi hai faleno ageana ani nopi mainaya veamoya monehe ke huya nealiya veamogamina aepa heno amanatigahe nehuno mage hie “Anumaya Koti autamafina mage huno kae-maleneane
LUK.19.45+LUK.19.46	‘Nagai nona mukia veamoya Anumaya Koti agi ayeya ke huya havigesaya no hane.’ huno kae-maleneanagi
LUK.19.45+LUK.19.46	tamakaya musufa yama hisaya kava hugahena ma nopi emainae.” huno hie.
LUK.19.47	Mukia kanafina ani ala mono nopi hai faleno huge amavelige nehigeya ani mono note kava vayaene kahegi kema havilinaya anagaene mukia veate kava vayaene Yisasima haesaya kafena atiyemainae. 
LUK.19.48	Ati maiya ayayanagi mukia veamoya agai kehema muse huya agima alisaga haya yafe ala vayamoya haesaya kana ageya ali falote ohunae.
LUK.20.1	Nago yupa Yisasia ala mono nopi maineno alitalu humainaya vayala humavelino Anumaya Koti kanale mono kea hamapaigeya ani kumate vayatamaene mono note kava vayaene kahegi kema havilinaya anagaene agaitega emainae. 
LUK.20.2	Mage huya hae “Hana augafa ala kanomo hugategeka mani kavala me nehane? Tokiya yaka ta kamine?” huya havigae.
LUK.20.3+LUK.20.4	Havigageno Yisasia mage huno hie “Nagaya hagotena nago yafena tamahavigegahue nagaila nahapaiho. Yonima tima falematenea yana Anumaya Kotia hutegeno ani kavala me nehifi afa vayamoya hutageno lina fale neamate? Hufalote hutama nahapaiho.” huno hamavige.
LUK.20.5+LUK.20.6+LUK.20.7	Higeya “Naa maa hugahune.” huya mohu mehu huteya mage hae “Anumaya Koti hutegeno emaine.” hisunagenoa Yisasia “Naa higetama agai kea tamakupina nomalae?” huno hugahianagita tagaya “Afa vayamoya hutageno emaine.” huta hisunana mukia veamoya “Yonia Anumaya Koti aune kano maine.” huya ago humainayafe “Yafa kayoteti tahaesageta faliyafene.” huya mohu mehu huteya Yisasifena kenonaa mage huya hae “Tapiga hutene? Tagaya ohavinone.” huya humainae. 
LUK.20.8	Hageno Yisasia mage huno hamapaiye “Nagaya ania huna hana kanomoa hunategena emainoe huna tamahaopaigahue.” huno hie.
LUK.20.9	Yisasia aepa heno veafe nago avame kea mage huno hamapaiye nago kanomoa vaini nofi alaga hoya kali-maleteno noagea vayafe mage hie “Etama hoyanilela yagaitama maineho. Ani nofimo alagafitila aye fako hutama aliho.” humateteno ayaaya kanagefa umaigahe alu kotega umaine. 
LUK.20.10	Afu nelea kanafina ani hoyamona nefaa nago aliya kanoa hutegeno kava vayatega nagoa vaini nofi alaga aligahe umaine. Vigeya hoyale kava vayamoya atafa huya aikoliteya “Okamigahunagi ataleka vuo.” huya hageno ataleno umaine.
LUK.20.11	Utegeno nagola kayo kayo kanoa hutegeno viana ania huya aikoliteya agaye hisifa kava huteteya “Okamigahunagi ataleka vuo.” huya hageno ataleno umaine. 
LUK.20.12	Utegeno eteno nagola kayo kayo kanoa hutegeno viana ania huya aikoligeno kolamoa higeya hoyafinagati avaleya malaga hagayu hutalenae.
LUK.20.13	Hagayu hutalageno hoyamona nefaa agesafinaga mage huno havie “Hanaa hisue? Nafanenimona nahau nayamopafi nenahaiya nafanenia hutesugeno visigeya agai kea havisao?” huno havimaine. 
LUK.20.14	Agesa haviteno hutegeno nevigeya ageteya mage huya hae “Mamona mani hoyamona nefa nafane. Nefama falisigenofena mani nafanemoa hoyaa aligahianagita agaila ago haegetao. Haesunageno falisigeta mani hoya tagai ya hapaegahie.” huya hae. 
LUK.20.15	Huteya hoyafinagati avaleya hagayu hutaleteya hayageno fali-maine. Yisasia mage hie “Naa hayanagi hoyamona nefaa naa humategahie? 
LUK.20.16	Eteno hoyaafima kava yagai-mainaya vayala tavata me hamaesigeya faligahae. Fali hano hisageno alu vayafe ‘Hoyanilela kava me yagaiho.’ huno hugahie.” huno hie. Higeya anifima alitalu humainaya veamoya mage hae “Avonio ani kavala ohisie.” huya humainae.
LUK.20.17	Hageno Yisasia nago kea mage huno hie “Kae-malenaya kemoa mage huno humaineane
LUK.20.17	‘Vayamoya yafa noma kigahena nago yafafena ‘Haviya humaine.’ huya atalayanagi haenagaa ani yafamoa ‘Tusia kanale yafane.’ huya nomo ayetagenale malenae.’ huya kae-malenayane.” huno hie.
LUK.20.17	Huteno amakeno ute ete hiana higeno mage huno hie “Agoma kae-malenaya kemona aepaa havilinao? 
LUK.20.18	Mukia veamoya ani yafatema asaga hulavisayana amaugafamoa atalaga huno haviya hugahianagi ani yafamoa vaya amaugafalema asaga hulavisiana ailatapeno aitalaga talago hutalegahie.” huno hie. 
LUK.20.19	Higeya kahegi kema havilinaya anagaene mono note kava vayaene “Tagaife ani avame kea nehie.” huya ago haviteya “Menia avaleta kina nopi ategahune.” huya hayanagi vaya amauhe koli huya atalenae.
LUK.20.20	Ataleya ala tokiyaama hanea kanomote kaiyeke hutesiafe Yisasifena kesi amata huya maineya agesaya vayala humatageya moyevataga hisayafe ani vayala “Kanale fatago vaya mainone.” huya fau nehuya Yisasima hisia keleti atafa hugahe humainae.
LUK.20.21	Anima kesi katema vaiyaya vayamoya mage huya hae “Humaveli kanomogae tagaya havunana nehana kea fatago katekeya hana kanoe. Nagi kava vayaene afa vayaene nagoke katekeya hamapaika veama amaipa aye kea nohanagi tamage hutafa huka Anumaya Kotia ‘Ma kate vuo.’ huno hia kegeya taveneline. 
LUK.20.22	Nagi takisi he yatela kava kanoa Sisana kanale amisupi oamisune?” huya havigae. 
LUK.20.23+LUK.20.24	Havigageno Yisasia agaima ayevataga haya kea ago haviteno mage huno hamapaiye “Nagola alaga monea alitama naveliho.” higeya aveligeno “Mani alaga monelela ta augosaene ta agiene hane?” huno higeya “Sisa augosaene agiene hane.” huya hae. 
LUK.20.25	Hageno Yisasia mage huno hie “Sisana agaia yanagi agaila amiho. Nagi Anumaya Kotina agaia yana agaila amiho.” huno hie. 
LUK.20.26	Higeya anima kesi katema vaiyaya vayamoya “Vaya amaulagafi hisia keleti atafa hugahe hunanagi tokiya ke hianagita atafa ohugahune.” huya nehuya hia kehe amakesa havi havi huya ke ohuya mainae.
LUK.20.27+LUK.20.28	Nagoa Satiusi vayamoya Yisasitega emainae. Ani vayala mage nehaya vayale “Falimainaya vayala eteya heotigahae.” huya nehaya vayalagiya Yisasite mage huya me havigae “Humavenelina kanomoga Mosesea tagaifena mage huno kae-maleneane ‘Nago kanoma nepuamoa nafanea oate kanomoma aama ataleno falisigenoa aganaamoa ani aala aliteno maineno fali-mainesia kanomofe anonaa nafane atesie.’ huno kae-maleneane.
LUK.20.29	Sevenia (7) konaga mainayanagino nepuamimoa aala aliteneanagino nafanea oate kano maineno falimaine. 
LUK.20.30	Falitegeno anile aganaamoa aliteana nafanea oate kano falimaine. 
LUK.20.31	Falitegeno anile aganaamoa eteno ania hute hute hayana mukia sevenia (7) konagamoya ani aala alitayana nafaneamia oateya afaa falimainae. 
LUK.20.32	Haenagalafa ani aala falimaine. 
LUK.20.33	Sevenia (7) konagamoya ani aala alitenayanagi fali-mainesafitima hetisaya kanafina hana kanomo ani aala aligahie?” huya havigae.
LUK.20.34+LUK.20.35	Havigageno Yisasia mage huno hamapaiye “Ma mopafi mainaya veamoya vea aligeya ane aligeya nehayanagi haenagaama falote hisia kanafina veamoya amatea kavama agoma huteya maineya fali-mainesafitima hetisaya kanafina vemoya anea oaligahae. Amoyaenena vea oaligahae. 
LUK.20.36	Ikapinaga ensole vaya kana huya maisayafenagiya nagoene ofaligahae. Agoma fali-mainafitila heti-mainayafe Anumaya Koti nafaneyaga maigahae.
LUK.20.37+LUK.20.38	Fali-mainaya veamoya hetisaya kea Mosesea ago haviline. Nago osi yosale ala ata anefela leanagi ani osi yosa otene huno kae-malenea kefiti mage huno kae-maleneane
LUK.20.37+LUK.20.38	‘Anumaya Kotia Apalahamuagi Aisakiagi Yekopugami Anumaya Kotiami mainoe.’ huno humaineane.
LUK.20.37+LUK.20.38	Ani anagala fali-mainayanagi ‘Anumaya Kotiami mainoe.’ huno humaineafe amaku amamemoa ofaliya afaa mainae huno ani kea humaine. Anumaya Koti aulagafina ani anagala hamaimula afaa hane.” huno humaine. 
LUK.20.39	Higeya nagoa kahegi kema havilinaya anagamoya agaifena mage hae “Humavenelina kanomoga kanale ke nehane.” huya hae. 
LUK.20.40	Hageya Satiusi vayamoya koli huya nagoene haviokenae.
LUK.20.41	Yisasia mage huno hamavige “Veamoya Kalaisifena, Anumaya Kotima hutenea kanomofena, ‘Tevitina aginagomoa ma mopale kano maine?’ huya haya kemona aepaa naane hae? 
LUK.20.42+LUK.20.43	Anumaya Kotifena yagame kae-malenaya avona Tevitia mage huno humaineane
LUK.20.42+LUK.20.43	‘Anumaya Kotia Anumayanimofena mage huno humaine ‘Tamaga nayatega ala vaya mainalega siale mopale emainesanagena kame vayakaa kaiyafi amatesugeya kagaife ‘Ago tagasane.’ huya hugahae.’ huno kae-maleneane.’
LUK.20.44	Tevitia Kalaisife ‘Anumayania mainane.’ huno humainegi naa higeno Tevitia haenagama atesia aginagomofena ‘Anumayania mainane.’ huno humaineane?” huno hamavige.
LUK.20.45+LUK.20.46	Mukia veanea maineya havigeno Yisasia agaiene tokaeya nemaiya anagafe mage huno hie “Kahegi kema havilinaya anagafena kayeho. Ani anagamoya ayaaya kena failiya yafena ‘Nelagafi notagafi?’ huya nehaya anagale. Vaya atagu nefaya kumapi mo vaiyatete nehuya ‘Naa vaya mainae huya ali falu fala hulatesae.’ huya nehuya mono nopiene imuleene ‘Ala vayaage alitalu huya nemaiya yatekeya maigahune.’ huya nehae. 
LUK.20.47	Ani anagamoya keto aneyagahena ‘Mono nopima atalesaya monea tamiho.’ huya nehuya noamifima hanea yayaga musufaya huya moneamia ali hano nehaya anagalagiya vayala ayemavataga huya ‘Kanale anaga mainae.’ huya hisae huya ayaaya nunamuna humainae. Aniama nehaya anagamoya havi miyana tusiya huno amaugafa amagata aisia yaene aligahae.” huno hie.
LUK.21.1	Yisasia agesaga huno ageana veamoya moneamimoma haimainea veamoya “Monetia Anumaya Kotina amigahune.” huya pokisifi atalenae. 
LUK.21.2	Atalageno ageana nagola monea omale keto amoa tole osi haesa monea anifi me vaimaine. 
LUK.21.3	Me vaigeno Yisasia ageteno mage huno hie “Tamagelafa huna tamahanepauve ma ma monea omale keto amoa mukia hagoteyama metalaya veamogamina amakaseno ala mone metale. 
LUK.21.4	Metaleanagi moneami-moma haimainea veamoya aliyamaa omalenea monegiya, afaa malenaya mone metalageno ani amoa mukia kavema alino nesia monea mukia metale.” huno humaine.
LUK.21.5	Nagoa vayamoya ala mono nofena mage huya hae “Anumaya Koti agi alisaga hugahe vayamoya kanale yafana aliya ma nona ali hilato huya kimalenae.” huya hae. 
LUK.21.6	Hageno Yisasia mage huno hie “Ma ma neagaya nona nago kanama falote hinagenoa ani yafayaga mukia alino lagape aitalesigeno aposi-lavino tole yafamoa nago yafamo agupile aikalo huno omaigahie.” huno humaine.
LUK.21.7	“Hulave nelina kanomogae na kanafi ani kavala hugahie? Hanaa tokiya avameya ani kanama falotema hisia kanafina taveligahie?” huya havigae. 
LUK.21.8	Hageno Yisasia mage huno hie “Nagoa veamoya havigema tamahapaisagetama havisao? Ohavisaya yafe kaye ho. Kasagoya vayala nagai nagi ayeya ‘Tamaugafa aligatisuna yafe Anumaya Kotia hulategeta neone.’ huya hisaya vayala evayi huya ‘Yisasima eteno esia kanamoa ago falote nehie.’ huya hisagetama amakavela oviho. 
LUK.21.9	‘Nagoa kotega kame nehae. Nagoa kotegaenema tu hugahe nehae.’ huyama tamahapaisagetama kolia ohiho. Ani yayaga hagoteya hugahayanagi ma mopama hano hisia yayaga aupaa vayi ohugahie.
LUK.21.10	Nago nofi vayamoya nagoa nofi vayaene kamea hugahae. Ala kotega vayaene nago ala kotega vayaene kamea hugahae. 
LUK.21.11	Tusia imila aligahie. Alu kotega alu kotega tusia kafu nehuya amakatesia kanaene tusia kali alisaya kanaene falote hugahie. Ikapinagatila tusia lamamayo aisia tokiya avame yayaga falote hugahie.
LUK.21.12	Ma ma tamahapauva kemoa falote ohunesigeya tamakaya nagai nakavema nehayafe vayamoya tamatafa huya ali haviya hulamateteya mono nopi kava vayateene Kamani kava vayateene kaiyekea hulamatesayafe tamavaleya kina nopi tamategahae. 
LUK.21.13	Tamatesagetama ani kanafina nagai kea hamapaigahae. 
LUK.21.14	Hamapaigahagi kaiyekema hulamatesaya yupa ‘Naane hugahune?’ hutama tamakesa ohaviho. 
LUK.21.15	Nagi nagaya nagainia ani kanafina kanale ke hisaya kea tamahapaisugetama hisageya kame vayatamimoya ‘Havige hae.’ huya ketamia hefala okigahae. 
LUK.21.16	Hefala okigahagi ani kanafina itatamimogamiene nelamafaene neputamimoyaene tamasatamimoyaene tamakaitami afamoene nelamafuyaene tamakaifena ‘Ma mainae.’ huya kaiyekema hulamatesaya yafena kame vayatamimogami amayapi tamavaleya tamatesageya nagoamogatamina tamahaesagetama faligahae. 
LUK.21.17	Tamakaya nagai nakavema nehayafe mukia veamoya amaipa kafa helamategahae. 
LUK.21.18+LUK.21.19	Ania hulama-tegahayanagi kanaleya hutama maigahae. Tamayolegefafina nagola haviya ohugahigi tokiyaage hutama hetitama maisayafe agola maige maige hisaya tamahaimula aligahae.”
LUK.21.20	“Kasagoya kame ati vayamoya Yelusalemu kumama kove kove hisagetama agesayana ani kumala ‘Ali hagagi-talegahae.’ hutama tamakesa havigahae. 
LUK.21.21	Havisayana Yutia mainesaya veamogatama tamaiya-yetama agoyalega viho. Yelusalemu mainesaya veamogatama tamaiya-yetama ani kumala ataletama viho. Hoyafinaga mainesaya veamoya eteya kumaamilega omesae. 
LUK.21.22	Ani kanafina mukia Anumaya Koti kema kae-malenaya kemoa falote huno tamage hisiafe Anumaya Kotia ani veala kefo yama humainaya anonaa ali haviya humategahie.
LUK.21.23	Ani kanafina amaipaene anene nute ani-linesia nafanemogami itaamimoyaenefe tusia nahau nehie. Ani kanafina Isaleli kumala tusiya huno haviya hugahie. Isaleli veamoya kefo yama humainaya anonatamia Anumaya Kotia havi kavala hulamatesigetama tusia tamaugafa lamakata yana aligahae. 
LUK.21.24	Kame vayamoya nagoa veala ayaaya naepeleti hataga hamaesageya faligahae. Nagoa veala nofi humateteya amavaleya alu kotega Yuta veane omainaya veamogami kotega momategahae. Yuta vea omainaya veamoya eya Yelusalemu kumala mukia amaiyaleti ayelata-pesageno aposi-lavigahie. Aposi-lavisigeya ani Yuta vea omainaya veala anile emaige maige huya maisageno Yuta vea omainaya veamoya kava yagaisaya kanaamia hano hugahie.”
LUK.21.25	Yisasia nagoene mage huno hie “Yagene kanefiene ikamoene kugava kava huno alu kava humaveligahie. Nagi hage limoa ayepafa hulino ute ete hisia yafena mukia kotega ma mopafi veala tusia amamayo aigahie. 
LUK.21.26	Ikatema hanea yamoya kanage kanage huya alu kate kate visaya yafena mukia ma mopafima mainaya veamoya ‘Na ya falote hugahe nehie?’ huya nehisageno amaipamoa kanaage nehinageno amaulagamoa kagi kagi hinageya asaga hulavigahae. 
LUK.21.27	Mukia ani yamaa falotema hutesigena ikapinagati emainoa kanoa vayamo natenea kanomona siate elavisugeya nagegahae. Tusia himamu yaniaene tusia hale yaniaene esugetama nagegahae. 
LUK.21.28	Ani kugava yayaga aepama heno esigetamahena ‘Taugafa aligatisia kanamoa ago aupaa falote hugahe nehie.’ hutama hetitama tamanuna alisaka hutama ageho.” huno humaine.
LUK.21.29	Yisasia nago avame kea mage huno hamapaiye “Fiki yosaleene afa yosaleene ageho. 
LUK.21.30	Ani yosamoa haegafa haisama falote higetamahena ‘Anuna nevalea kana falote hugahie.’ hutama nehae. 
LUK.21.31	Ania hugahianagi anima tamahapauva kugava yama agenutamahena ‘Anumaya Kotia kava yagaisia kanamoa ago falote hugahie.’ hutama havigahae.
LUK.21.32	Nagaya tamage huna tamahanepauve meni kanafima mainaya veanea ofalinesageno ani yayaga falote hugahie. 
LUK.21.33	Ikaene ma mopaene ago fanane hugahianagi nagai kemoa fanane ohugahie.
LUK.21.34+LUK.21.35	Tamakaitamile yagaiho. Havigu havili nelitetama nehutama havigu kave nesaya yafeene tamaugafale yaenefe tamakesa havi havi hisageno ani yamoma aiso hulamatesiana ala kanomo kalifumoma aupaa hatea kava huno esigetamahena talo tala ohunesageno esigi kava yagaitama maiho. Yisasia mukia ma mopafi veamogami amaulagale evayi hinageya atali-talu hugahae. 
LUK.21.36	Ani yafena tamakaitami nagoke nagokemogatama kava yagaiho. Mukia kanale tokiyama alisayafena nunamuna higeno ani tokiya tamamisigeno ani havi yama falote hisia kanafina Anumaya Kotia tamaugafa aligatisigetama ikapinagati emainoa kanoa vayamo natenea kanomoni naule hetigahae.” huno hamapai-maine.
LUK.21.37	Yisasia mukia kanafina ala mono nopi haino maineno humavenelino mukia kegela Olivi yosa hanea agoyafi haino nemaiyane. 
LUK.21.38	Haino mainegeno koma neleana mukia veala “Agai kema havigahune.” huya mono nopina etele nehayane.
LUK.22.1	Ala imu negiya kanamoa meupa higeya ani imule hale oki kaihamena nenayane. Ani imua kafuahe kafuahe Anumaya Kotima Yuta veamogami amakinago-mogamima amaugafa aligatimainea kanahe amakesa havi havi hisaya imu alitalu huya negiyane. 
LUK.22.2	Ani kanafina mono note hagote kava vayaene kahegi kema havilinaya anagaene Yisasina haesaya kafe atiyayanagi vaya amaulagahe koli humainae.
LUK.22.3+LUK.22.4+LUK.22.5	Koli nehageno aupaa Satania Yutasi aipafi hai fale-maine. Yutasi Isakaliotia Yisasina tuelufua (12) anagaene nemaiya kanogino neamataleno viaamo mono note kava vayaene mono note ati kava vayaene kea kea huno mage hie “Nagaya hanaa kateti agesila huna tamahapaisugetama Yisasina atafa hugahae?” huno higeya muse huteya “Aniama hisanageta mone hageta kamigahune.” huya hapaimainae. 
LUK.22.6	Hapaigeno Yutasia “E, kanalele” huno huteno vaya kulata oaiya yate kesi kateti Yisasina movalesigeya atafa hisaya kafe ati ayemaine.
LUK.22.7	Hale oki kaihamema nenaya kanamoa hagote yupa falote hie. Ani yupa amaugafama aligatimainea yafe amakesa ali hao hisayafe nagola sipi sipi nafanea hemainae. 
LUK.22.8	Yisasia Pitaene Yoniene hunateno mage hie “Utana Anumaya Kotima taginagomogami amaugafa aligatimainea yafe tagesa ali hao hisuna kavela utana talo tala hiageta monamano.” huno hie. 
LUK.22.9	Higeana “Hana nopi mo lalo tala hisue huageka nehane?” huana havigae.
LUK.22.10+LUK.22.11	Haageno Yisasia mage huno hanapaiye “Havio ala kumate utana nago kanomoa ti kema hefilino visia kanoene mo fotu hutetana akave utana haisia nopi haitana ani nomona nefafe mage hutana havigeo ‘Hulavenelia kanomoa kagaife mage huno kahavige ‘Hana nopi nagaiene tokaeya nemaiya anagamoyaene Anumaya Kotima taginagomogami amaugafama aligatimainea yafe tagesa ali hao hisuna kavela nesune?’ huno hie.’ hutana havigeo. 
LUK.22.12	Havigesaageno folamo huno anayapi kimalenea nona ago alino hilato humalenea nona, ala nokefa, tanavelisigetana ani nopi kavetia talo tala hio.” huno hanapaiye. 
LUK.22.13	Hanapaigeana vaana hia kemoa mukia falote higeana Anumaya Kotia amaugafa aligatimainea kanahe amakesa havi havi hisaya kavela mo lalo tala humainae.
LUK.22.14	Kave ne kanamoa aupa higeya Yisasiene agaiaene tokaeya nemaiya anagamoyaene kave negahe folamole mainae. 
LUK.22.15	Mainageno Yisasia mage huno hamapaiye “Anumaya Kotima taginagomogami amaugafama aligatimainea yafe tagesa ali hao hisuna kavela tamakaiene tokaeta nesuna yafe tusiya huno nenahaiye. Netena tusia nagata aisigena faligahue. 
LUK.22.16	Tamahapauve ma kavela nagoene ma mopafi mainena onegahue. Anumaya Kotia agola tamaku tamamena aligatisigena ikapinaga etena negahue.” huno hamapaiye.
LUK.22.17	Nagola nofi alagamo timo agia vainie. Yisasia ani lima hanea keayola alino Anumayamotega muse huno havigeteno mage huno hamapaiye “Ma keayola alitama nete nete hiho. 
LUK.22.18	Tamahanepauve menia ma vaini nofi alagamo tina nagoene onegahue. Anumaya Kotima kava yagaisia kanamoma falote hinagena etena negahue.” huno hamapaiye.
LUK.22.19	Naa huteno kaihamena alino nunamu huno muse huno havigeteno kolite kolite huno neamamino mage huno hie “Mamona nagaini naugafae. Tamakaife huna naugafa atalesugetama mukia kanafina ania hutama nete nete nehutama nagaifena tamakesa havi havi hutama maiho.” huno hamapaiye. 
LUK.22.20	Higeya ani kavela netageno vaini nofi alagamo tima hanea keayola alino ania huno Anumayamotega muse huno havigeteno alino amamite amamite nehuno mage huno hamapaiye “Ma lina nagai kolaniae. Nahaesagena falisuana kolaniamoa tamakaifene huno take take hulavisiafe haegafa kea, Anumaya Kotiene hage-lafitama maisaya kea alino fatago hugahie.
LUK.22.21	Haviho vayamoya havisagi huno nagaila nagesi huno kame hunatesia kanomoa nagaiene tokaeno mainegetaa nagokepiti kavela alitaa nenoe. 
LUK.22.22	Ikapinagati emainoa kanoa vayamo natenea kanomona Anumaya Kotima hunatenea kate ugahuanagi vayamoya havisagi huno nagesi hunatesia kanomofena ‘Avonio nahau hanagi kagaya maigayo huna nehue.’ huno humaine.” 
LUK.22.23	Higeya amakaiami huge havige nehuya mage hae “Ani kavala tagaipitila ta hugahie?” huya mo havige me havige hae.
LUK.22.24	Yisasienema tokaeya nemaiya anagamoya mage huya hae “Ta tagaipina tagaseno ala kanoa maine?” huya ani yateti ke vaimainae. 
LUK.22.25	Ke nevaigeno Yisasia mage huno hie “Ma mopale ala kava vayamoya kemamakiya aliya ke huneamateya ‘Tagaifela kayone huka kanale kava kanoe huya hunatesae.’ huya nehae. 
LUK.22.26	Nehayanagi tamakaya ania kavala ohiho. Tamakaipima agima hanesia kanomoa osi nafanemoma maiya avamete maisia kanomoa kava kanotami maineno kayo kayo kano maisie. 
LUK.22.27	Ta ala kava kanoa maine? Mopale maineno kavela nenea kanofi? Kavela hatino neamamia kanofi? Afaa mopale maineno kavema nenea kanoa ala kano mainegi nagaya tamakaiene mainena kayo kayo hunelamatoe.
LUK.22.28	Nagaitema havi kanama falote higetamahena tamakaya onataletama nagaiene mainayane. 
LUK.22.29	Ani yafena Nenafaa nagaife ‘Kava yagaigane.’ huno hunatenea kava huna tamakaila ‘Kava yagaigahae.’ huna nelamamue. 
LUK.22.30	Naa hisugetama kavama yagaisua kumanilela umainetama nagaiene kavela nenetama kava vayamogami siale mainetama tenia (10) Isaleli nofi veamogamite kava yagaigahae.” huno humaine.
LUK.22.31+LUK.22.32	Saimonifena mage huno hie “Saimonigae, Saimonigae havio Satania tamakayama nagaila natalesaya yafe tamakaila tamatafa huno ayelamavataga hisia yafe ‘Ani vayala namio.’ huno Anumaya Kotifena havigeanagi nagaya kagaifena Saimoniga nagaifema ‘Tusia tokiyaa hane.’ huka kagupi maleka kametiti humainana kea oatalesanafe Anumaya Kotitega ago havigogi kagua aiyahae huka vayakamoya nagaifema amakupi maleya amametiti hisayafe amaya huo.” huno hie. 
LUK.22.33	Higeno Saimonia kenonaa mage huno hie “Alaniamogae nagaya kagaiene kina hulaateteya taahaesagetaa faligahue huna nagu nagesa talo tala nehue.” huno hie. 
LUK.22.34	Higeno Yisasia kenonaa mage huno hie “Pitaga kahanepauve meni kegela kokolemoa agea oainesigeka tagufa (3) kanale ‘Nagaya oagenoa kanoe.’ huka avane hunategane.” huno humaine.
LUK.22.35	Huteno nagoene mage huno hamapaiye “Monetamiene kutamiene tamaiya noene oalitama viho huna hulamatogetama vayana nagoa yafena aupa humainao?” huno higeya “Aao mukia yana kanaleya huta alimainone.” huya hae. 
LUK.22.36	Hageno nagoene mage huno hie “Hagotena mani kea tamahapai-mainoanagi menia monetamima hanesimogatama alitama viho. Kutamima hanesi-mogatama alitama viho. Ayaaya naepetamima omalesi-mogatama kenatamia alu kanomona amisageno anonaa ayaaya naepea tamamisie.
LUK.22.37	Naafene nagaya tamahanepauve nayona Anumaya Koti kefima kae-malenaya kemoa mage huno kae-maleneane
LUK.22.37	‘Vayayagamoya agaifena mage hae ‘Havi kavakeya nehia kano maine.’ huya hae.’ huya kae-malenayanagi
LUK.22.37	nagaima hunatesaya kavama hisagenoa ani kemoa falote hisigeya ‘Tamage humaineane.’ huya hugahae.” huno nehie. 
LUK.22.38	Higeya mage hae “Alatimogae ago tole ayaaya naepea ma hane.” huya hageno kenonaamia mage hie “Haile.” huno humaine.
LUK.22.39	Yisasia kumala ataleno mukia kanafi nehia kava huno Olivi yosa hanea agoyafi haigeya agaienema tokaeya nemaiya anagaamoya akave haimainae. 
LUK.22.40	Ago anilega uvayi huteya mage huno hamapaiye “Anumaya Kotitega nunamu hutama havigeho ‘Satanima ayelavataga hisia yapina tavaleka ovuo.’ hutama havigeho.” huno hie. 
LUK.22.41+LUK.22.42	Ani kea huteno neamataleno viaamo vayamoya yafama hagayu hutalageno nevia avamete viaamo aleya moye maineno Anumayamotega mage huno havige “Nenafagae falisua kava nehugi kahaisigekahena ani havi kanamoa satuage hia ti kana ti hanea keayola nahafalo. Afaa nagai nagu nagesa akave ohuka kahaisia kavala huo.” huno havige-maine.
LUK.22.43	Nehigeno ikapinagati nago ensole kanomoa tokiya memine. 
LUK.22.44	Memigeno Yisasia augafafinaga malageno ageana tusia kanaage haiya yafe Anumayamotega nagoene tusiya huno havinegegeno amunamoa kolamoma hia kava huno mopafina take take hulavimaine. 
LUK.22.45	Take take nehigeno Anumayamotega havigeteno hetino mogeana agaiaenema tokaeya nemaiya anagamoya hamauma haya yafe ago fae-mainageno momake-maine. 
LUK.22.46	Momaketeno mage huno hie “Ae faetamage mainao? Hetitama Satania ayelama-vataga hisigetama asaga hu otavisaya yafena Anumayamotega nunamuna hutama havigeho.” huno hie.
LUK.22.47	Ani kea nehigeya kasagoya vaya evayi hageno Yutasia tuelufua (12) anagapi tokaeno nemaiya kanomoa amavaleno Yisasina me tako hugahe emaine. 
LUK.22.48	Neegeno Yisasia mage huno hie “Yutasigae natako hisana yateti nagaila ikapinagati emainoa kanoa vayamo natenea kanomonia nagesi huka kame vaya amayapi nategahe nehano?” huno hie.
LUK.22.49	Nehigeya agaiaenema tokaeya nemaiya anagamoya haya kavala ageteya mage hae “Alamogae ayaaya naepeleti hamaesuno?” huya hae. 
LUK.22.50	Nehageno amakaipiti nago kanoa ala mono nopima hagote kava kanomona aliya kanoamona ayaaya naepeleti tamaga kaiyaga agesa aifakali-talegeno asaga hulavimaine. 
LUK.22.51	Aifakaligeno Yisasia mage hie “Tu hisaya kavala ohiho.” huno nehuno ayana ani agesamo aepale maleno agesa alino kanale hutene.
LUK.22.52	Alino kanale huteteno mono note kava vayafeene ala mono note ati kava vayafeene Yuta vayatamaene agaima atafa hugahe aya vayamogamifeene Yisasia mage huno hamapaiye “Tamakaya nagaifena ‘Vaya nehamaeno musufaya nehia kano maine.’ hutama ayaaya naepene muki kayoene alitama neao? 
LUK.22.53	Nagaya mukia kanafina efi efi huna tamakaiene ala mono nopina nemauvanagi natafa ohunayane. Anumaya Kotia meni kana tamayapi malegetama Satania hani yamo nefaa aliya alisia kanamoa ago falote humaine.” huno hie.
LUK.22.54	Atafa huya mono note hagote kava kanomo kumate avaleya vageno Pitaa akave anatino vianagi avatela ounegi ago aluale umaine. 
LUK.22.55	Umainegeya ani no kegiya kovefi ata kae-maleteya mopale mainageno Pitaa amakaiene mopale umaine. 
LUK.22.56	Ata anefete mopale mainegeno nagola aliya munamoa Pitana ageke huno ageteno mage hie “Ma kanoa Yisasiene vaiyatete nehia kanoe.” huno hie. 
LUK.22.57	Higeno Pitaa avane huno mage hie “Aao ma munamoga nagaya oagenoa kanohe nehane.” huno humaine.
LUK.22.58	Osia maigeya nago kanomoa Pitana ageteno mage huno hie “Kagaya Yisasiene tokaetana nemaia kano mainane.” huno higeno Pitaa mage hie “Aao ma nemoga nagaya oagenoa kanohe nehane.” huno humaine. 
LUK.22.59	Osia maigeya nago kanomoa tokiyaage kefiti mage huno hie “Tamage huna tamahanepauve ma kanoa Kalili kanoe. Yisasiene vaiyatete nehia kano maine.” huno hie. 
LUK.22.60	Higeno Pitaa mage huno hie “Ma nemoga nagaya ohavinoa kehe nehane.” huno nehigeno anile aupaa kokolemoa agea aimaine.
LUK.22.61+LUK.22.62	Age aigeno Anumayamoa maiyahae huno Pitana ageke huno agegeno Pitana agesamoa aikalo higeno Yisasima hapaigeno havimainea kea mage huno humaineane “Meni kegela kokolemoa agea oainesigeka kagaya tagufa (3) kanale avane huka nagaila ali falakigane.” huno humainea kehe Pitana agesamoa aikalo higeno haviteno hatilavino viayamo tusia avi motemaine.
LUK.22.63+LUK.22.64	Yisasima atafa humainaya vayamoya kigi huneateya akaya ateya kayo aikoneliya aulagafina kenaleti nofi kisalu kiteneya mage huya hae “Kaune laga nehana kanogi tahapaiyo taya negahayae?” huya havigae. 
LUK.22.65	Nagoene alu ke alu ke huya kigi huneateya akaya atenae.
LUK.22.66	Kotigeya Yuta vayamogami vayatamaene mono note kava vayaene kahegi kema havilinaya anagaene kanisolefi melitalu huteya Yisasina avaleya anile umaineya Yisasifena mage huya havigae. 
LUK.22.67	“Tahapaiyo kagaya Anumaya Kotia taugafa aligatigahie huno hugatenea kano mainano?” huya hageno Yisasia kenonaamia mage hie “Nagayama tamahapaisugetamahena ‘Tamage nehane.’ hutama ani kea havitama tamakupina omalegahae. 
LUK.22.68	Nagaya nago kema tamahavigesugetamahena kenonaania nahaopaigahae. 
LUK.22.69	Meni aepa heno ikapinagati emainoa kanoa vayamo natenea kanomona tusia himamua hanea Anumaya Kotina aya tamaga kaiyaga hanea siale umainena agola maige maige huna maigahue.” huno humaine. 
LUK.22.70	Higeya mukia anile melitalu huya mainaya vayamoya mage huya hae “Kagaya ani kea nehananagi Anumaya Kotina nafaneamoga mainano?” huya havigageno “Tamakaya nagaifena tamage nehae. ‘Ani kano mainane.’ hutama nehae.” huno humaine. 
LUK.22.71	Higeya mage hae “Agaia avayafiti ago haesuna kea hufalote higeta havune. Havigu nagoa vayamoya nagoa kea agaifena tahapaiyafenagita alu vayamogamifena ke ohisune.” huya humainae
LUK.23.1	Mukia kanisolefi metalu huya mainaya vayamoya hetiya Yisasina avaleya ala kava kanoa, Pailatite umainae. 
LUK.23.2	Avaleya umaineya aepa heya “Ma kava huno kefo kavala humaine. Tagaya agonana mani kanomoa tagai nofi vayafena mage hie ‘Kamani vayamogami kea neataletama havi kava hiho.’ huno nehuno tagaifena ‘Takisi neamamiya yana Sisana oamiho.’ huno nehuno ‘Nagaya nagainia Kalaisina, Sauve kano mainoe.’ huno humaine.” huya hae.
LUK.23.3	Hageno Pailatia Yisasifena mage huno havige “Kagaya Yuta nofi vayamogami Sauveami mainano?” huno havigegeno Yisasia mage hie “Kagaikaa mani kea hai nehane.” huno hie. 
LUK.23.4	Higeno Pailatia mono note kava vayafeene mukia alitalu huya mainaya vayafeene mage huno hamapaiye “Kefo kavama hu-mainesiafene huna atiyoana nago yamaa omale.” huno hamapaiye. 
LUK.23.5	Higeya tokiyaage kefiti mage huya hae “Mukia Yutia kotega ute ete nehuno veafena mage humaine ‘Kamani vayamogami kea neataletama ma kava hiho.’ huno humaveligeya veamoya ‘Ani kava humategahune.’ huya hae. Kaliliti ani kavala aepa heno hulino hulino menia male nee.” huya hae.
LUK.23.6	Pailatia ani kea haviteno mage huno hamavige “Ani kanoa Kalili kano maineo?” huno hamavige. 
LUK.23.7	Hamavigegeya “E, ani kumateti kanoe.” huya hageno “Heloti kava yagaimainea kotegati kanoe.” huya hageno haviteno hutegeno Helotite umaine. Ani kanafina Helotia Yelusalemu nemaiyane.
LUK.23.8	Helotia Yisasina ageteno tusia muse hie. Avagema haviana “Tokiyaage avameya yana nagoa hinagena agesue.” huno nehuno ayaaya kanale Yisasina agesia agesa havianagi noageane. 
LUK.23.9	Yisasina ageteno mukia kehena havige havige hugeteana Yisasia nagola osi ke kanoa ohune.
LUK.23.10	Ke ohuno maigeya mono note kava vayaene kahegi kema havilinaya anagaene anile hetiya maineya tusia ke nehuya “Na kava ma kava huno kefo kavala humaine.” huya hae. 
LUK.23.11	Hageno Helotiene ati vayaamoyaene Yisasina huhaviya huteteya kigi huteya kamuge hatageya vaineateya nagola kanale kena aliya me faitetageno Helotia Yisasifena “Pailatite etetama avaletama viho.” huno humatene. 
LUK.23.12	Helotiene Pailatiene kame kanolata mainaaleti ani yupa anakaya ali konaga ayemainae.
LUK.23.13+LUK.23.14	Pailatia mono note kava vayafeene Yuta vayamogami kava vayafeene vayayagamogamifeene ke higeya melitalu hageno mage huno hamapaiye “Tamakaya ma kanomofena ‘Kefo kava huno veafena ‘Kamani vayamogami kea neataletama havi kava hiho.’ huno hamapai-maine.’ hutama nehutama nagaifena kaiyeke hutesane hutama avaletama ayanagi nagaya tamakai tamaulagafima havigoana ‘Kefo kavama humaine.’ hutama haya kavala tamage huno kefo kavala ohune huna nehue. 
LUK.23.15+LUK.23.16+LUK.23.17	Aguafina agoanagino Helotia ania huno ageana tagaitefe ‘Eteka vuo.’ huno hutegeno eanagi ageho mani kanoa falisia augafa kefo kavala ohuneafe afaa kayo amina aumono maletena atalesugeno visie.” huno hie.
LUK.23.18	Hianagi mukia alitalu humainaya veamoya ailulupeya mage hae “Yisasina haegeno falino. Tagaya Palapasife nofipiti hano hisie huta nehune.” huya hae. 
LUK.23.19	Ani Palapasia ala kumate vayayagamofe mage hie “Kava vayaene tu higetao.” huno huteno nago kanoa haegeno falimainea yateti avaleya kina hutenaya kanogiya agaife ani kea hae.
LUK.23.20	Hageno Pailatia “Yisasina atalesugeno afaa visie.” huno agesa havia yafe nagoene ke huno hamavige. 
LUK.23.21	Hamavigegeya ala kefiti mage hae “Yafaga yosale nili hetama asaigeno falino. Yafaga yosale nili hetama asaigeno falino.” huya humainae. 
LUK.23.22	Hageno Pailatia nagoene eteno mage hie “Naa higetama ani kea nehae? Hanaa kefo ya humaine? Nagaya atiyoana falisia kefo augafa kavala ohuneafe afaa kayo amina aumono maletena atalesugeno visie.” huno hie.
LUK.23.23	Ani kea hianagi amakaya tusi tokiyaage kefiti mage huya hae “Yafaga yosale nili hetama asaigeno falino.” huya tokiyaage kegeya hageno Pailatima hia kemona amakai kemoa hefalaki-maine. 
LUK.23.24	Keamona hefalakigeno Pailatia haya ke haviteno Yisasifena “Yafaga yosale nili hetama asaigeno falino.” huno ati vayala hamapaimaine. 
LUK.23.25	Palapasia vayafe “Kava vayaene tu higetao.” huteno nago kanoa haegeno falimainea yateti avaleya kina hutenaya kanoa tutu haya yafe Pailatia “Hano hanagi vuo.” huno huteanagi mukia vayamoya Yisasifena “Yafaga yosale nili hetama asaigeno falino.” huya haya kemo akave malene.
LUK.23.26	Yisasina avaleya katega neuya Sailini Saimoniene mo fotu humainae. Saimonia hoyafinagati kate enevigeya ati vayamoya motafa huya yafaga yosa aliya ayonale kofiteteya “Yisasi akave kofika vuo.” huya hutenae. 
LUK.23.27	Mukia veamoya akave nevageno anemoya avi neateya hamau hume hume akave umainae. 
LUK.23.28	Nevageno Yisasia maiyahae huno amaketeno mage hie “Yelusalemu mainaya anemogatama nagaifene hutama avia oateho. Avima ategahena tamakaitamihe neatetama nafaneyagatamimofeene avia atemateho. 
LUK.23.29	Haviho haenagaa nago kana falote hisigeya mage huya hugahae ‘Namo anemogatama nafane oatetama numa noamisaya yafena tusia muse hutama maiho.’ huya hugahae. 
LUK.23.30	Ani kanafina aepa heya ala agoyamofena mage huya hugahae ‘Kolilavika aiso hulato.’ huya hugahae. Osi agoyahena ‘Mehi alika aiso hulato.’ huya hugahae. 
LUK.23.31	Nagaya haegafa ata kana huna mainoa kanoe. Kefo yana tamage huna ohunoa kano mainogeya mani kavala hunenatayanagi tamakaya avaifa ata kana hutama kefo kava nehaya veane mainayafe na kava hulamategahae?” huno humaine.
LUK.23.32	Yisasina haegahe avaleya neuya tolea kefo yama humainaa kanolataene hanaegahe anavaleya umainae. 
LUK.23.33	Anu ayamufae huya nehaya kumate avaleya uteya yafaga yosale nili haeya asaimainae. Tole kefo yama humainaa kanolatane nago kanoa Yisasina tamaga kaiyagaa haeya asaimaleya nago kanoa haoga kaiyagaa haeya asaimaleya humainae.
LUK.23.34	Yisasia Anumayamotega ke huno mage huno hie “Nenafagae mani vayamoya kefo yama haya kavala ‘Naa kava nehune.’ huya havilama ohaya yafe aigeamateka kefo yaamia atalemato.” huno humaine. Higeya ati vayamoya kenaa aligahe musufayama nehaya yokalo lageno amakaseno haiya kanomo alimaine.
LUK.23.35	Aligeya veala alitalu huya hetiya aulu heya mainageya kava vayamoya kamuge hatageya vaineateya mage hae “Nagoa veala amaugafa aligatimainea kanogi Anumaya Kotima hau ayamopafi nehaiya kanoa taugafa aligatigahie huno hutenea kanoma mainesiana agaia augafa aligatino.” huya hae.
LUK.23.36+LUK.23.37+LUK.23.38	Anutema kaeya malaya avomoa mage huno hie “Mani kanoa Yuta veate ala Sauve kanoe.” huya kaeya malenae. Malenageya ati vayamoya ania huya kamuge hatageya vaineateya atuage nofi alagafiti tina neamiya mage hae “Kagaya Yuta vayate sauve kanoamima mainesanana kagaikaa kaugafa aligatio.” huya hae.
LUK.23.39	Nagola kefo yama humainea kanoa yafaga yosale nili heya asaimalaya kanomoa Yisasifena hu-haviya huteno mage huno hie “Anumaya Kotima taugafa aligatigane huno hugatenesia kanoma mainenuka kagaikaene taagaiene yosaleti ali hakao hugeta tavimano.” huno hie. 
LUK.23.40	Higeno nagola kefo yama higeya yafaga yosale nili heya asaimalaya kanomoa ani kea haviteno kemakino mage huno hie “Vae kagaya Anumaya Kotifena kolia nohuka ani kea nehano? Kefo yama humainoa anonaa nagopi taagaila nilia laahaeya asailaa-tenayanagitaa faligahue. 
LUK.23.41	Taagaya kefo yatiamo anonaa fatago kava hayanagi ma kanoa nagola osi kefo yamaa omalene.” huno hie. 
LUK.23.42	Nehuno ani kanomoa Yisasifena mage huno hie “Yisasiga kava yagaigahema esana kanafina nagaifena kagesa havi namio.” huno hie. 
LUK.23.43	Higeno Yisasia kenonaa mage huno hie “Tamagelafa huna kahanepauve meni kanoa nagaiene kanale maige maige hisaya kumatela tokaetaa umaigahue.” huno hapaiye.
LUK.23.44	Anile yagemoa euno amunokano higeno halemainea yamoa hano higeno mukia kotega tusia hanikino viayamo une kanalega eteno ali halemaine. 
LUK.23.45	Ani hanimo aguafinaga ala mono nopima asaimalenaya kenagefamoa amunopiti aipa hulole humaine.
LUK.23.46	Aipa hulole higeno Yisasia ala kefiti mage huno hie “Nenafagae nagu nafanea kagai kayapi nemaloe” huno nehuno haimula atalegeno vigeno falimaine. 
LUK.23.47	Faligeno ati vayate kava kanomoa anile maineleti mukia yama hia kavala ageteno Anumaya Koti agi alisaga nehuno mage huno hie “Tamage mani kanoa kefo yana nohia kanoe.” huno humaine.
LUK.23.48	“Na kava hutesafi agetetae.” huya melitalu humainaya veamoya mukia humainea kavala ageteya tusia hamau huneateya havi kafa yogime yogime noamilega ataleya umainae. 
LUK.23.49	Vayanagi mukia veamoyaene Kaliliti akave emainaya aneyagaene aluale hetiya maineya hutaya kavala agemainae.
LUK.23.50+LUK.23.51	Nagola fatago kanoa Yosefee, Yuta vayamogami Kanisolefi maineanagi “Yisasina haegahune.” huya haya kehena “E, kanalele.” huno ohunea kanoa Yuta veamogami kotega Alimatiyae huya nehaya kumate nemaiya kanogino Anumaya Kotima kava yagaisia kanahe muse huno agava nemaiya kanoe.
LUK.23.52	Ani kanomoa Pailatite viayamo mage huno havige “Yisasina augafaa aligahe nehue.” huno havige. 
LUK.23.53	Havigegeno Pailatia “E” higeno yafaga yosaleti haino ali hakao hulino elavino memaleneno kenaleti augafalela aigalaki kalaki huno haya kiteno alino viayamo he falageya kafimalenaya yafa kane, anifina vayala hevai oamatenaya yafakapima alino mo hevaitene. 
LUK.23.54	Ani yupa Sapatihe haviya talo tala hisaya kanagino Sapatia ago evayi hugahe higeno Yosefea ani kavala humaine.
LUK.23.55	Higeya Kaliliti Yisasiene tokaeya emainaya aneyaga Yosefe akave uya yafakapima hevaitea yana mogemainae. 
LUK.23.56	Mogeteya ayaamoya augafalema faletesaya yana manaage tiene masaveene talo tala nehageno Sapati kanamoa evayi higeya kahegi kemo akave maleya maifalu huya mainae.
LUK.24.1	Sota yupa kola otinegeya ani aneyaga ago talo tala humalenaleti manaage masavena aliya Yisasina hevaitenaya komulega umainae. 
LUK.24.2+LUK.24.3	Uya mogayana komumo avayalema aiso humalaya yafana ago alikeli-talenageno avayalela omalegeya ani yafakapi hai faleya mogayana Yisasi augafa omalegeya mogemainae.
LUK.24.4	Omalea yafe “Hanate hane?” huya tusia amakesa nehavigeno anile tole kanolatana efeage huno alave alave hia kena failiana evayi hae. 
LUK.24.5	Evayi haageya aneyagamoya ageteya tusi koli huya ape hageana ani tole kanolatamogania mage huana hae “Naa higetama afaa mainea kanohena falimainaya vayamogami matimatipina ati neayae? Mafina omaigi fali-mainefitila ago hetino umaine. 
LUK.24.6	Kalili mainenoma tamahapai-mainea kea tamakesa hinagetama haviho. 
LUK.24.7	Mage huno humaineane ‘Ikapinagati emainoa kanoa vayamo natenea kanomonia kefo kava nehaya vayamoya natafa huteya yafaga yosale nili nahaeya nasaisagena faligahue. Falisugeya komufi hevainatesagena tole kana maitena fali-mainesufiti etena hetigahue.’ huno humaineane. Ani kehena tamakesa havitama havilama hutama haviho.” huana hae.
LUK.24.8+LUK.24.9	Haageya Yisasima humainea kehe amakesa haviteya matimatila ataleya vayaamoya agaya yaene haviya kene Yisasina alevenia (11) anagaamoyaene nagoa veaene hamapai-mainae. 
LUK.24.10	Magatala kumate Maliaene Yohanaene Yemesina itaamoa Maliaene nagoa aneyagaene Yisasienema tokaeya nemaiya anagala hamapai-mainae. 
LUK.24.11	Hamapaiyanagi amakesa haviteya “Afa ke nehae.” huya nehuya amakupi maleya amametitia ohunae. 
LUK.24.12	Amametitia ohayanagi Pitaa hetino aiyayeno hevaitenaya yafakapi mope humaineno ageana Yisasina aye-gasagitenaya kenaage mogeteno agesa havi havi huno nomaalega eteno umaine.
LUK.24.13	Ani kanafina Yisasienema tokaeana nemaia kanolatana Emeasi kumate ugahe katega vaana anima vaa kamoa Yelusamuti Emeasi umainea kamoa osia ayaayaa alevenia (11) kilomita hane. 
LUK.24.14	Ani tole kanolatana katega neuana ani kanafima humainaya kavafe kea kea hume hume umainae.
LUK.24.15	Neuana ani yafe kea kea hume hume neuana agaila havigegeno agaila havigegeno hume nevaageno Yisasia evayi huno anakave eno anakaiene tokaeya umainae. 
LUK.24.16	Neuya anakaya agaanagi anaulaga alino aiso higeana Yisasina agelama huana oagenae. 
LUK.24.17	Agelama ohaageno Yisasia mage huno hanavige “Naafe kea kea hume hume nevae?” huno hanavigegeana anile hetiana maineana anaugosa ayegatule-taleana mainae.
LUK.24.18	Nago kanomo agia Kaliopasia mage huno hie “Kagaya Yelusalemu kumate natu kano mainano? Mukia natu umainaya veamoya ani kanafima falote humainea kavala ago agemainayanagi kagaikage oagenano?” huno hie. 
LUK.24.19	Higeno Yisasia mage huno hanavige “Na kavafe nehae?” huno hanavi-gegeana mage huana hae “Nasaleti Yisasi kehena ohavino? Ani kanoa aune kano maineanagino Anumaya Koti aulagafiene veamogami amaulagafiene tusiya huno tokiyaage yana talo nehuno tusia hetofa ke tahanepaiya kanoe. 
LUK.24.20	Tahanepaiya kanogi tagai mono note kava vayaene kava vayatiene atafa huya kaiyeke huteteya ‘Faligane.’ huya yafaga yosale nili haeya asaigeno falimaine. 
LUK.24.21+LUK.24.22+LUK.24.23	Fali-maineanagi tagaya agaifena Anumaya Kotia taugafa aligatigahe hutegeno emainea kanoe huta tametiti nehune. Nago yana olaga kanoa hae-mainayanagi menia tagaiene nemaiya anemoya natekefa hatilaviya Yisasina hevaitenaya komulega mogayana Yisasina augafa omalegeya mogeteya eteya eya mage huya me lahapaiye ‘Tagaya ensole kanolata agonageana mage huana tahapaie ‘Yisasia ago hetimaine.’ huana haa kea tahapaigeta neone.’ huya me hageta tagaya tusiya huta atalitalu humainone. 
LUK.24.24	Atalitalu hunanagi nagoa tagaiene nemaiya vayamoya ani komulega uya mogayana aneyagamoyama haya kemoa mukia tamage hae. Ani kavala humaineanagi Yisasina oagenae.” huana hapaie.
LUK.24.25	Hapaigeno Yisasia mage huno hie “Tanakaya tanakesa nohavie. Mukia kema Anumaya Koti amaune vayamoyama kae-malenaya kea havilama hutana tanakupina omalenae. 
LUK.24.26	Anima amaune vayamoya mage huya kae-malenayane ‘Anumaya Kotia taugafa aligatigahema hutesia kanomoa tusia augafa agata aisia yana aliteno tokiya hale yamaaene kumaalega eteno ugahie.’ huya kae-malenaya kea ohavinao?” huno hanavige. 
LUK.24.27	Nehuno Mosesema kae-malenea kemona aepa heno mukia Anumaya Koti amaune vayamoya agaifema kae-malenaya kemo aepaa hugafino hanapaiye.
LUK.24.28+LUK.24.29	Hanapaigeana ugahema vaa kumatela ago uvayi haageno Yisasia nagoene hume hume ugahe hianagi anakaya atafa huana mage hae “Taagaiene faegane. Yagemoa ago tavifalesigeno aupaa hani kigahie.” huana haageno anakaiene faigahe noanifinaga haifalemaine.
LUK.24.30+LUK.24.31	Haifaleno mopale maineno anakaiene kave negahe kaihame kana maya alino nunamu huno muse huteno aposino neanamigeno anile anaulagamoa aigali higeana Yisasina agelama nehuana “Agayamagae.” huana nehaamaa anile fanane higeana nagoene Yisasina noagae. 
LUK.24.32	Ani yafena anakaiani mohu mehu huana mage hae “Vaeha taagaya katega neoageno agaya kanale kea taahapaino Anumaya Koti ke kae-malenaya autamafi hanea kemona aepaa hugafino taahapaigeno taaipamoa hetigeno taaguamoa tusia muse hie.” huana hae.
LUK.24.33	Huteana aupaa hetiana eteana Yelusalemu vaana Yisasina alevenia (11) anagaamoyaene nagoa veayagaene alitalu huya mainageana momake-mainae. 
LUK.24.34	Momakaageya mage huya hanapaiye “Tamage Anumayatimoa fali-mainefitila ago hetigeno Saimonia agemaine.” huya hanapaiye. 
LUK.24.35	Hageana anakaya kategama humainea kavamo avagea hamapaiana mage hae “Kaihame maya alino aponesigeno anile taaulagamoa aigali higetaa Yisasina agelama hutaa agoe.” huana hamapaie.
LUK.24.36	Ani kea maiana nehaageno amunoamifi mo hetimaineno mage huno nehie “Tamaipamoa yasi nehinagetama maiho.” huno hamapaiye. 
LUK.24.37	Hamapaigeya amakaya tusia koli nehuya atalitalu haya yafe Yisasifena “Hakalo emaine.” huya tusia koli hae. 
LUK.24.38	Koli hageno Yisasia mage hie “Naa higeno tamaipamoa kanaage nehie? Naa higeno tamakesamoa tole-lole nehae? 
LUK.24.39	Tamakaya nayaene naiyaleene ageho. Nagayamagae nagainia emainoe. Naugafalela navate hutama ageho. Hakalomona augafa ameene ayamufaene omalenegi nagaila naugafa nameene nayamufaene hanegi neagao.” huno hamapaiye. 
LUK.24.40	Ani kea nehuno aiya ayana amavelie.
LUK.24.41	Amaveligeya ageteya tusia muse nehuya “Tamage nehifi havige nehie?” huya tole amakesa haviya amakesa havi havi nehageno mage hie “Nesua kavela haneo?” huno hamavige. 
LUK.24.42+LUK.24.43	Hamavi-gegeya atafi kaemale noyame aliya amigeno alino amaulagafi mata mata huno nemaine.
LUK.24.44	Yisasia mage hie “Tamakaienema tokaena mainoa kanafina mage huna tamahapai-mainoe ‘Mukia nagaifema Mosesema kae-malenea kene Anumaya Koti amaune vayamoya kaemalenaya kene Yagame Avopi kaemalenaya kene mukia anima kae-malenaya kemoa falote huno tamage hugahie.’ huna tamahapai-mainoane.” huno hie.
LUK.24.45	Huteno anima kae-malenaya kemoa amakesa halenegeya havilinae. 
LUK.24.46	Havilinageno “Mage huya kae-malenayane ‘Anumaya Kotia tamaugafa aligatigahema hutesia kanomoa tusiya huno agata aisigeno falisigeya hevaitetesageno tole kana augafamoa komufinaga haneteno fali-mainesifitila eteno hetigahie.’ 
LUK.24.47	Hetisigetama tamakaya Yelusalemu aepa hetama mukia mopale kumayagalega ute ete hutama mage hutama hamapaiho ‘Yisasia tamaku tamamena ago aligatiafe tamakesa havitama kefo yatamihena tamakua aiyahae hisagenoa Anumaya Kotia aigetamateteno kefo yatamia atalelamategahie.’ hutama hamapaisayafe kae-malenayane.
LUK.24.48	Mukia tamaulagafiti agemainaya kavafena hamapaiho. 
LUK.24.49	Haviho nagaya Nenafama ‘Tamamigahue.’ huno humainea kanomona Alu Aotage Avamula tamakaite hutesugeno egahie. Egahianagi tamakaya mani ala kumate mainegeno eno anafinagati tokiya tamamisigetama alitetama nagaifena mo hamapaiho.” huno humaine.
LUK.24.50+LUK.24.51	Ani kea huteno amavaleno Petani kumate umaineno ayana alisaga huno mage huno hie “Anumaya Kotia tokiyaaleti tamaya hisie.” huno nehigeno Anumaya Kotia avalegeno ikapinaga haimaine. 
LUK.24.52+LUK.24.53	Haigeya Yisasi agia alisaga nehuya tusia muse hume hume Yelusalemu eteya umaineya muki kanafina efi efi huya ala mono nopi maineya Anumaya Koti agia alisaga humainae.
JHN.1.1	Ehema Anumaya Kotima ma mopama taloma ohunea kanafina Yisasina nago agia Kemoe huno maineane. Anumaya Kotiene tokaeana mainaane. Ani Kemoa, Yisasie, Anumaya Kotiene nagoya hu-mainaane. 
JHN.1.2	Mainaageno ehe kanafina ani kanoa Anumaya Kotiene tokaeana mainaane. 
JHN.1.3	Anumaya Kotia hapaigeno Yisasia mukia yana talo hu-maleneane. Yisasia nago yana talo ohunea yana omalene. 
JHN.1.4	Ani Yisasia mukia veala hamaimu neamamia kano maineanagino ani haimuamoa veala aye hale-ma-te yamaa hane. 
JHN.1.5	Ani hale yamoa haniki mainea yapina aye hale-mainegeno hani-ki-mainea yamoa alino asu ohune.
JHN.1.6	Anumaya Kotia nago kanoa hu-tegeno emaine. Ani kanomo agia Yonie. 
JHN.1.7	Ani kanoa hale yamo ke hama-paigahe emainegeya agai keleti mukia veamoya hale yafe “Tamage hane.” huya agaife amakupi maleya ametiti hisaya yafe emaine. 
JHN.1.8	Yonia hale yamona aepaa omainegi afaa hale yamona aepaa hanea kanomofe hama-paigahe emaine. 
JHN.1.9	Ani tamage hale yamaa ma mopale eno mukia veane aye hale-ma-tegahe emaine.
JHN.1.10	Ani Yisasia ma mopama talo hu-malenea kano emaineanagi ma mopafi veamoya ageteya aepaa havilama huya ohavinae. 
JHN.1.11	Agaia talo hu-malenea mopale emaineamagi agaia veamoya avaleya falu fala huya oavalenae. 
JHN.1.12	Avaleya oatageya nagoke nagokemoya falu fala huya Yisasina avale-mainaya veamoya Yisasife amakupi maleya amametiti nehaya veamogamina Yisasia tokiyaaleti “Anumaya Koti nafaneyagae.” huno hu-neama-te. 
JHN.1.13	Ani veamoya vayamo kolateti oama-temagi Anumaya Kotiteti ama-tene. Vemo augafa ageno haye hu yateti oamatenegi Anumaya Kotiteti amatene. Veamoya nafane atesaya amakesa haviya yateti oamatemagi Anumaya Kotiteti amatene.
JHN.1.14	Yisasina nago agia Kemona atetegeno ve maineno tagaiene mainegeta agaila alu aotage tokiya hale yamaa neagone. Ani kanoa Anumaya Kotina aiya nagoke nafanea maineamagino nefaa agaia alu aotage tokiya hale yamaa amigeno ali falu huno kayoneage yaene tamageage hu yaene agai aguafina hiya hu-maine.
JHN.1.15	Yonia keha keha nehuno agaife mage hie “Ma kanomofe nayona mage huna tamaha-pai-mainoe haenagaa nago kanoa nagaila onatenele mainea yafe nagaila ago nagase-mainea kanoa egahiema huna tamaha-pai-mainoane.”
JHN.1.16	Ali falu huno kayone yamaa hiya hu-mainefiti tagaila mukiamogatina taya huno kanale manu tamiteno nagoa kanale manuene nelamie. 
JHN.1.17	Tamage Anumaya Kotia kahegi kema malenea kea Mosesena ayapi maleteno hapaigeno hama-pai-mainiamagi ali falu huno kayone yaene tamage hu yaene Yisasi Kalaisiteti nealune. 
JHN.1.18	Nagoke kanomoa Anumaya Kotina oagene. Tamage mukia veala oagenae. Aiya nagoke nafaneamoa Anumaya Kotiene nagoya huana mainaamagino ani kanomoa Nefa avate maineleti Nefana agaiage tave-nelino aepaa hu-gafino taha-pai-maine.
JHN.1.19	Isaleli vayamoya Yelusalemu mainaleti Livae nofi vayaene mono note kava vayaene hu-ma-tageya Yonife “Kagaya tagae?” hutama havigeho huya hama-pai-mainae. Hama-paigeya mo havigageno Yonia ma ke huno hama-nepaiye. 
JHN.1.20	Yonia ani ke fala-kino ohunegi ani kea hu falote huno mage huno hie “Nagaya Kalaisi, Anumaya Kotima taugafa ali-gatigahe hu-tenea kanoa nagaya omainoe.” huno hie. 
JHN.1.21	Higeya “Ani kanoa omaimagi kagaya tagae? Ilaiyaga mainapi?” huya havigageno “Aao nagaya ani kanoa omainoe.” Yonia make huno higeya “Nagi Anumaya Koti aune kano mainapi?” huya hageno “Aao.” huno hie. 
JHN.1.22	Higeya “Taha-paiyo kagaya tagae? Hu-la-tenaya vayamogamina kenonaamima hama-paisuna kea kagesafiti kagaika aliyafe naane ke nehane?” huya havi-negae. 
JHN.1.23	Nehageno Yonia kenonaamilela mage huno hama-nepaiye “Nagaya ma kano mainoe. Nage aina kame kotegati keha keha hisua kano mainoe. Aisaiyaa Anumaya Koti aune kanomoa nayo hu-malenea kea mage huna nehue
JHN.1.23	‘Anumaya visia kana alitama hilato hutama ali fatago hiho.’
JHN.1.23	huno hu-maineane.” huno hie. 
JHN.1.24	Anima havigesia kema aliya vaya vayala Falasia vayamoya hu-ma-tenae. 
JHN.1.25	Ani vayamoya Yonife mage huya havi-negae “Kalaisigaene Ilaiyagaene Anumaya Koti aune kanoenema omaineka naa higeka tina fale neamatane?” huya havi-ge-mainae. 
JHN.1.26	Havigageno Yonia kenonaamilela mage hie “Ma nagaya titeti fale nelama-toamagi tamakaipina nagola oagenaya kanoa he-ti-maine. 
JHN.1.27	Heti-maineamagino ani kanomoa haenagaa egahie. Nagaya afa kano mainoamagina agai aiyalela ayesuana onategahie.” huno hu-maine. 
JHN.1.28	Yonia Petani kumate Yotani timona atu kaiyaga maineno veane ti fale neama-teno mani kea hu-mainea kehe mehavi-ge-mainae.
JHN.1.29	Faeteya kotigeya Yisasia Yonitega eneegeno Yonia ageteno mage huno nehie “Ageho mani kanoa Anumaya Kotina Sipi sipi nafaneae. Haenagaa haesageno falisia yateti ma mopale veamogamina kefo yaamia ali-talesia yafe emaine. 
JHN.1.30	Ani kanomofe nayona mage huna tamaha-pai-mainoe ‘Haenagaa esia kanomoa nagaila onatenele mainea yafe nagaila ago nagase-mainea kano egahie.’ huna tamaha-pai-mainoane. 
JHN.1.31	Nagaya agaila aepaa oagenoanagi Isaleli veamogamina Yisasina amave-ligahe tina mo fale-ma-tesoe huna emainoane.” huno hie.
JHN.1.32	Yonia mage huno hama-pai-maine “Anumaya Kotina Alu Aotage Avamuamoa nama kana huno ikapinagati elavino eayamo augafalela emainegena age-mainoe. 
JHN.1.33	Nagaya agaila oagenoanagi Anumaya Kotia ti fale-ma-to yate hu-natenea kanogino mage hie ‘Kagaya agegane nagaini Alu Aotage Avamumoa elavino nago vemo augafalema emaisigekama agesana vemoa veamogamina Alu Aotage Avamualeti fale-ma-tegahie huka havigane.’ huno higena havi-mainoane. 
JHN.1.34	Nagaya ani kema hia yana ago age-mainoleti tamaha-nepauve ma kanoa Anumaya Kotina neamo maine huna nehue.” huno hie.
JHN.1.35	Faeteya kotigeya Yoniene agaiaene tokaeana nemaia kanolataene eteya he-tiya mainae. 
JHN.1.36+JHN.1.37	Yisasia nevigeno Yonia ageke huno ageteno mage hie “Anumaya Koti Sipi sipi nafanea atu maine.” huno higeana Yoniene tokaeana nemaia kanolatana ani kea haviteana Yisasina akave nevae. 
JHN.1.38	Akave nevaageno Yisasia mai-yahae huno anaketeno ke huno hana-vige “Naafe neae?” huno higeana anakaya mage hae “Lapaiga hanate nemaine?” huana nehae. Lapai tagai kefina hu-mave-lina kanoe huno hie. 
JHN.1.39	Yisasia mage huno hie “Etana megeo.” huno hana-paigeana agaiene nevaageno une kigeana nomaa mogeteana ani kanalela agaiene mainae.
JHN.1.40	Yoni kema haviteana Yisasi akavema umainaa kanolatapitila nago kanomo agia Etalue ani kanoa Saimoni Pitana aganaamoe. 
JHN.1.41	Etalua hagoteno nepuamona Saimonife mo atiyeno mogefalote huteno mage huno hapaiye “Anumaya Kotima taugafa ali-gatigahema hu-tegeno emainea kanoa Kalaisina nagaya ago agoe.” huno hie. 
JHN.1.42	Huteno Saimonina avaleno Yisasite nevaageno Yisasia ageke huno ageteno mage hie “Kagaya Saimoniga Yonina nemofogae kagai kagia mage huna nemaloe Sifasigae Pitagae.” huno nehie. Ani agilatamogania nagoya hu-mainae. Tagai kefina yafamogae huno malene.
JHN.1.43	Faeteya kotigeno Yisasia Kalili visia agesa havino vilegati Filipina mogeteno mage huno hapaiye “Kagaya nakave eno.” huno hapaiye. 
JHN.1.44	Filipia Petesaita kumate kanoe. Ani kumala Etalugani Pitagani kumale. 
JHN.1.45	Filipia Nataniolona moge-falote huteno mage huno hapaiye “Nago kanomofe Anumaya Koti amaune vayaene Moseseene mono autamafi kae-malenaya kanoa tagaya ago age-falote hunana agaya Nasaleti Yisasie Yosefena nafaneamo maine.” huno hie. 
JHN.1.46	Higeno Natanioloa mage huno hie “Nasaleti kanale yana falote hisifi? Falote ohugahie.” huno higeno Filipia mage huno hie “Eka mego.” huno hapaiye.
JHN.1.47	Hapaigeana neaageno Yisasia Nataniolona ageteno mage hie “Ageho Isaleliti tama kanolafane. Mani kanoa nagola havigea omalenea kano maine.” huno hie. 
JHN.1.48	Higeno Natanioloa mage huno havinege “Nagai aepaa na yu havimainanane?” huno havigegeno Yisasia mage hie “Filipia kagaila moge ohunegeka kagaya fiki yosamo aepale mainanagena nagaya ago kage-mainoe.” huno hie.
JHN.1.49	Higeno Natanioloa mage hie “Hulaveli kanomoga Anumaya Koti nafane mainane. Kagaya Isaleli kotega ala sauve kano mainane.” huno hie. 
JHN.1.50	Higeno Yisasia Nataniolofe mage hie “Fiki yosamo aepale mainanagena nagaya kage-mainoafe tamage nehane huka kagupi maleka kametiti nehano? Haenagaa tusia ala kavayaga efalote hinageka agegane.” huno hapai-maine. 
JHN.1.51	Yisasia amakaife mage hie “Tamagelafa huna tamaha-nepauve tamakaya ikamoma ai-halenagetama neagetama ikapinagati emainoa kano vayamo natenea kanomonilela Anumaya Kotina ensole anagaamoya naugafalela haiteya laviteya nehisagetama agegahae.” huno hama-nepaiye.
JHN.2.1	Tole kana maiteya Kalili hanea kumala Kenae nehaya kumate nago kanomoa a aligahe higeno Yisasina itaamoa anima ama aligahema hia nopi umaine. 
JHN.2.2	Umainegeya “Yisasiga kagaienema tokaeya nemaiya anagakaene eho.” huya ke hageya umainae. 
JHN.2.3	Umaineya nenageno nofi alagamo tina hano higeno Yisasina itaamoa Yisasina mage huno hapaiye “Nofi alagamo tina hano hie.” huno hanepaiye. 
JHN.2.4	Higeno Yisasia mage hie “Aoko ‘Naa maa huo.’ huka nahaopaiyo kagai yana omalene. nagaya tokiyania amavelisua kanaa falote ohune.” huno nehie. 
JHN.2.5	Nehigeno Yisasina itaamoa kavema talo talama huya amamiya veanehe mage huno hama-paiye “Nago kema hinagetama agai ke akave maleho.” huno hama-nepaiye.
JHN.2.6	Yuta vayamogami mono kemoa mage humaine “Mukia kanalela mukia yana sese hutama ti faleho.” huno humaineane. Ani yafe sikisia (6) yafa ti keayola vani hataletia (100) lita hanea keayola anilela hane. 
JHN.2.7	Hanegeno Yisasia kavema talo talama huya neamamiya veanehe mage huno hama-paiye “Mani li keayoyakafina hefitama havateho.” huno hama-paigeya hefi havate-mainae. 
JHN.2.8	Havatageno “Kavetema kava yagai-mainea kanole osia hefitama alitama momiho.” huno higeya hefiliya umainae.
JHN.2.9	Hefiliya momigeno ani kavetema kava yagai-mainea kanomoa ani lina hagotenoa titafa haniamagi haenagaa eteno nofi alagamo ti hapaegeno neno akekeana higeno ani lina ea kamaa oageneamagi hefiyama aliyama aya veanemoyage havimainae. Kavetema kava kanomoa ama alia kanohe ke huno mage huno hapaiye. 
JHN.2.10	“Mukia vayayaga hagote kanalela hagaage tina amamigeya mageno amamu higeya haviyama hia tina neamamiya yamagi kagaya hagote kanalela afa li tamiteka haenaga hagaage tina nelamine.” huno nehie.
JHN.2.11	Manima taloma hia tokiya avame yana Yisasia hagote kanale Kalili hanea kumala Kenae huya nehaya kumate ani kavala talo nehuno tusia ala tokiya hale yamaaene amaveligeya agaienema tokaeya nemaiya anagaamoya ageteya aliya amakupi maleya amametiti hu-mainae. 
JHN.2.12	Naa hu-maletegeya Yisasiene itaamoene aganaamoyaene agaienema tokaeya nemaiya anagaamoyaene Kapaneamu laviya osi kanaa anile mainae.
JHN.2.13	Nago ala imua Anumaya Kotima Yuta veayamogami amakinagomogami amaugafama aligatimainea kanahe amakesa havi havi nehaya imu negiya kana evayi hugahe higeno Yisasia Yelusalemu haimaine. 
JHN.2.14	Yisasia ala mono nopi haino mogeana vayayagamoya pulumaka afuma sipi sipi afuma namama malenageya veamoya miya hisaya yafe malenageno Yisasia mokemaine. magi nagoa vayamoya alu kotega nehanea monea nealiya ani kumatema nehanea monea anonaa amamisaya yafe folomole maleya mopale mainageno momakemaine. 
JHN.2.15	Momaketeno nofiteti alifagagi maleneno mukia vayama sipi sipima pulumaka afuyakaene mono nopiti ali helafi neataleno monema ayeyahaema nehaya vayamogami folomoamiene moneamiene ali helafi-talene. 
JHN.2.16	Namayagama miya nehaya vayafe mage huno hamapaiye “Alitama eviho. Mafina nenafa nona tamakaya alitama maketi kumala talo ohiho.” huno nehie. 
JHN.2.17	Nehigeya agaiaenema tokaeya nemaiya anagaamoya avopima hanea kehe amakesa nehaviye. Ani kea mage huno haneane “Anumaya Koti nofena mukia kanale magesa havi havi huna nokaa kanaleya huno hanesia yafe aluya huna muse nehue.” huno kaemalenegeya havimainayane.
JHN.2.18	Havimainayamagiya Yuta vayamoya eteya havinegae “Aniama hana kavala ta tokiyaleti nehane? Tokiyakaa hane huta havisuna yafe nagola oagenona tokiya avame yana hugeta agamano.” huya nehae. 
JHN.2.19	Nehageno Yisasia kenonaamia mage huno hama-paiye “Ma ala mono nona alitama lagape aitaletesagena talia (3) kanale etena ani nona alina hetigahue.” huno nehie. 
JHN.2.20	Higeya Yuta vayamoya mage huya hapaiye “Kekamoa kanale ohia ke nehane talia (3) kanale ani nona alina hetigahue huka nehanamagi vayayagamoya foti sikisia (46) kafufi mani nona kimalenaya none.” huya nehae.
JHN.2.21	Huya hageno Yisasia ani avame kea hiamagi ani mono nofema hiana agaia augafahe nehie. 
JHN.2.22	Yisasima falitenoma he-ti-mainea kanafina agaienema tokaeya nemaiya anagaamoya ani kema humainea kehena amakesa havimainae. Avopima hanea kene Yisasima humainea kene “Tamage humaineane.” huya amakupi maleya amametiti humainae.
JHN.2.23	Imuma negiya kanale Yisasia Yelusalemu maineno oagenaya tokiya avame yana higeya ageteya mukia veanemoya “Tamage nehie.” huya amakupi maleya amametiti humainae. 
JHN.2.24	Hayamagi Yisasia mukia veanemogami amakua ago amakea yafe agua noamamie. 
JHN.2.25	Naafene amakupima hanea yana ago age-mainea yafe Yisasia mukia veamogamife “Tamakupima hanea yana naha-paiyo.” huno ohune.
JHN.3.1	Nago Falasia kanoa Yuta vayate ala kava kanoamimo agia Nikotimasie. 
JHN.3.2	Nago kegela ani kanomoa Yisasite eno mage huno hie “Humave-nelina kanomoga tagaya ago havimainone kagaya humaveli hama-veli nehana kanomoga Anumaya Kotia hu-gategeka emainane. Kagaya oagenaya tokiya avame yana nehane. Anumaya Kotia kagaiene omaineleasina ania kavala ohateasine. Ani yafe tagaya ago havimainone Anumaya Kotia hu-gategeka emainane.” huno hie.
JHN.3.3	Higeno Yisasia mage huno hie “Tamage-lafa huna kaha-nepauve anafinaga kanomoma nago kanoma haegafa huno oatesiana Anumaya Kotima kava yagai-mainea kumala oagegahie.” huno hie. 
JHN.3.4	Higeno Nikotimasia mage huno hie “Alopa kanomona hanaa huno ateleasine? Itaamo aipafinaga eteno hai falesigeno nagoene eteno atesie huka nehapio?” huno havinege.
JHN.3.5	Havigegeno Yisasia mage huno hie “Tamage-lafa huna kaha-nepauve titetiene Anumaya Koti Alu Aotage Avamumotetiene oatesiana Anumaya Kotima kava yagai-mainea kumatela ougahie. 
JHN.3.6	Amaugafama hanea veamoya augafa hanesia nafane amategahayanagi Anumaya Kotina Alu Aotake Avamumoteti atesia kanomona Alu Aotage Avamumoa haimula amigahie. 
JHN.3.7	Nagaya mani kema hua kea ‘Nagoene eteka nato huka huo.’ huna hua kehena havika kamayoa aika atali ohuo. 
JHN.3.8	Yasimoa agaia hau yate alino visia yana kaulagamoa oagene. Afaa uhuhu uhuhu hia kea haviteka hanategatima aepa heno falote hia kaene vaiyea kaene oagenane. Yasimoma hia avamete huno Anumaya Kotina Alu Aotake Avamumoa nago kanomona neateana noagone.” huno hie. 
JHN.3.9	Higeno Nikotimasia mage huno havige “Ani yana hanaa huno falote hugahie?” huno havinege.
JHN.3.10	Havigegeno Yisasia mage huno hie “Kagaya Isaleli veane hu-maveli hamaveli nehana kano mainanagi naa higeka ohavinane? 
JHN.3.11	Tamage-lafa huna kaha-nepauve age-mainona yafe kaha-nepauve havilinona yafe kaha-nepauvanagi mani kea tamakaveno hu-neatae. 
JHN.3.12	Nagayama ma mopale yafe ago kaha-nepauvanagi ‘Tamage nehane.’ huka havika kagupi maleka kametiti nohanagi ikapinaga yafema kaha-paisugeka hanaa huka havika kagupina maleka kametitia hugane? 
JHN.3.13	Nago kanomoa ikapinaga ohainegi nagaya ikapinagati emainoa kanoa vayamo natenea kanomona nagainiage ikapinagatila ma mopafina elavi-mainoe.
JHN.3.14	Mosesea kame kotega maineno osifavea talo huteno yosale malegamaeno alisaga hu-mainea kavala menia ania huya ikapinagati emainoa kanoa vayamo natenea kanomonina navaleya alisaga hugahae. 
JHN.3.15	Alisaga hisageno mukia veamoya ‘Tamage nehie.’ huya amakupi maleya amametiti hisaya veamoya agola maige maige hisaya hamaimula aligahae.”
JHN.3.16	Anumaya Kotia aiya nagoke nafanea maineanagi ma mopafi veanehe tusiya huno hau ayamopafi haigeno ani aiya nagoke nafanea hu-tegeno elavino emaine. Emainegeta tagaya nagoke nagokemogata agaife tagupi maleta tametiti hisunana haniki-mai yapi tegelege nehia atafina ougahunanagita agola maige maige hisuna tahaimula aliteta maigahune. 
JHN.3.17	Anumaya Kotia nafaneamona mopale veane kaiyeke hu-mateno nofi hu-matesia yatela hu-tegeno omenegi mopafi veane amaku amamemaa ali-gatisiafene huno hu-tegeno emaine.
JHN.3.18	Emaineanagi nagoa veamoya Yesasifena amakupi maleya amametiti haya veala Anumaya Kotia kaiyeke huno nofila hu oama-tegahianagi nagoa veamoya Anumaya Kotina aiya nagoke nafanehe haviya amakupi omaleya amametiti nohaya yafe Anumaya Kotia ago kaiyeke hu-ma-teteno ago nofi hu-ma-tene. 
JHN.3.19	Kaiyekema hu-mate yamo aepaamoa maa hu-maine, aye hale-ma-te kanoa ma mopafina ago emainegeya veamoya kefo yana nehuya hani yapi maisaya yafe muse huya hale yafena nohamaiya yafe Anumaya Kotia ago kaiyeke hu-ma-tene. 
JHN.3.20	Mukia kefo kava huge huge nehaya veamoya hale yafena nohamaigeya “Hale yapima visunageya kefo yatia age-falote hugahae.” huya hale yapina nomae. 
JHN.3.21	Tama kava nehaya veamoya hale yapima neeya mage nehae “Anumaya Kotia taya higeta kanale yana hu-mainonafe mukia veamoya agesae.” huya nehae.
JHN.3.22	Naa hu-maleteno Yisasiene agaiaenema tokaeya nemaiya anagaene Yutia umaineya nagoa kana umaiteya veanea mono tina fale-ma-tenae. 
JHN.3.23	Fale-ma-tegeno Yonia Ainonie nehaya kumate maineno ania huno veanea fale-ma-tene. Ainoni kumala Salimie nehaya kumamo aupate hane. Kasagoya tiyaga anilega haneanagiya veamoya ete ete hageno tina fale-ma-tene. 
JHN.3.24	Yonina avaleya nofipina oatenageno ani lina fale-ma-tene.
JHN.3.25	Yonienema tokaeya nemaiya anagaene nago Yuta kanoene mono tima fale yamo auava yafe mohu mehu huya ke vai-mainae. 
JHN.3.26	Ke vai-maleya Yonitega mage huya mo hane-paiye “Hulave nelina kanomoga Yotani limona ame haupalega kagaienema mainegeka agaifema taha-pai-mainana kanomoa menia agaia tina fale nea-ma-tegeya mukia veamoya agaitega utele nehae.” huya hae.
JHN.3.27	Hageno Yonia mage huno hie “Anumaya Kotia nagoa veamogamina nago yana oamamineleasina oalileasine. 
JHN.3.28	Tamakaya agoma hu-mainoa kea havilinae. Mage huna hu-mainoe ‘Nagaya Anumaya Kotima taugafa ali-gatigahe hu-tenea kanoa omainogi nagaya uhagotena nevisugeno agaya haenaga egahie.’ huna hu-mainoe. 
JHN.3.29	Nago vemoa ama aliana agaia a maineanagi ayama hu-mainea kanomoa agava huno ama ali-mainea kea haviteno tusia muse nehie. Aniama hia avamete huna Yisasitega veama nevaya yafena nagaya tusia muse nehue. 
JHN.3.30	Yisasi agimoa nagaila nagaseno ala huno haigahianagi nagai nagimoa afete tavigahie.” huno hie.
JHN.3.31	Yonia mage huno hie “Anafinagati elavi-mainea kanomoa mukia yana amakase-maineanagi ma mopaletima efalote hu-mainea kanomoa ma mopale kano maineno mopale yafeke kea nehie. Ikapinagati elavi-mainea kanomoa mukia yana amakase-maine.
JHN.3.32	Ikapinagati elavi-mainea kanomoa age-mainea yafeene havimainea yafeene hama-nepaiyanagi nagoa veamoya ani kea haviya amakupina nomalae. 
JHN.3.33	Nomalagi nagoke nagoke veamoya hu-mainea kea haviya amakupima malaya yafe ‘Anumaya Kotia tamageage kano maine.’ huya hu-lokiya nevaiye. 
JHN.3.34	Anumaya Kotia hu-tenea kanomona Anumaya Kotia Alu Aotage Avamula nago haupa nago haupa huno oaminegi mukia hiya huno aminegeno Anumaya Koti kea nehie. 
JHN.3.35	Higeno nefaa nafaneamofena tusia muse nehuno mukia kava yagaisia yana ayapi malene.
JHN.3.36	Nagoa veanemoya nafaneamofema ‘Tamage nehie.’ huya amakupi maleya amametitima hayana agola maige maige hisaya hamaimula ago ali-mainayanagi nagoa veamoya nafaneamoma hia kema akavema omalesayana ani hamaimula oaligahae. Anumaya Kotia ani veamogamina aipa haviya hu-mateno kaiyekea ago hu-neamate.”
JHN.4.1+JHN.4.2	“Yisasia Yonina agaseno mukia veamogamina tina fale-ma-teno hai-maine.” huya haya ke Falasia vayamoya havimainae. Yisasia agaia tina fale oama-tenegi agaiaenema tokaeya nemaiya anagaamoya fale-ma-tenae. 
JHN.4.3+JHN.4.4	Falasia vayamoya ago ani kea haviya yafe Yisasia haviteno Yutia neataleno Kalili eteno ugahe amuno kola mogaseno via kotega Samelia mo vaiyatete hu-maine.
JHN.4.5	Nago Samelia kumamo agia Sika. Ani kumala Yekopua Yuta vayamogami amakinagomoa nafaneamona Yosefe aminea hoya hanelega hane. Yisasia ani kumate evayi hu-maine. 
JHN.4.6	Yekopua ti he-nefia kagemuyola hanegeno yagemoa amuno-kano higeno Yisasia kama vaiye-mainea yafe kasalo haegeno ani kagemuyo ti avayale eno mopale maine.
JHN.4.7	Mopale emainegeno nago Samelia amoa ti he-figahe neegeno Yisasia mage hie “Tina namigena nano.” huno hie. 
JHN.4.8	(Yisasienema tokaeya nemaiya anagamoya anile omainagi kave miya hugahe ala kumatega umainae.) 
JHN.4.9	Yuta vayaene Samelia vayaene amakoya huya amahaote amahaote huya nemaiya yafe ani Samelia amoa mage huno hie “Kagaya Yuta kano mainanagi nagaya Samelia a mainogi naa higeka nagaifena tina namigena nano huka nehane?” huno havinege 
JHN.4.10	Higeno Yisasia mage huno hie “Kagaya Anumaya Kotima amuse yama kamisia yafema havimainateasina tifena nagaila nahavi-gateasine. Tima namio hia kanoma nagemainateasina tifena nahaviganagena maige maige hisana tina kamuleasine.” huno hie. 
JHN.4.11	Higeno ani amoa mage huno hie “Ala kanomoga ani li komua afe yapi hanegi tima he-fisana keayola omalegi hanateti ani maige maige hisua tina he-fika namigane? 
JHN.4.12	Yekopua, taginagomo ani kagemuyola tamineane. Yekopua nafaneyagaaene agaia afuyagaene ani komufitila ne-mainae. ‘Agaila agase-mainoe.’ huka nehapio?” huno hie.
JHN.4.13+JHN.4.14	Higeno Yisasia mage huno hie “Mukia veala ma lipiti nesayana eteya lifena amakegahianagi nagoke nagoke veamogamima amamisua timoa amakusafinaga kapae nehagea ti kana huno lavige lavige hisigeya maige maige hisaya hamaimula amamigahie.” huno hie. 
JHN.4.15	Higeno ani amoa mage huno hie “Ala kanomogae ani lina namigena nano. Namisanagena nagoene onahaugahianagina malela tima he-figahena etena omano.” huno hie.
JHN.4.16	Higeno Yisasia mage huno hie “Negavena mo ke hu-lika male eno.” huno hie. 
JHN.4.17	Higeno ani amoa mage hie “Nenavea omaiye.” huno higeno Yisasia “Nenavema omaiyema hanana tamage nehane.” 
JHN.4.18	“Kagaya faefua (5) negaveya mainayane meni kanafina nago vene mainananagi miya hu-ga-tenaya negavea omaine. Mani kea tamage huka naha-nepaine.” huno hie. 
JHN.4.19	Higeno ani amoa mage huno hie “Ala kanomogae nagaya ago havimainoe kagaya Anumaya Kotina aune kanoa mainane. 
JHN.4.20	Taginagomoya ma agoyale Anumaya Koti agia alisaga nehayanagi tamakaya Yuta vayamogatama ‘Yelusalemu Anumaya Koti agia alisaga nehaya kumala hane.’ hutama nehae.” huno hie. 
JHN.4.21	Higeno Yisasia mage huno hie “Ma amoga nagayama tamage huna kaha-paisua ke havika kagupi ai-maleteka kametiti huo. Nago kana falote hinageno ma agoyaleene Yelusalemuene Anumaya Koti agia alisaga ohugahagi alu kumateti kumateti agia alisaga hugahae. 
JHN.4.22	Tamakaya Samelia veamogatama agima alisaga nehaya kanomona age-lama hutama oagenae. Tagaya Yuta veamogata agima alisaga nehuna kanomofe havilama hu-mainona yafe agia alisaga nehune. Tamaugafa ali-gatisia kanoa Yuta vayapiti falote nehie. 
JHN.4.23	Nago kana falote hugahie. Ani kana ago falote hu-maine. Nenafa agima alisaga hisaya veamoya tamage huya amaku amamemaafiti Nenafa agi alisaga hisaya kanamoa ago falote hu-maine. Nenafana amaku amamemaafiti agima alisaga hisaya veanehe ati neaye. 
JHN.4.24	Anumaya Kotia augafa omalenea avamula mainea yafe agai agima alisaga hugahena veamoya amaku amamemaaleti tamage huya agia alisaga hiho.” huno hie.
JHN.4.25	Higeno ani amoa kenonaa mage huno hie “Kalaisia, Anumaya Kotima taugafa ali-gatigahie huno hu-tesia kanoma esia kea nagaya ago havimainoe. Esiana mukia yafena taha-paigahie.” huno hie. 
JHN.4.26	Higeno Yisasia kenonaa mage hie “Nagaya nevayana kakaienema mainena kema nehua kanoa mani kano mainoe.” huno hie.
JHN.4.27	Mani kea nehigeya agaiaenema tokaeya nemaiya anagala eteya neeya Yisasima amoenema kea kea haayafe ageteya tusi amakesa havi havi hayanagi nagoamoya “Naafe nehane?” huya amofena haviokenae. “Naa higeka ma aene kea kea nehane?” huya Yisasina haviokenae.
JHN.4.28+JHN.4.29	Ani amoa ti kena neataleno ala kumatega uno anifima mainaya veanehe mage huno hama-paiye “Mukia nayoma hu-mainoa yama naha-paiya kanoa etama megeho. Ani kanoa Anumaya Kotima taugafa ali-gatigahema hu-tenea kanofi?” huno hie. 
JHN.4.30	Higeya kumala neataleya Yisasitega emainae.
JHN.4.31	Yaufa neageya Yisasienema tokaeya nemaiya anagaamoya Yisasifena mage hae “Hulave-nelina kanomoga nesana yana hanegi no.” huya nehae. 
JHN.4.32	Nehageno Yisasia mage huno hie “Nagaya oagenaya kavenia hane.” huno hie. 
JHN.4.33	Higeya ani anagaamoya amakaiami huge havige huya mage hu-mainae “Nago kanomo nesia kavela ago alino me mainefi?” huya hae. 
JHN.4.34	Hageno Yisasia mage huno hie “Nesua kavela ma hane hu-na-tenea kanomoma haisia kavama huna naminea aliyana alivaya ayesua yana kavenia hane.
JHN.4.35	Veamoya nehaya ke mage hutama nehae ‘Foa (4) ika maitesunageno afuma nelea kana falote hugahie.’ hutama nehafi? Nagaya tamaha-nepauve tamakaya hoyafina age-lama hutama ageho. Ani hoyafina ago afu-le-maine. Anima hia kava huya veamoya nagai kema haviyama amakupi maleya anametiti hisaya yafe ago afu-le-mainae. 
JHN.4.36	Afuma leana Anumaya Koti kema havisaya yafe ayama hisia kanomoa anonaa aligahianagi aya hu-mainaya vayala amakupi maleya amametiti hisayana agola maige maige hisaya hamaimula aligahae. Aligahayanagi ani hoyafima avina yama negalia kanomoene afumalegeno ayama huno nealia kanomoene nagoya huana musena hugae. 
JHN.4.37	Manima agoma hu-mainaya kea ‘Nago kanomoa kali-malegeno nago kanomoa nenaa nealie.’ huya haya kea tamage nehae. 
JHN.4.38	Nehagi nagoa veamoya kasageke huya anima nagai kema ohavinaya veamogamina Anumaya Koti ke ago hama-pai-mainagi tamakaya ayama hugahena ani vayate ago hu-lama-togetama hama-pai-mainayanagiya amakupi malesagetama afaa nenaage aligahae.” huno hie.
JHN.4.39	Ani amoma hu-mainea kehe mukia Samelia veamoya Yisasife haviya amakupi maleya amametiti nehae. Ani amoa mage huno hu-maine “Mukia hu-mainoa yana ago naha-pai-maine.” huno hu-mainea kehe haviya amakupi maleya amametiti hu-mainae. 
JHN.4.40	Yisasite evayi huya mage huya hae “Tagaiene maisane.” huya havigageno Yisasia amakaiene tole kana maine. 
JHN.4.41	Mainegeya kasagoya veamoya agai kema haviya yafe amakupi maleya amametiti nehae. 
JHN.4.42	Amametiti nehuya ani amofe mage huya hapaiye “Menima kagai kema havuna yafe Yisasina tagua amita tametiti nohunagi tagayama agai kema tagaiti haviteta tagupi maleta tametitia nehune. Menia nehavune mani kanoa ma mopale veamogati taugafa ali-gatigahe emaine.” huya nehae.
JHN.4.43	Anile tole kana maiteno Yisasia ataleno Kalili umaine. 
JHN.4.44	Yisasia agaia nayona mage huno hu-maineane “Nago mono ke hama-nepaiya kanomoa agaia vayaamogamipi maineana vayaamoya ‘Ala kanomo kegi havigetao.’ huya nohae.” huno hu-maineane. 
JHN.4.45	Hu-maineanagi Kalili evayi higeya ani kumate veamoya hu falu fala huteya muse-kase hu-mainae. Naafene ani veamoya Yelusalemu ala imu ki-mainaya kanale Yisasima mukia yama hu-mainea yama moge-mainaya yafe hu falu fala huteya musena hu-tenae.
JHN.4.46	Musena hutetageno Yisasia eteno Kalili hanea kumala Kena kumate uvayi hu-maine. Ani kumatela Yisasia tifena higeno nofi alagamo ti hapae-mainea kumale. Yisasia anile umainegeno nago kamani kava kanoa, Kapaneamu kumate kanogino, neamoa kali ali-maine. 
JHN.4.47	Kali nealigeno nefaa “Yisasima Yutiati ago Kalili emaine.” huya haya kea haviteno aupaa nafanea neataleno Yisasite eno mage huno hie “Nafanenia falisia kava nehigi melika kanale huto.” huno hie.
JHN.4.48	Higeno Yisasia mage huno hie “Tamakaya tokiya avame yama oagenutamahena nagaifena tamakua havi onamitama tamametitia ohugahae.” huno hie. 
JHN.4.49	Higeno ani kamani kava kanomoa mage huno hie “Ala kanomogae nafanenia ago faligahe nehigi afaa kaiyayeka nagaiene eno.” huno hie. 
JHN.4.50	Higeno Yisasia mage hie “Kagaya afaa vuo. Nafanekamoa ofaligahigi afaa maigahie.” huno higeno Yisasima hia kea havino akuafi maleteno ametiti nehuno umaine.
JHN.4.51	Emainea kate eteno maitagifeno nevigeno aliya nafaneamoya me fotu huteya mage huya hae “Kagaila nafanekamoa ago kanale hu-tegeno maine.” huya me-hae. 
JHN.4.52	Me hageno “Na kanale aepa heno kanale hu-tene?” huno hamavi-gegeya “Ega yagemoa ali tagifeno nagokete evigeno ani amuko-nakoma haiya kalimoa kanale hu-tene.” huya hae. 
JHN.4.53	Hageno nefaa agesa haviteno mage hie “Tamage yagemoa ani kanaale enevigeno Yisasia ‘Nafaneka ago kanale maine.’ huno naha-pai-maine.” huno nehuno agaiaene mukia anagaaene Yisasife haviya amakupi maleya amametiti hu-mainae.
JHN.4.54	Yisasia Yutiati eteno Kalili emaineno aniama hia kavala napa tu (2) kanale tokiya avame yana hu-maine.
JHN.5.1	Haenagaa Yuta veamoya ala imu Yelusalemu negiya kana falote higeno Yisasia anilega hai-maine. 
JHN.5.2	Yelusalemu kegiyafi nago fiana sipi sipi afuyagamo fiana hane. Ani fiama hanelela ti kotuna male-maine. Ani li kotumo agia Yuta vayamogami kefina Petesaitae. Ani kotutela faefua (5) fugagieta nona hane. 
JHN.5.3+JHN.5.4	Mukia kali veala aulaga asu hu-mai anagaene aiya avayu hu-mainea anagaene aiyaaya api hu-mai anagaene ani fugagieta noyagafi alitalu huya fae-mainae.
JHN.5.5	Nago anile nemaiya kanomona kaliamoa teti eitia (38) kafu hu-maine. 
JHN.5.6	Yisasia anima faeno mainea kanoa mogeteno “Mani kanoa ayaaya kana kalia alino maine.” huno huteno mage hie “Kalikamoma hanoma hisia yafena muse nehapio?” huno havige-maine. 
JHN.5.7	Havigegeno kali kanomoa Yisasife mage hie “Humave-nelina kanomoga tima aikalafuma nehia kanalema naya huno navaleno tipi natesia vayala omaiya yafe nagainige oanagi nagaila ago nagaseya tipi aupaa nevae.” huno hie. 
JHN.5.8	Higeno Yisasia mage hie “Hetika fae omanakaa nealika ka vuo.” huno hu-maine. 
JHN.5.9	Higeno aupaa kaliamoa kanale hu-tegeno hetino fae omanaa nealino ka umaine. Kanalema hu-tenea kana Sapati kanalele.
JHN.5.10	Ani yafe Yuta vayamoya kaliama hano hutea kanomofe mage hae “Meni kana Sapati kanalele. Naa higeka faesana omanaka alika nevane? Tagaima kahegi kemoa Sapati kanalela ani kavala ohuo huno hu-maineane.” huya hae. 
JHN.5.11	Hageno kenonaamia mage hie “Kalinia alino kanalema hu-na-tea kanomoa mage huno naha-pai-maine ‘Fae omanakaa nealika vuo.’ huno hu-na-tene.” huno hie 
JHN.5.12	Higeya mage huya havigae “Mani kanoa hana kanomo kaha-paigeka faesana omanaka alika nevane?” huya hae. 
JHN.5.13	Hayanagi mukia veama anile alitaluma hagenofena Yisasia aluale ago umainegeno anima kaliama hanoma hutea kanomoa mage hie “Oagoa kanomo ani kea hu-natene.” huno ha-mapaiye.
JHN.5.14	Haenagaa Yisasia kanale hu-tenea kanomona mono nopi mainegeno mogeteno mage hie “Kagaya ago menia kalikaa hano hu-ga-tegeka kanale huka mainanagi kefo kavala nagoene ohuo. Kefo kavama hisanana nagoa kana ya aligane.” huno hie. 
JHN.5.15	Higeno mani kanomoa viayamo Yuta vayafena mage huno hama-paiye “Yisasia alino kanale hu-natenea kanoe.” huno nehie. 
JHN.5.16	Hianagi Yisasima Sapati kanalema kaliama alino kanalema hu-tenea yafena Yuta vayamoya aepa heya amaipa kafa heteya Yisasina aliya haviya hu-neatae.
JHN.5.17	Yisasia mage huno hama-nepaiye “Nenafaa mukia kanalela aliyana nealigena nagaienena ania huna aliyana nealue.” huno hie. 
JHN.5.18	Mani kehena Yisasia “Anumaya Kotia nagai Nenafae.” huno nehuno “Nagaya Anumaya Kotiene nago kana kana hutaa mainoe.” hunoma nehia kene Sapati kanale kahegi kema atagae-mainea yafeene Yuta vayamoya nagoene ke vaiteya “Haegahune.” huya hu-mainae.
JHN.5.19	Yisasia mage huno hie “Tamage-lafa huna tamaha-nepauve Nafaneamoa agaiage nagoke kavala nohianagi Nenafama nehia kavala age-maineafe ani kavala nehie. Nenafama nehia kavala Nafaneamoa ani kavala nehie. 
JHN.5.20	Nenafaa Nafaneamofena aguafina nehaigeno agaima mukia nehia kavala ave-nelie. Ave-ligeno ala kavama ago hu-mainea kavala agaseno haenagaa tusia ala kavakefa ave-linegetama agetama atali atalu hugahae. 
JHN.5.21	Nenafaa fali-mainea vayala ali he-ti-mateno hamaimua neamamianagino Nafaneamoa ania huno haiya veamogamina hamaimula neamamie.
JHN.5.22	Nenafaa nago kanomona fako hu noateanagi mukia veala fako hu-ma-tesia tokiya yana Nafaneamona ago amine. 
JHN.5.23	Aminea yafe Nenafafema mukia veamoya agima alisaga hayana ania huya Nafaneamo agia alisaga hisae. Nagoa veamoya Nafaneamo agima alisaga ohisayana ania huya hu-tenea Nenafa agiene alisaga nohae.
JHN.5.24	Magi nagaya tamage-lafa huna tamaha-pauve nagoa veamoya kenia haviya hu-natenea kanomofe ‘Tamage nehie.’ huya amakupi maleya amametiti hisayana ani veamogamina agola maige maige hisaya hamaimula ago ali-mainae. Ani veala hagoteya fali-mai vaya kana huya mainafiti hetiya hamaimuamia ali-mainae. Haenagaa Anumaya Kotia kaiyekea hu oama-tegahie. 
JHN.5.25	Tamage-lafa huna tamaha-nepauve nago kanamoma agoma falote hisiana amaku amamemaamoa fali-mainaya veamoya Anumaya Koti nafanemo ke haviteya akave malesayana he-tiya agola maigahae. Ani kana ago falote hu-maine. 
JHN.5.26	Nenafana agaiafi haimumo aepa haneanagi ania huno Nafaneamofena ‘Hamaimumona aepaa maiyo.’ huno hu-tene. 
JHN.5.27	Nafaneamofena ikapinagati emainea kanoa vayamo atenea kanoginofe kaiyekema hu-ma-teno fako hu-ma-tesia tokiyaa amine. 
JHN.5.28	Mani kehena atali ohiho. Nago kana falote hisiana mukia agoma faligeyama komufi he-vai-matenaya veamoya Yisasini nagea havigahae. 
JHN.5.29	Haviteya ani komufinagati he-tiya hati-lavisageya kanale kava hu-mainesaya veanea hetiya agola maigahayanagi kefo kava hu-mainesaya veanea he-tisageno Anumaya Kotia kaiyekea hu-ma-teteno kina hu-ma-tenageya haviya hugahae.
JHN.5.30	Nagainige nago kavala nohuanagi Anumaya Kotia nahapai-mainea keleti kea fako hu-neama-toe. Ani yafe fatago hulama huna kea fako hu-neama-toe. Nagainia nagesafiti ani kavala nohuanagi hu-na-tenea kanomoa agaia huo hea kavaage nehua yafe fatago hu-lama huna kea fako hu-neama-toe.” huno hie.
JHN.5.31+JHN.5.32	“Nagainigema hu-halena aepaanima tamaha-paisugenoa kenimoa haviya hugahianagi nago kanomoma nagaifema hu-haleno tamaha-nepaiyana nagaya ago havimainoe agayama nagaifema hia kea tamage nehie. 
JHN.5.33	Tamakaya vayala hu-matageya Yonitega vageno Yonia nagaifena ke tamage tamaha-pai-maine. 
JHN.5.34	Nagayama vayamoya nagaifema hu-mainaya kea ‘Afa ke nehae.’ huna huanagi tamakaya ani kea havisageno tamaugafa ali-gatisia yafe tamaha-nepauve. 
JHN.5.35	Yonia kani kana huno maineno hanagaligenoma leana osi kanafi tamakaya agai kanimoma lea yafena musena hu-mainae. 
JHN.5.36	Muse hu-mainayanagi nago tusia kanale yaaene nagai aepaene tamave-li-maine. Ani yana ali-mainoa aliyaniae. Nenafa naminea aliyama alina avaya-yesua yana Yonia nagaife hu-mainea kemo agase-mainegetama agetetama nagaifena havimainae. Ani aliyania Nenafa hu-na-tenea yafe tamave-li-maine. 
JHN.5.37	Hu-na-tenea Nenafaa nagaifena ago tamaha-pai-maineanagi tamakaya agaila agea ohavitama agai aufina oagetama hu-mainae. 
JHN.5.38	Hu-tenea kanomofena ‘Tamage nehane.’ hutama tamakupina maletama tamametiti nohaya yafe Anumaya Koti kea tamakupina alitama nomalae.
JHN.5.39+JHN.5.40	Anumaya Koti kea nayo kae-malenaya avopi hapalitama ati-yetama ago age-mainae. ‘Ani avopitila agola maige maige hisuna tahaimula aligahune.’ hutama tamakesa havimainae. Ani avona nagaife huya tamaha-pai-mainayanagi nagaitega esaya tamakesa nohaviye. Agola maige maige hisaya tamahaimula tamamisua yafena nagaitega nomae.
JHN.5.41+JHN.5.42	Veala muse hu-na-teyafene huna nohuanagi tamakaifena nagaya ago havimainoe. Tamakaya tamakuafina Anumaya Kotifena notama-haikena neagoe. 
JHN.5.43	Nagaya Nenafa agile emainoanagi navaletama falu fala hutama nonatayanagi alu kanomoa agaia agile esigetama afaa avaletama ali falu fala hutegahae.
JHN.5.44	Tamakaya ‘Alu vayatimo alu vayatimoya muse hu-lateya ala tagi lamisae.’ hutama nehayanagi Anumaya Kotia agaiage mainegi alu Anumaya Kotia omaineanagitama Anumaya Kotia muse hu-lama-tesia yafena notamahaiye. Naa nehayanagi hanaa hutama nagaifena tamakupina maletama tamametitia hugahae? 
JHN.5.45	Tamakaya nagaife ma ke hutama ohaviho ‘Nefate kaiyekea hu-la-tegahie.’ hutama tamakesa ohaviho. Aao, nagaya kaiyekea hu otama-tegahuanagino tamakayama taya hugahiema hutama nehaya kanomo, Mosesema tamaha-paiya kemoa kaiyekea hu-lama-tegahie.
JHN.5.46	Mosese kema havitama tamakupi maletama tamametitima haleasina nagai kene ania hutama tamametitia haleasine. Mosesea nagaife huno kae-maleneafe ania haleasine. 
JHN.5.47	Tamakaya Mosesema kae-malenea kema havitama tamakupi maletama tamametitia ohunayanagitama hanaa hutama nagai ke havitama tamakupi maletama tamametiti hugahae?” huno hamavi-nege.
JHN.6.1	Haenagaa Yisasia tipi kalefi uno Kalili li kotuna takaeno umaine. Ani li kotumona nago agia Taipiliasie. 
JHN.6.2	Mukia veamoya kaliamima alino kanale hu-ma-teno tokiya avame yama higeyama agaya yafe akave umainae. 
JHN.6.3	Vageno Yisasiene agaiaenema tokaeya nemaiya anagaaene agoyale haiya mopale mainae. 
JHN.6.4	Yuta vayamoya Anumaya Kotima amakinagomogami amaugafama ali-gati-mainea yafe amakesa havisaya imu kisaya kanaa ago aupa hu-maine.
JHN.6.5	Yisasia ageno ataleno ageana mukia veamoya agaitega neageno amaketeno Filipife mage hie “Hanateti ani veamoyama nesaya kavela miya hugahune?” huno hie. 
JHN.6.6	Yisasia Filipina ayevataga huno mani kea nehuno agayama hugahema hia yana ago havimaineno hu-maine.
JHN.6.7	Filipia mage hie “Nago kanomoa tu hataletia (200) kanale aliyana aliteno miya alino ani monea ataleno kavema miya hisiana ma mukia veakefafina osi osi huya kavela alite alite hugahae.” huno hie. 
JHN.6.8+JHN.6.9	Higeno nago kanoa agaiaenema tokaeya nemaiya anagaamogamipitila, Saimoni Pitana aganaamoa Etalua, mage huno hie “Nago nafanemoa faefua (5) mayagi tole noyamegi huno ali-lino maine. Veakefamo alino ala higeno mani kavela osi kanoa haneanagi hanaa huno taya hisie?” huno hie. 
JHN.6.10	Higeno Yisasia agaiaenema tokaeya nemaiya anagaamofe mage hie “Mukia veakefa ‘Mopale maiho.’ hutama hama-paiho.” huno hama-paiye. Ani kumala mukia apeage hanea kumalagiya mukia veakefa mopale mainae. Ani veala faefu tausenia (5,000) venene mainae.
JHN.6.11	Yisasia ani maya alino Anumaya Kotitega muse huno havigeteno mukia mopale mainaya veamogamina fako huno amamite amamite hu-maine. Noyamene ani kava higeno mukia veamoya ani kavela nageno amamu hu-maine. 
JHN.6.12	Nemamu hu-male-tageno Yisasia agaiaenema tokaeya nemaiya anagaamofena mage hie “Mukia atupa-tapa kavela alitalu hu-tama maleho. Nagoa osi osi atupa vitali vitali ohiho.” 
JHN.6.13	Amakaya mukia veala faefua (5) maya kanoafiti neteya atalaya atupayaga alitalu huya tuelufua (12) kula ai-havate-mainae.
JHN.6.14	Anifima mainaya veakefamoya Yisasima hu-mainea tokiya avame yana ageteya mage hae “Tamage huno Anumaya Kotina aune kanoa hu-tesigeno ma mopafima egahiema huno hu-mainea kanoa mama ago emaine.” huya hae. 
JHN.6.15	Hageno Yisasia vayamoyama hisaya kavala aguafinaga mage huno havimaine “Mani vayamoya nagaila sauveami maisua yafe navalegahe nehae.” huno nehuno neamataleno agaiage agoyafi hai-maine.
JHN.6.16+JHN.6.17	Yagemoa lavi-falegeno une avamemaa agaiaenema tokaeya nemaiya anagaamoya ala ti agegayalega uteya tipi kalefi asaga hu-maiya Kapaneamu vayana Yisasia amakaienena oune. Ovigeya yaufa uge uge huya nevageno hani ki-ma-tene. 
JHN.6.18	Ala yasigefamoa eno tina melino mo ai-yahae me ai-yahae huno tusiya hu-maine. 
JHN.6.19	Tusiya higeya tipi kalefima mainaya vayamoya yosaleti vailagai-liya vayana nagoa ayaayaa sikisia (6) kilomita ti kotumona amunopi neuya agayana Yisasia ti avoyale aiya ayeme ayeme tipi kalema hanelega neegeya ageteya tusiya huya kolia hu-mainae.
JHN.6.20	Koli nehageno Yisasia mage huno hama-paiye “Kolia ohiho mamona nagayae.” huno hama-nepaiye. 
JHN.6.21	Hama-paigeya vayamoya Yisasina tipi kalefi haisaga hu-maisia yafe muse nehuya tipiti avalesaga nehae. Ani tipi kalemoa visaya kumatela aupaa uvayi hu-maine.
JHN.6.22	Faeteya kotigeya tikotumona atu kaiyaga mainaya veamoya ageteya mage hae “Nagoke tipi kaleage hanegeta age-mainone. Yisasienema tokaeya nemaiya anagaage ani lipi kalefi vayanagi Yisasia ounegi ani vayala amakaiamige umainae.” huya hae. 
JHN.6.23	Ani kumala Yisasia Anumayamotega nunamu huno muse huteno kavela amamigeya ne-mainaya kumate nagoa lipi kaleyaga Taipiliasi kumateti anile neae. 
JHN.6.24	Neeya mukia veamoya megayana Yisasienema tokaeya nemaiya anagaene omainageya megeteya tipi kalefi asaga hu-maiya Kapaneamu Yisasife mo atiye-mainae.
JHN.6.25	Atiyeme valegati atu kaiyaga umaineya Yisasina mogeteya mage hae “Hulave-nelina kanomoga na yu ma kumala meli-mainane?” huya havinegae. 
JHN.6.26	Havigageno Yisasia mage hie “Nagaya tamagelafa huna tamaha-nepauve tamakaya kavema tamamugetama nageno tamamuma hu-mainea yafe natia neayayanagi nagaila tokiya avame yama hugetama age-mainaya yafena natia noayae. 
JHN.6.27	Tamakaya kasalisia kavefena maitama ati oayeho. Maige maigema hisaya kavefeke maitama atiyeho. Nagaya Nenafaa, Anumaya Koti hu-na-tenea kanomona ikapinagati emainoa kanoa vayamo natenea kanomona mani kavela tamamigahue.” huno hie.
JHN.6.28	Higeya mage huya havinegae “Tagaya hanaa huta Anumaya Koti aliyana alisune?” huya havinegae. 
JHN.6.29	Hageno Yisasia mage hie “Mani aliyana Anumaya Kotia muse nehia aliyane. Agayama hu-tegeno emainea nafanemofe tamakupi maletama tamametiti hisaya yafe muse nehie.” huno hie. 
JHN.6.30	Higeya mukia veamoya mage hae “Hana augafa tokiya avame yana tave-lisanageta ageteta tagupina maleta tametiti hisune? 
JHN.6.31	Nayona taginagomoya vaya omai kotega maineya nago kavela agia manae nehaya kave ne-mainayane huno kae-maleneane
JHN.6.31	‘Ikapinagati maya amamigeya ne-mainae.’
JHN.6.31	huno kaemaleneane.” huya nehae.
JHN.6.32	Hageno Yisasia mage hie “Nagaya tamage-lafa huna tamaha-nepauve ikapinagati elavi-mainea maya Mosesea agaia oamaminegi Nenafaa ikapinagati tama maya menia nelamamie. 
JHN.6.33	Anumaya Kotima tamamia mayamoa maa hu-maine nago kanoa ikapinagati ea maya mainea yafe ma mopale mainaya veala hamaimula amamine.” huno hie.
JHN.6.34	Higeya mage huya hae “Ala kanomogae mukia kanalela ani maya tamige lamige huo.” huya hae. 
JHN.6.35	Hageno Yisasia mage huno hama-nepaiye “Nagaya hamaimu amamisua maya mainoe. Nagaitegama esia veamoya nagoene amakala otegahae. Nagayama hu-lama-tesua yafe amakuafi maleya amametiti hisaya veamoya tifena oamakegahae.
JHN.6.36	Nagaya ago tamaha-paugetama nagaila ago nagemainayanagi nagaya hu-lama-tesua yafena tamakupina maletama tamametitia nohae. 
JHN.6.37	Mukia Nenafama naminea veamoya nagaitega egahae. Nago kanomoma nagaitegama esigenahena ‘Eteka vuo.’ huna hu oategahue. 
JHN.6.38	Hu-na-tenea kanomoma haisia kavama hisua yafe ikapinagatila hu-nategena emainoe. Nagainia nagesafiti kavala hugahe omenoe. 
JHN.6.39	Hu-na-tenea kanomoma haisia kavama hisuana maa hu-maine naminea veanefitila nagoke kanoa fanane ohisagena ma mopama hanoma hisia kanafina mukia fali-mainesafiti ali he-ti-matesugeya agola maige maige hugahae. 
JHN.6.40	Nenafaa maa yafe musena nehie mukia veamoya nafaneamona neageya agayama hu-matesia yafe havilama huya amakupi maleya amametiti hisayana agola maige maige yana aligahae. Alitesagena ma mopama hano hisia kanafina nagaya fali-mainesafitila ali he-ti-ma-tesugeya agola maige maige huya maigahae.” huno hu-maine.
JHN.6.41	Yisasima “Nagaya ikapinagati elavi-mainoa maya mainoe.” huno hu-mainea kehe Yuta veamoya Yisasifena ke vaiya kasagoya ke hu-tenae. 
JHN.6.42	Mage huya nehae “Ma kanoa Yisasia, Yosefe nafanefi? Nefaene itaamoene ago age-mainone. Naa higeno menia ‘Ikapinagati elavi-mainoa kano mainoe.’ huno nehie.” huya hae.
JHN.6.43	Hageno Yisasia kenonaamia mage huno hie “Tamakaya tamakaitamifima kasagoya kema hatagaya kea ataleho. 
JHN.6.44	Nago kanomoa nagaitega agaia nomegi hu-na-tenea Nenafa avayu hinageno nagaitega enagena nagaya ma mopama hano hisia kanafina fali-mainesifiti ali he-ti-tesugeno haimula aligahie.
JHN.6.45	Anumaya Koti aune vayamoya mage huya kae-malenayane
JHN.6.45	Mukia veamogamina Anumaya Kotia hu-maveli hamaveli hugahie huya kae-malenayane.
JHN.6.45	Mukia veamoya Nenafama hu-mavelia kea haviteya akave malenaya veamoya nagaitega neae. 
JHN.6.46	Nago kanomoa Nenafana oageneanagi Anumaya Kotitegati emainea kanomoa agaiage Nefana age-maine.
JHN.6.47	Tamage-lafa huna tamaha-nepauve nagaifema haviya amakupi maleya amametiti hu-mainaya veamoya agola maige maige hisaya hamaimula ago ali-mainae. 
JHN.6.48	Nagaya nagainia hamaimu amamisua maya mainoe. 
JHN.6.49	Ani tamakinagomoya vaya omai kotega maineya nago kavemo agia manae huya nahaya kave ne-mainayanagi ago fali-mainae. 
JHN.6.50	Fali-mainayanagi maa augafa ikapinagati elavia maya nesaya veamoya ofaligahae. 
JHN.6.51	Nagaya Ikapinagati elavi-mainea maya mainoe. Ani mayamona haimua hane. Nagoa veamoya mani mayama nesayana agola maige maige hugahae. Ani maya nagainia naugafae. Ma mopalema mainaya veala agola maige maige hisaya yafe naugafa ataletena faligahue.” huno hie.
JHN.6.52	Higeya Yuta vayamoya mani kehena ke vaiya mage huya hae “Mani kanomoa hanaa huno augafaa taminegeta nesuna yafe nehie?” huya hu-mainae. 
JHN.6.53	Nageno Yisasia mage hie “Nagaya tamage-lafa huna tamaha-nepauve tamakayama ikapinagati emainoa kano vayamo na-tenea nafanemoni naugafaene kolaniaenema onesayana maige maige hisaya tamahaimula tamakupina omalegahie. 
JHN.6.54	Nagoa veamoya naugafaene kolaniaenema nesayana agola maige maige hisaya hamaimula ago ali-mainayanagina ma mopama hano hisia kanafina fali-mainesafitila ali he-ti-ma-tegahue. 
JHN.6.55	Nagai naugafa, kave tama hane. Kolaniaenena tama li hane. 
JHN.6.56	Nagoa veamoya naugafaene kolaniaenema nesayana nagai nagupi mainagena nagaya ania huna amakai amakupina mainoe. 
JHN.6.57	Nenafaa haimuaene kanomoa hu-nateneanagino nahaimula namigena mainoe. Nagoa veamoya nagai naugafama nesayana nagai tokiyafiti hamaimula aliteya maigahae. 
JHN.6.58	Ikapinagati elavi-mainea maya maa augafa maya hane. Yuta vayamogami amakinagomoya ne-mainaya maya kana ohune. Ani maya neteya ago fali-mainayanagi nagoa veamoya ikapinagati elavi-mainea mayama nesayana agola maige maige hugahae.” huno hie. 
JHN.6.59	Yisasia mani kea Kapaneamu mono nopi huno hama-pai-mainea ke.
JHN.6.60	Mukia akavema nevaya veamoya ani kea haviteya mage huya hae “Manima hu-mave-lia kemoa tusia kana nelahaiye. Hana kanomo mani kea haviteno akave malesia amukoa hane?” huya hae. 
JHN.6.61	Hageno Yisasia ani kehena akavema nevaya veamoya kasagoya kema haya kea ago aguafinaga haviteno mage huno hie “Mani kemoa otamahaifi? Natalesaya tamakesa nehavifio?” huno hamavi-nege. 
JHN.6.62	Nagayama, ikapinagati emainoa kanoa vayamo natenea kanomona, etenama hagotena nemauva kumatema visugetama nagesayana hanaa hugahae? 
JHN.6.63	Anumaya Koti Avamumoa maige maige hisaya tamahaimula nelamianagi tamakai tamaugafamoa nagola kanale yana notamamie. Nagaya Anumaya Koti Avamumoa naminea ke tamaha-pai-mainoe. Ani kemoa maige maige hisaya tamahaimula nelamamie. 
JHN.6.64	Mani kea tamaha-pai-mainoanagi “Nagoamogatama ani kehena tamakupina alitama nomalae.” huno nehuno nayoma aepa he-mainea kanafina Yisasia amakupi maleya amametiti ohisaya veaene agaiama agesi huno kame ya hu-tesia kanoene ago haviline. 
JHN.6.65	Yisasia nagoene mage hie “Ani yafe mage huna tamaha-pai-mainoane nagoke veala amakaiamia nagaitega omegahagi Nenafa esaya amaku amakesa amamisigeya nagaitega egahae.” huno hie.
JHN.6.66	Mani kema higeya kasagoya akavema umainaya veala eteya mai-yahae huya ataleya umaineya nagoene agaienena me vai-oayenae. 
JHN.6.67	Yisasia tuelufua (12) anagaamogamife mage huno hamavi-nege “Tamakaya ania hutama nagaila natalegahao?” huno hamavi-nege. 
JHN.6.68	Hamavi-gegeno Saimoni Pitaa kenonaa mage hie “Anumayamoga hana kanomote visune? Kagai kemoa maige maige hisuna tahaimula nelamie. 
JHN.6.69	Tagaya ago havilinone kagaya alu aotage kavaage kanoa Anumaya Kotia hu-gategeka emainananagita kagaifena tagaya tagupi maleta tametitia ago hu-mainone.” huno hie.
JHN.6.70	Higeno Yisasia mage hie “Tamakaya tuelufua (12) anaganimogatamina nagaya ago hapali-lama-tenoamagi tamakaipina nago kanomoga Kefo Avamuene mainane.” huno hie. 
JHN.6.71	Mani kema hiana Yutasife hu-maine. Yutasia Saimoni Isakaliotina nafaneamoe. Tuelufua (12) anagapiti Yisasina agesi huno kame ya hu-tesia kanohe hu-maine.
JHN.7.1	Ani kanafina Yutia kotega vayamoya haesaya amakesa haviya yafe Yisasia Yutia vai-oayeno Kalili kotega ute ete huno maine. 
JHN.7.2	Ala kana, fugagieta nopi maineya imu negiya kana aupa nehie. 
JHN.7.3	Aupa higeya Yisasina aganaamoya mage huya hapaiye “Ma kumala neataleka Yutia kotega ugeya kakavema nehaya veala kagayama tokiyakaletima alina aliyana ageho. 
JHN.7.4	Nago kanomoa ‘Mukia veamoya nagesae.’ huno kesi aliyana noalia yane. Kagaya ani tokiya aliyana mukia ma mopale veamogami amaufi aligeya ani aliyakaa ageho.” huya hae. 
JHN.7.5	Hayanagi ani aganaamoya agaifena haviya amakupi maleya amametitia ohunaya yafe ani kea hu-mainae. 
JHN.7.6	Yisasia mage hie “Aliyania amave-lisua kanania falote ohunegi tamakaya mukia kanalela tamakaima tamahaisia kavala hisaya kanatamilelagi afaa haiho. 
JHN.7.7	Nagai ke nohaviya veamoya tamakaifena musetami nehagi nagaya ‘Ase ohu kava nehae.’ huna hama-pauva yateti nagaila amaipa kafa he-nenatae. 
JHN.7.8	Tamakaya Yelusalemu imulega viho. Nagaya aliya kanania falote ohuneanagina ani yafe menia imulega ougahue.” huno hie. 
JHN.7.9	Ani kea hama-paiteno ouno afaa Kalili kotega maine.
JHN.7.10	Aganaamoya imulega ago utageno Yisasia haenaga anilega hai-maine. Vaya amaulela ounegi kesi fala-kino umaine. 
JHN.7.11+JHN.7.12	Falakino umainegeya Yuta vayamoya agayama imulema esiafene huya moge mege hugetayana higeya mage huya hae “Ani kanoa hanate maine?” huya hamavi-gageya anifima alitalu hu-mainaya veamoya Yisasifena sumi sumi huya nagoamoya “Kanale kanoe.” huya nehageya nagoamoya “Vaya aye-mavataga hugeno omai kanoe.” nehageya huya hae. 
JHN.7.13	Hayanagi Yuta vayamogamife koli haya yafe ani kea ala kea ohunagi osi kefiti sumi sumi huya hu-mainae.
JHN.7.14	Ani imu kanamo amunopinaga Yisasia ala mono nopi haino hu-mave-li-maine. 
JHN.7.15	Hu-mave-neligeya Yuta veamoya tusia amamayo neaiya mage huya hae “Mani kanoa hana avo nopi uno age-mainea kanomo avopitila taha-nepaiye? Avo nopina ounea kanomoa hanateti ani kea haviline?” huya hae. 
JHN.7.16	Hageno Yisasia kenonaamia mage huno hama-paiye “Hu-mave-nelua yana nagesafiti tamaha-nopaugi nevayama hu-na-tegena emainoa kanomo naha-pai-mainea ke tamaha-nepauve. 
JHN.7.17	Nagoa veamoya ‘Anumaya Kotina haisia kava hugahune.’ huyama hisaya veamoya ma ma hu-lamave-nelua kea nagesafiti tamaha-nepaufi Anumaya Kotia naha-pai-mainea ke tamaha-nepaufi havigahae. 
JHN.7.18	Havigahayanagi nago kanomoa agaia agesafiti kema hisia kanomoa ‘Nagai nagi alisaga hisae.’ huno nehianagi nago kanomoma ‘Nevayama hu-na-tenea kanomo agi alisaga hisae.’ huno hisia kanoa kanale agu agesaene kano mainea yafe havigea ohugahie. 
JHN.7.19	Mosesea kahegi kea ago tamaha-pai-mainea ke tamakaitamifina nago kanomoga ani kemona akavela nomalane. Naa higetama menia nagaila nahaegahena nehae?” huno hie. 
JHN.7.20	Higeya melitalu hu-mainaya veamoya mage huya hae “Kefo avamumo kagaila kagusafina maineno kavale-liteno nehie. Taya kahaegahena nehageka nehane?” huya hae. 
JHN.7.21	Hageno Yisasia mage huno hama-paiye “Nagaya nago tokiya aliyama Sapati kanalema alua aliyafe tamamayoa neaiye. 
JHN.7.22	Mosesea nayona ‘Nafanetamimona agoya amega augafaa taga hu-taleho.’ huno hama-pai-maine. Ani kavala agaia alino aepa ohenegi Mosesena aginagomoya ani yana aliya aepa he-mainae. Nemoma agoya anoyaa tagama hayana Sapati kanale taga hu-mainae. 
JHN.7.23	Tamakaya Mosesema kahegi kema oatagaesaya yafe Sapati kanalela nemo agoya anoyaa taga nehayanagi naa higetama nagayama Sapati kanalema nago kanoma mukia augafama alina hilatoma hua yafena tamahaiya vai-nena-tae? 
JHN.7.24	Havigu ke nehae. Afaa amega yate agetetama ‘Kefo kava nehane.’ hutama nehagi tama kava hisigetama agetetama kaiyekea hu-teho.” huno nehie.
JHN.7.25	Nagoa Yelusalemu mainaya veamoya Yisasima hia ya ageteya mage hae “Ma kanoa ala vayamoyama haegahunema haya kanofi? 
JHN.7.26	Ageho vaya amaulagafina kea nehianagi nago yana hu noatae. Kava vayamoya ma kanomofe Anumaya Kotia veamogati taugafa ali-gatigahie huno hu-tegeno emainea kanoa mainea yafe havimainafi? 
JHN.7.27	Anumaya Kotia taugafama ali-gatigahema hu-tegeno emainea kanomofena ‘Hana kumateti emaine?’ huya hugahayanagi ma kanoma ea kumala ago age-mainone.” huya hae.
JHN.7.28	Hageno Yisasia ala mono nopi haino maineno hu-mave-nelino ala kefiti mage huno hie “Tamakaya nagaifena ago havilama hutama nage-mainafi? Nagayama emainoa kumaenefe havimainafi? Nagaya nagaini nagesafiti omenogi nagaima hu-natenea kanomoa tokiyaage kano maineanagitama tamakaya agaila oagenae. 
JHN.7.29	Oagenayanagi nagaya agaiene mainoleti hu-nategena emainoafenagina ago age-mainoe.” huno hie. 
JHN.7.30	Higeya agaila atafa hugahe hayanagi falisia kanaa yaufa falote ohunea yafe augafalela nago kanomoa atafa ohune. 
JHN.7.31	Ohunayanagi mukia anifima mainaya veamoya agaifena haviya amakupi maleya mage hae “Anumaya Kotima taugafa ali-gatigahema hu-tenea kanoma esiana ma mainea kanomoma tokiya avame yama hu-mainea kavala agasesifi? Aao oagasegahie. Ma kanoa Anumaya Kotima taugafa ali-gatigahema hu-tegeno emainea kano maine.” huya hae.
JHN.7.32	Nehageya Falasia vayamoya agaifema sumi sumima haya kea haviteya mono note kava vayaene Falasia vayaene ati vayamogamina hu-ma-tageya Yisasina me haesaya malesaya kava huya avalegahe neae. 
JHN.7.33	Neageno Yisasia mage huno hie “Osi kana kanoa tamakaienena maitena hu-nategena emainoa kanolega ugahue. 
JHN.7.34	Tamakaya nagaifena natiyegahayanagi nagaila onagegahae. Visua kumatela tamakaya ougahae.” huno hie. 
JHN.7.35	Higeya Yuta vayamoya amakaiamifi huge havige huya mage hae “Agayama ‘Nagaila onagegahaema.’ hia kumala hanamaalegafiga hanegeno nehie? Agaya Kaliki kotega Yuta vayamogatina tataleya umainaya kotega umaineno Kaliki vea hu-mave-li hamaveli hugahe nehifi? 
JHN.7.36	Agayama hia kea ‘Tamakaya nagaila natiyegetesayana onagegahae. Visua kumatela ougahae.’ hunoma hia kemo aepaa naane huno nehie?” huya hae.
JHN.7.37	Imu kime haiya mogi hanoma haya kana tusia ala kanae. Ani kanale Yisasia he-tino ala kefiti mage hu-maine “Nagoa veama tifema amakesia veala nagaite eya tina me neho. 
JHN.7.38	Nagoa veamoya nagaife haviya amakupi maleya amametitia hisayana Anumaya Koti autamafina ani veamofe mage hu-maineane
JHN.7.38	‘Ofali tina kasagoya timo aguafina hava-te-maineno vali-lavino tavigahie.’ huno hu-maineane.” huno nehie.
JHN.7.39	Yisasia anima hia kea “Alu Aotage Avamuamofe hu-maine.” Ani Alu Aotage Avamula Yisasifema haviya amakupi malesaya vaya amamite amamite hugahe nehie. Ani kema hia kanafina Yisasia yaufa ikapinaga ohainea yafe Alu Aotage Avamuamoa yaufa omenegeno hu-maine.
JHN.7.40	Nagoa alitalu hu-mainaya veamoya ani kea haviteya mage hae “Tamage-lafa huno mani kanoa Anumaya Koti aune kano emaine.” huya hae. 
JHN.7.41	Hageya nagoa veamoya “Anumaya Kotia taugafa ali-gatigahe hu-tenea kano maine.” nehageya nagoa veamoya “Anumaya Kotia taugafa ali-gatigahe hu-tenea kanomoa Kalilitila falote ohugahie. 
JHN.7.42	Anumaya Koti autamafina mage huno kae-maleneane
JHN.7.42	‘Anumaya Kotia taugafa ali-gatigahema hu-tenea kanoa Tevitina aginagomo egahie. Tevitima Petelehemu nemaiya kumate ategahie.’ huno kae-maleneane.” huya nehae.
JHN.7.43	Ani veamoya agaifena tolefi ali fako huya alu ke alu ke nehae. 
JHN.7.44	Hageya nagoamoya “Agaila atafa hiho.” huya hayanagi nago kanomoa augafalela atafa ohune.
JHN.7.45	Ati vayala eteya mono note kava vayateene Falasia vayateene vageya mage huya hamavigae “Naa higetama avaletama nomae?” huya hae. 
JHN.7.46	Hageya ati vayamoya mage huya hae “Yisasima hia kea nayona nago kanomoa ania augafa kea ohigeta ohavinona yafe avaleta nomone.” huya hae. 
JHN.7.47	Hageya Falasia vayamoya mage hae “Tamakaienena ago aye-lamavataga hu-mainefi? 
JHN.7.48	Ifi nagoa kava vayapi Falasia vayapi ‘Yisasifena haviya amakupi maleya amameti hu-mainae.’ huya haya kea havimainafi? 
JHN.7.49	Aao kava vayala ania ohunagi kahegi kema ohaviyama alitaluma hu nemaiya veamogamina Anumaya Kotia hai vai-ma-teno haniki-mainesia yapina hu-mategahie.” huya hae. 
JHN.7.50+JHN.7.51	Hageno Nikotimasia nayoma Yisasitema emainea kanomoa amakaipi maineanagino mage hie “Tagai mono kemoa mage huno hie ‘Hagotetama nofima hu-tesaya kanomona ‘Naa maa humainoe.’ huno hisia kea havitetama kefo kavama hu-mainesia kanomona nofila huteho.’ huno hu-maineane.” huno nehie. 
JHN.7.52	Nehigeya “Kagaya kagaienena Kaliliti kano mainapi? Anumaya Koti ke kae-malenaya kefina hapalika havilama huteka kagaienena havio Kaliliti nagola aune kano omegahie.” huno hu-maineane huya nehae. 
JHN.7.53	Nehageya mukia veamoya atagu-feya ataleya kumaamilega ute ete hu-mainae.
JHN.8.1	Mukia veamoya kumaamilega ute ete hageno Yisasia Olivi yosa hanea agoyafi hai-maine. 
JHN.8.2	Kegeafiti Yisasia he-tino ala mono nopi umainegeya veamoya melitalu hageno Yisasia mopale maineno mono kea hama-nepaiye.
JHN.8.3	Hama-nepaigeya kahegi kema havilinaya anagaene Falasia vayaene nago ala alu vene moli nehigeya ageteya avaleya alitalu hu-mainaya veamogami amaufi me he-ti-tenae. 
JHN.8.4	Me he-ti-teteya Yisasife mage huya nehae “Hu-maveli kanomoga ma amoa alu vene moli nehigeta ageteta avaleta neone. 
JHN.8.5	Mosesema kahegi kema taminea kemoa maa hu-maine ‘Ani kavama hisia amona yafateti haetama he-vai-teho.’ huno hu-mainegi ‘Kagaya naane huka nehane?’ huya nehae. 
JHN.8.6	Agaifema mani kema hayana aye-vataga huya nagoa havige hisigeta atafa huta kaiyeke hu-tegahune.” huya hayanagi Yisasia ape huno mopafi maineno aginagoleti avo negae. 
JHN.8.7	Avo negaegeya anilema he-tiya maineya mani kema havige havigema haya vayafe Yisasia he-tino mage hie “Tamakaipitima nago osi kefo yakaa omalenesia kanomoga hagoteka yafana hagayu huka mani amo augafalela aiko-lio.” huno hie.
JHN.8.8	Mage huteno eteno ape huno mopafi avo negae. 
JHN.8.9	Mani kema higeya mukia atagu-feya ute ete hageya hagoteya vayatamamoya ataleya vageya haenaga mukiamoya ataleya ute ete hageno Yisasia ape huno mainegeno ani amoa aule he-tino maine. 
JHN.8.10	Mainegeno Yisasia he-tino ani amofena mage huno hie “Ma amogae mani vayala hanatega vae? Nago kanomoa kagaila kaiyekema hu-gatesia kanoa omainefio?” huno hie. 
JHN.8.11	Higeno mani amoa mage hie “Aao, ala kanomogae, nago kanoa omaine.” huno higeno Yisasia mage hie “Nagaya nagaienena kaiyekea hu okategahugi afaa ugananagi eteka nagoene kefo yana ohuo.” huno nehie.
JHN.8.12	Haenagaa Yisasia mono nopi alitalu hu-mainaya vayayagahe mage hu-maine “Nagaya ma mopafi veala aye hale-ma-tesua kano mainoe. Nagai nakavema malesaya veamogatama maige maige tamahaimula hanea hale yana alitetama haniki yapina ute ete ohugahae.” huno hie. 
JHN.8.13	Higeya Falasia vayamoya Yisasifena mage huya hae “Kagaya kagaikaa kehe hu-falote nehananagi kekahena havita tametiti ohugahune.” huya hae. 
JHN.8.14	Hageno Yisasia mage huno hie “Tamage nagaya nagainiahe kea nehuanagi hua kehena havitama tamameti hiho. Naafene nagaya aepama henama emainoa kumaene visua kaene age-mainoanagitama tamakaya nagayama emainoa kumaene visua kaene oagenae.
JHN.8.15	Tamakaya ma mopafi veamogamina no maiyateti fako nehayanagi nagaya nago kanomo no maiyana fako nohue. 
JHN.8.16	Fako nohuanagi nagaya nago kanomoma fako hu nea-tesugenofena kema hua kelela havitama tamameti hiho. Nagaya nagainige fako nohuanagi hu-natenea Nenafaa nagaiene tole huno aliyana nealino fako nehie. 
JHN.8.17	Tamakai mono kemoa mage huno nehie ‘Tole kanolatamoganima keanimoma nagoke katema visiana keanimoa tamage hugae.’ hutama nehayane. 
JHN.8.18	Nagaya nagainiahena kea hu-falote huna nehugeno nagaima hu-nategena emainoa Nenafaa nagaifena ania huno hu-falote nehie.” huno nehie. 
JHN.8.19	Higeya haviteya Falasia vayamoya mage huya havigae “Negafaema hana kanoa hanate maine?” huya havigageno Yisasia mage hie “Tamakaya nagaima onagenayana Nenafana ania hutama oagenae. Nagaima nage-mainaleasipa Nenafana ania hutama age-mainaleasine.”
JHN.8.20	Yisasia mani kea ala mono nopina muse yama nemalaya kaiyaga maineno mani kea hu-mave-lianagi agayama falisia kanaamoa aupa ohunea yafe nago kanomoa agaila atafa ohune.
JHN.8.21	Yisasia eteno nagoene mage hu-maine “Nagaya ago visugetama nagaifena natiyegahayanagi tamakaitami kefo yatamia oataletama hanesigetama faligahae. Nagayama visua katela tamakaya ougahae.” huno hie. 
JHN.8.22	Higeya Yuta vayamoya amakaiamifina mage huya hae “Nagayama visua katela tamakaya ougahae hunoma hia kemona aepaa agaia augafa hae-faligahe nehifi?” huya hae. 
JHN.8.23	Hageno Yisasia mage huno hie “Tamakaya afetegati emainayanagi nagaya anafinagati emainoe. Tamakaya ma mopafiti emainayanagi nagaya ma mopafiti omenoe. 
JHN.8.24	Naafene nagaya tamakaila ago tamaha-pai-mainoe ‘Tamakaitami kefo yatamia oatalesageno hanesigetama faligahae.’ huna hu-mainoane. Tamakaifema nagaya ‘Maa kano mainoe.’ huna hu-mainoa kehe havitama tamakupi maletama tamametitima ohisayana kefo yatamia oataletama hanesigetama faligahae.” huno hie. 
JHN.8.25	Higeya “Kagaya tagae?” huya havigageno Yisasia mage hie “Nagaya lanae huna tamakaila hagotena tamaha-pai-mainoane. 
JHN.8.26	Tamakaifema kasagoya kema, hu-lamatena fako hisua kea hane. Nagaima hu-na-tegenama emainoa kanomoa tamage keage kano mainegena agaitegati nagaya havimainoa ke ma mopafi veamogatamina tamaha-nepauve.” huno nehie.
JHN.8.27	Ani kea Nefafema nehigeyagi amakaya haviya aepaliya ohavinae. 
JHN.8.28	Ohavinaya yafe Yisasia mage hie “Tamakayama ikapinagati emainoa kanoa vayamo natenea kanomonina yafaga yosale alisagama hisaya kanafina tamakaya nagayama ‘Ani kano mainoe.’ huna hu-mainoa yafe havilama hutama havigahae. Nagaya nagaini nagesafitila nago yana nohue. Aao nagaila Nenafama hu-mainea keage nehugetama nehavie. 
JHN.8.29	Nagaima hu-natenegena emainoa Nenafaa nagaiene maineno mukia kanalela agayama musema hia kavama huafenagino nagaila nonatale.” huno hie. 
JHN.8.30	Higeya kasagoya veamoya Yisasima hia ke haviteya amakupi maleya amametiti nehae.
JHN.8.31	Yisasia amakupima maleya amametitima haya Yuta vayafena mage hie “Tamakaya nagai kema mukia kanafima akavema malesayana nagai ke havisaya anagania maigahae. 
JHN.8.32	Nagayama tamagema hua kema havilama hutama havisagenoa ani ke-lamagemoa tamakaila kanama lamahaiya yamoa nofi hu-lama-tenaya yana hano hisigetama afa vea maigahae.” huno hie. 
JHN.8.33	Higeya kenonaa mage hae “Tagaya Apalahamu nofi vaya mainona yafe nagoa vayamoya nofila hu-la-tageta miya oali aliyana oalinone. Naa higeka tagaifena nofila hu-lama-tagetama miya oali aliyapi mainaya vea ali hano hisugetama afa vaya kana hutama maigahae huka nehane?” huya hae. 
JHN.8.34	Hageno Yisasia kenonaamia mage hie “Tamage-lafa huna tamaha-nepauve mukia veama kefo kavama taloma hisayana kefo yaamimoa nofi hu-ma-tegeya miya oali aliya veane kana huya mainae. 
JHN.8.35	Nagi miya oali aliya veala nagoa afamopina agola omaigahayanagi atenea nafaneamoa agola ani afamopi maigahie. 
JHN.8.36	Anumaya Koti Nafanemoa kefo yatamimoma tamatafa hu-mainea nofila alino lagama hu-taleana tamage huno ago alino laga hu-talegetama kanale hutama mainae. 
JHN.8.37	Nagaya ago havimainoe tamakaya Apalahamu nofi vaya mainayanagi nagai kemoa tamakupina omalenea yafe nagaila nahaegahena nehae. 
JHN.8.38	Nagayama nehuana Nenafama nave-li-mainea yayagahe nehuanagi tamakaya tamakaitami nelamafa tamaha-pai-mainea kava nehae.” huno nehie.
JHN.8.39	Yisasia higeya Yuta vayamoya haviteya mage hae “Nelafaa Apalahamu maine.” huya hageno Yisasia mage hie “Tamagema tamakaya Apalahamu nafaneyagama mainaleasina agayama nehia kavala talo haleasine. 
JHN.8.40	Talo haleasinagi menia nagaya tamage kema Nenafategati havimainoa ke tamaha-pauva kanomonia naa higetama nagaila nahaegahena nehae. Apalahamua naa kavala ohunea yane. 
JHN.8.41	Tamakaya nelamafa nehia kava nehae.” huno higeya “Itatimoa moli hu-liteno huno otateneane. Tagaila Anumaya Kotia agaiage nagoke nelafa maine.” huya hae.
JHN.8.42	Hageno Yisasia mage hie “Tamagema Anumaya Kotia nelamafama maineleasina nagaya Anumaya Kotitegati emainoa yafe nagaifena tamahaileasine. Nagainia nagesafitila omenogi Anumaya Kotia agaia hu-na-tegena emainoe. 
JHN.8.43	Naa higetama kema hua kea havilama hutama nohaviye? Mani kemona aepaamoa maa hu-maine tamakaya havisaya tokiyatamia omaleanegitama nagai kea ohavigahae.
JHN.8.44	Tamakaila Satania lama-tenea nelamafa agu agesa tokiyaage hutama nelamafa akave nemalae. Aepama he-mainelegati vaya hamaeno fali-ma-tegeno omai kanoe. Ani kanomo agupina tamage kemoa omalenegeno havigema hiana mukia kanale nehia kava nehie. Ani kanoa havigeage kanoe. Mukia havigema hu yana Satania agaiafiti havigeage kemona aepaa maine. 
JHN.8.45	Nagaya lamakaifena tamageage ke nehua yafe havilama hutama tamakupi maletama tamametitia nohae.
JHN.8.46	Hana veamoga nageteka nagaifena ‘Kefo yakaa hane.’ huka fako hu-nena-teka hu-falote hunategane? Aao, ania ohugahae. Nagaya lamageage kea huna tamaha-nepauvanagi naa higetama nagaifena tamakupina havi nomalae? 
JHN.8.47	Nagoa veala Anumaya Koti nafaneyaga maineya Anumaya Koti kea nehaviyanagi tamakaya Anumaya Koti nafaneyaga omainaya yafe nagai kea nohaviye.”
JHN.8.48	Yuta vayamoya kenonaa Yisasifena mage huya hae “Tagaya kagaifena tamage nehune ‘Samelia kano mainane. Kefo Avamumoa kagupina tamage maine.’ huta nehune.” huya hae. 
JHN.8.49	Hageno Yisasia mage hie “Nagaipina Kefo Avamula omaine. Aao nagaya Nenafa agi alisaga nehugetama lamakaya nagai nagia alitama afepinaga nemalae. 
JHN.8.50	Nagaya nagia alisaga nohuanagi nagoke kanomoa nagai nagia alisaga hisia kano maine. Ani kanoa, Anumaya Kotie, kaiyekea hu-ma-tesia kano maine.
JHN.8.51	Tamage-lafa huna lamaha-pauve nagai kema akavema malesamoya ofaligahae.” huno hie. 
JHN.8.52	Higeya Yuta vayamoya mage hae “Ani kema hana yafena tagayama havunana kagaikaa kagupi Kefo Avamula maine. Apalahamuene nayona mainaya Anumaya Koti amaune vayamoya fali-mainagi kagaya ‘Nagai ke akave malesamoya ofaligahae.’ huka nehano? 
JHN.8.53	Apalahamua taginagomona ‘Agase-mainoa kano mainoe.’ huka nehano? Apalahamua faligeya Anumaya Koti aune vayala ago fali-mainae. Kagaya hanaa augafa kano mainoe huka nehane?” huya hae.
JHN.8.54	Hageno Yisasia mage hie “Nagaya nagima alisaga hisuana afa ya kana hugahianagi Nenafa tamakaya ‘Anumaya Kotitimo maine.’ hutama nehaya kanomoa nagai nagia alisaga nehie. 
JHN.8.55	Alisaga nehianagi tamakaya agaila oagetafa hu-mainae. Nagaya agaila ago age-mainogi ‘Agaima oagenoe.’ huleasina tamakai kana huna havigeage kano mauleasinagi nagaya ago agaila age-mainoanagina agai kea akave nemaloe. 
JHN.8.56	Apalahamua tamakinagomoe nagayama ma mopalema falote hisua kanahe agesia yafena musena hu-maineanagi agetenoa tusia muse hu-maine.” huno hie. 
JHN.8.57	Higeya Yuta vayamoya kenonaa mage hae “Kagaya fifitia (50) kafua ohunanagi kagaya vayatama omainane. Apalahamuna age-mainano?” huya hae. 
JHN.8.58	Hageno Yisasia mage hie “Tamage-lafa huna tamaha-nepauve Apalahamuna oatenele nagaya hagotena monafinaga mainoane.” huno nehie. 
JHN.8.59	Ani kema hia yafe yafa kayoteti aliya aiko-ligahe nehageno Yisasia fala-kino amataleno ala mono no kategati hati-lavino umaine.
JHN.9.1	Yisasia katega neuno nago kanoa atenea kanalegati aulaga asu humai kano moge-maine. 
JHN.9.2	Mo neagegeya agaiaenema tokaeya nemaiya anagamoya mage huya havige-mainae “Hula-ve-nelina kanomoga ta hia kefo yamo alino aulaga asu hu-maine akaiafi itaafoamoa kefo ya haa yamo aulagamoa asu hu-mainefi?” huya havigae.
JHN.9.3	Havigageno Yisasia mage hie “Mani kanomo itaafoamoa akaiaene kefo yama hia yamo alino aulaga asu ohunegi Anumaya Kotia tokiya yamaa alino kanale hu-tesigeya mukia veamoya agesaya yafe aulagamoa asu hu-maine. 
JHN.9.4	Menima yagema hanesiamaaene hu-natenea kanomo aliyana alige alige huta maisune. Hanima kisiana nago kanomoa aliyana oaligahie. 
JHN.9.5	Menima ma mopalema mainoa-maahena nagaya ma mopafina kani aye-halesua kano mainoe.” huno hu-maine.
JHN.9.6	Mani kea huno nehuno avetuna mopafi heteno mopaene ayegakalifeno aulagama asu hu-mainea kanomo aulagale malegamaetene. 
JHN.9.7	Malegamaeteteno mage huno hapaiye “Kagaya Siloamu ti kotute mo sese huo. Ani li kotumo agia tagai kefina ‘Hu-tene.’ huya nehae. Ani li kotute kaugosa mo sese huteka eteka eno.” huno higeno mo sesema hiana aulagamoa kanale higeno neageno nomaalega emaine.
JHN.9.8	Nomaalega egeya agaia kumate vayaene nayoma mani kanomoa monehema aukaya nehigeya neagaya veamoyaene mage huya hu-mainae “Ma kanoa nayoma felu maineno monehema aukaya nehia kanofi alu kanoe?” huya nehae. 
JHN.9.9	Nehageya nagoa veamoya “Ani kanoe.” nehageya nagoa veamoya “Alu kanogi vuohe ani augafa kanomo nehigi.” huya hageno agaia nehuno “Nagaya mani kano mainoe.” huno hu-maine. 
JHN.9.10	Nehigeya mukia veamoya havige-mainae “Hanaa hanageno kaulagamoa kanale hu-maine?” huya havigae. 
JHN.9.11	Havigageno mage hie “Nago kanoa, Yisasie kanomoa, hapa talo huteno alino naulagale maleteno ‘Siloamu ti kotutega kaugosa mo sese huo.’ huno higena naugosa mo sese hutena agoana aupaa naulaga age-mainoe.” huno nehie. 
JHN.9.12	Higeya veamoya “Ani kanoa hanate maine?” huya hageno “Nagaya oagenoe.” huno hu-maine.
JHN.9.13	Aulagama asu hu-mainea kanomona Falasia vayatega avaleya umainae. 
JHN.9.14	Yisasia hapama ali gakalifeteno ani kanomo aulagama alino kanalema hu-teneana Sapati kanae. 
JHN.9.15	Falasia vayamoya nagoene mage huya havigae “Hanaa hanageno kaulagamoa kanale hu-maine?” huya hageno “Hapa ali gamaeno naulagale malegena mo sese hugeno naulagamoa kanale higena age-mainoe.” huno nehie. 
JHN.9.16	Higeya nagoa Falasia vayamoya mage hae “Ani kavama hia kanoa Sapati kanamona akave omalea yafe Anumaya Kotia ani kanoa hu-tegeno omene.” huya nehageya nagoa vayamoya mage hae “Kefo yamaa hanesia kanomoa ani tokiya avame yana talo ohileasine.” huya nehageya huteya tolefi ali fako hu-mainae.
JHN.9.17	Naa huteya aulagama asu hu-mainea kanoa eteya havige-mainae “Ani kanoma kaulagama alino lamama hu-gatea kanohena naane hu-mainane?” huya hageno mage hie “Anumaya Koti aune kanoe.” nehie. 
JHN.9.18	Higeya Yuta vayamoya “Mani kanoa aulagamoa asu hu-maineanagi menia aulaga ago agegali hu-maine.” huyama haya kehena “Havige nehae.” huya haviya amakupina maleya amametitia ohuya aulagama asu hu-mainea kanomona itaafoamoganifeene ke hageya emainae.
JHN.9.19	Aageya itaafoamoganife mage huya hana-vigae “Mani kanoa atenaa kanafi aulagamoa asu hu-mainea nafanetani maineano? Naa higeno menia aulaga neage?” huya hana-vigae. 
JHN.9.20+JHN.9.21	Hanavi-gageana itaafoamogania mage hae “Taagai nafane maineanagitaa taagaya ago age-mainoe. Aulagama asu hu-mainea nafanema atenoamaa ago age-mainoanagi aulagama age-maineamaa oagenoe. Tapiga aulaga alino kali hu-teneafe tamakaya agai havigeho. Alopa ve maineanagino agaia tamaha-paigahie.” huana nehae. 
JHN.9.22+JHN.9.23	Itaafoamogania Yuta vayafe koli huana mani kea hu-mainae. Yuta vayamoya kea hu-lokiya vaiya mage hu-mainae “Nagoa veamoya ‘Yisasina Anumaya Kotia taugafa ali-gatigahema hu-tenea kanoa ma maine.’ huya hisaya veamogamina agola mono nopitila amati-talegahune.” huya hu-mainaya kehe koli nehuana “Agaya alopa ve mainegi agai havigeho.” huana hu-mainae.
JHN.9.24	Nagoene eteya aulagama asu hu-mainea kanohe ke hageno egeya mage hu-mainae “Kagaya Anumaya Koti aufi tamage-lafa huka kea huo. Tagaya agonana ani kanoa kefo kavaage nehia kanoe.” huya hae. 
JHN.9.25	Hageno kenonaamia mage huno hie “Nagaya oagenogi agaya kefo kava nehia nepi nohia nepi oagenogi nagokeya kanoama agoana hagotenoa naulagamoa asu humaineanagi menia naulaga agegali nehue.” huno hie. 
JHN.9.26	Higeya mage huya havigae “Naa hu-ga-tene? Hanaa huno kaulaga alino kali hu-ga-tene?” huya havige-mainae. 
JHN.9.27	Havigageno “Nagaya agoma tamaha-nepauvana tamakaya kenia nohaviye. Naa higetama etetama nahavi-negae? Tamakaienena agaiaene tokaeya nemaiya anagamogamipi maigahe nehao?” huno havige-maine.
JHN.9.28	Higeya amakaya huya akaya ateya mage hae “Kagaikage Yisasienema tokaeka nemaina kanoa mainanagi tagaya Mosese kema nehavuna vayala anale haita mainone. 
JHN.9.29	Tagaya ago havimainone Anumaya Kotia Mosesena kea hapai-maineanagi ma kanomoa hanategati emainenoe tagaya agaila noagonane.” huya hae.
JHN.9.30	Hageno aulagama asu hu-mainea kanomoa mage hie “Avo namayo neaiye. Tamakaya alu kegefa nehae. Tamakaya hanategatipiga emainea ke ohavinayanagi naulagama alino kali hu-na-tenea kano afa kanoa omaine. Anumaya Kotitegati emaine. 
JHN.9.31	Tagaya ago havimainone Anumaya Kotia kefo kava nehaya veamogami kea nohavie. Nagoa veamoya Anumaya Koti agi alisaga nehuya agaima haiya kavama hisaya veamogami kea Anumaya Kotia havigahie. 
JHN.9.32	Ehema fusa kanafima ma mopama taloma hu-malenelegatima emaineana nago atenea kanalegati aulaga asu hu-mainea kanoa alino kali hu-tene huya haya kea ohavinonane. 
JHN.9.33	Anumaya Kotima mani kanoma hu-tegenoma omeneleasina nago yana agaya ohisine.” huno hie. 
JHN.9.34	Higeya kenonaa mage hu-mainae “Kagaya kefo yapiti falote huka emainananagika tagaila menia hu-lave-ligahe nehano?” huya nehuya mono nopitila avaleya kumatega hagayu hu-talenae.
JHN.9.35	Yisasia mono nopitima anati-talaya kea haviteno ani kanoa atiyeno mogeteno mage hie “Kagaya ikapinagati emainea kanoa vayamo atenea kanomofena havika kagupi maleka kametitia nehano?” huno havige. 
JHN.9.36	Havigegeno ani kanomoa mage hie “Ani kanoa tae? huka nehapi? Nagaila naha-paigena havina nagupi malena nametiti hano.” huno hie. 
JHN.9.37	Higeno Yisasia kenonaa mage hie “Kagaya agaila ago neagane. Ani kanoa menima kagaienema maineno kea kea nehaane.” huno hie. 
JHN.9.38	Higeno ani kanomoa mage huno hie “Ayenio Alamogae menia kagaifena havina nagupi malena nametiti nehue.” huno muse nehuno aiyafi aleya aye-maineno Yisasi aiyale ali-soso nehuno agi alisaga nehie. 
JHN.9.39	Yisasia mage hie “Nagaya ma mopale veamogami fako hu-ma-tesua yafe emainoe. Ali fako hisugeya amaulaga asu humai veamoya amaulaga agesageno amaulagama hanea veamoya amaulagama asu hugahie.” huno hie. 
JHN.9.40	Higeya nagoa avate maiya Falasia vayamoya anima hia kea nehaviya agaifena mage huya havigae “Tagaifena tamaulaga asu hu-maine huka nehano?” huya havigae. 
JHN.9.41	Havigageno Yisasia mage huno hie “Tamaulagamoa asuma hu-mainesina kefo yatamia omalesinagi tamakaya ‘Taulagamoa kali kali hu-maine.’ hutama haya yafe kefo yatamimoa hane.” huno hu-maine.
JHN.10.1	Yisasia mage huno hie “Nagaya tamage-lafa huna tamaha-nepauve nagoa vayamoya sipi sipi kegiyamo fiatetima hai ofaleya afalegatima asaga hu-maiya hai falesaya vayala musufa vaya mainae. 
JHN.10.2	Nago kanomoma fiatetima hai nefalea kanoa sipi sipilema kava neyagaiya kano maine. 
JHN.10.3	Fiatema yagai-mainea kanomoa ani kanoa ageteno yaki-tegeno fiateti hai falegeya sipi sipiyagamoya alenaga agea havimainaya yafe agaia sipi sipimogamina amakia hanete hanete hu-maineanagino amakia ayete ayete huno amavaleno kumatega nevie. 
JHN.10.4	Amavalenoma kumatega neunofena uhagoteno nevigeya ani kanomona alenaga agema havimainaleti lagiya ani sipi sipimoya akave nevae. 
JHN.10.5	Nagi oagenaya vayamogami amakavela ougahae. Nagi ani kanomona alenaga agema ohavinaya yafe faleya alulega ugahae.” huno hie. 
JHN.10.6	Yisasia mani avame kea hama-paiyanagi amakaya havilama huya ohavinae.
JHN.10.7	Ohaviyanagi Yisasia nagoene eteno mage hu-maine “Tamage-lafa huna tamaha-nepauve nagaya sipi sipimoyama hai falesaya fiana nagainige mainoe. 
JHN.10.8	Mainoanagi hagoteyama emainaya vayala vayama nehamaeya musufa yama nehaya vayalagiya sipi sipiyagamoya kema haya kea ohavinae. 
JHN.10.9	Ma nagaya fia mainoe. Mainoanagitama nagoa veamogatama etama nagaipi ehai falesagena tamaku tamamena ali-gatisugetama hai faletama mainetama elavitetama haitetama nehutama nesaya yana aligahae. 
JHN.10.10	Musufa kanomoa musufa yana nehuno veala nehamaeno ali haviya hu-ma-tegahe neeanagi nagaya kanalenale tamahaimu tamamigahe emainoe. Agola hano ohu tamahaimula tamamigahe emainoe.
JHN.10.11	Nagaya kanalenale sipi sipi kava kano mainena sipi sipiniamogamina amaku amamemaa ali-gatisua yafe faligahue. 
JHN.10.12	Nago kanomoa yagaiteno mone nealia kanoa sipi sipimona nefaa omaine. Omaigeno afela kalamoma egenoa ani kanomoa ataleno falegeno ani afela kalamoa sipi sipimogamina akafu amanino mo hamae me hamae higeya faleya atagufeya alulega ute ete nehae. 
JHN.10.13	Ani sipi sipilema yagaino maineno monema nealia kanomoa sipi sipiyagahena agesa ohavino amataleno faleno umaine. 
JHN.10.14+JHN.10.15	Nagaya kanale sipi sipi kava kano mainoe. Nenafaa agua namigena nagaya nagua amugetaa nehue. Naa hu-mainoa kava huna sipi sipiyaganimoya amakua namigena nagaya nagua neamamue. Nagaya sipi sipiniamogami amaku amamemaa ali-gatisua yafe faligahue. 
JHN.10.16	Nagoa sipi sipiyagania amahaote mainae. Mani sipi sipi kegiyanifina omainayanagi ani afuyaga amavalenama esuana alenaga nage nehaviya nagokeage afuyakama maisayana nagokemona ani sipi sipiyagalela kava kano maigahue.
JHN.10.17	Nagaya ‘Afaa faligahue.’ huna hua kehena Nenafaa tusiya huno hau ayamopafi nehaiye. Naafene? Nahaimula atalesugeno eteno namisigena he-tisuayafe nahaimula afaa atalegahue. 
JHN.10.18	Nagoa vayamoya nahaimula naha-ofalegahae. Nagaya nagainiage nahaimula atalegahue. Nahaimuma atalesua tokiyaniaene ataletena etena alisua tokiyaniaene hane. Aniama hisua kavamo kea Nenafaa ago naha-pai-maine.” huno hie.
JHN.10.19	Mani kema hia kea Yuta vayamoya haviteya tolefi ali fako hu-mainae. 
JHN.10.20	Kasagoyamoya mage hae “Kefo Avamumo agupi hai-mainegeno aifonafo nehigi naa higetama kea maitama havimainae?” huya hae. 
JHN.10.21	Hageya nagoamoya mage hae “Kefo Avamumoa agupima maineleasina mania augafa kea ohileasine. Kefo Avamumoa aulagama asu hu-mainea kanomo aulaga aligali hu-oateleasine.” huya hae.
JHN.10.22+JHN.10.23	Nayona mono no kimaleteya fita yaki-mainaya kanahe muse nehaya imu Yelusalemu ki-mainae. Ani imua yasi nealia kanale negiyanagino ani kanalela Yisasia Anumaya Koti nopi umaineno Solomoni yasi nealea nona aye-nagali-malenea kaiyaga nevie. 
JHN.10.24	Mukia Yuta veamoya meliya amuno huteya maineya mage hae “Tagu tagesamoa tole-lole nehuno taipamoa kanaage nehigi. Menia hu-falote huka taha-paiyo kagaya Anumaya Koti hu-ga-tegeka emainana kano mainano?” huya hae. 
JHN.10.25+JHN.10.26	Havigageno Yisasia mage huno hie “Nagaya agoma tamaha-pai-mainogi nagaifena havitama tamakupi maletama tamametiti nohae. Nenafa naminea tokiya yateti aliyana alugetama agayana ani yana nagaya Anumaya Koti hu-na-tegena emainoa kano mainoa yafe tama-ve-lianagi nagai sipi sipima omaiya yafe havitama tamakupina nomalae.
JHN.10.27	Nomalayanagi nagai sipi sipiyagamoya nagaila alenaga mage haviteya nakave malagena nagaya amakaila ago amake-mainoe. 
JHN.10.28	Amaketena maige maige hisaya hamaimula ago amaminoanagiya ofaligahae. Nagaila ago nayapi mainayanagino nago kanomoa memavayu ohugahie. 
JHN.10.29	Nenafaa ani sipi sipiyaga naminea kanogino mukia yana amakase-mainea kano mainea yafe alu kanomoa Nenafa ayapitila haofalegahie. 
JHN.10.30	Nenafaene nagainiene nagoke mainoe.” huno hie.
JHN.10.31	Higeya Yuta vayamoya nagoene yafa kayo aliya haesaya kava nehae. 
JHN.10.32	Nehageno Yisasia mage huno hama-paiye “Nagaya mukia Nenafa naminea tokiya avame yana tamakai tamaulagafina ago hu-mainogi nagoke avameyana hana avameya hua yamo notamahaigetama nagaila yafatetila nahaegahena nehae?” huno hama-vige. 
JHN.10.33	Hama-vi-gegeya “Tokiya avame yama hu-mainana yafene huta yafatetila okahaegahunagi kagaya ma mopafi afa kano mainekagi ‘Anumaya Kotiene nagoke mainoe.’ hukama hanana Anumaya Kotina kalana ategana kema hana yateti kagaila yafa kayotetila kahaegahena nehune.” huya hae.
JHN.10.34	Hageno Yisasia mage hie tamakaitami mono kema kae-malenaya kemoa mage hu-maineane
JHN.10.34	“Anumaya Kotia mage hie ‘Tamakaitami Anumaya Kotigatama mainae.’ huno hie.” huya kae-malenayane.
JHN.10.35+JHN.10.36	Ani Anumaya Koti kea kae-malenaya ke hanege hanege huno tamageage hugahie. Anumaya Koti kema agoma hama-paiya vayafena “Anumaya Kotigatama mainae.” huno hu-maineana nagaya Nenafafena “Nenahaiya kano mainane huno hu-na-tegena ma mopafina emainoema.” huna nehuana naa higetama “Nagaya Anumaya Kotina neamonae.” hunama hua kehena “Anumaya Kotina hu-haviya hu-neatane.” hutama hu-nena-tae? 
JHN.10.37+JHN.10.38	“Nagaya Nenafa aliyama oaluleasina nagaifena havitama tamakupi maletama tamametiti ohaleasinagi kanale kava haleasine. Nagaya kema hu-mainoa kehema havitama tamakupima omalenutamahena aliyama ali-mainoa aliyafena havitama tamakupi maletama tamametiti hiho. Naa hisayana Nenafaa nagaiene maigena nagaya ania huna agaiene mainoema huna hua kea havilama hutama havigahae.” huno nehie.
JHN.10.39	Higeya nagoene atafa huya nofi hu-tegahe hayanagi amakaseno ago umaine. 
JHN.10.40	Uteno Yisasia eteno Yotani lina mo lakaeno Yonima lima fale-ma-tenea kumate mo maine. 
JHN.10.41	Mo mainegeya mukia veamoya melitalu huya maineya mage hae “Yonia keama alino lokiya vaisia yana nagola malegeta oagenonagi ma kanomofena mukia kema hu-mainea kemoa tamage-lafa hu-maine.” huya hae. 
JHN.10.42	Mukia ani kumate veamoya Yisasifena haviya amakupi maleya amametiti hu-mainae.
JHN.11.1	Nago kanomo agia Lasalusie kali ali-maine. Ani kanoa Petani kumate kanoe. Mataene aganaamoa Maliagani kumale. 
JHN.11.2	Ani Maliaa nago yupa manaage masavena Yisasina aiyale takino fale-teneno ayolagefaleti ali hau hu-teneane. Ani munamona asaamoa Lasalusi kali ali-maine. 
JHN.11.3	Kali alino mainegeana ani tole nanukana-latamogania Yisasitega nago kano hu-taageno mage mo hie “Alatimogae kagaikama kahau kayamopafima negahaiya kanoa kali nealie.” huno hapaiye. 
JHN.11.4	Hapaigeno Yisasia ani kema nehavinoa mage hie “Lasalusia kali alino fae-maineanagi falisia yafe oalinegi mani kalimoa Anumaya Koti agi alisaga hisayafene huno ali-maine. Ani kalia Anumaya Koti nafanemo agi alisaga hisaya yafe falote hu-maine.” huno hie.
JHN.11.5	Yisasia Mataene aganaamoene Lasalusiene ani anagafena tusiya huno hau ayamopafi nehaiya anagale. 
JHN.11.6+JHN.11.7	Yisasia Lasalusima kalima alia kea havianagi ouno tole yupa afaa nemaiya kumate maiteno agaiaenema tokaeya nemaiya anagaahe mage huno hama-paiye “Yutia kotega eteta visune.” huno hu-maine. 
JHN.11.8	Higeya agaiaenema tokaeya nemaiya anagamoya mage hae “Hu-lave-nelina kanomoga menia Yuta vayamoya yafateti aliya kahaegahema haya kotega kagaya ani kotega nagoene ugahe nehano?” huya havinegae. 
JHN.11.9+JHN.11.10	Havigageno Yisasia mopafi mainea kanaamoa hano ohunea yafe kenonaamia avame kea mage huno hie “Tuelufua (12) auva nagoke yagefina omalenefi? Veamoyama yagefima vai-yesayana ma mopafi yagemoa ai vasa humainea yafe asaga hu otavigahayanagi veamoya kegema vaiyatete hisayana aye-vasa hu yamaa amakupina omaleanagino vailino hamaegahie.” 
JHN.11.11	Yisasia mani kea huteno nago kea mage huno hu-maine “Tagaila kanapatia Lasalusia faeno maineanagina nagaya visuaamona mogafa huna avale he-ti-tegahue.” huno hama-paiye. 
JHN.11.12	Higeya agaiaenema tokaeya nemaiya anagamoya mage hae “Alatimogae agayama kalima alino fae-mainesiana afaa kanale hu-tegahie.” huya hu-mainae. 
JHN.11.13	Hageno Yisasia mani avame kema hiana Lasalusia ago fali-maine huno nehianagi agaiaenema tokaeya nemaiya anagamoya ohavinaya yafe “Afaa faeno mainegeno nehie.” huya hu-mainae. 
JHN.11.14	Hageno Yisasia ani avame kea neataleno hu-falote huno hama-paiye “Lasalusia ago fali-maine. 
JHN.11.15	Tamakaya nagaifena havilama hutama ‘Tamage nehie.’ hutama tamakupi maletama tamametiti hisaya yafe omainogeno fali-maineanagina nagaya muse nehugi menia aligeta mogamano.” huno hie. 
JHN.11.16	Higeno Tomasina, nago agia Titimasie, tagai kefina kuyave nafane, Yisasienema tokaeya nemaiya anagafe mage hie “Mukiamogata vigetao. Nagopi nevisunageya tahaesageta faligahune.” huno hie.
JHN.11.17	Lasalusina foa (4) yupa komufi he-vai-tenageno Yisasia uvayi higeya he-vai-tenaya kanahe hapaimainae. 
JHN.11.18+JHN.11.19	Petaniti Yelusalemua tagufa (3) kilomita aupate hanea yafe mukia Yuta veamoya Yelusalemutila etele huya Matagani Maliaganina anasaanimoma fali-mainea yafe hamau hu-nateya emainae.
JHN.11.20	Emainageno Mataa Yisasife “Nee.” huya haya kea haviteno katega viayamo mo fotu hu-mainegi Maliaa nomaafi maine. 
JHN.11.21	Mainegeno Mataa Yisasife mage hie “Alanimoga kagayama malema mainateasina nasanimoa ofalileasine. 
JHN.11.22	Ago havimainoe menia kagayama Anumaya Kotitega nago yafema havigesanana afaa kamigahie.” huno hie. 
JHN.11.23	Higeno Yisasia mage huno hapaiye “Kasakamoa fali-maineanagi eteno haimula alino he-tigahie.” huno hie. 
JHN.11.24	Higeno ani munamoa mage hie “E, nagaya ago havimainoe ma mopama hanoma hisia kanafina mukia fali-mainaya veama he-tisaya kanafina eteno he-tino haimula aligahie.” huno hie.
JHN.11.25	Higeno Yisasia kenonaa mage hie “Nagaya fali-mainaya veala amavale he-tina hamaimula amamisua kano mainoe. Nagaya maige maige hisaya hamaimu amami yamona aepaa mainoe. Nagoa veamoya nagaife haviya amakupi maleya amametiti hisayana faliteya hetiya agola maige maige hisaya hamaimula aligahae. 
JHN.11.26	Nagoa veamoya afaa maineya nagaifena haviya amakupi maleya amametiti hu-mainaya veala maige maige hugahayanagiya ofaligahae. Kagaya mani kea ago havilama huka kagupi maleka kametiti nehapi nohane?” huno havige. 
JHN.11.27	Havigegeno ani munamoa mage hie “E, Alanimoga nagaya nehavina ago nagupi malena nametiti hu-mainoe. Tamage nehae kagaya Kalaisigae Anumaya Kotia hu-ga-tegeka taugafa ali-gatigahe ma mopafi elavisana kano emainane. Anumaya Koti nafane mainane.” huno hie.
JHN.11.28	Mataa mani kea huteno eteno viayamo aganaamona Maliana sumi sumi huno mage huno hapaiye “Hu-mave-nelia kanoa ago emaineno kagaife ke nehie.” huno hapaiye. 
JHN.11.29	Hapaigeno Maliaa ani kea haviteno aupaa he-tino Yisasi mogegahe umaine. 
JHN.11.30	Nevigeno Yisasia kumatela omenegi Mataene fotuma huana kea keama haalega maine. 
JHN.11.31	Mainegeya Yuta veamoya Maliaene nopi maineya hanauma hu-nateyama emainaya veamoya Maliaa aupaa he-tino kumatega via yafe agayana higeya “Vae Maliaa asaamo komulega avitegahe nevie.” huya akave umainae.
JHN.11.32	Akave vageno Maliaa Yisasi mainelega mogeteno aiyafi mope hu-maineno mage hie “Alanimogae kagayama malema mainateasina nasanimoa ofalileasine.” huno hapaiye. 
JHN.11.33	Hapaiteno avi neategeno agaienema emainaya Yuta veamoya ania huya neatageno Yisasia Maliana neagegeno aipamoa tusiya huno haviya hu-maine.
JHN.11.34	Aipamoa haviya hu-mainefiti hama-vigeno mage hie “Hanate he-vai-tenae?” huno higeya “Alatimoga eka mego.” huya hae. 
JHN.11.35	Nehageno Yisasia avi-te-maine. 
JHN.11.36	Neategeya Yuta veamoya mage hae “Ageho Lasalusifena tusiya huno hau ayamopafi nehaiye.” huya hae. 
JHN.11.37	Hageya nagoa veamoya mage hae “Ma kanoa amaulagama asu hu-mainea veama aligali hu-neamatea kanogi naa higeno Lasalusina kalia alino kanale hu-tegeno ofalino afaa maiyanagi fali-maine.” huya hae.
JHN.11.38	Yisasina aipamoa nagoene haviya higeno he-vai-tenaya komulega umaine. Ani komua yafa kapi he-vai-teteya komumo avayalela ala yafateti aliya ai-lile-malenae. 
JHN.11.39	Ai-lile-malenageno Yisasia mogeteno mage hie “Mani komumo avayaleti yafana ali-taleho.” huno higeno fali-mainea kanomo asaamoa, Mataa, mage huno hie “Alaniamogae mani kanoa ago he-vai-tageno foa (4) yupa komufinaga haneanagino tusia himana hugahie.” huno hie. 
JHN.11.40	Higeno Yisasia mage hie “Nagaya ago kaha-pai-mainofi? ‘Kagayama nagaifema tamage nehane huka kagupi maleka kametitima hisanana Anumaya Koti agi alisaga hisaya tokiya yana agegane huna kaha-pai-mainofi?’ huno havinege.”
JHN.11.41	Ani yafana ali-taletageno Yisasia anafinaga agesaga huno age-maineno mage hie “Nenafaga nunamunia ago havimainana yafe musekaa nehue. 
JHN.11.42	Havimainanagina nagaya mukia kanalema kahavi-goa kea nehavinagi afaa menia manilema mainaya veamoya kagayama hu-na-tanagena emainoa yafema ‘Tamage nehane.’ huya amakupi maleya ametiti hisaya yafe kahavi-negoe.” huno hie. 
JHN.11.43	Mani kea huteno ala kegefafiti mage hie “Lasalusiga he-tika elavio.” huno hie. 
JHN.11.44	Higeno Lasalusia, fali-mainea kanoa, eteno he-tino elavigeya aiyafima ayapima augosafima kenaletima aye-gasagi-malea kanoa elavigeno Yisasia mage huno hama-paiye “Kalu hetama atalegeno vino.” huno hama-paiye.
JHN.11.45	Mukia Maliaenema emainaya Yuta veamoya Yisasima hia kavala ageteya amakupi maleya amametiti hu-mainae. 
JHN.11.46	Amakua amiyanagi nagoa vayamoya ataleya Falasia vaya mainalega uya Yisasima hia kavafena mo hama-pai-mainae. 
JHN.11.47	Hama-paigeya Falasia vayaene ala mono note kava vayaene Kanisole vayafe ke hageya ageya mage huya hae “Ma kanoa kasagoya tokiya avame yayaga nehigi naa hisune? 
JHN.11.48	Afaama atalesunagenoa mukia kanalela aniageyama hisigeya mukia veamoya ‘Tamage nehie.’ nehuya haviya amakupi maleya amametiti hisageya kava vayatia, Lomu vayamoya eya mukia veanene ala mono notiene ali haviya hugahae.” huya hae.
JHN.11.49	Hageno Kaiyafasia ani kafufina ala mono note hagote kava kano maineanagino ani vayapiti he-tino mage hie “Tamakaya tamaku tamakesa nomale. 
JHN.11.50	Tamakaya ohavinafi na ya kanale tamaya hisia yana hane? Mukia veati ali haviya hisafi nagoke kanomoa mukia veaamogami anonaa falisie?” huno hama-vige. 
JHN.11.51	Ani kafufina Kaiyafasia ala mono note hagote kava kanogino mani kea Anumaya Kotia hapaigeno aune laga huno hu-maine. Agaia agesafiti ohune. Ani aunema laga hia aepaamoa mage hu-maine “Yisasia Yuta veamogamife huno faligahie. 
JHN.11.52	Amakaiamigetefena huno ofaligahigi alu kumate kumate mainaya Anumaya Koti nafaneyaga amavaleno nagoke anaga hu-ma-tesigeya maisaya yafe Yisasia faligahie.”
JHN.11.53	Ani kanaleti aepa heya Yuta vayamogami kava vayamoya Yisasina haesaya kea huya haviteya huge havige hu-mainae. 
JHN.11.54	Ani yafe Yisasia nagoene Yuta veamogami amaulagafina vai oayenegi nago kumala Efalaimie huya nehaya kumala vaya omai kola aupa hu-mainegeya agaiaenema tokaeya nemaiya anagaene anilega uya mo mainae.
JHN.11.55	Yuta veamoya kafuahe kafuahena Anumaya Kotima amakinagomogami amaugafama ali-gati-mainea yafe haviya alitalu huya imu negiyane. Ani imuma kisaya kanamoa aupa higeya mukia veamoya mukia kumateti haiya kahegi kemo hama-paiya kava huya amaugafaene amakuaene sese hugahe Yelusalemu umainae. Ago mo sese huteya ani imuamia nenae. 
JHN.11.56	Ala mono nopi molitalu huya maineya Yisasife moge mege huya ati-yegetayana higeya amakaiamifi mo hama-vige me hamavige huya mage hae “Naane tamakesa nehaviye? Kavema nesutela egahifi omegahie?” huya hae. 
JHN.11.57	Hageya ala mono note kava vayaene Falasia vayaene Yisasina atafa hugahe mage hu-mainae “Maa hiho. Yisasima faesia kumama agenutamahena aupaa ani kea alitama me laha-paiho.” huya hu-mainae.
JHN.12.1	Yisasia Petani kumate, Lasalusia faligeya he-vai-tenageno Yisasia molino he-ti-tenea kanomo kumate, uvayi hu-maine. Uvayi hiana ani kanafina Anumaya Kotima amakinagomogami amaugafama ali-gati-mainea yafe amakesa haviya imuma kisaya kana sikisia (6) yupa maiteya kigahe nehae. 
JHN.12.2	Hageno Yisasina musekase kave talo tala hu-teteno Mataa alino amamite amamite nehigeno Lasalusia Yisasiene siale mainae. 
JHN.12.3	Mainageno Maliaa nago kilo manaage masave hanea keayola, tusia mone hanea masavemo agia natie nehaya masavena alino Yisasina aiyale taki hano hu-teteno ayolagefaleti ali hau hu-nea-tegeno ani masavemo manamoa ani nopi haino hiya higeya manaa havimainae.
JHN.12.4+JHN.12.5	Nago kanoa, Yisasienema tokaeya nemaiya anagapiti kanomo, agia Yutasi Isakaliotie. Ani kanomoa haenagaa Yisasina agesi huno kame ya hu-tesia kanomoa mage hie “Naa higeno mani manaage masavena afaa neatale? Atalegeno nago kanomoma miya hileasipa tali hataleti (K300) kina aliteta mani masaveteti monea afenoamima omalenea veane amamuteasine.” huno hie. 
JHN.12.6	Mani kea moneamima omalenea veafena hauma hu-nea-matea yafena nohigi mukia kanalela monema hanea kutela agaia yagai-maineno musufa yama nehia yafe mani kea hu-maine. 
JHN.12.7	Yisasia mage hie “Ma munala afaa atalegeno ma masavena afaa ali-lineno nagayama falisugeya he-vai-natesaya kanalela mani masaveteti fale-na-tegahie. 
JHN.12.8	Moneamima omalenea veamoya mukia yupa tamakaiene maigahayanagi nagaya tamaikaienena mukia yupa omaigahue.” huno hie.
JHN.12.9	Mukia Yuta veamoya “Yisasia Petani kumatema emaine.” huya haya kea haviteya ani kumate umainae. Yisasina agaiage agegahe ounagi Lasalusia fali-mainegeno ali he-ti-tenea kanoene anakegahe umainae. 
JHN.12.10+JHN.12.11	Lasalusia fali-mainefiti he-ti-mainea yafe mukia Yuta veamoya nayoma nehaya monola neataleya Yisasina amakua amitafa huya amametitima haya yafe ala mono note kava vayamoya Lasalusiene haesaya kea hu-mainae.
JHN.12.12	Faeteya kotigeya mukia veamoya Anumaya Kotima amakinagomogami amaugafama ali-gati-mainea yafe imuma ki-malenale emaineya “Yisasima Yelusalemu kumate egahie.” huya haya kea havi-mainae. 
JHN.12.13	Haviteya Yisasiene katega mo fotu hugahe tofe yosamona haisaa kofa-nafa huya aliya umaineya ala kefiti mage huya hae “Tusia yate taugafa ali-gatisana kanoa kanaleya huka neane. Anumayamo aliya alisana yafe hu-ga-tegeka emainana kanomoga Anumaya Kotia kanale manu kamiteno kaya hu-maine. Isaleli kotega yagai-ma-tenana sauve kanomoga Anumaya Kotia kaya hu-maine.” huya hae. 
JHN.12.14	Yisasia nago hosi kana afumo agia tokie nehaya afua age falote huteno agupifi haino maine. Aniama hia kavala nayona Anumaya Koti kefina mage huya kae-malenayane.
JHN.12.15	“Yelusalemu veamogatama kolia ohutama ageho. Menia tamakaila sauve kanotamia yaufa tokimo agupifi haino maiteno egahie.” huno kae-maleneane.
JHN.12.16	Yisasima aniama hu-mainea yupa agaienema tokaeya nemaiya anagamoya anima kae-malenea kea ohavianagi haenagaage Yisasima faliteno he-tino tokiya hale yamaama hanea kumate haitegeya amakesamoa ai-kalo higeya anima kae-malenea kene veamoya ani yupama hu-tenaya kavafeene havi-mainae.
JHN.12.17	Yisasia Lasalusifema “Komufitila he-tio.” huno higeno fali-mainefitima he-ti-mainea yupa anilema mainaya veamoya ani kanafina “Yisasia naa maa kavala hu-maine.” huya kea aliya ute ete huya hama-pai-mainae. 
JHN.12.18	Hama-paigeya haviteya anima tokiya avame yama hu-mainea kema haviya yafe mukia veamoya katega Yisasiene mo fotu hu-mainae. 
JHN.12.19	Hageya Falasia vayamoya amakaiami amunoamifina ani kehena mohu mehu huya mage hu-mainae “Ageho mukia mopafi veamoya Yisasina akave nevayanagita atafa ohugahune.” huya hu-mainae.
JHN.12.20	Nagoa Kaliki veamoya, Anumaya Koti agi alisaga hugahe, ani imu kavema nalega Yelusalemu hai-mainae. 
JHN.12.21	Ani Kaliki veamoya Filipite umainae. Filipia Kalili hanea kumala Petesaita kumateti kano mainelega uya mage hae “Musekaa nehunagi tagaya Yisasina agegahe neone.” huya hu-mainae. 
JHN.12.22	Hageno Filipia viayamo Etaluna hapaiteana ani lolemogani Yisasina mo hapai-mainae. 
JHN.12.23	Hapaiageno Yisasia mage huno hana-paiye “Menia Ikapinagati emainoa kanoa vayamo natenea kanomonia tusiya huya nagai nagia ali-saga hisaya kanamoa ago evayi hu-maine. 
JHN.12.24	Tamage huna tanaha-nepauve nagoke viti avinamoma asaga hu-lavino mopafima ofalinunofena nagoke viti avinaage hanegahigi nagi falinunofena ai-falo huno hageteno kasagoya viti alagayaga aye helafigahie. 
JHN.12.25	Naa hugahianagi nagoa veamoyama mukia ma mopafi yafema amaugafama aliya haiteya hamaimuamima atafa hisaya veamoya faligahae. Faligahayanagi nagoa veamoyama ma mopale mainaya amaugafama aliya haisaya yafema ‘Afa yanema.’ huya hisaya veamogami hamaimumoa hano ohugahianagiya maige maige huya maigahae. 
JHN.12.26	Nagoa veamoyama nagaifema huya aliya alisayana nakave ege ege hisae. Nakavema esaya veamoya maisua yate nagaiene mainesageno Nenafaa nagai aliyama nealiya veamogamina ala amaki amamigahie.”
JHN.12.27	Yisasia mage huno nehie “Nagai naguamoa tusiya huno kanaage nehigena kasagoya nagesa nehavugi naane huna hisue? ‘Nenafaga menia nagai naugafalema falotema hugahema nehia yana ali-talo.’ hisufi? Aao nagaya ani nagata aisia yapi maigahe emainoe. 
JHN.12.28	Nenafaga kagaika kagi alisaga huo.” huno nehigeno anile ikapinagati age aino mage huno hie “Nagia ago alis-aga hu-mainoane etena nagoene nagia ali-saga hugahue.” huno hie.
JHN.12.29	Higeya melitalu hu-mainaya veamoya agema aiya kea haviteya nagoamoya mage huya hae “Ikapinagati akali kalu nehie.” huya hageya nagoa veamoya mage huya hae “Nago ensole kanomoa ke me hanepaiye.” huya hae. 
JHN.12.30	Hageno Yisasia mage huno hie “Ani agema aiya agea nagai naya hisia yafe nohigi mani kea tamakai tamaya hisia yafe nehie. 
JHN.12.31	Menia ma kanafina Anumaya Kotia ma mopale veamogamina kaiyeke hu-ma-tegahie. Meni kanafima ma mopalema kava yagai-mainea kanoa, Satanina ago anati-talegahie. 
JHN.12.32	Anati-talegahigi ma mopaleti navalesaga huya nahaesageya mukia veamoya amakua namisaya yafe amavayu huna nagainilega amategahue.” huno hie. 
JHN.12.33	Ani avame kema huno hia kemoa mage hu-maine “Ma yateti, yafaga yosale nahaesagena faligahue.” huno hama-pai-maine.
JHN.12.34	Hama-paigeya veamoya kenonaa mage huya hapai-mainae “Tagai monomoa mage huno taha-pai-maine ‘Anumaya Kotima taugafa ali-gatigahema hu-tesia kanoa mukia kanafina maige maige hugahie.’ huno taha-pai-maineanagi naa higeka ‘Ikapinagati emainoa kanoa vayamo natenea kanomonia yafaga yosale navalesaga hugahae.’ huka nehane? Anima ikapinagati emainea kanoa vayamo atenea nafanea ta maine?” huya havigae. 
JHN.12.35	Havigageno Yisasia kenonaamia mage huno hie “Hale yamaaene kanomoa tamakaipina osi kana kanoa maine. Hani kisia yana vayi huno aiso hu-lama-tesia yafe hale yama hanea kanale vaiyatete hiho. Hani-ki-mainea yapima mainaya veamoya visaya kana oagenae. 
JHN.12.36	Hale yamaama hanea kanafina hale yamaaene kanohe ‘Tamage nehane.’ hutama havitama tamakupi maletama tamametiti hiho. Aniama hisayana hale yamo nafaneyaga maigahae.” huno hama-pai-maine.
JHN.12.36	Yisasia mani kea huteno neamataleno mo fala-ki-maine. 
JHN.12.37	Mukia tokiya avameyamo amaulagafi alianagi agaifena haviya amakupina maleya amametitia nohae. 
JHN.12.38	Ani yafe Anumaya Kotina aune kanoa, Aisaiyaa, hu-mainea kea falote huno tamage nehie. Mage huno hu-maineane
JHN.12.38	“Anumayamoga manima hu-mainona kea taya haviya amakuafina maleya amametitia nehae? Anumayamoa tokiya avame yamaa amave-ligeya hana veamoya havilama nehae?” huno kae-maleneane.
JHN.12.39	Higeno amuha ohunayanagiya Yisasifena haviya amakupina maleya amametitia ohunaya yafe Aisaiyaa nagoene mage huno humaineane
JHN.12.40	“Amaulaga oagesaya yafe Anumaya Kotia amaulaga ago alino asu hu-ma-tene. Amaku amakesa havilama ohisaya yafe ‘Yafa kana amanuene veane maiho.’ hu-ma-tene. Havigu amakua ai-yahae huya nagaitega eyafenagina ali hilato hu oama-tegahue.” huno hu-maineane.
JHN.12.41	Aisaiyaa Yisasina tokiya hale yamaa ageteno Yisasife mani kea hu-maineane. 
JHN.12.42	Hu-maineanagi Yuta kava vayayagafitila kasagoya vayamoya Yisasife haviya amakupi maleya amametitia hayanagi Falasia vayamoya mage hae “Mani kavama hisayana mono nopina omegahae huta nagalu hu-lama-tegahune.” huya hu-mainaya yafe “Yisasina tagua neamune.” huya hu-falote ohunae. 
JHN.12.43	Ani veamoya Anumaya Kotia “Kanale kava nehae.” huno amakima alisaga hisia yafena nohamaigi veamoya “Kanale kava nehae.” huya amaki alisaga hisaya yafeke nehamaiye.
JHN.12.44	Yisasia tokiyaage ke hu-haleno mage hu-maine “Nagoa veamogatama nagaifema tamage nehie hutama tamakupi maletama tamametitima hisayana nagainigefena tamakupina maletama tamametitia hu-nona-tagi hu-na-tenea kanomofeene hu-nea-tae. 
JHN.12.45	Nagoa veamoyama nagaima nenagayana Nenafaa hu-na-tenea kanoene age-mainae. 
JHN.12.46	Nagayama ma mopalema emainoana hale ya kana huna emainoe. Nagoke nagoke veamoya nagaifema haviya amakupima maleya amametitima hisayana haniki-mainea yapina omaigahae. 
JHN.12.47	Nagoa veamogatama nagai kema havitetama nakavema omalesayana nagaya tamakaila kaiyekea hu otama-tegahue. Ma mopale veamogamina kaiyekea hu-ma-tegahue huna omenogi ma mopale veamogamina amaugafa ali-gatigahue huna emainoe. 
JHN.12.48	Nagoa veamoya nagaifema amakavenoma huya nagai kema amakupima aliya omalesayana hu-mainoa kenimoa fako hu-ma-tegahie. Ma mopama hano hisia kanama evayima hisiana hu-mainoa kenimoa fako hu-ma-tegahie. 
JHN.12.49	Mani kea nagesafitila ali falote huna tamaha-nopaugi hu-na-tenea Nenafa ‘Nage mage huka huo.’ huno naha-paiya keage tamaha-nepauve. 
JHN.12.50	Nagaya ago havilinoe agai kema havitama tamakupima maletama tamametitima hisayana ofalitama agola maige maige hisaya tamahaimula aligahae. Nani yafe Nenafaa naha-pai-mainea kea tamaha-nepauve.” huno nehie.
JHN.13.1	Anumaya Kotima amakinagomogami amaugafama ali-gati-mainea yafe ala imu kigahe nehae. Ani imu kisaya kanaamimoa aupa hugahe nehigeno Yisasia ma agesa havimaine “Ma mopa atalena Nenafatega visua kanamoa ago evayi nehie.” huno nehuno mukia kanalema ma mopale maineyama agai kema nehaviya veamogamifena tusiya huno hau ayamopafi nehaino agola haume haume haino mo fali-maine.
JHN.13.2	Yisasienema tokaeya nemaiya tuelufua (12) anagaaene unena kavela nenageno Satania Yutasifena “Havisigi huka agesi huka hama-pai-sanageya Yisasina haesae.” huno agu agesa amine. Ani Yutasia nago agia Isakaliotia Saimonina nemofoe. 
JHN.13.3	Satania aniama hisia agu agesa amigeno Yisasia ma agesa havimaine “Nenafaa mukia tokiya ago nayapi maleneanagina Anumaya Kotia hu-na-tegena emainoafe etena Anumaya Kotitega haigahue.” huno hu-maine. 
JHN.13.4	Nehuno kavema neneletila neataleno he-tino ayaaya kenaa hateno nemaleno taulia alino amupi ai-gagino fai-line. 
JHN.13.5	Fai-lineno tina alino yopafi taki-maleneno aepa heno agaia tuelufua (12) anagaamogami amaiya agupia sese hu neama-teno ai-gagi-linea taulileti alino hau hu-neamate. 
JHN.13.6	Ali hau hu-ma-teme Saimoni Pitate vigeno Saimoni Pitaa Yisasife mage hie “Alaniamoga naigai naiya sese hu-na-tegahe nehano? Sese hu ona-tegane.” huno hu-maine. 
JHN.13.7	Higeno Yisasia mage hie “Kagaya nagayama nehua kavala menia ohavinanagi haenagaa havilama huka havigane.” huno hapaiye. 
JHN.13.8	Ha-paigeno Pitaa Yisasifena mage hie “Kagaya naiya sese ohutafa huka sese ohugane.” huno higeno Yisasia kenonaa mage hie “Kaiyama sesema ohisuana nagaienena omaitafa huka omaigane.” huno hapaiye. 
JHN.13.9	Hapaigeno Saimoni Pitaa mage hie “Alaniamoga naama hinageka naiyaagela sese hu ona-teka nayaene nanuene sese hu-nato.” huno hapaiye. 
JHN.13.10	Ha-paigeno Yisasia kenonaa mage huno hapaiye “Nagoa veamoya mukia amaugafama sese hu-malenaya veala amaugafalela oniyaamia omaleno haigafaage hamau-maineanagiya amaiyaage sese hugahae. Tamakaila kefo yama haya oniyatamia omaleno haigafananamaage hu-mainagi nagoke kanomona oniyaage hau-maine.” huno hama-paiye. 
JHN.13.11	Hama-paiteno Yisasia agaima agesima huno haegahema hia kanoa ago age-mainea yafe “Tamakaya mukiamogatamina oniyatamia omalene huna nohue.” huno nehie.
JHN.13.12	Amaiya sese hu-ma-teteno kenaa alino vai-lino mopale maineno mage huno hama-vige “Nagayama hu-lama-toa kavala ago havilama nehafio? 
JHN.13.13	Tamakaya nagaifema ‘Hulave-nelina kanomogae.’ nehutama ‘Alatimogae.’ hutamama nehayana tamage hutama nehae. Nagaya ani kanoema hutama haya kano mainoe. 
JHN.13.14	Nagaya Alatamimona hu-lama-ve-neloa kanotamimona tamaiya sese hu-nelama-toe. Tamakaya ania hutama nelamafugami amaiya sese hu-ma-teho. 
JHN.13.15	Nagaya hisaya kavala ago tamave-neluafe tamakaya nagayama hu-lama-toa kavala ania hu-ma-teho. 
JHN.13.16	Nagaya tamagelafa huna tamaha-nepauve aliya kanoamoa kava kanoamona agaseno omainegi kayo kayo kanoamoa hu-tenea kanomona agaseno omaine. 
JHN.13.17	Tamakaya mani kema havilamama hutetama mani kavama hisayana kanaleya hutama maigahae.
JHN.13.18	Nagaya ‘Kanaleya hutama maigahaema.’ hunama hua kea mukiamogatamifena nohugi nagayama nahaigena huyo-gi-malenoa-maamogamife nehavina mani kea nehue. Anumaya Koti kema nayoma kae-malenaya kemoa mage hu-maineane
JHN.13.18	‘Nagaienema maineno kavema nenea kanomoa aiya alisaga huno nagaila aye-nalata-pegahie.’ huno kae-maleneane.
JHN.13.18	Kae-maleneanagi meni kanafina mani kemoa efalote huno tamage hugahe nehie. 
JHN.13.19	Haenagaa mani kemoma efalote hisigetama nagaifena mage hugahae ‘Agaya Anumaya Koti nafane maine.’ hutama havitetama tamakupima maletama tamametitima hisaya yafe menia ani kana yaufa falote ohunea kanafi tamaha-nepauve. 
JHN.13.20	Tamage-lafa huna tamaha-nepauve nagoa veamoya nagayama hu-ma-tesua veama amavaleya falu falama hu-ma-tesayana nagaila ania huya navaleya falu fala hu-nena-tae. Nagaima navaleyama falu fala hu-natesayana hu-na-tenea kanomona ania huya avaleya falu fala hu-neatae.”
JHN.13.21	Yisasia mani kea hama-paitegeno aipamoa kanaage higeno agu agesama havia agesamoa hivi huno talavate oategeno mani kea hu-falote nehie “Lamage huna tamaha-nepauve tamakaipitila nago kanomoga vayamo havisigi huka nagesi huka kame ya hu-na-tegane.” huno hie. 
JHN.13.22	Higeya agaia tuelufua (12) anagaamoya oaufi aaufi hugetayana higeya “Tafepiga nehie?” huya mani kanomofena ohavinae. 
JHN.13.23	Ohavigena nagaya Yonina agaiaenema tokaeya nemaiya anagapi nemauvanagino hau ayamopafi nagaifena hau-mainea kanogina avate tokaetaa mainoe. 
JHN.13.24	Mainogeno Saimoni Pitaa anuteti avamename huno “Havigo.” huno naha-paino “Tafe nehane huka havigo.” huno nehie. 
JHN.13.25	Higena nagaya Yisasina avaale mime una mainena mage huna havigoe “Alaniamogae tafe nehane?” huna havigoe. 
JHN.13.26	Havigogeno Yisasia mage huno hie “Nagayama kavema alinama supufi ayetenama alina amisua kanoa nagesima hisia kano maine.” huno nehuno ani kavela alino supufi ayeteno Yutasia, Saimoni Isakaliotina nemofo amine. 
JHN.13.27	Ani kavela amigeno alitegeno Satania aguafinaga mo hai-faleno mainegeno Yisasia mage huno hapaiye “Kagaya aupaa hisuema hisana kavala ago huo.” huno hie. 
JHN.13.28	Higeya anilema mopale mainaya vayamoya Yisasia Yutasife hianagi ani kemona aepaa nohaviye. 
JHN.13.29	Ohavinagi Yutasia mone pokisiamile yagaino nemaiya kanogiya nagoa vayamoya mage huya amakesa nehaviye “Yisasia agaifena ‘Ala imule mo nesuna yana molika eno.’ huno nehifi ifi ‘Moneamima omalenea vaya nagoa mone molika amamio.’ huno nehifi?” huya amakesa havimainae. 
JHN.13.30	Havigeno Yutasia ani kavela aliteno aupaa kumatega hati-laviana tusia hani ki-mainea yapi umaine.
JHN.13.31	Yutasia ago utegeno Yisasia mage huno hie “Menia ikapinagati emainoa kanoa vayamo natenea kanomoni nagia ali-saga hugahae. Nagaima nahaesagena falisugenoa Anumaya Kotia ala agi aligahie. 
JHN.13.32	Nagaya falisua yafe Anumaya Koti agima ali-saga hisayana Anumaya Kotia navalesigena agaiene maigahue. Aupaa navaleno tokiya hale yapi ala nagi namigahie. 
JHN.13.33	Nafaneyagania tamakaienena nagaya osi kana kanoa maitena visugetama nagaifena natiyegahayanagi amuha ohunayanagitama visua kumatela ougahae. Mani kea Yuta veamogami hama-pai-mainoanagina menia tamakaila tamaha-nepauve.
JHN.13.34	Menia nagola ohavinaya kahegi kea tamaha-paigahugi haviho. Nelama-fugamifena tamahau tamayamopafi tamahaino. Amakaya ania huya tamakaifena hamaisie. Nagayama tamakaifema nahau nayamopafima nahaiya kava hutama nelama-fugamifena tamahau tamayamopafi tamahaino. Amakaya ania huya tamakaifena hamaisie. 
JHN.13.35	Nagi tamakaya mukia nelama-fugamifena tamahau tamayamopafima lamahaisiana muki veamoya tamakaila lamaketeya tamakaifena mage huya hugahae ‘Yisasienema tokaeya nemaiya anaga mainae.’ huya hugahae.” huno hie.
JHN.13.36	Saimoni Pitaa mage huno havige “Alaniamogae hanatega ugane?” huno havigegeno Yisasia mage huno hie “Visua kumatela menia nakavela ouganagi haenagaage nakavela ugane.” huno hie. 
JHN.13.37	Higeno Pitaa mage huno hie “Alaniamogae nagaya na ya hinagena menia kakavela ougahe hugeka nehane? Nagaya kagaifene huna nahaimula atalegahue.” huno hie. 
JHN.13.38	Higeno Yisasia mage huno havige “Kagaya nagaifene huka kahaimula atalegano? Tamagelafa huna kaha-nepauve hagoteno kokolemoa agea oainesigeka kagaya tagufa (3) kanale avane huka nagia alika fala-kigane.” huno hie.
JHN.14.1	Yisasia mage huno hu-maine “Mukia veamogatama tamaipamoa kanaage huno tamakesa kumoa ohino. Anumaya Kotife havitama tamakupi maletama tamametiti haya kava nehutama nagaifena havitama tamakupi maletama tametiti hiho. 
JHN.14.2	Nenafa nopina veala maisaya nona kasagoya hane. Ani yama omalesina nagaya mani kea ohuleasine. Nagaya kumatamia molina talo tala hu-lama-tegahe ugahue. 
JHN.14.3	Nagaya kumatamia mo lalo tala hu-maletena etena me lamavalesugetama visua kumatela visageta nagaiene mo lokaeta maigahune.
JHN.14.4	Tamakaya nagayama visua kumamo kana ago age-mainae.” huno hie. 
JHN.14.5	Higeno Tomasia mage huno hie “Alatimogae tagaya visana kumala oagenone. Hanaa huta ani kana agesune?” huno hie. 
JHN.14.6	Higeno Yisasia mage huno hapaiye “Nagaya ikapinaga visaya kamona Nefanae. Nagaya ke-lamage kemona aepaa mainoe. Nagaya agola maige maige yamo hamaimula aepaa mainoafe nagoa veamoya Nenafatega visayana alu katetila ougahagi nagaiteke esae. 
JHN.14.7	Tamakaya nagaima havimainaleasipa Nenafafena ania hutama havileasine. Tamakaya menia aepa hetama Nenafana ago havitetama age-mainae.” huno hie.
JHN.14.8	Higeno Filipia mage huno hapaiye “Alanimogae negafana taveligeta agesunageno tagu tamemoa tamu hisie.” huno hie. 
JHN.14.9	Higeno Yisasia mage huno hapaiye “Filipigae ayaaya kanale tamakaienena maime emainoana kagaya nagaila onagenano? Nagoa veamoya nagaima nage-mainayana ania huya Nenafana age-mainae. Naa higeka ‘Negafana lave-lio huka nehane?’ 
JHN.14.10	Nagaya Nenafa aguafina maugeno Nenafaa ania huno nagai naguafina mainea yafena havika kagupina nomalano? Tamaha-pai-mainoa kea nagesafiti kea tamaha-opainoe. Aao. Nenafaa nagai nagupi maineno agaia aliyamaa nealie. 
JHN.14.11	Nagaya Nenafa aguafi maugeno ania huno Nenafaa nagaila naguafina maigetaa hu-mainoema hunama hua kea havitama tamakupina maletama tamametiti hiho. Mani kema ohavinutama tamakaya mukia aliyama ali-mainoa aliyama age-mainesayana nagaifena havitama tamakuafi ali maletama tamametiti hiho. 
JHN.14.12	Tamage-lafa huna tamaha-nepauve nagoa veamoya nagaifema haviya amakupi nemalaya veamoya mukiama ali-mainoa aliyana ania huya aligahae. Nagaya Nenafatega visua yafe anima alisaya aliyamoa ali-mainoa aliyana agaseya aligahae. 
JHN.14.13	Nafaneamonife huya Nenafaa agima ali-saga hisaya yafe tamakaya nagai kema havitetama nagai nagi ayetama mukia yafena naha-vi-gesagena ania hu-lama-tegahue. 
JHN.14.14	Mukia yafema nagai nagima ayetama naha-vi-gesayana afaa ani yana hu-lama-tegahue.” huno hu-maine.
JHN.14.15	Mani kea huteno mage hie “Tamakaya nagaifema tamahau tamayamopafima tama-haisigetamahena tamaha-pai-mainoa kemona akave malegahae. 
JHN.14.16	Akave malesagena Nenafatega havigesugeno tamaya hisia Avamula hu-tesigeno tamakaite eno agola tamakaiene emaige maige huno maigahie. 
JHN.14.17	Ani Alu Aotage Avamula tamageage kemona aepaa maineno hulama-ve-ligahie. Mukia ma mopale yafema amaugafama aliya nehaiya veamoya Alu Aotage Avamula ageya havilama ohunaya yafe oavalegahagi tamakaya ago age-lama hutama age-mainaya yafe tamakaienena emaineno tamakupi haino maigahie.
JHN.14.18	Na yafe tama-talesugetama megusa nafane kana hutama omaigahayanagina tamakaitela etena egahue. 
JHN.14.19	Okasi kanaa ma mopale yafema amaugafama aliya nehaiya veamoya nagoene onagegahayanagitama tamakaya nagegahae. Agola maige maige yamona aepaa mainoafe tamakaya ania hutama maige maige hisaya tamahaimula alitama maigahae. 
JHN.14.20	Mainesageno Alu Aotage Avamumoma esia kanafina nagaya Nenafaene mainoanagitama tamakaya ania hutama nagaienena maisagena nagaya ania huna tamakaienema mainoa yafena havilama hutama havigahae.
JHN.14.21	Nagoa veamoya nagai kema haviya akave malenuya nagaifena hamau amayamopafifna hamau-maine. Nagaifema hamau amayamopafima hamau-mainesia veamoya Nenafaa ania huno amakaifena hau ayamopafina nehaiye. Nehaigena nagaienena ania huna nahau nayamopafina nenahaigena nagua amamisugeya nagaila nage-lama huya nagegahae.” huno hie. 
JHN.14.22	Higeno nago kanoa, Yutasi Isakalioti omagi, hamoamoa mage huno Yisasina havige “Alanimogae naa higeka kagaya tagaila taulagafina kagaika aepakaa tave-nelinagi mukia ma mopale yafema amaugafama aliya nehaiya veamogami amaulagafina hu-falote huka ohunanane?” huno havinege. 
JHN.14.23	Havigegeno Yisasia mage huno hie “Nagoa veamoyama nagaifema hamau amayamopafima hamaisigeyahena nagai kemona akave malesagenofena Nenafaa amakaifena ania huno hau ayamopafina haugahie. Nenafaene nagainienena amakaiene emaigahue. 
JHN.14.24	Nagoa veamoya nagaifema hamau amayamopafima ohamaisiana nagai kemona akavela nomalae. Manima tamaha-nepauva kea nagainige kea omalegi hu-na-tenea Nenafa ke hane.
JHN.14.25	Tamakaienema mainena mani kea ago tamaha-pai-mainoe. 
JHN.14.26	Tamaha-pai-mainoanagino Nenafaa nagai nagilema hu-tesia kanomoa, tamayama hisia Alu Aotage Avamulagino emaineno mukia yana hulamave-liteno mukia tamaha-pai-mainoa kea alino tamakesa hao hinagetama havigahae.
JHN.14.27	Tama-talena ugahe tamaipa falu hutama maisaya tamaku tamakesa nelamamue. Nagayama naipa falu huna nemauva nagu nagesa nelamamue. Anima tamaipa falu hutama maisaya yama tamamua yana ma mopale veamoya amaipa falu nehaya ya kana ohunegi kanaage tamaku tamakesa havitama kolia ohiho. 
JHN.14.28	‘Tamatalena utena etena tamakaitega egahuema.’ huna tamaha-pauva kea ago havilinae. Nagaifema tamahau tamayamopafima nelamahaisigetamahena Nenafa mainelega visua yafena muse haleasine. Nenafaa nagaseno ala kano mainea yafe Nenafa mainelega visua yafena muse haleasine. 
JHN.14.29	Tamatalena visua kanafina nagaife havitama tamakupi maletama tamametitima hisaya yafe yaufa ani kana falote ohunea kanafi menia mani kea tamaha-nepauve. 
JHN.14.30	Satania, ma mopalema kava hu-mainea kanoa ago neeanagina nagaya nagoene kea ohugahue. Satanina tokiyaamoa nagaila onagaseneanagi Nenafa nahapai-mainea kava huna faligahue. 
JHN.14.31	Nagayama Nenafafema nahau nayamopafi nenagea kavala ma mopale veamoya havisaya yafe Nenafa naha-pai-mainea kava nehue. Hai nehugi vigetao.” huno nehie.
JHN.15.1	Yisasia mage huno hie “Nagaya tamage huna vaini alagamo nofi maugeno Nenafaa ani vaini alagamo nofi hoyalela yagai-maine. 
JHN.15.2	Agaya mukia nagai vaini nofi akopamoa alagama oayea akopayaga atagi neataleno alagama ayea akopayaga ‘Nagoene alaga ayesie.’ huno aia alino hagalo nehie. 
JHN.15.3	Tamaha-pai-mainoa kemoa tamakaila ago alino hagalo higeno oniyatamia omalenegi kanale tamahau-maine. 
JHN.15.4	Tamakaya nagaienema ai-gamaesayana nagaya tamakaienena ai-gamaena maigahue. Nago vaini alagamo nofimo akopamoma nofitema ai-okamaesiana alaga oayegahie. Naa hu-maineafe tamakaya nagaila navaalema ai-okamaesayana tamakaya alaga oayegahae.
JHN.15.5	Nagaya vaini alagamo nofi maugetama tamakaya ani vaini alaga nofimo akopaa mainae. Tamakaya nagaienema ai okamaesayana nagoa kanale kavala ohugahae. Kanale kavama hinutamahena nagaiene ai-kamaetama maiho. Nagoa veamoyama nagaienema ai-gamaeya maisagena nagayama amakaienema ai-kamaena maisuana kasagoya nofi alagamo kavea ayegahae. 
JHN.15.6	Nagoa veamoya nagaienema ai-okamaesayana oayea vaini nofimo akopama atagiya hagayu hu-talagenoma hagage nehia kava nehae. Ani akopayaga alitalu huya atafi kae-talenae. 
JHN.15.7	Tamakaya nagaienema aigamaetama maisayana nagai kemoa tamakupina hanesigetama nagoa yafema naha-vi-gesayana naha-vi-gesaya yana hu-lama-tegahue. 
JHN.15.8	Tamakayama kasagoya nofi alagamo kavema aye-gasagoma hisaya yateti Nenafaa ala agia aligahie. Alinagetama-nagitama tamakaya nagaienema tokaeya nemaiya anaga maigahae. 
JHN.15.9	Nenafaa nagaifena hau ayamopafi hau-mainea kava huna tamakaifena ania huna nahau nayamopafi nenahaiye. Nahau nayamopafima nenahaiya yamo aguafinaga faletama maiho. 
JHN.15.10	Nagaya Nenafama hu-mainea kahegi kema havinama akave maloa yafe Nenafaa nagaifena hau ayamopafina nehaiye. Tamakaya ania hutama hu-mainoa kahegi kea havitama akave malesayana tamakaifema nahau nayamopafi nenahaiya yamo aguafinaga faletama maigahae.
JHN.15.11	Nagai naguafima muse yama hanea yana tamakai tamakupi male hava-telama-tesua yafe mani kea tamaha-pai-mainoane. 
JHN.15.12	Nahau-mainea kavala mage huna nehue ‘Nagaya tamakaifema nahau nayamopafima nahaiya kava hutama nelama-fugamifena tamahau tamayamopafi tamahainageno ania huya amakaya tamakaifena hamau amayamopafina hamaino.’ huna tamaumonola nemaloe. 
JHN.15.13	Nago kanomoma nefufema ‘Kagai kaugafama ali-gatisua yafene huna nagaya faligahue.’ hunoma hisiana mukia veamogami hamau amayamopafima nehamaiya kavala amakasegahie. 
JHN.15.14	Nagayama nehua kema akave malenutamahena nagaini nenafugatama maigahae. 
JHN.15.15	Nagaya tamakaifena ‘Aliya vayanimogatama mainae.’ huna nagoene ohugahue. Nago aliya kanomoa kava kanoamoma aliyama alia aepaa oagenegi nagaya mukia yama Nenafama naha-pai-mainea kea ago tamaha-pai-mainoa yafe ‘Aliya vayanimogatama mainae.’ huna ohugahugi agoma tamaha-nepauva yafe ‘Tamakaya nagai kanapa mainae.’ huna nehue. 
JHN.15.16	Tamakaya nagaila nagetama hu-yookinagi nagaya hagotena tamakaila tamakena hu-yogitena tamakaitami utama Anumaya Koti haisia kava hisaya yafe hu-yogilama-tenoe. Aniama hisaya yapiti alagaa falote huteya agola mainesagetama nagai nagilema Nenafatega havigesayana mukia havigesaya yana tamamigahie. 
JHN.15.17	Kahegi kea mage huna tamaumonola nemaloe nelama-fugamifena tamahau tamayamopafi tamahainageya ania huya tamakaifena hamau amayamopafi hamaino.”
JHN.15.18	“Ma mopale yafema amaugafama aliya nehaiya veamoya tamakaila kamema hu-lama-tesagetamahena tamakesa hao hinagetama haviho. Hagoteya nagaila ania huya kamea hu-na-tenayane. 
JHN.15.19	Tamakaya ma mopale veamoya nehaya kavama hutama mainaleasipa mani mopale veanemoya hamau amayamopafi tamakaifena hamaileasinagi nagaya ma mopafi vayapiti tamakena hu-yogi-malenoafe tamakaya mani mopale vea kana veane omainae. Na yafe ma mopale yafema amaugafama aliya nehaiya veanemoya amakesa nehaviya kamea hu-nelama-tae. 
JHN.15.20	Nagaya mage huna ago tamaha-pai-mainoe ‘Aliya kanoamoa kava kanoamona oagasene.’ huna hu-mainoane. Ani kehe tamakesa havitama maiho. Nagoa veamoya nagaima, tamakai kava kanotamimonima, aliya haviyama hu-na-taya kava huya ania huya tamakaila aliya haviya hu-lama-tegahayanagi nagoa veamoya nagai kema haviya akave nemalesaya veamoya tamakai kea ania huya haviya akave malegahae. 
JHN.15.21	Hu-na-tenea kanomona havilama huya ohavinaya yafe ani kavala hu-lama-tegahae. Tamakaya nagai veanema mainaya yafenagiya ani kavala hu-lama-tegahae. 
JHN.15.22	Nagaya enama kema hama-opauleasina ‘Kefo katia hane.’ huya ohaleasine. Afaa ago me hama-pauvanagi kefo yama hu-mainaya yafena kalagi aiteya agasesaya katamia omalene. 
JHN.15.23	Nagaima kamema hu-na-tesaya veanemoya Nenafaene kamea hu-neatae. 
JHN.15.24	Nagaya amakaipima mainenama nagoa veamoyama tokiya kavama ohuleasina ‘Kefo yatia hane.’ huya ohaleasinagi ago alugeya ageteya nagaiene Nenafaenena kamea hu-nelaa-tae. 
JHN.15.25	Amakai kahegi kema kae-malenaya kemoa nagaifena mage hu-mainayane ‘Havi kavala ohunegeya kamea afaa hu-nea-tae.’ huya kae-malenayane. Mani kemoa ago falote huno tamage hisia yafe nagaila kamea hu-nena-tae. 
JHN.15.26	Nenafategati tamaya hisia vekaa hu-tesugenoma esiana tamageage ke huno tamaha-paisia vekaa, Alu Aotage Avamula Nenafategatima esiana nagaifena tamaha-paigahie. 
JHN.15.27	Tamaha-paigahianagitama nagaya aliyama aepa hena ali-mainoa kanaleti tamakayama nagaienema mainaya yafe nagaifena veamogamina hama-paigahae.”
JHN.16.1	Yisasia mage huno hie “Nagaifema tamakupima ago malenaletima neataletama alu kate ovisaya yafe mani kea tamaha-pai-mainoe. 
JHN.16.2	Amakaya tamakaila mono nopitila tamavaleya tamanati-talegahae. Ani kanama esia kanafina nagoa veamoya tamakaila nelamahaeya ma amakesa havigahae ‘Mani kavama nehunana Anumaya Kotina akave nemalone.’ huya hugahae. 
JHN.16.3	Nenafaene nagaienema amakua otaaminaya yafe ani kavala hu-lama-tegahae.
JHN.16.4	Ani kanama falote hisia kanafina tamaha-pai-mainoa kemoa tamakesa ai-hagalo hinagetama havilama hisaya yafe menia mani kea tamaha-nepauve. Ehe kanafina tamakaienema mainoa yafe nayona ani kea tamaha-opainoane.
JHN.16.5	Nagaima hu-na-tegena emainoa kanolega menia etena ugahuanagitama nago vekamoga nagaifena ‘Hanatega nevane?’ huka nahavi-nokane. 
JHN.16.6	Nahavi-nokayanagi nagayama tamaha-pai-mainoa kehe tamakesa havitama tamahau nehae.
JHN.16.7	Tamahau nehayanagi tamage-lafa huna tamaha-nepauve nagayama ovisuana tamaya hisia kanoa omegahigi nagayake utena tamaya hisia kanoa hu-tesugeno tamakaitegama esiana kanale kanaa falote hu-lama-tegahie. 
JHN.16.8	Efalotema hisiana tamaya hisia kanomoa mukia ma mopale veamogami kefo yama nehaya aepaamiene kanale kavama nehaya aepaamiene Anumaya Kotia kaiyekema hu-ma-tesia yamo aepaaene hu-falote hisigeya haviteya agegahae. 
JHN.16.9	Kefo yamo aepamofena tamaya hisia kanomoa mage huno hugahie ‘Yisasifena havitama tamakupi maletama tamametiti nohaya yafe kefo yatamia hane.’ huno hugahie. 
JHN.16.10	Nagaya Nenafa mainelega etena ugahuanagitama nagoene nagaila onagesayafe tamaya hisia vekamoa kanale kavama hisaya yamo aepaa hu-falote hinagetama havitetama agegahae. 
JHN.16.11	Anumaya Kotia ma mopale kava kanoa, Satanina, ago kaiyekea hu-tenea yafe tamaya hisia vekaa Anumaya Kotima kaiyekema hu-ma-tesia yamo aepamoa hu-falote hinagetama havitetama agegahae.
JHN.16.12	Nagaya kasagoya kea tamaha-paigahe nehuanagi kanaage hu-mainea yafe tamakaya havilama hutama ohavigahae. 
JHN.16.13	Ohavigahayanagi Anumaya Kotina tamageage nehia Avamuamoma esiana agaialegati mukia Anumaya Koti tamageage kea tamaha-paigahie. Agesafiti kea tamaha-opaigahianagino nehavia keageene haenagama esia kanafima falote hisia yamo kene tamaha-paigahie. 
JHN.16.14	Tamaha-painageno ani kanomoa nagayama hu-mainoa kea tamakaila tamaha-paisia yafe nagai nagia tusiya huno ali-saga hugahie. 
JHN.16.15	Hugahianagi mukia Nenafama malenea yana nagainia yamaage fatago huno hanea yafe mage hu-mainoe ‘Alu Aotage Avamumoa amisua kea alino tamakaila me lamaha-paigahie.’ huna hu-mainoe.”
JHN.16.16	“Osi kana kanoa nagoene onagegahagi osi kana kanoa maitetama etetama nagegahae.” huno hie. 
JHN.16.17	Higeya nagoa agaiaenema tokaeya nemaiya anagaamoya amakaiamifina mage hae “Osi kana kanoa onagegahae huno nehuno etetama osi kana kanoa nagegahae huno nehunoma nehia kemona aepaamoa hanaa hu-maine? ‘Nenafatega visua yafe nehue.’ huno nehia kemona aepaa nohavune. 
JHN.16.18	Osi kanaaema hia kemona aepaa naane huno nehie? Tagaya agayama hia kea nohavune.” huya nehae. 
JHN.16.19	Nehuya havigegahema haya kea Yisasia ago aguafinaga haviteno mage huno hie “Hua kemoa ‘Osi kana kanoa nagaila onagegahagi etetama osi kanaa maitetama nagegahaema.’ hua kehena tamakaya lamakaya tamakaitamifina mani kemona aepaahe huge havige nehao? 
JHN.16.20	Tamage-lafa huna lamaha-pauve tamakaya tamatalenama visua yafena avia ategahayanagi ma mopale veamoya muse hugahae. Tamakaila hagoteno tamahau hu-tesigetama haenagaa ai-yahae hutama muse hugahae. 
JHN.16.21	Amoma nafanema ategahema nehuno agatama aisia kana falote hisia yafe hauna hianagi nafanema ago atetenoa ‘Nafanea ago atoe.’ huno muse nehuno agatama ai-mainea yafena age-kani-maine. 
JHN.16.22	Ani kanamoa tamakaipina hane. Menia tamakaya tamahau nehayanagi etena tamakesugenoa tamakupina muse yamoa hiya hinageno nago kanomoa ani muse yana tamaha-ofalegahie. 
JHN.16.23	Ani kanama evayima hisiana tamakaya nagaila nago yafena nahavi-okegahae. Tamage-lafa huna tamaha-pauve nagaifema hutama nagai nagima ayetama nago yafema Nenafama havigesayana mukia havigesaya yana afaa tamamigahie. 
JHN.16.24	Nayoene meniene nagaifena nehutama nagia ayetama nagoke yafena Nenafana haviokenayane. Nagi menia muse yatamimoma tamakupina hiya huno hanesia yafena nahavigegena tamamino.”
JHN.16.25	“Mani kea tamakaila avame kefi hu-malena tamaha-nepauvanagi haenagaa mani avame kea nagoene ohugahuanagina hu-falote huna Nenafafena tamaha-paigahue. 
JHN.16.26+JHN.16.27	Hu-falote hisugetama ani kanafina nagai nagile havigegahagi nagaya ‘Tamakaifena Nenafana havigegahue.’ huna ohunogi tamakaya nagaifena tamahau tamayamopafi nelamahaiya yafe Nenafaa tamakaifena hau ayamopafi nehainageno havigesaya yana agaia tamamigahie. Nagayama Anumaya Kotitegati emainoa kema tamakupi malenaya yafe Nenafaa tamakaifena hau ayamopafi nehaiye. 
JHN.16.28	Nagaya Nenafaene mainoleti ma mopafina emainoe. Menia nagaya mani mopa atalena Nenafatega ugahue.” huno hie.
JHN.16.29	Higeya agaiaenema tokaeya nemaiya anagamoya mage hae “E, avame kefiti menia nohanagi hu-falote huka nehane. 
JHN.16.30	Menia tagaya havunana kagaya mukia yana havimalenane. Mukia veamoya amakupima haviya yana ago havimainana yafe nago kanomoa nago yafena kahavi-okesie. Mukia yana havimainana yafe tagaya kagaifena Anumaya Kotitegati emainane huta tagupi malenone.” huya hae. 
JHN.16.31	Yisasia kenonaamilela mage huno hie “Meni tamakaya havitama tamakupina nemaletama tamametiti nehafio? 
JHN.16.32	Haviho nago kanamoa aupaa egahema hia kanamoa ago efalote hu-maine. Ani kanafina nagoke nagokemogatama nataletama kumatamile ute ete hugahae. Nataletama visagena nagainige maigahuanagi Nenafaa nagaienena maine. 
JHN.16.33	Tamakua namitetama tamaipa falu hutama hilato hutama maisaya yafe mani kea tamaha-pai-mainoe. Ma mopale mainesageno nago kanaage yamoa falote hugahianagi kolia ohiho. Nagaya ma mopafi auava yana ago agasena kava yagai-mainoe.” huno hu-maine.
JHN.17.1	Yisasia mani kea huteno ikapinaga age-saga hu-maineno Anumayamotega mage huno hie “Nenafagae falisua kanania ago efalote hie. Nekamona kagi ali-saga hisua yafe falitena he-tina kagaitega haisua yafe lokiya hale yania nekamonina namio. 
JHN.17.2	Nekamonia mukiama naminana veamogamina agola maige maige hisaya hamaimuamima amamisua yafe mukia veamote kava yagaisua tokiyania ago naminane. 
JHN.17.3	Anumaya Kotiga kagaikage ala tokiya kanoa tamagemona tamaa nagokeage Anumaya mainanagi veamoya kagaifema havilama huya maisayana hu-tenana kanoa ‘Yisasia veamogami amaku amamemaa ali-gatisia kanoa ikapinagati emainea kano maine.’ huya havilama hisayana maige maige hisaya hamaimula aligahae. 
JHN.17.4+JHN.17.5	Naminana tokiya hale yatetia ma mopalela kagia alisaga hu-mainoe. Naminana aliyana ago alina avaya aye-mainoa yafe Nenafagae meni kanafina kagai kavate mainesugeka tokiya hale yania namio. Ma mopama talo ohunana kanafina kagaiene mainoanagina tokiya hale yania haneanagi menia eteka ani yana namio. 
JHN.17.6	Ma mopafi veapitima naminana veamogamina ago aepakaa hu-falote huna hama-pai-mainoe. Ani veala kagaikaa veanegika nagaila ago naminane. Naminanageya ani veamoya kagai kea atafa hu-linae. 
JHN.17.7	Atafa hu-lineya mukia naminana yana kagaikaalegati emaine huya menia ago havilinae. 
JHN.17.8	Naminana kea ago amamugeya ago atafa huya havilama hulineya nagayama kagaitegatima emainoa yafena tamage nehie huya havilama hu-lineya kagayama hu-na-tanagena emainoa yafena amakupi maleya amametiti nehae.
JHN.17.9	Amakaifena Nenafagale ke huna kahavi-negoe. Ma mopale yafema amaugafa aliya nehaiya veafe Nenafagale menia kahavi-nokogi kagaikaama naminana veanea kagai veane mainaya yafe naminana veafe kahavi-negoe. 
JHN.17.10	Nagai veala kagai veale. Kagai veala nagai vea mainageya ani veanimoyama nagai tokiyaleti haya kavala nehageya mopale veamoya ageteya nagai nagia alisaga nehae. 
JHN.17.11	Ali-saga nehagena menia ma mopaletila atalena kagaitega ugahuanagi nagaifema amakupi nemalaya veala ma mopafi maigahagi alu aotage Nenafaga kagaika kagileti naminana nagilema hanea tokiyaleti auvai-ma-tesanana taagaya nagoke kanolatama mainoa ya huya amakaya nagoke kate maleya nagoke veane maisae. 
JHN.17.12	Nagaya amakaiene mainena kagayama naminana nagilema hanea tokiyaleti auvai-ma-togeno nagomoa hani-ki-mainea yapima tegelege nehia atafina ougahagi Anumaya Koti kema kae-malenaya kemoma efalote huno tamagema hisia yafe anima hani-ki-mainea yapima tegelege nehia atafima visia kanoa Yutasia agaiage ugahie.
JHN.17.13	Menia etena kagaitega egahugi nagayama nehua muse yaniamoa amakai amakupina hava-tesia yafe ma mopale mainena mani kea hama-nepauve. 
JHN.17.14	Hama-nepaina kagai kea ago amaminogi nagaya ma mopafi kanoa omainoe. Alu nagu nameene kano mainogeya amakaya nagayama hua kava huya ma mopale veane kana vea omainae. Alu amaku amameene veane mainaya yafe ma mopale veamoya amakaife amaipa kafa he-ma-teya kamea hu-neama-tae. 
JHN.17.15	Kamea hu-neama-tayanagi nagaya veanimogamifena ‘Ma mopaleti amavalesaga huo.’ huna kahavi-nokogi ‘Satanima aye-mavataga hu yafe auvai-mateka amaugafa ali-gatisanageya kayeya maisae.’ huna kaha-vi-negoe. 
JHN.17.16	Nagaya ma mopale kanoa omainoe. Alu nagu nameene kano mainogeya amakaya nagai kana huya ma mopale veanea omainae. Alu amaku amameene veane mainae. 
JHN.17.17	Mainayafe kagaika ke-lamage kekaleti alu aotage veane maisaya amaku amakesa amamio. Kagayama hu-mainana kemoa tamageage nehie. 
JHN.17.18	Kagaya ma mopafima nagaima hu-natanagena emainoa kava huna naminana veanea nagaya mopale veamogami amunopi ago hu-ma-tenoe. 
JHN.17.19	Nagi tamage huya amaku amamemaamona kagaila kamisaya yafe nagaya nagu namemaamona kagaila negamue.
JHN.17.20	Nagaienema mainaya veaneagefena kahavi-nokogi amakayama hisaya keleti nagaifema haviya amakupi maleya amametitima hisaya veafeene kahavi-negoe. 
JHN.17.21	Nenafagae mage huna kahavi-negoe kagaya nagaienema mainagena nagaya kagaienema maugetaama hua kava huya nagaifema amakupi malenaya veala nagoke vea kanoa taagaiene maisageya mukia mopale veamoya kagayama hu-na-tanagenama emainoa yafema haviya amakupi maleya amametiti hisae. 
JHN.17.22	Taagayama nagoke taaipalema maua kava huya nagoke amaipale maisaya yafe naminana tokiya hale yania ago amaminoe. 
JHN.17.23	Amakaya nagoke vea kanoa mai-lama huya maisaya yafe nagaya amakaienena maugeka kagaya nagaienena mainane. Kagaya hu-na-tanagena emainoa yafema mukia mopale veamoya havisaya yafeene nagaifena kahau kayamopafi negahaigeka ania huka ma mopale veafeene kahau kayamopafi kahau-mainea yama havisaya yafe kagai kema havimalenaya veamoya nagoke vea kanoa maisae.
JHN.17.24	Nenafagae ma mopama taloma ohunana kanafina nagaifena kahau kayamopafi kahaigekama naminana tokiya hale yania nagaima naminana veamoya agesaya yafe nagaya maisua kumate maisae huna nehue. 
JHN.17.25	Kanaleya huka fatago hu-mainana Nenafagae ma mopale yafema amaugafa aliya nehaiya veamoya kagaila okagenagi nagaya ago kagaila kage-mainoafe ma ma mainaya veamoya nagaima hu-na-tanagena emainoa yafena ago haviya ageya hu-mainae. 
JHN.17.26	Nagaifema kahau kayamopafi kahau-mainea yana amakai amakupi malesana yafe aepakaa hu-falote huna hama-pai-mainoanagi nagoene hama-paigahue. Nagaya amakupi maisua yafe aepakaa ago hama-pai-mainoe.” huno hu-maine.
JHN.18.1	Yisasia ani kea Anumayamotega havigeteno tuelufua (12) anagaaene hati-laviya Kitaloni lina mo lakaeya umainae. Atu kaiyaga nago olivi yosa kali-malenaya hoya hanegeya Yisasia agaiaenema tokaeya nemaiya anagaamoyaene ani hoyafinaga umainae. 
JHN.18.2	Umainayanagi mukia yupa Yisasia tuelufua (12) anagaamoyaenena ani hoyafinaga molitalu huya nemaiya yafe Yutasia, agesima huno Yisasina kamema hu-tesia kanomoa, ani hoya ago age-maineane. 
JHN.18.3	Age-maineanagino Yutasia viayamo ala mono note kava vayateene Falasia vayateene vigeya mono note ati vayaene Lomu ati vayaene amigeno amavaleno ani hoyafinaga kaniene lamu kaniene tu hisaya yaene aliya emainae.
JHN.18.4	Ayanagi Yisasia mukia augafalema falote hugahema hia yana ago haviteno amakaite viayamo mo hama-vige “Tamakaya tafe atineayae?” huno hie. 
JHN.18.5	Higeya kenonaa mage huya hae “Nasaleti Yisasife ati-yeta neone.” huya hageno Yisasia mage hie “Nagaya ma mainoe.” huno higeno agesima huno Yisasina kamema hu-tea kanoa, Yutasia, ani vayaene tokaeno maine. 
JHN.18.6	Mainegeno Yisasia “Nagaya ma mainoe.” hunoma hia yafe amakavelegati eteya valega mo fae-laka-ti-mainae.
JHN.18.7	Fae-laka-ti-tageno Yisasia nagoene eteno hama-vige “Tafe ati neayae.” huno higeya amakaya nehuya “Nasaleti Yisasife ati neayone.” huya hae. 
JHN.18.8	Hageno Yisasia kenonaamia mage hie “Nagaya ago tamaha-nepauve nagaya ma mainoe huna nehue. Tamakaya nagaifema nati neayenutamahena ma ma nagaienema mainaya vayala amatalegeya afaa viho.” huno hie. 
JHN.18.9	Yisasia agoma hu-mainea kea mage huno hu-maineane “Naminana veala nagoke kanoa ata-oayegahie.” huno hu-maineane. Anima hu-mainea kemoa falote huno tamagema hisia yafe Yisasia “Amatalegeya viho.” huno hu-maine.
JHN.18.10	Higeno Saimoni Pitaa ayaaya naepea ali-lianagino alisagino ala mono note hagote kava kanomo aliya kanoa, Malakusina, ai-koligeno tamaga kaiyaga agesa aifa-kali-talegeno asaga hu-lavi-maine. 
JHN.18.11	Ai-fakaligeno Yisasia Pitafena hapaino “Ayaaya naepekaa tafugepi vaiyo. Naugafaene nagu name nagata aisia yania satuage hia tima hanea masu keayola Nenafaa naminegi nagaife onesie huka nehano?” huno hie.
JHN.18.12	Lomu ati vayaene ala kava kanoamiene mono note ati vayaene Yisasina atafa huya nofi ki-mainae. 
JHN.18.13	Nofi k-iteteya hagoteya Anasite avaleya umainae. Anasia Kaiyafasina aamona nefa maineanagino Kaiyafasia ani kafufina ala mono note hagote kava kano maineane. 
JHN.18.14	Kaiyafasia Yuta vayafe mage huno hama-pai-maineane “Kanalele nagoke kanomo mukia veamogamitefe huno falisie.” huno hu-maineane.
JHN.18.15	Saimoni Pitaene nagola Yisasienema tokaeno nemaiya kanoene Yisasina akave anatiana umainae. Nevaageno mono note kava kanomoa ani Yisasienema tokaeno nemaiya kanomona ago age-mainea yafe agaya Yisasiene ala mono note kava kanomo no kegiya kovefinaga hai-fale-maine. 
JHN.18.16	Haigeno Pitaa fiate he-tino mainegeno anima Yisasienema tokaeno nemaiya kanomoa fiatema yagai-mainea munamofena mo hanepaino Pitana avaleno emaine. 
JHN.18.17	Neegeno fiatema yagai-mainea munamoa Pitafena mage huno havige “Kagaya mani kanomona tuelufua (12) vayapiti kano mainano?” huno havigegeno “Aao nagaya ani vayapiti kanoa omainoe.” huno hapaiye. 
JHN.18.18	Tusia yasimo higeya aliya vayaene ati vayaene ata kae-taleya he-tiya tota huya mainageno Pitaa amakaiene atale he-tino augafa tota huno maine.
JHN.18.19	Ala mono notema hagote kava kanomoa Yisasifena “Kagaienema tokaeya nemaiya anagakaheene kagayama hu-ma-veli mainana keheene naha-paiyo.” huno havinege. 
JHN.18.20	Havigegeno Yisasia mage hie “Nagaya mukia veamogamina fufute hama-nepauvane. Mukia yupa Yuta veanea melitaluma haya mono nopiene ala mono nopiene hama-nepauvane. Fala-kina hama-opainoe. 
JHN.18.21	Naa higeka nagaila nahavi-negane? Nagai kema nehaviya vayafena hama-nepauva kehena hama-vigo. Nagayama hama-pai-mainoa kea ago havilinae.” huno hie. 
JHN.18.22	Higeno nago ati kanomoa he-tino maineleti Yisasima mani kema nehiana augosafi ai-ko-nelino mage hie “Naa higeka kagaya ala mono note hagote kava kanomo aulagafina mani kea nehane?” huno hie. 
JHN.18.23	Higeno Yisasia kenonaa mage hie “Kefo kema hu-mainesugekahena nagaya kefo kema hua kea hu-falote huka naha-paiyo. Nagayama kanale kema hu-mainesugekahena naa higeka nai-ko-neline?” huno hie. 
JHN.18.24	Higeya nofima kitaya nofila kalu he-oa-teneya Anasia ala mono note hagote kava kanoa, Kaiyafasitega hu-tegeya avaleya umainae.
JHN.18.25	Nevageno Saimoni Pitaa atale maineno ata lota huno mainegeya agaife mage huya hae “Kagaienena mani kanomona tuelufua (12) vayaamopiti kano mainano?” huya hageno Pitaa avane huno mage hie “Aao nagaya ani kanoa omainoe.” huno hie. 
JHN.18.26	Higeno ala mono notema hagote kava kanomo aliya kanoamona, Pitama agesama ai-fakali-talegeno asaga hu-lavi-mainea kanomo anagapiti kanomoa mage huno hie “Kagaya Yisasiene hoyafina mainaagena kage-mainoe.” huno hie. 
JHN.18.27	Higeno Pitaa nagoene avane huno “Aao nagaila onagenane.” huno higeno aupaa kokolemoa age ai-maine.
JHN.18.28	Yisasina Kaiyafasi nopinagati Lomu kamanile ala kava kanomoa kaiyekema hu-neamatea note kegeafiti avaleya umainae. Yuta vayamogamina mono keamimoa mage huno hu-maine “Afa vayaene tokaetama maisayana amakai kava hutama kefo vaya mainaya yafe ala imu kavela onegahae.” huno hu-mainea yafe Yuta vayamoya ala imu kavema mo nesaya yafenagiya ani nopina ohainae. 
JHN.18.29	Kumatega mainageno Pailatia, Lomu kamanile ala kava kanomoa, amakaite eno mage huno hama-vige “Tamakaya naane keleti mani kanoa kaiyekea hu-tegahae?” huno hie. 
JHN.18.30	Higeya kenonaa mage huya hapaiye “Mani kanomoma kefo kavama ohuneleasipa avaleta kagaitela omoteasine.” huya hae. 
JHN.18.31	Hageno Pailatia eteno mage huno hama-paiye “Tamakaya avaletama tamakaitami mono keleti kaiyekea hu-teho tamakaitami yane.” huno hie. Higeya Yuta vayamoya mage huya hu-mainae “Kagaya kamanimoga huka taumono malenana kemoa nago kanoa haegeno ofalino.” huka hu-mainane huya hae. 
JHN.18.32	Nayona Yisasia mage huno hu-maine “Nagayama falisua yana yafaga yosale nahaeya nasaesagena faligahue.” huno hu-maineane. Lomu kamani vayamoyage vayala yafaga yosalela hamaeya asaigeya fali-mainae. Yisasia agoma hu-mainea kemoa falote huno tamage hisia yafe Yuta vayamoya mani kea hu-mainae.
JHN.18.33	Hageno Pailatia ataleno kaiyekema hu-neama-tea nopinaga haino maineno Yisasife ke higeno vigeno mage huno havige “Kagaya Yuta veanogami sauve kano mainano?” huno havige. 
JHN.18.34	Havigegeno Yisasia kenonaa mage hie “Kagaya kagu kagesafiti mani kea nehapi ifi nagoa vayamoya nagaifena kaha-paigekahe nehano?” huno eteno havige. 
JHN.18.35	Havigegeno Pailatia kenonaa mage huno havige “Nagaya Yuta kano mainogeka nehano? Kagai nofi vayaene ala mono note kava vayaene kavaleya nagaite neaya yafena kagaya na havi kava hu-mainane huna kahavi-negoe.” huno hie.
JHN.18.36	Higeno Yisasia kenonaa mage hie “Nagaya kava yagaisua kumala ma mopafina omalene. Inagi ma mopafima kava yagaisua kumaniama haneleasipa aliya vayanimoya kamea hageya nagaila navaleya Yuta vayamogami amayapina onataleasine. Inagi nagaya kava yagaisua kumania ma mopafina omalene.” huno hie. 
JHN.18.37	Higeno Pailatia mage huno hie “Ala sauve kano mainoe huka nehano?” huno higeno Yisasia kenonaa mage hie “Kagaya nagaife ala sauve kano mainane hukama hana kea tamage nehane. Nagaya itanimoma natenelegatima emaineana ke-lamaage hu-falote hisua yafe ma mopafina emainogi ke-lamama haviya amakupi malenaya veamoya nagayama hua kea nehaviye.” huno hie. 
JHN.18.38	Higeno Pailatia Yisasife mage hie “Ani ke-lamage kea naane ke?” huno nehuno Pailatia hati-lavino kumatega viayamo Yuta vayate mage huno mo hama-paiye “Kefo kavama hia yana ati ayegetoana omalene. 
JHN.18.39	Tamakaya mukia yupa ala imuma kigahena naha-vigagena nago kanoa kina nopitila afaa avalena nelamamuanagi na yafe nelamahaiye Yuta veamogatamina sauve kanotamia afaa atalesugeno visio?” huno hama-vige. 
JHN.18.40	Hama-vigegeya ala kefiti mage huya hae “Agaila neataleka Palapasina tamisane.” huya hu-mainae. Palapasia vaya nehamaeno musufa yamaage hume hume nehaiya kano mainea kanohe hu-mainae.
JHN.19.1	Pailatia Yisasina avaleno “Nofi kayoteti haifu amiho.” huno hama-paigeya haifu aminae. 
JHN.19.2+JHN.19.3	Amiteya ati vayamoya avetanafa nofiteti tumano kula talo huteya anute vai-teteya ala kava kanomo fai-nealia augafa haesa kena vai-teneya Yisasima he-tino mainele eya Yisasifena “Felugae. Yuta vayamogami ala sauve kanomogae.” huya nehuya augosafi amayateti ainagolapeya nehaeya hu-mainae.
JHN.19.4	Hageno Pailatia kumatega hati-lavino eayamo alitaluma hu-mainaya Yuta vayafe mage huno hie “Atiyena agoana nagoke kefo ya kanoa omalegena tamakaya mani kea havisae huna avalena tamakaite hati-lavina neoe.” huno hie. 
JHN.19.5	Higeno Yisasia kumategama hati-lavino eana avetanafa nofitetima talo hu-malaya tumano kula anute vai-teteya haesa kena fai-tetageno hati-lavino elavigeno Pailatia mage huno hie “Ageho mani kanoa ma maine.” huno hama-pai-maine. 
JHN.19.6	Hama-paigeya mono note kava vayamoyaene ati vayaene Yisasina ageteya ala kegefafiti mage huya hae “Yafaga yosale nili hetama asaigeno falino. Yafaga yosale nili hetama asaigeno falino.” huya hae. Hageno Pailatia kenonaamia mage huno hama-paiye “Tamakaitami avaletama yafaga yosalela nilia hetama asaiho. Nagaya nago kefo yamaahena ati-yoana omaleanagina ohaegahue.” huno hie. 
JHN.19.7	Higeya Yuta vayamoya kenonaa mage huya hapaiye “Yisasia agaiahena mage huno hu-maine ‘Nagaya Anumaya Koti nafane mainoe.’ hunoma hiana tagaipina kahegi kemoa mage hu-maine ‘Mania augafa kema hisia kanomoa falisie.’ huno hu-maineafe menia Yisasia mani kema hu-mainea yafe falisie.” huya hae.
JHN.19.8	Hageno Pailatia ani kea haviteno tusiya huno amayoa neaiye. 
JHN.19.9	Amayo aigeno Pailatia eteno kaiyekema nehavia nopinaga hai-faleno maineno Yisasifena mage huno havige “Kagaya hanategati emainane?” huno havigeanagi Yisasia kenonaa ohune. 
JHN.19.10	Ohigeno Pailatia mage huno hapaiye “Kagaya naa higeka nagelela noaline? Nagaya tokiyaniene kanogina ‘Kina nopitila atalegahae.’ hunama hisuana afaa katalegahae. ‘Yafaga yosale nili hetama asaigeno falino.’ hunama hisuana ania hu-ga-tegahae. Kagaya mani kea nohavino?” huno havige. 
JHN.19.11	Havigegeno Yisasia kenonaa mage huno hapaiye “Anafinaga mainea Anumaya Kotia kagaima tokiyama okamineleasipa nagaila natafa ohateasinagi amakayama navaleya kagai kayapima natenaya vayamogamina kefo yaamimoa kagai kefo yakamona agaseno kasagoya kefo yaami hane.” huno hie. 
JHN.19.12	Higeno Pailatia anima hia kea haviteno “Hanaa huna atalesugeno visie?” huno kafe ati-neayegeya Yuta vayamoya ala kegefafiti mage huya hu-mainae “Nagoke kanomoa Yisasima hia kava huno agaiahe ‘Nagaya ala sauve kanoma mainoe.’ hunoma hisia kanomoa Sisana kamea maine. Kagaya mani kanoma atalesanageno visiana kagaya tagaila ala sauve kanotia, Sisana, kanapaa omainane.” huya hae. 
JHN.19.13	Hageno Pailatia ani kema haya kea haviteno Yisasina avaleno hati-lavino kumatega elavino eayamo ala kaiyekema havi kanomo siale emaine. Ani siama malenaya aupaligahena Yuta vayamogami kefina Kapatae huya nehae. Ani aupaligahena tagai kefina amalagu aiya yafa malenaya aupaligae huta hugahune.
JHN.19.14	Ani kanafina Anumaya Kotia amakinagomogami amaugafama ali-gati-mainea yafe Yuta veamoya amakesa hao hinageya havisaya yafe imu ki kanaamimoa aupa higeya talo tala hisaya yafe yagemoa euno amanutule evigeno Pailatia Yuta veamogamina mage huno hama-paiye “Ala sauve kanotamimona ageho.” huno hie. 
JHN.19.15	Higeya amakaya ala kegefafiti mage huya hae “Aoteyamaae. Aoteyamaae. Yafaga yosale nili hetama asaigeno falino.” huya hageno Pailatia mage huno hama-paiye “Nagaya tamakai sauve kanotamia yafaga yosale nili hena asaisue hugetama nehao?” huno higeya mono note kava vayamoya mage hae “Tagaila nago ala sauve kanotia omaine. Sisaa agaiage nagoke maine.” huya hae. 
JHN.19.16	Hageno Pailatia “Yisasina yafaga yosale nili hetama asaiho.” huno avaleno amayapi amamine.
JHN.19.17	Yisasina avaleya vageno haeya asaisaya yafaga yosa agaia ko-fino anu ayamufae huya nehaya agoyalega umaine. Ani agoyamo agia Yuta vayamogami kefina Kologotae huya nehae. 
JHN.19.18	Ani agoyafi avaleya vayaamoya yafaga yosale nilia heya asai-malenae. Tole kanolataene hanaote yafaga yosale aluga aluga atupale hanaeya asai-maleneya Yisasina amunoanifi nilia heya asai-malenae.
JHN.19.19	Asai-maletageno Pailatia nago avona kaeno Yisasina nilima he-malaya yafaga yosale asai-malene. Ani avomoa mage hie “Nasaleti Yisasie, Yuta vayamogami sauve kanoa ma maine.” huno kae-malene. 
JHN.19.20	Kae-malenegeya Yisasima yafaga yosale asai-malenaya kaiyaga ala kumamo aupaale haeya asai-malayanagiya mukia Yuta veamoya ani avona hapaliya havimainae. Pailatia tagufa (3) kefiti kae-malene. Yuta vayamogami kefitiene Lomu vayamogami kefitiene Kaliki vayamogami kefitiene kae-malenegeya hapaliya havimainae. 
JHN.19.21	Haviya yafe Yuta vayamogami mono note kava vayamoya Pailatifena mage hae “Kagaya ‘Yuta vayamogamina ala sauve kanoami ma maine.’ huka okaeka ma ke huka kao ‘Nagaya Yuta vayamogami ala sauve kanoami mainoe hunoma hia kanoa ma maine.’ huka kao.” huya hae. 
JHN.19.22	Hageno Pailatia mage hie “Kae-malenoa kea hai kae-malenoe.” huno hie.
JHN.19.23	Ati vayamoya Yisasina yafaga yosale nili heya asai-maleteya kenaa foa (4) hetama vaiya ali-mainae. Ayaaya siotaaene aligahe agayana mukia analegati afetegama lavi-maineana aye ohati siota hane. 
JHN.19.24	Ohati siota hanea yafe ani ati vayamoya kea mohu mehu huya mage hae “Hatata ohuta afaa musufa yama nehaya yokaloa kasi nelesunageno tagasesimoa alisie.” huya amakaiami hu-mainae. Aniama haya kavala Anumaya Koti kefima nayoma kae-malenaya kemoa ago efalote huno tamage nehie. Anima nayoma kae-malenaya kemoa mage humaineane
JHN.19.24	“Kenania fako huya nealiya nago kenania kasi yokalo-leya amakasesimoa aligahie.” huya kae-malenayane.
JHN.19.24	Kae-malenayanagiya ati vayamoya mani kavala hu-mainae.
JHN.19.25	Hageya Yisasima asai-malenaya yafaga yosamo avatela Yisasina itaamoene nunaamoene he-ti-mainae. Anakaiene Kalopasina aamoa Maliaene hamoamoa Magatala kumate Maliaene he-ti-mainae. 
JHN.19.26	He-ti-mainageno Yisasia itaamona ageteno agaienema tokaeya nemaiya anagapiti hau ayamopafima hau-mainea kanomona, Yoninae, itaamo avate he-titaa mainoageno taageteno itaamofena “Amogae namona kagaikaa nafanekaae.” huno hie. 
JHN.19.27	Huteno nagaifena “Namona itakamoe.” huno higena nagaya ani yupa Maliana yagaigahe nonialega avalena umainoe.
JHN.19.28	Ani kea huteno Yisasia “Mukia aliyania ago alina hano hue.” huno agesafinaga havimaine. Nayoma Anumaya Koti kema kae-malenaya kemoa efalote huno tamagema hisia yafe mage hie “Life nenage.” huno hu-maine. 
JHN.19.29	Higeya nofi alagafiti falote hia tina nagola havate-mai keayola aliya havagoyafa kana yana ani lipi ayeteya kayote vaiya ali-saga huya Yisasina avayale malenae. 
JHN.19.30	Malageno Yisasia mayu mayu huno neteno mage hie “Nenafagae naha-pai-mainana aliyana ago alina hano hue.” huno nehuno ageya ainamagino agu nafaneamo atalegeno vigeno fali-maine.
JHN.19.31	Sapati yupahe talo tala hisaya yupagino ega ala Sapati kana falote hisia yafe Yuta vayamoya anima yafaga yosalema hamae-malaya vayamogami amaugafamoma Sapatilema yafaga yosale hanesia yafena ohamaigeya Pailatife mage huya mo havigae “Ati vayamoya amaiya ali kofa hisageya aupaa falisageya hipoya huya aliya visae.” huya mo havigae. 
JHN.19.32	Hageno Pailatia ati vaya hama-paigeya mogayana Yisasienema yafaga yosale asai-malaya kanolatamogani anaiya meli kofa hu-mainae. 
JHN.19.33	Ali kofa huteya Yisasina megayana ago fali-mainegeya megeteya aiya ali kofa ohunae. 
JHN.19.34	Ali kofa ohageno nago ati kanomoa kevealeti Yisasina haohipafi meyegeno aupaa ani keve kapitila kolamoene timoene taki-lavi-maine.
JHN.19.35	Taki-lavigenoma age-mainea kanomoa tamaha-nepaiye. Tamaha-nepaiya kea tamageage ke hanea yafe agaia havilama hu-lineno tamaha-nepaiyafe tamakayaenena Yisasifena havitama tamakupi maletama tamametiti hisaya yafe tamageage ke tamaha-nepaiye. 
JHN.19.36+JHN.19.37	Nayona Anumaya Koti kema kae-malenaya kemoa mage hu-maineane
JHN.19.36+JHN.19.37	“Amakaya nago ayamufaa ali kofa ohugahae.” huya kae-malenayane.
JHN.19.36+JHN.19.37	Nagi nagola Anumaya Koti kema kae-malenaya kemoa mage huno hu-maineane
JHN.19.36+JHN.19.37	“Haohipafina keveletima aye-mainea kanomona agegahae.” huya kae-malenayane.
JHN.19.36+JHN.19.37	Kae-malenaya kemoa falote huno tamagema hia yafe mani kavala hu-mainae.
JHN.19.38	Yosefea Alimatiyae huya nehaya kumate nemaiya kanogino Yisasi ke havino akave nemalea kanogi Yuta vayafe koli huno Yisasifema ametiti nehia yana fala-ki-lineno mage huno Pailatina mo havige “Yisasina augafaa aligahe nehue.” huno mo havige. Havigegeno Pailatia “E.” huno higeno Yosefea viayamo Yisasina augafaa mo hipoya huno alino emaine. 
JHN.19.39	Nikotimasia hagoteno Yisasite hanipinaga emainea kanomoa Yosefena mo ha-maegahe kule fuki kana manaage tina tole yosafiti he-fino ali havigu higeno manaage tina falote higeno sigelile mo malegeno tetia (30) kilo falote higeno alino emaine. Ani tole yosalatamogani anakia meaene aloene alino emaine
JHN.19.40	Ani tole kanolatamogania vaayamogani Yisasina augafaa mo hipoya huana mopale maleneana manaage tina fale-teteana kefe kana kenaleti augafalela ai-galaki galaki huana haya kiteana aye-gasagi-malenae. Mukia yupa Yuta vayamoya vayaamima faligeya ania huya neamataya kava hu-tenae. 
JHN.19.41	Ani kaiyaga Yisasina yafaga yosale nilima heya asai-malenaya kaiyaga nago hoya hane. Ani hoyafina nagola vayama he-vai-ma-tesaya yafa kana, yaufa kafi-malenayane. Anifina nago vayala he-vai-oama-tenaya yafa kapi aliya mo he-vai-tenae. 
JHN.19.42	Ani yupa Sapatihe haviya talo tala hisaya kanafinagiana ani matimatila aupatema hanea yafe ani tole kanolatamogania Yisasina augafaa aliana anifi mo malenae.
JHN.20.1	Sota yupa kola otinegeno Magatala kumate Maliaa natemaa Yisasina he-vai-tenaya komulega umaine. Uno mogeana komumo avayalema aiso hu-malenaya yafana ago alike-li-talenageno avayalela omalegeno moge-maine. 
JHN.20.2	Mogeteno eteno aiya-yeno Yisasima nehaiya kanoene Saimoni Pitaene mainaale eno mage huno hana-paiye “Alatimona komufitila ago aliya hanatepi atenae.” huno hana-paiye.
JHN.20.3	Hana-paigeana haviteana Pitaene Yisasima nehaiya kanoene Yisasi komulega umainae. 
JHN.20.4	Anaiya-yeana ani komulega vaaleti Yisasima nehaiya kanomoa Pitana agaseno aupaa komule hagoteno umaine. 
JHN.20.5	Uteno mope hu-maineno ageana Yisasina aye-gasagi-tenaya kenaage hanegeno ageanagi anifinaga hai-ofalene. 
JHN.20.6+JHN.20.7	Hai-ofaleno mainegeno Saimoni Pitaa akave eayamo ani komufinaga aupaa hai-fale-maine. Haino mogeana nagoa aye-gasagi-tenaya kena neageno anutema ki-tenaya kenaene Yisasina augafalema aye-gasagi-tenaya kenaene nagopi tokaeno omalenegi aote kaiyaga aye-gafage-kino malenegeno haino moge-maine. 
JHN.20.8	Neagegeno Yisasima nehaiya kanomoa komulema hagoteno umainea kanoa anifinaga hai-faleno mo neageno komufitima he-ti-mainea yafe “Tamage nehie.” huno havino agupi maleno ametiti nehie. 
JHN.20.9	Ani kanafina mukia anagaamoya Anumaya Koti kema kae-malenaya kea havilama ohunae. Ani kemoa mage huno hu-maine “Yisasia fali-mainesifiti he-tigahie.” huya kae-malenaya kemona havilama ohunae. 
JHN.20.10	Anakaya Yisasienema tokaeana nemaia kanolatana anifinagati hati-laviana noanilega eteana umainae.
JHN.20.11	Maliaa ani yafakamo avayale he-tino maineno avi neateno ape huno ani komufinaga aulu heno neage. 
JHN.20.12	Ageana tole ensole kanolatana efeage kenaani failiana Yisasi augafama malenaya yate mopale mainae. Nago kanoa anuma malenalega maigeno nago kanoa aiyama malenalega maigeno hu-mainaageno anake-maine. 
JHN.20.13	Neanakegeana Maliafe mage hae “Amogae naa higeka avia neatane?” huana havigaageno Maliaa mage huno hie “Alaniamona aliyama mo malaya kumala oagenoa yafe avi neatoe.” huno hie. 
JHN.20.14	Nehuno mai-yahae huno ageana Yisasia he-ti-mainegeno ageanagi augosafina agelama ohune. 
JHN.20.15	Agelama ohigeno Yisasia mage hie “Amogae naa higeka avia neatane? Tafe ati neayane?” huno havigegeno Maliaa agesafinaga mage huno hie “Ma kanoa hoyalema yagai-mainea kano maine.” huno agesafinaga nehavino mage huno hie “Musekaa nehugi kagayama alika umainenukahena malenesana kumafena naha-paigena molino.” huno hie. 
JHN.20.16	Higeno Yisasia mage huno hie “Maliao.” huno higeno ani amoa maiyahae huno Yuta vayamogami kefiti mage huno hie “Laponae.” huno hie. Ani kemoa takai kefina “Hu-lave-nelina kanomogae.” huno hie. 
JHN.20.17	Higeno Yisasia mage hie “Nenafa mainelega ohainogi natafa ohuka nagananimogamina mage huka mo hama-paiyo ‘Nagaiene tamakaiene Nelafatega haigahe nehue. Nagai Anumaya Kotitegaene tamakai Anumaya Kotitegaene haigahe nehue.’ huka mo hama-paiyo.” huno hie. 
JHN.20.18	Higeno Magatala Maliaa viayamo Yisasienema tokaeya nemaiya anagaamogamina mage huno hama-paiye “Nagaya Alaniamona ago agoe.” huno nehuno “Nage mage huka hama-paiyo.” hunoma hapaiya kea hama-pai-maine.
JHN.20.19	Yisasia fali-mainefitima he-ti-mainea Sotamona hanipinaga Yisasina alevenia (11) anagaamoya Yuta vayafena koliami huya fita kiya tokiyaage hu-maleteya nopinaga alitalu huya mainae. Mainageno Yisasia evayi huno amunoamifi me he-ti-maineno mage hie “Tamaipamoa falu nehinagetama maiho.” huno hama-paiye. 
JHN.20.20	Hama-paiteno akaima ayapima nilima he-malenaya afuguene haopafina kevema aye-mainaya afuguene amave-neliye. Amave-ligeya alevenia (11) anagaamoya Alaamimona ageteya amakuamoa tusia muse hia kava hae. 
JHN.20.21	Hageno Yisasia nagoene mage hie “Tamaipamoa falu nehinagetama maiho. Nenafaa hu-na-tenea augafa kava huna nagaya tamakaila hu-nela-matoe.” huno hie. 
JHN.20.22	Mani kema nehunoa haimula fu huno neamamino mage huno hie “Tamakaila Alu Aotage Avamula nelamamugi avaleho. 
JHN.20.23	Nagoa veamogamina ai-geama-tetama kefo yaamima atale-ma-tesayana Anumaya Kotia ania huno ani kefo yaamia ai-geama-teno atale-ma-tegahie. Kefo yaamima ai-geama-tetama atale oamatesaya veamogamina Anumaya Kotia kefo yaamia ai-geama-teno atale oama-tegahie.” huno hama-paiye.
JHN.20.24	Yisasima amakaite evayima hu-mainea yupa alevenia (11) anagaafitila nago kanoa amakaienena omaine. Ani kanoa, Tomasie, nago agia Titimasie, tagai kefina kuyave nafane, ani kanoa omaine. 
JHN.20.25	Omainegeya amakaya “Tagaya Alatimona age-mainone.” huya hane-paigenoa Tomasia mage hie “Yisasina nilima he-malenaya afuguma oagena, naginagoma nilimo kapima omalena haopafima keve honomuma aye-malenaya afugupima nayama ovainunahena mani kea alina nagupina malena nametitia ohugahue.” huno hie.
JHN.20.26	Sevenia (7) kana maiteya Yisasina alevenia (11) anagaamoya eteya ani nopi mainageno Tomasia amakaiene maine. Fita kiya tokiyaage hu-malayanagi Yisasia evayi huno amunoamifi me he-ti-maineno mage hie “Tamaipamoa falu nehinagetama maiho.” huno hie. 
JHN.20.27	Tomasifena mage hie “Kaginagoa male me maleka nayapi nafugula ago. Kayana nahaopalema hanea nafugupina vaika ago. Ageteka tole kagesama havina kagesa neataleka nagaifena havika kagupi maleka kametiti huo.” huno hie. 
JHN.20.28	Higeno Tomasia mage hie “Kagaya Alaniamogae Anumaya Kotinimoga mainane.” huno hie. 
JHN.20.29	Higeno Yisasia mage hie “Kagaya agoma nagana yafe kagupina maleka kametitia nehananagi onagenesaya veanemoyama haviya amakupi maleya amametitima hisaya veamoya tusia muse hugahae.” huno hie. 
JHN.20.30	Yisasia alevenia (11) anagaamogami amaulagafina alua alua tokiya avameyayaga hu-maineanagi ani yana mukia mani autamafina okaenoe. 
JHN.20.31	Okaenoanagi manima kae-maloa kea tamakaife huno Yisasia, Anumaya Kotina nafaneamoa, tagu tamema ali-gatisia kano maine hutamama havitama tamakupi maletama tamametitima hisaya yafe kae-malenoane. Ani yafe havitama tamakupi maletama tamametiti hisayana Yisasi agileti agola maige maige hisaya tamahaimula aligahae huna kae-malenoe.
JHN.21.1	Haenagaa Yisasia eteno agaienema tokaeya nemaiya anagaamogami amaule ma kava huno Taipiliasi tikotumo agegayalega evayi hu-maine. 
JHN.21.2	Saimoni Pitaene, Tomasina nago agia Titimasie, tagai kefina kuyave nafane, Natanioloa, Kalili hanea kumala Kena kumate kanoene, tole Sepeti nafanelataa Yoniene, aganaamoene, tole Yisasina alevenia (11) anagaaene mainae. 
JHN.21.3	Mainageno Saimoni Pitaa mage huno hama-pai-maine “Nagaya noyame kuya hugahe neue.” huno higeya mage hae “Kagaiene ugahune.” huya hapaiteya tipi kalefi hai-saga humaiya ani kegela vayanagi nagoke noyamea oalinae.
JHN.21.4	Oaligeno yagea hai vayi hugahe nehigeno Yisasia ti agegayalega he-ti-maiyanagi agaienema tokaeya nemaiya anagaamoya Yisasie huya agelama ohunae. 
JHN.21.5	Agelama ohageno Yisasia mage huno hama-vige “Vae nafanenimogatama nagoa noyamea nealifi noaliye?” huno hamavi-gegeya “Aao noalune.” huya hapai-mainae. 
JHN.21.6	Hapaigeno Yisasia mage huno hama-paiye “Tamakaya kukonagona tipi kalemona tamaga kaiyagamo haikanagati hagayu hutama malesayana noyamea aligahae.” huno hama-paigeya kukonagona ania huya hagayu hayana tusia noyame aligeno kanaage higeya alisaga hisaya yafena tusia ya hu-mainae.
JHN.21.7	Yisasienema tokaeya nemaiya anagapiti nehaiya kanoamoa Pitana mage huno hapaiye “Agaya Alatimoe.” huno hapaiye. Hapaigeno Saimoni Pitaa anima hia kea nehavino aupaa augafale anoya asagi-taleno aliyana nealileti eteno aupaa alino vai-lino tipina asaga hu-lavino Yisasitega nevie. 
JHN.21.8	Vigeya ani tipi kalea alualelomagi vani hataleti (100) mita aupaale maineya nagoa Yisasienema tokaeya nemaiya anagaamoya kukonagona avayu huya ti agegayalega emainae. 
JHN.21.9	Ti agegayalega me maleteya agayana ata nelegeno nago noyamene hame mayaene ani atafina hanegeya age-mainae. 
JHN.21.10	Neagageno Yisasia mage huno hama-paiye “Menima aliya noyamefitila nagoa alitama eho.” huno hama-pai-maine. 
JHN.21.11	Hama-paigeno Saimoni Pitaa tipi kalefi hai-saga hu-maino kukonagona avayu huno ti agegayalegama eana kasagoya noyame, vani hataleti fifiti talia (153) noyameyaga ani kukonagopina hiya hu-maiyanagi ani kukonagomoa ailagatoa ohune. 
JHN.21.12	Yisasia mage huno hama-paiye “Tamakaya etama kavela me neho.” huno hama-paigeya agaienema tokaeya nemaiya anaga amamayoma aiya yafe “Kagaya lagae.” huya haviokenagi “Alatimo maine.” huyama amakesafinaga haviya yafe haviokenae. 
JHN.21.13	Yisasia atale eayamo hame mayaene noyamene melino amamine.
JHN.21.14	Yisasina komufima he-vai-tageno etenoma he-ti-maineana tole yupa age-mainaleti eteno mani kavama hiana napa tali (3) kanale evayi higeya agaienema tokaeya nemaiya anagaamogata taulagafiti age-mainone.
JHN.21.15	Kavela netageno Yisasia Saimoni Pitana mage huno havige “Saimonigae Yoni nafanemoga kagaya ma vayala amakaseka nagoene kagua nenamino?” huno havige. Havigegeno Pitaa mage huno hie “E, Alaniamogae kagaya ago nehavine kagaifena nenahaiye.” huno higeno Yisasia mage huno hapaiye “Kagaya nagai sipi sipi nafaneyaga kavela amamio.” huno hapai-maine.
JHN.21.16	Hanepaino nagoene mage huno hie “Saimonigae Yoni nafanemoga kagua havika ago nenamino?” huno havigegeno Pitaa mage huno hapaiye “Kagaya ago nehavine nagaya kagaifena nenahaiye.” huno higeno Yisasia mage huno hapaiye “Kagaya sipi sipiyaganilela kava yagaiyo.” huno hapaiye. 
JHN.21.17	Hapaiteno nagoene napa tali (3) kanale mage huno havige “Saimonigae Yoni nafanemoga nagaifena negahaiyo?” huno higeno napa tali (3) kanalema “Kagaya nagaifena negahaiyo?” hunoma havigea yafe Pita aipamoa kanaage higeno mage huno hie “Alaniamogae mukia yana ago havi-mainane. Nagaya kagaifema nenahaiya yafena ago nehavine.” huno hapaigeno Yisasia mage huno hie “Kagaya sipi sipiyagania kavela amamio.” huno hapai-maine. 
JHN.21.18	Hapaiteno mage hie “Tamage-lafa huna kaha-pauve kagaya neyama maineka kamu nofila ki-takalo hu-maleteka ‘Visue.’ hukama hana kumatela nevananagi haenagaa kosunama lesanana kayana alisaga hu-linesanageya nagoa vayamoya kenaka fai-ga-teteya ‘Ougahuema.’ hukama nehisana kumatela afaa kavaleya ugahae.” huno hie. 
JHN.21.19	Anima hia kemona aepaamoa mage huno hu-maine “Haenagaa kefo vayamoya katafa huya kahaesagekama falisana yateti Anumaya Kotina ala agi amigane.” huno aepaa huteno Yisasia Pitafena “Nakave eno.” huno hu-maine.
JHN.21.20	Yisasiene tokaeya nemaiya anagapiti hau ayamopafima hau-mainea kanoa kavema ne-mainaya yupa Yisasina avaale maineno mage huno havige-maineane “Alaniamogae kagaila kagesima huno kamema hu-ga-tesia kanoa hana kanomoe?” huno havigea kanomoa Yisasiene Pitagani anakave nevigeno Pitaa maiyahae huno age-maine. 
JHN.21.21	Ageteno Pitaa Yisasina mage huno havige “Alaniamogae ani kanoa haenagaa hana augafa kava hugahie?” huno havige. 
JHN.21.22	Havigegeno Yisasia mage huno hapaiye “Nakaima nahaisigenama ma mopafima etena esua yupa afaa mainesigenama esuana kagai yano? Kagaya nakave eno.” huno hapaiye. 
JHN.21.23	Hapaiya kemoa anagaamogamipina mani kema hia kemoa ute ete higeya mage hae “Yonia ofaligahie.” huya hayanagi Yisasia “Ofaligahie.” huno hu-oa-tenegi “Nagaima nahaisigena ma mopafima etena esua yupa afaa mainesigenama esuana kagai yano?” huno hu-maine. 
JHN.21.24	Ani kema hayana Yoninihe hu-maine. Nagaya mukia Yisasima hu-mainea kavafena tamaha-nepaina avona kae-malenoe. Nagayama nehua kea tamage-lafa huna havilinoa ke tamaha-nepauve.
JHN.21.25	Yisasia mukia alu ya alu yana hu-maineanagi nagoa vayamoya mani kema mukia nagoke nagoke avopima kayaleasina mani avoyagamoa kasago higeya malesaya kumamoa mukia ma kotega nagesa havuana hiya hileasine huna nehue.
ACT.1.1+ACT.1.2	Tiofilasigae hagotena kaemalenoa autamafina Yisasima aepa heno ali-mainea aliyaene humaveli-mainea kene Anumaya Kotina Alu Aotage Avamumo tokiyaleti “Naa maa kava hiho.” huno Aposolo vayala (agai kema nehavigeno humatenea vayala) hamapaiteno ikapinaga haimainea yafeene ago kaena kahapai-mainoe. 
ACT.1.3	Yisasia tusia augafa agataiya alino faliteno hetino Aposolo vayamogami amaulagale efalote huno fali-mainefitima hetino mainea yafena havise huno kasagoya tokiya kavaage humaine. Fotia (40) yupa mopafina maineno efalote huno amaveliteno amataleno uteno eteno efalote huno Anumaya Kotima kava yagaisia yafena hamapai-maine. 
ACT.1.4+ACT.1.5	Amakaienema mainea kanafina mage huno hamapai-maine “Tamakaya Yelusalemu kumala ataletama oviho. Nenafama ‘Nago kanoa tamamigahue.’ hunoma humainea kanoa avaletetama viho. Nagaya ani kanohena ago tamahapai-mainoane. Yonia titeti falelamateneanagi tamakaya aupa kana kanoa maisayana Nenafana Alu Aotage Avamuamoteti falelamategahie.” huno humaine.
ACT.1.6	Ani yupa Aposolo anagamoya alitalu huya maineya Yisasifena mage huya havinegae “Alatimogae menia ma kanafina Lomu kamani vayamogami amayapitila Isaleli vayamogati hafaleka kagaikaa kava yagailatesanageno tokiyaage hisifi?” huya havinegae. 
ACT.1.7	Havigageno Yisasia mage huno hie “Nenafaa agaia tokiyaleti ‘Ma kanaene mukia kanafiene maa kava hugahue.’ huno huteno yagai-mainegi agayama hisia yana tamakaya havisaya yana omalene. 
ACT.1.8	Omalenegi Anumaya Kotina Alu Aotage Avamuamoma tamakaitema esiana tokiyaa tamamisigetama nagai kea Yelusalemuene mukia Yutia kotegaene Samelia kotegaene mukia ma mopamo atupale mainaya veanenena nagaifena hamapaigahae.” huno humaine. Yisasia ikapinaga haimaine. 
ACT.1.9	Mani kea huno hano huteno ageya mainageno mopaleti haino haino haigeno nako siamoa melino aiso hulino avaleno haimaine. 
ACT.1.10	Haigeya amakaya ikapinaga agesaga huya ageya maiya anayufi tole kanolatana efeage kena failiana efalote huana amakaiene anile heti-mainae. 
ACT.1.11	Hetiana mage huana hae “Kalili kumate veamogatama naa higetama heti-mainetama ikatela aulula maitama nehae? Yisasia tamataleno ikapinaga ago haiyanagi manima ikapinaga haiya avamete huno eteno elavisigetama agegahae.” huana hamapai-mainae.
ACT.1.12	Amakaya Olivi yosa hanea agoyaleti taviteya aupaale lagiya vani kilomita vayaamoya Yelusalemua uvayi humainae. 
ACT.1.13	Uvayi huteya nemaiya nona folamo huya ana yapi kimale nopi haiya mainae. Haiya mainaya vayamogami amakia Pitae Yonie Yemesie Etalue Filipie Tomasie Patolomiue Matiue Alafiusi nafanea Yemesie Saimonie kanomona nako agia Selotie Yutasia Yemesi nafanene haiya mainae. 
ACT.1.14	Ani vayaene aneyagaene Maliaa Yisasina itaamoene Yisasina aganaamoyaene nagoke amaku amakesale maineya mukia yupa Anumayamotega muse huya nunamu humainae. 
ACT.1.15	Ani kanafina Yisasifema haviya amakupi maleya amametiti humainaya veala, vani hataleti tuetia (120) veane, mainageno Pitaa amakai amunopi heti-maineno mage huno humaine. 
ACT.1.16	“Nafunaganagatama Anumaya Kotina Alu Aotage Avamuamoa Teviti avayafiti hufalote huno nayona Yutasife humaine. Yisasima atafa hisaya kama amavelisia kanohe, aune laga humaine. Ani kemoa ago falote huno tamage humaine. 
ACT.1.17	Ani kanoa, Yutasie, Yisasienema tokaeta nemauna anagapi maineno Yisasi kea nehavigeno aliyatela hutenea kano maine. 
ACT.1.18	Ani kanoa, Yutasie, kefo yama hia yamo anonaa mone aliteno mopa miya humaleteno ani mopafi agoya faigeno aipamoa aitalaga higeno mukia aipamoa helafi lavi-maine. 
ACT.1.19	Helafi lavigeya mukia Yelusalemuma mainaya veamoya ani kea haviteya ani mopamo agia amakaiami kefina ‘Akelatama.’ huya humainae. Tagai kefina ani agia ‘Kolama lavi-mainea kumale.’ huya humainae. 
ACT.1.20	Tevitima yagamema humainea autamafina, Samupina, mage huno kae-maleneane
ACT.1.20	‘Agaiama nemaiya kumala vaya omaino yu kuma hapaesie.’
ACT.1.20	huno kae-maleneane. Ani kemoa nago kaiyaga mage huno humaineane
ACT.1.20	‘Alu kanomoa agai aliyatela alisie.’ huno humaineane.
ACT.1.21+ACT.1.22	Ani yafe nago kanomoma Yonia tima falematenea kanaleti aepa heno Anumayatia Yisasiene tagaienema vaiyatete huno huno egenoma Yisasia ikapinaga haimainea yupa tagaienema nemaiya vayapiti nago kanoa Yisasima fali-mainefitima heti-mainea kema hamapaisiafe ani aliyatela alita hetitesune.” huno Pitaa humaine. 
ACT.1.23	Higeya amakaya tole kanolafe “Anakayae.” huya hageana nago kanoa, Yosefe Pasapasie kanomona, nago agia Yasatusie, nago kanoa Matiasie huya anakia ayemainae. 
ACT.1.24+ACT.1.25	Ayeteya Anumayamotega mage huya havinegae “Anumayamoga kagaya mukia vayamogami amakuafina ago age-mainane. Yutasima haiya kavama huteno tataleno havi kapi umainea yafe anonaale alu kanomoa hetino Aposolo kano maisie huta nehune. Kagaya ani kanolatapitila hana kano ago hapalika huneatane? Huneatana kanoa tavelio.” huya havinegae. 
ACT.1.26	Nunamuna huteya anakia aote yate kaeteya yopafi maleneya nagoke avayu huya agayana Matiasi agi avayu huteya ani kanoa avaleya hetitageno Aposolo vayapi maine.
ACT.2.1	Yisasia ago falitegeya sevenia (7) sota maiteya vitimo afulea kanahe muse haya imu kiya kanafina mukia Yisasi veala nago nopi alitalu huya mainae. 
ACT.2.2	Mainageno aupaa ikapinagati ala age neaino ala yasimoma huhu huhu nehia kava huno age neaino anima mainaya nopina me hiya humaine. 
ACT.2.3	Hiya higeya agayana atamo anefe kana yamoa hamaote hamaote amaugafale mo kamaemaine. 
ACT.2.4	Mo kamae-mainegeno Alu Aotage Avamumoa eno mukiamogami amakupina me hiya higeya amakaya aepa heya Alu Aotage Avamumo hamapaigeya amaku amakesafiti nohaviya kea alu ke alu ke humainae. 
ACT.2.5	Nehageya ani yupa kasagoya Anumaya Koti kema nehaviya Yuta vayayaga mukia kotegati eya Yelusalemu melitalu humainae. 
ACT.2.6	Ani vayamoya ikapinagatima ala agegefa aigeya haviteya melitalu huya haviyana ani nopima mainaya veamoya alu ke alu ke maiya nehageya alu kotegatima emainaya veamoya mage hae “Nagai ke nehie. Nagai ke nehie.” huya tusia amamayo aimainae. 
ACT.2.7+ACT.2.8	Amamayo neaiya amakesa havi havi huya mage hae “Mani kema nehaya vayamoya Kalili vaya mainayanagi hanaa huya tagaiti itatimoya nelafaya nehageta nehavuna kefitila hageta nehavune. 
ACT.2.9+ACT.2.10+ACT.2.11	Tagaya ma kumayagaleti emainone Patiaene Mitiaene Elamiene Mesopotemiaene Yutiaene Kapatosiene Potusiene Esiaene Filigiaene Pamafiliaene Isipiene Sailinia aupaale Lipia kotegatiene Lomuene Kalitiene Alepiaene naa kotegati emainonagi Yuta vayaene Yuta vayamogami Anumaya Kotiamimo ke havilinaya vayaene emainonagi tahaote tahaote ketifiti Anumaya Koti tokiyaleti humainea kavafe tahapai-mainae.” huya hae. 
ACT.2.12+ACT.2.13	Hageya mukia veamoya tusia amamayo neaiya tusia amakesa nehaviya nagoa veamoya mage huya hae “Ani kavamona aepaa naane?” huya hayanagi nagoa veamoya havigu ke nehuya mage hae “Amakaya havilina vaini nofi alagamo timaa neteya aneginagi nehae.” huya humainae.
ACT.2.14	Pitaa alevenia (11) Aposolo vayaene heti-maineno ala kefiti mage huno humaine Yuta nafunaganagatamaene Yelusalemuma mainaya veanene nago ke tamahapaigahugi haviho. 
ACT.2.15	Tamakaya tamakesa haviyana mani veamoya havilina vaini li neya aneginagi nehae hutama nehafi? Aao menia natekefa naeni kiloki nehigi havilina onenae. 
ACT.2.16	Onenagi menima agaya yafena nayona Anumaya Koti aune kanomoa Yoelima humainea kemoa mage huno humaineane.
ACT.2.17	Anumaya Kotia mage huno humaine “Mani kanamoa aupaama hano hugahema hisia kanafina nagaya Alu Aotage Avamunimona mukia veanemogamina amamigahue. Amamisugeya tamakai nafanemoene munanemoene Anumayamo avayafiti hamapai-mainea kea hisageya neyavetamimoya himona kana yayaga feluga neagesageya kosunatamimoya himona agegahae. 
ACT.2.18	He, nagaya Alu Aotage Avamula aliya veanimogamina vene anene amamisugeya Anumayamo avayafitima hamapai-mainea kea tamahapaigahae. 
ACT.2.19	Nagaya ikateene ma mopafiene tokiya avameyama hisua yana kolaene ataene halinaene tamaveligahue. 
ACT.2.20	Tamavelitesugeno yagemoa ayesu hinageno ikamoa kolamaage hisigeno Anumayamoma esia kanafina tusia tokiyaaene hale yamaaene efalote hugahie. 
ACT.2.21	Efalotema hinageya mukia veamoya Anumayamo agi neayeya ‘Kalagi ailato.’ huya nehisageno Anumaya Kotia amaku amamena aligatigahie.” huno kae-maleneane.
ACT.2.22	Isaleli vayamogatama nago kea tamahapaigahugi haviho “Nasaleti Yisasie, Anumaya Kotitegati emainea kano maine.” hutama havisaya yafe Anumaya Kotia aya higeno tusia tokiya avame yana tamakaipina ago ali falote higetama age-mainae. 
ACT.2.23	Agayanagi Anumaya Kotia nayona havino “Naa maa hugahue.” huno haya kimaleteno tamayapi ategetama Anumaya Kotia hutenea kava hutama ani kanoa, Yisasina, kefo vayaene yafaga yosalela nilia hetama asaitetama hayageno fali-maine. 
ACT.2.24	Falimaineanagi falimainea yamoa atafa huno atakalo ohune. Anumaya Kotia anima agata yama alino falimainea yapitila kalu heno ali hetitene. 
ACT.2.25	Nayona Tevitia Yisasima falimainesifitima alino heti-tesia yafena mage huno humaineane
ACT.2.25	“Mukia kanafina Anumayaniamoa nagaiene maineno tamaga nayategama mainea yafena kolia ohugahue. 
ACT.2.26	Nagaienema nemaiya yafena nagu nafanemoa tusia muse nehigena agia alisaga nehue. Yoka falitena hetigahue huna nametitia nehue. 
ACT.2.27	Anumaya Kotigae ‘Alu aotage kanoe.’ huka hunatenana kanomonia naugafa kasalisia yafe fali-mainaya veane mainaya kumatela natalesanagena ovisua yafe nametitia nehue. 
ACT.2.28	Kagaya agola maige maige hisua kana ago navelinagena age-mainoafe kagaienema maisua yafena aluya huna musena hugahue.” Teviti mani kea humaineane.
ACT.2.29	Pitaa nagoene mage hie “Nenafugatama hufalote huna tamahapaisue taginagomoa Tevitia ago faligeya hevaitenae. Hevaitenaya komua tagai amunopi hanegi akaiahe mani kea ohuneane. 
ACT.2.30+ACT.2.31	Ohunegi Anumaya Kotia agaife mage huno hulokiya vaino kea humaineane ‘Kagai kaginagomopiti nago kanomoa hetino eteno kagai kumate veanea kava yagaimategahie.’ huno humaineane. Humaineanagi Tevitia Anumaya Koti aune kano maineanagino Kalaisia, Anumaya Kotima taugafa aligatigahe hutenea kanoa, fali-mainefiti hetigahie huno aune laga huno mage huno humaine. Kalaisife ‘Augafaa kasalisia yafe fali-mainaya veane nemaiya kumatela oategane.’ huno humaineane. 
ACT.2.32	Ani kanoa, Yisasina, Anumaya Kotia fali-mainefiti eteno ago alino hetitegeta age-mainona yafe tamahanepaune. 
ACT.2.33	Anumaya Kotia ali hetiteno avalesaga huno agaia tamaga aya kaiyagaa uhagote mainaya vaya mainalega ateteno ‘Tamamigahue.’ hunoma humainea kanoa, Alu Aotage Avamua, amigeno aliteno Yisasia ani Alu Aotage Avamula eteno lamigeta mani kavala hunagetama neagae. 
ACT.2.34+ACT.2.35	Tevitia mage huno humaineane Anumaya Kotia Anumayaniamofena mage huno humaine ‘Tamaga nayatega uhagote mainaya vaya mainalega mopale emainesanagena kame vayakaa kaiyafi amatesugeya ani kame vayamoya kagaifena ago tagasane.’ huya hugahae.” huno humaineane.
ACT.2.36	“Ani yafe Isaleli vayamogata havilama huta havisune. Ani Yisasina tamakayama yafaga yosalela nilia hetama asai-malenaya kanomofe Anumaya Kotia mage huno humaine ‘Ani kanomoa Anumaya maineanagi nagaya hutogeno emainea kano maine.’ huno humaine.” huno nehie. Kasagoya ve amoya amakua aiyahae hageya tina falematenae. 
ACT.2.37	Pitama hia kemoa amakupi ayegeya haviteya Pitaene nagoa Aposolo vayaenefe mage huya hae “Nelafugatama menia hanaa hisune?” huya hae. 
ACT.2.38	Hageno Pitaa mage huno hie “Tamakaya mukiamogatama tamakua aiyahae hutama egeta Yisasi Kalaisi agile tina falelamatano. Aniama hisagenoa Anumaya Kotia aigetamateno kefo yatamia atalelamateno Alu Aotage Avamula tamamigahie. 
ACT.2.39	‘Tamamigahue.’ huno humainea kea tamakaife nehigi tamakayaene nafanetamiene Yuta vea omainaya veanenefe mani kea huno mukia Anumaya Kotia kema humatesia veamogamife ‘Tamamigahue.’ humaineane.” huno Pita mani kea humaine. 
ACT.2.40	Pitaa mani kea nehuno alu ke alu ke huno kanaye kanaye huno mage huno hie “Meni kanafima mainaya veamoya tusia kefo kava maiya nehagi havigu tamakaya kefo kava huyafenagi atalegeno Anumaya Kotia tamaku tamamena aligatino.” huno humaine. 
ACT.2.41	Higeya nagoa veamoya tali tausenia (3,000) veamoya mani kea haviteya aliya amakupi maleya amametiti hageya ani yupa lina falematenae. Yisasife amakupi nemalaya veamoya tokaeya kanale kava nehae. 
ACT.2.42	Lina falematageya amakaya mukia yupa nago amaku amakesa haviya Aposolo vayamogami kea haviya hameya maya kofa huya nete nete nehuya Anumayamotega muse huya nunamuna nehae. 
ACT.2.43	Nehageya mukia veamoya tusia amamayo neaigeya Aposolo vayamoya kasagoya tokiya avame yana nehae. 
ACT.2.44	Mukia Yisasi kema haviya amakupi maleya amametitima humainaya veamoya nagoke amaku amakesa haviya mukia yayagaamihena “Nagainige yane.” huya ohunagi “Mukia yana lagaiti ya hane.” huya nehae. 
ACT.2.45	Mopaene afenoyaamienema hanea veamoya atalageno alu kanomoa miya higeya monea aliteya fako hute hute huya kaveamima omalenea veala amaminae. 
ACT.2.46+ACT.2.47	Mukia kanafina nagoke amaku amakesa haviya ala mono nopina neuya alu nopina alu nopina uya hameya maya kofa huya kaveene nete nete nehuya muse huya Anumaya Koti agia alisaga nehageya mukia veanemoya ageteya “Kanale kava nehae.” huya nehageno Anumayamoa nago kanafina nago kanafina nagoa veanea amaku amamena aligatiteno “Nagai ke nehaviya veaene maiho.” huno humatene.
ACT.3.1	Nago yupa une kanalega tali (3) kiloki Pitaene Yoniene nunamu hisaya kanamoa aupa higeana ala mono notega umainae. 
ACT.3.2	Nevaageya vayamoya nagola kali kanoa, atenelegati aiyamoa haviya humainea kanoa, avaleya emainae. Mukia kanafina anima aiyama haviya humainea kanomoa ala mono nomo fiate mopale nemaiyane. Ani fiamo agia koganali fiane huya agia neayaya fiate maineno ala mono nopima vaya veafena “Monea namiho.” huno ayana haya hulineno aukaya nehia kanoe. 
ACT.3.3	Ani kanomoa ageana Pitaene Yoniene ala mono nopi haigahe nehaageno “Monea namitetanao.” huno aukaya hunatene. 
ACT.3.4	Hunategeana Pitaene Yoniene tokiyaage aulu hemaineana Pitaa mage hie “Taagaila taago.” huno humaine. 
ACT.3.5+ACT.3.6+ACT.3.7	Higeno ani kanomoa “Nago ya namigahe nehae.” huno anakaila anakeke huno anake-mainegeno Pitaa mage huno hie “Monenia omalegi nagaipima hanea yana kamigahue Nasaleti Yisasi Kalaisi agile kahanepauve hetika ute ete huo.” huno nehuno tamaga ayate alino hetitegeno aupaa aiyamoene aleyamoene kanale hutegeno tokiya hau-maine. 
ACT.3.8	Tokiyaage hautegeno hetino ute ete nehuno anakaiene ala mono nopinaga nehaino haite asaga hulavite nehuno Anumaya Koti agia alisaga hume hume nehaiye. 
ACT.3.9+ACT.3.10	Anumaya Koti agia alisaga huno haigeya mukia veamoya agayana higeya “Vae mani kanoa mukia yupa ala mono nomona koganali fiate maineno aukaya nehia kanogi.” huya nehuya alino kanalema hutenea yafena tusia amamayo aimainae.
ACT.3.11	Veamoya amamayo neaigeno ani kanomoa Pitaene Yoniene anatafa huno ananukigeya mukia veamoya ala mono nomo haupale yasi alisia ya ayekalo humalenea nomo, agia Solomoni none huya nehaya yate, amakaitega umainae. 
ACT.3.12	Vageno Pitaa ageteno mage huno humaine “Isaleli kumate vayamogatama naa higetama atali talua nehae? Taagaya taagaitia tokiyaletiene fatago humainoa auava yatetiene ani kanoa alitaa kanale hutoageno ute ete nehie hutama taagaila taageneasagalifi? 
ACT.3.13	Aao. Taginagomogami Anumaya Kotia, Apalahamuene Aisakiene Yekopuene Anumaya Kotiamimoa, agaia aliya kanoamona, Yisasi, tokiya hale ya amigahe ani kanomona alino kanale hutenegi tamakaya ani Yisasina avaletama kame vayamogami amayapi atageno Pailatia Yisasife ‘Afaa atalegahue.’ huno nehiana tamakaya Pailati aulagafi ‘Tagai kava kanoa omaigi agaya falisie.’ hutama tamakaveno hutenae. 
ACT.3.14+ACT.3.15	Alu aotage kanoa fatago kavaage nehia kanomona tamakaveno huneatetama vayama hamaeno fali neamatea kanohe ‘Atalegeno eno.’ hutetama mukia veamogami hamaimumona aepaa mainea kanomona hayageno falianagi Anumaya Kotia fali-mainefiti alino hetitegetaa ago agetetaa mani kea tamahanepaue. 
ACT.3.16	‘Yisasia kanale hulaatesia tokiya hane.’ hutaa taagupi malenoa yafe manima neagaya kanomona ago kanale hutetegeno aiyamoa tokiya vaimaine. ‘Yisasia kanale hutesia tokiyaa hane.’ hutaa taagupi malenoa yateti tamakai tamaulagafi ago kanale hutegeno kanale huno maine. 
ACT.3.17	Tamage nenafugatama nagaya havuana tamakai kava vayatamimoyaene Yisasima emainea aepaaene havilama ohunetama Yisasina hae-mainae. 
ACT.3.18	Hae-mainaya yafe Anumaya Koti aune vayamogami amavayafitima humainaya kea mage humainayane ‘Nagaya tamaugafa aligatigahe hutenoa kanomoa tusia agataya aliteno faligahie.’ huya humainaya kemoa efalote huno tamage humaine. 
ACT.3.19	Ani yafe kefo yatamia neataletama tamakua aiyahae hisageno Anumaya Kotia kefo yatamia aye hami-talegahie. 
ACT.3.20	Aye hamiteno agaialegati kanalema humatesia yana nelamamino Yisasina tamakaifema tamaugafa aligatigahie huno hutenea kanoa eteno tamakaitega hutenageno egahie. 
ACT.3.21	Hutegahianagi meni kanafina Yisasia ikapinaga maineno Anumaya Kotima mukia yana eteno haegafa yamaage talo hisia yafe agava-maine. Mukia Anumaya Kotima nayoma mainaya amaune vayamoya humainaya kemoa efalote huno tamage humaineafe Yisasia eteno egahie. 
ACT.3.22	Mosesea mage huno kaemaleneane ‘Anumaya Kotia tamakaipiti nagola aune laga hisia kanoa nagayama huaya huno hisia kanoa ali hetitegahie. Hetitetenagenoma agayama hisia kea haviho. 
ACT.3.23	Ani aune kanomo kema ohavisaya veamogamina Anumaya Kotia hamaeno fali hano hinageya Isaleli veapina omaigahae.’ huno humaineane. 
ACT.3.24	Mukia Anumaya Koti amaune vayamoya Samueliene agai akavelegatima falote humainaya amaune vayayagaene menima mainona kanahe haviya kae-malenayane. 
ACT.3.25	Tamakaya Anumaya Koti amaune laga nehaya vayamogami amakinagomogatama mainae. Anumaya Kotima Apalahamufe hulokiya vaino alino hagelafi lamatenea kea huno tamakaienefe mani kea humaine. Anima hulokiya vaimalenea kemoa mage huno humaineane ‘Nago tamakinagomoa esiana mukia ma mopafi veamogamina kanale manua amamigahie.’ huno humaineane. 
ACT.3.26	Mukia manima humainaya kemoa falote huno tamage hisia yafe Anumaya Kotia agaia aliya nafaneamona alino hetitegetama tamakaya kefo yatamihe tamakua aiyahae hisageno tamaya huno kanale manua tamamisia yafe hagoteno tamakaitela hutegeno emaine.” Pitaa mage huno humaine.
ACT.4.1+ACT.4.2	Pitagani Yonigani yaufa mani kea hama-nepaiageya mono note kava vayaene mono note ati kava kanoene nagoa Satiusi vayaene eya menakayana anakayama “Yisasima fali-mainefitila ago ali hetiteneanagino mukia veanea ania huya fali-mainesafitila eteya hetigahae.” huana hamapaia yafe amaipa haviya nehae. 
ACT.4.3	Amaipa haviya huteya anatafa hagi “Ago une kianagita ega kaiyekea hunategahune.” huya kina nopi anavaleya monatenae. 
ACT.4.4	Monatayanagi kasagoya veanemoya anakai kea haviteya amakupi maleya amametiti nehae. Faefu tausenia (5,000) veamoya Yisasima hulatenea yafena haviya amakupi maleya amametitia nehae.
ACT.4.5+ACT.4.6	Faeteya koma neliana kava vayaene vayatamaene kahegi kema havilinaya anagaene Anasia ala mono note hagote kava kanomoene agaia anagaene Kaiyafasiene Yoniene Alekasataene mukiamoya Yelusalemu alitalu humainae. 
ACT.4.7	Alitalu huteya ani kanolatana anavaleya amaufi hetinateneya mage huya hanavigae “Tanakaya hanaa agimo tokiyaleti mani kavala humainae?” huya hanavigae. 
ACT.4.8	Hana-vigageno Alu Aotage Avamumoa Pitana agupina hiya higeno mage huno humaine Kava vayamogatamaene vayatamaene haviho. 
ACT.4.9	Mani aiyamoa haviya humainea kanomona ali falu hutetana alitana kanale hutenae kea havisune hutama kaiyekea hulaatetama na yateti mani kava nehae hutama taahavi-negapi? 
ACT.4.10	Taa-havigayanagi mukiamogatamaene mukia Isaleli veamoyaene haviho. Nasaleti Yisasi Kalaisi agimoa manima tamaufima heti-mainea kanomona alino kanale hutene. Ani Yisasina tamakaya yafaga yosale nilia hetama asaigeno fali-maineanagi Anumaya Kotia fali-mainefiti ago ali hetitene. 
ACT.4.11	Anumaya Koti kemoa autamafina mage huno humaine
ACT.4.11	“Tamakaya yafa noma kiyana nago yafafena ‘Haviya hie.’ hutama atalayanagi menia ani yafamoa tusia kanale yafane nomo ayetagenale ago malenae.” huno humaineane.
ACT.4.11	Ani yafana Yisasife humaine. 
ACT.4.12	Ani kanomoa agaiage tagu tamena aligatigahie. Mukia mopafi veapitila nago kanomo agileti tagu tamena aliokatigahigi Yisasina agaiage agileti tagu tamena aligatigahie huno humaine. 
ACT.4.13	Pitagani Yonigania tokiyaage ke haageya haviteya mage hae “Vae mani kanolatana afa kanolata maineana avo nopina ounaa kanolanagi hanaa huana tusia kanale kea nehae?” huya amakesa havi havi nehuya “Vae mani kanolatana Yisasiene nemaia kanolatane.” huya humainae. 
ACT.4.14	Hayanagi aliana kanalema hutenaa kanoa anakaiene heti-mainegeya agaya yafe nagoa havige havagea huoanatenae. 
ACT.4.15	“Kanisole vaya nopitila ataletana vio.” huya hunateteya amakaiamifi kea huge havige humainae. 
ACT.4.16	Mage huya hae “Ani tole kanolatana hanaa hunatesune? Mama tokiya avame yana haageya mukia Yelusalemu nemaiya veamoya ago age-mainagi hanaa huta ali fala-kisune? 
ACT.4.17	Havigu mani kemoa alu kote kotega ute ete huyafenagi aluya huta ‘Nagoene mani agia oayeo.’ huta kahegi-natesune.” huya humainae. 
ACT.4.18	Anakaife ke hageana aageya mage huya anaumonola malenae “Yisasifena nagoene veamogamina hamapaitana humaveotio.” huya hae. 
ACT.4.19	Hageana Pitaene Yoniene kenonaamia mage hae “Na tamakesa nehaviye Anumaya Koti aulagafi mainoagi ta kele akavela malesue? Tamakai kelepi Anumaya Koti kelele hutama nehafi na tamakesa nehaviye? Tamakaitami fako hutama haviho. 
ACT.4.20	Taagaya Yisasima humainea kavala agetaa havimainoa kavayaga fala okigahue.” huana nehae. 
ACT.4.21	Haageya anaikolisaya amakesa haviyanagi mukia veamoya humainaa kavala ageteya Anumaya Koti agi alisaga nehageya mage hae “Anaiko-lisunana veamoya kelama-kigahae.” huya nagoene anaumonola maleteya anatalageana umainae. 
ACT.4.22	Anima aiyama haviya humainea kanoma aliana kanale hutenaa kanomona kafua fotia (40) kafu humainea kanogiya Anumaya Koti agi alisaga humainae. Yisasife amakupi malenaya veamoya tokiya vaiya Yisasi kema hufalote hisaya yafe Anumayamotega havige-mainae. 
ACT.4.23	Anatalageana anagaanimoya mainalega uteana mukia ala mono note ala kava vayayagaene vayatamaene hanapaiya kea mo hamapai-mainae. 
ACT.4.24	Mo hamapaiageya haviteya nagoke amakesa haviya Anumayamotega ke huya mage huya havige-mainae “Kava yagai Anumayatimogae mopaene ikaene hage liene mukia anifima hanea yayagaene talo humalenana kanomogae. 
ACT.4.25+ACT.4.26	Kagaya kagai aliya kanoa, tototimoa Tevitima avayafiti Alu Aotage Avamukaletila mage huka humainanane
ACT.4.25+ACT.4.26	‘Naa higeya Isaleli nofima omainaya veamoya ‘Anumaya Kotiene tu hugahune.’ huya havigu ke huya amaipa kafa hemainae? Ma mopafi kava vayaene vayatamaene Anumayamofeene agaia tagu tamemaa aligatigahe hutenea kanomofeene amaipa haviya nehuya kea nevaiye?’ huno humaineane.
ACT.4.27	Mamona kelamage. Mani kumate alu aotage aliya kanokaa kagaikaa taugafa aligatigahema hutenana kanomona kame hutesaya yafe Helotiene Potiasi Pailatiene Yuta vea omainaya vayayagaene Isaleli vayaene alitalu huya mainae. 
ACT.4.28	Kagayama nayoma huka ‘Naa maa hugahae.’ hukama havimainana kagesa ania hugahe alitalu humainae. 
ACT.4.29	Menia Anumayatimoga manima tagaifema hamae vainelateya hu kolima latesaya kema haya kea nehavika tahamao. Tagaya kagai aliya vaya mainonagi kagaya tahamaegeta kolia ohuta kagai kea tokiyaage huta hamapaisune huta kahavinegone. 
ACT.4.30	Kayana maleka kali veala alika kanale huneamateka kagaikaa alu aotage nafanekamo agile tokiya avame yama hisuna tokiyakaa lamio.” huya Anumayamotega havinegae. 
ACT.4.31	Havigageno Anumaya Kotia amakayama mainaya nona alino kosi kosi hutegeno Alu Aotage Avamumoa amakupina me hiya humainegeya Anumaya Koti kema tokiyaage huya hamapaisaya yafena kolia ohunae. Mukia Yisasina amakuama aminaya veamoya nagoke amaipale maineya amaipa oami aami huya mainae. 
ACT.4.32	Mukia Yisasi kema haviya amakuama aminaya veamoya nagoke amaku amakesale maineya nago kanomoa agaiage yafena ageteno “Nagainige yane.” huno ohunegi “Mukia yana tagaiti yamaage hane.” huya humainae. 
ACT.4.33	Hageno tusia tokiyaa amamigeya Aposolo vayamoya “Yisasia fali-mainefitila ago heti-maine.” huya hamanepaigeno Anumaya Kotia kayone hisaya yana neamamino amaya humaine. 
ACT.4.34+ACT.4.35	Amaya higeya amakai amunoamifina kavefena kafua ohu veane maineya mopaamia hanea veanene noamia hanea veanene “Alu kanomo miya hisie.” huya hageya monea amamigeya aliya Aposolo vayamogamina momamigeya kaveamima omalenea veamogamina amaya huya amamite amamite humainae. 
ACT.4.36+ACT.4.37	Nago kanoa Yosefee, nago agia Aposolo vayamoya mage huya malenae Panapasie huya malenae. Ani agimoa tagai kefina mage hie “Amaipa falu hisia ke nehia kanoe.” Ani kanomoa Livai nofi kano maine. Saipalusi kumateti kanomoa agaia mopa alu kano amigeno monea eteno amigeno ani monea alino Aposolo vaya me neamamiane.
ACT.5.1	Nago kanoa Ananaiyasie aamo agia Safailae ani alavelatamogania nago mopaania alu kano neamiana mone ali-mainae. 
ACT.5.2	Aliteana Ananaiyasia kesi nagoa monea agaia alino fala-kigeno aamoa anima alia monea ago age-maine. Ananaiyasia nagoa monea alino Aposolo vaya momamine. 
ACT.5.3	Amamianagi Pitaa agaifena mage hie “Ananaiyasigae Satania kefo kagu kagesa kamigeka kagaya ‘Mukia monea mama hane.’ huka nehanagi nagoa monea ali fala-negika Alu Aotage Avamumofena havige huka ayevataga nehane. 
ACT.5.4	Mani mopa kagaika mopagika ‘Alu kanomo alisie.’ huka monea nealika ania huka kagaika monegi naa higeka ‘Havigea huna ayevataga hugahue.’ huka kagu kagesafinaga nehane? Vayamona ayevataga ohunanagi Anumaya Koti ayevataga humainane.” huno nehie. 
ACT.5.5+ACT.5.6	Higeno Ananaiyasia ani kea haviteno ailakatino fali-maine. Faligeya neyavemoya nago kena moliya haya kiteteya aliya komufi mo hevaitenae. Hevaitetageya ani kanoma fali-mainea kea mukia veamoya haviteya tusia lagi tagiya amake-mainae. 
ACT.5.7+ACT.5.8	Haenagaa talia (3) aova hanoma nehiana aamoa ani fali-mainea kea ohavino egeno Pitaa agaife mage hie “Manima hanea monea mopaletila hai ani kanoa ali-mainao?” huno higeno “Tamage ani kanoa al-imainoe.” huno humaine. 
ACT.5.9	Higeno Pitaa mage huno hie “Naa higetana tanakaya tokaetana kea hutetana ‘Alu Aotage Avamumona ayevataga hugahue.’ hutana haane? Agego anaukamoma agoma aliya mo hevaitaya vayala eteya fiate me heti-maineya kagaienena falisanageya aliya mo hevaigategahae.” huno humaine. 
ACT.5.10	Nehigeno aupaa ani amoa Pita aiyafi ailakatino agoya faiteno faligeya neyaveyagamoya haiya mogayana ani ala ago fali-mainegeya moliya anauamoma hevaitale mo lokaeya hevainatenae. 
ACT.5.11	Hevainatageya Yisasina amakuama aminaya veaene mukia ani kema haviya veamoyaene tusia lagitagiya amake-maine.
ACT.5.12	Aposolo vayamoya mukia vea amunopi kasagoya tokiya avame yayaga hageya age-mainae. Ageteya Yisasina amakuama aminaya veamoya nagoke amaku amakesale maineya ala mono nomo haupale yasi alisia ya ayekalo humalenea nomo agia Solomoni none ani nopi mukia kanafina molitalu humai humai nehayane. 
ACT.5.13+ACT.5.14	Nehageya nagoa veamoya kolima haya yafe amakaienena mo lokaeya uomainagi ani veamogami amaki alisaga humainae. Mukia veamoya Yisasi kema haviya amakupi maleya amametitia huteya amakaiene mainae. 
ACT.5.15	Tokiya avameyama humainea yafe mukia kalima hamaeya veala amavaleya kate amateya hagifanale maineya mage hae “Pitama esiana agai amemo me halatu hamaesigeno kanale humategahie.” huya kate momatenae. 
ACT.5.16	Amatageya mukia veamoya Yelusalemu aupatema hanea kumayagaleti kalima hamaeya veanene Satani avamumoma amakupi fale-mainea veanene amavaleya ageno mukia ago alino kanale humatene.
ACT.5.17+ACT.5.18	Mono notema hagote kava kanomoene agaienema lokaeya mainaya vayaene Satiusi vayamoyaene amaipa haviya humateteya Aposolo vayala amatafa huya amavaleya kina nopi momatenae. 
ACT.5.19+ACT.5.20	Amatenageno ani kegela Anumayamo ensole kanomoa eno fita me yakino anifiti amavaleno kumatega neuno mage huno hie “Tamakaya utama ala mono nopi hetitama veamoyama haegafa huya agola maige maige hisaya hamaimula alisaya kea hamapaiho” huno humaine. 
ACT.5.21	Higeya haviteya natekefafi hetiya uya ala mono nopi veamogamina mo hamanepaiye. Hamanepaigeno ala mono note hagote kava kanomoene agaienema lokaeya nemaiya vayaene ani kea ohaviya neataleya Kanisole vayafeene Isaleli nofi vayatamaenefe moge hageya ageno ati vayafe “Kinama humatenona vayala momavaletama eho.” huya hamapaimainae. 
ACT.5.22+ACT.5.23	Me hageya ati vayala kina nopi mogayana omaigeya neataleya eteya mage mo hae “Tagaya mogonana fita tokiyaage alokileti hemaleneya vayala kava yagaiya kumate hetimainageta fita mo yakiteta kina nopima mogonana omainae.” huya me humainae. 
ACT.5.24	Mehageya ala mono note kava vayayagaene mono note ati kava kanoene mani kea haviteya tusia amakesa havi havi huya mage hae “Hanaa huya kina nopitila fanane humainae? Hanaa humainea ya falote hugahie.” huya hae. 
ACT.5.25	Hageno nago kanomoa mage huno me hamapaiye “Haviho kina nopima amataya vayala ala mono nopi hetiya maineya veamogamina humave-neliye.” huno me hie. 
ACT.5.26	Me higeya mono note ati kava kanomoene ati vayaaene uya “Havigu amakai kema havimainesaya veamoya yafateti tahaesageta falisunagi.” huya amaikootiya ako huya amavaleya emainae.
ACT.5.27	Amavaleya ayaamoya Kanisole vaya amunopi me hetimatetageno ala mono note hagote kava kanomoa mage huno hie. 
ACT.5.28	“Tagaya Yisasife nagoene veamogamina hamapaitama humaveotiho” huta tamakaila tamaumonola ago malonanagi tamakaya mukia Yelusalemu nemaiya veamogamina mani kea hamapaitama tagaifena ‘Ago Yisasina hae-malenaya vaya mainae.’ hutama hamapai-mainae.” huno hie. 
ACT.5.29	Hianagi Pitaa nagoa Aposolo vayaene mage huya nehae “Ma mopafi vayamogami kemona akave omalegahunagi tagaya Anumaya Koti kemo akave malegahune. 
ACT.5.30	Tamakaya Yisasina nagoke yafaga yosale asai-malageno fali-maineanagi Tototimo Anumaya Kotia fali-mainefiti ago ali hetitene. 
ACT.5.31	Ali hetiteteno avalesaga huno tamaga ayatega ategeno hagote kava kanoa tagu tamema aligatimainea kanoene mainea yafe tagaya Isaleli veamogata tagua aiyahae hisuna tagesa tamisigeta tagua aiyahae hisunageno aigetateno kefo yatia atalelategahie. 
ACT.5.32	Tagaya mani kea hisuna vaya mainonageno Alu Aotage Avamumoa ania huno mani kea humaine. Mukia Anumaya Koti kema akave malenaya veamogamina Anumaya Kotia Alu Aotage Avamula ago amamine.” huno hie. Kamalielia kanisole vayamofe mage huno hie “Aposolo vayamogamina ako hutama amateho.” huno humaine. 
ACT.5.33	Hageyama mani kema haviya yafe amaipa amakata aiya Aposolo vayala hamaesageya falisaya amakesa nehaviye. 
ACT.5.34	Hamaegahayanagi nagola Falasia kanomo agia Kamalielie mono humave-nelia kanogino Yuta vayamogami Kanisolefi mainegeya mukia veamoya agima alisaga nehaya kanogino ani kanomoa hetino mage huno hie “Tahaote kea hugahunagi Aposolo vayala humategeya kumatega hati-lavisageta kea hisune.” huno hie. 
ACT.5.35	Higeya hati-laviya vageno mage huno Kanisole vayamogamife hie “Isaleli vayanimogatama mani vayamogamina nago yama humategahunema hinutama tamakesa havilama hutetama ania hiho. 
ACT.5.36	Nayona nago kanomo agia Teutasie evayi huno ‘Nagaya tokiyania hanea kano mainoe.’ huno higeya fo hataletia (400) vayamoya akavela vayanagi kamani kava vayatimoya ago hayageno faligeya akavema nevaya vayala atagufeya ute ete hageno aliyamaamoa afa ya kana humaine. 
ACT.5.37	Agai akavelega amakima negayaya kanafina Yutasie Kalili kanomoa evayi huno kea hamapaigeya nagoa vayala akave nevageno kava vayatimoya Yutasina ago hayageno faligeya akavema nevaya vayala atagufeya ute ete humainae. 
ACT.5.38+ACT.5.39	Naa humainaya yafe menia tamahapauve mani vayala amatalegeya viho. Anima nehaya kea amakaiami mopale vayamogami kema hanesigenoa afaa hano hugahianagi Anumaya Koti kema hanesigetama tamakayama ali haviyama hisaya amukotamia omalene. Havigu lamakaya Anumaya Kotina kame hutetama agaiene tu hutesagi.” huno humaine. 
ACT.5.40	Higeya Kamalieli ke haviya “Tamage hane.” huteya Aposolo vayafe ke hageya ageya nofi kayoteti haifu amamiteya amaumono nemaleya mage hae “Yisasifena nagoene veamogamina hamaopaiho.” huya humateteya amatalageya umainae. 
ACT.5.41	Ani Kanisole vayala amataleya neuya “Anumaya Kotia ago tamatea kava nehae.” huno tagaifena nehuno “Yisasi agima neayaya yafe tamakaye hisifa kavala hisagetama amukotamia hanegahie.” huno humainea yafe tusia muse hume hume umainae. 
ACT.5.42	Mukia yupa ala mono nopiene veamogami nopiene mukia veamogamina Yisasifena hamapai-mainae. “Yisasina Anumaya Kotia taugafa aligatigahema hutenea kanoe.” huya hamapai-mainae.
ACT.6.1	Kasagoya veamoya Yisasi kea haviya amakupi maleneya amaku aminaya kanafina nagoa ani veamoya Kaliki ke havilinaya vea mainagi nagoa veamoya Hipalu ke havilinae. Kaliki kema havilinaya veamoya mage hae “Tagai megusa aneyaga havi kava hutama osi kanoa kavela neamamiyanagi Hipalu amakema neaiya megusa aneyaga kasagoya kave neamamiye.” huya amaipa haviya huya ke vai-mainae. 
ACT.6.2+ACT.6.3	Kema vaiya yafe Yisasina tuelufua (12) Aposolo anagaamoya mukia Yisasina amakuama aminaya veafe ke hageya ageya mage huya hae “Havigu tagaya Yisasi ke hamanepauna aliyatia ataleta kavema fako faka hisunana haviya huyafenagi nafunaganagatama tamakaitami amunotamifi atiyetama sevenia (7) kanale amaku amakesaene vayama, mainesigenoma Alu Aotage Avamumoa amakupima hiya humainenageya veaamimogami amaulagafima kanale kavama nehisaya vayafe atiyetama ani aliyatela humatesune. 
ACT.6.4	Humategahunanagi tagaya mukia yupa nunamu huta havige havige nehuta Yisasi kea hamapaige hamapaige huta maigahune.” huya humainae. 
ACT.6.5	Hageya mukia veamoya mani kea haviteya muse nehuya ani vayala hapaliya humataya vayala Sitivenia, Yisasi kea aguafi tokiyaage huno malegeno Alu Aotage Avamumoa agupina hiya humainea kanoene Filipiene Polokolasiene Nikanaene Timoniene Pamenasiene Nikolasie. Nikolasia Atioku kanoa nayona Yuta nofi kanoa omaineanagi eayamo “Yuta vayamogami Anumaya Kotiamimo ke alina nagupi malegahue.” huno Isaleli nofi vayapi maineane. 
ACT.6.6	Ani vayala amavalageya Aposolo vayatega ageya ani vayamogami amanute amaya maleya nunamuna humatenae. 
ACT.6.7	Anumaya Koti kemoa mukia kotega ute ete higeya kasagoya Yelusalemu nemaiya veamoya Yisasi kea haviya amakupina malenae. Kasagoya mono note kava vayayagaene ania huya Yisasi kea aliya amakupi maleya amametiti humainae.
ACT.6.8	Sitivenia tusia kanale kanogino kayone hisia yaene tokiyaaene agupina hiya humainegeno tusiya huno ani vayapina tokiya avame yana humaine. 
ACT.6.9	Ania nehianagi nagoa vayamoya hetiya Sitiveniene ke nevaiye. Ani vayala miya oali vaya maiteya eteya afaa maineya nago mono nopi nevaya vayale. Sailinia vayaene Alekasatalia vayaene nagoa vayala Silisia vayaene Esia vayaene Sitivenina ke vaitenae. 
ACT.6.10	Kea vaitayanagi Alu Aotage Avamumoa hamaegeno kanale agu agesaene kanomo kea amigeno humaine. Higeno amakai kemoa Sitiveni kemona oagasene. 
ACT.6.11	Oagasegeya nagoa vayafe “Sitivenifena havige hutesageta mone lamamigahune.” huya hageya ani vayala mage mo hae “Mani kanomoa Mosesefeene Anumaya Kotifeene tusiya huno hu-haviya hunategeta havimainone.” huya mo humainae. 
ACT.6.12	Mani kema haya yafe mukia vayamoyaene vayatamaene kahegi kema havilinaya anagamogamina amakuamoa haviya higeya Sitivenina motafa huya Kanisole vayate avaleya umainae. 
ACT.6.13	Uteya nagoa havigema nehaya vayala amavaleya hetimatageya ani vayamoya mage hae “Mani kanomoa mukia yupa tagaila alu aotage mono notiene kahegi kene huno haviya hie. 
ACT.6.14	Higeta havunana Yisasia Nasaleti kanomoa ma ala mono nona alina lagaya vaineatalena ‘Mosesema tahapai-mainea kahegi kea ataletama alu kava hiho.’ huno higeta havimainone.” huya hae. 
ACT.6.15	Nehageya mukia Kanisolefi mainaya vayamoya Sitivenina aulu hayana augosamoa alave alave nehuno ensole vayamogami amaugosamoma nehia kava higeya age-mainae.
ACT.7.1	Ala mono note hagote kava kanomoa Sitivenifena mage huno havige “Mani kema hugataya kea tamage nehao?” huno havige. 
ACT.7.2	Higeno Sitivenia mage huno humaine nenafagatamaene naganani-mogatamaene haviho. Taginagomoa Apalahamue yaufa Halani kotega ouno Mesopotemia kotega mainegeno tokiya hale yamaaene Anumaya Kotia Apalahamute efalote humaineane. 
ACT.7.3	Efalote huteno mage huno hapaiye “Kagaika mopakaaene vayakamogamienena neamataleka kavelisua mopalega vuo.” huno humaineane. 
ACT.7.4	Higeno Apalahamua anile Kalatia vayamogami mopa neataleno Halani kotega umaineno anilega nefaa falitegeno Anumaya Kotia eteno hutegeno tamakayama menima mainaya mopalela emaineane. 
ACT.7.5	Emaineanagi Anumaya Kotia agaia atafa hisia mopa nago atupa kanoa ani mopa nagoke aiya malesia mopa oaminegi “Haenagaa kamigahue. Ani mopa atafa hulinesanageya kagaipiti falote hisaya nafaneyagamoya aligahae.” huno hianagi ani kanafina Apalahamua namo kano maineane. 
ACT.7.6	Maineanagino Anumaya Kotia agaifena mage humaineane “Kagaikaa kaginagomoya Isaleli nofima omainaya vayamogami mopale visageya ani vayamoya amatafa huya ‘Aliyatia aliho.’ huya tusi yate ali haviya humatesageya ani mopalela fo hataletia (400) kafu maigahae. 
ACT.7.7	Maigahayanagi amatafama huyama ‘Aliyatima aliho.’ huya humainaya vayamogamina nagaya kaiyeke humatetena alina haviya humatesugeya kagai kaginagomoya ani kotegatila eteya ma mopale emaineya nagai nagia alisaga hugahae.” huno humaineane. 
ACT.7.8	Anumaya Kotia mage huno humaine “Nagai anagama maisaya yafe hagelafita maisuna kavala nafanekamogamina amakoya anoya taga huo.” huno higeno Apalahamua Aisakina nafanea ateteno napa eitia (8) kana maiteno agoya anoya taga humaineane. Haenagaa Aisakia nafanea Yekopuna ategeno Yekopua haenagaa tuelufua (12) nafaneyaga tagai taginagomogamina amatene. 
ACT.7.9+ACT.7.10	Ani Yosefena nepuamoya Yosefefe tusia amaipa kafa heteteya avaleya alu vayamogami neamamiya mone aligeya Isipi kotega avaleya vayanagi Anumaya Kotia agaiene maineno kanama haiya yana alitaleno kanale agu agesa amigeno Isipi sauve kanoa, Felona, aulagale hetigeno Feloa muse huno “Hagote kava kano maineka nagai noyagaene mukia Isipi kotega kava yagaigane.” huno hutene. 
ACT.7.11	Hutetegeno mainegeno Isipi kotegaene Kenani kotegaene nagola tusia kafu haya kana efalote higeya tototimogamina kaveamia omalegeya tusiya huno amakala lemainae. 
ACT.7.12	Amakala legeno Yekopua “Isipi kotema kavela hanema.” huya haya kea haviteno nafaneyagaa hagoteno humategeya kavema hanelega umainae. 
ACT.7.13	Haenagaa eteya anile vageno Yosefea “Nagayae tamakanatamimona mainoe.” huno higeno Feloa Yosefe afamofena havimaine. 
ACT.7.14+ACT.7.15	Havitegeno Yosefea nefafena Yekopufeene mukia anagaa seveti faefua (75) anagaaene ke higeya Isipi kotega umainageno Yekopua anile faligeya nafaneyagaaene tototimoya fali-mainayane. 
ACT.7.16	Faligeya eteya aliya Sekemu kumala, Apalahamua moneleti Hamolo nafaneyagamogami mopa miya higeno amigeno ali-mainea mopafi mo hevaitenae. 
ACT.7.17+ACT.7.18	Anumaya Kotia Apalahamufema hulokiya vai-malenea kemoa fatago huno efalote hisia kanamoa aupa higeya tagai taginagomoya Isipi kumatela falote huya kasago humainageno alu sauve kanoa, Yosefefena oagenea kanomo, eteno sauvea alino humaineane. 
ACT.7.19	Falote huno maineno tagai nofi vayala ayemavataga huno huhaviya huneamateno “Nafaneya-gatamia hamaesunageya faligahae.” huno tokiyaage ke humaineane. 
ACT.7.20	Higeno ani kanafina Mosesena itaamoa atetegeno Anumaya Kotia hau-mainea nafanegino itaamogani nefagania talia (3) ikana noanifinaga kava huana ataageno mainae. 
ACT.7.21	Kava huteteana kumate atenaageno Felo munamoa ani nafanea avaleno agaia nafane kana huno yagai-maine. 
ACT.7.22	Yagaiteno avo nopi ategeno Isipi vayamoyama havilinaya yana Mosesena huve-ligeno aliteno tusiya huno tokiyaa haneteno kanale kea nehuno nehia kano maine. 
ACT.7.23	Maineanagino fotia (40) kafu huteno mage hie “Isaleli vayanimogamina momakegahue.” huno agesa havimaine. 
ACT.7.24	Haviteno mogeana nago Isipi kote kanomoa Isaleli kanomona aiko-neligeno Mosesea moli-neataleno anonaa ani Isipi kote kanoa haegeno fali-maine. 
ACT.7.25	Faligeno Mosesea ma agesa havimaine “Vayanimoya mage huya hugahae ‘Anumaya Kotia Mosese ayapiti taugafa aligatigahie.’ huya hugahae.” huno agesa havianagi vayaamoya ani amakesa ohavinae. 
ACT.7.26	Ohavigeno Mosesea faeteno mogeana tole Isaleli kanolatana tu nehaageno monaketeno moli-neanataleno mage huno hie “Nenafugatanae tanakaya nagoke konagalata mainaagi naa higetana tua nehae?” huno hie. 
ACT.7.27	Higeno anima tuma aepa henoma aganaamoma aiko-lia kanomoa Mosesena ayetu-nefeno mage huno hie “Kagaila tagaite kava kano maika kaiyeke fatago hu kano maiyo kea ta kahapaigeka ania nehane? 
ACT.7.28	Kagayama egama Isipi kanoma hayana kava huka nahaegahe nehano?” huno hie. 
ACT.7.29	Higeno ani kema hia kehe Mosesea faleno Mitiani kotega mo maineno ala aliteteno maineno haenagaa tole ne nafanelata anatene. 
ACT.7.30	Anilegama maiyana fotia (40) kafu maiteno Mosesea kame kotega Sainai agoyafi haino mainegeno nago osi yosalela ala ata anefela nelea yapiti nago ensole kanomoa evayi higeno age-maine. 
ACT.7.31+ACT.7.32	Ageteno amayo neaino agelama hisue huno nehuno avate neegeno Anumayamoa anileti age aino mage huno hie “Nagaya kaginagomogamina Anumaya Kotiami mainoe. Apalahamuagi Aisakiagi Yekopugami Anumaya Kotiami mainoe.” huno higeno Mosesea atali talu huteno ani yama nagoene agesia yafena tusi koli huno oagene. 
ACT.7.33	Koli nehigeno Anumayamoa mage huno hie “Mamona alu aotage mopa nagainia mopagika kaiya anona asagika maletekao. 
ACT.7.34	Nagayama nagai nofi vayama Isipi nemaiya veanimoga-mina ali haviyama humataya kavala ago age-mainoe. Avima atayana ago havimainena amaugafa aligatigahe emainogi. Kagaya eno Isipi kotega hugategahue.” huno Mosesefena hapai-mainea ke huno Sitivenia hamapai-maine.
ACT.7.35	Mani Mosesefena nayona mage huya humainae “Kagaila kava kano maineka kaiyekea ali fatago hugane huya kea ta kahapaigeka ania nehane?” huya amakaveno hutenae. Anima amakaveno hutaya kanomona osi yosalema vayima humainea ensole kanomoa aya higeno Anumaya Kotia kava humateno amaugafama aligatisia yafe huteneane. 
ACT.7.36	Hutegeno Mosesea Isipi kotega umaineno ani kotegati amavaleno fotia (40) kafu Isipi kumateene haesa titeene kame kotegaene kasagoya tokiya avame yayaga humaineane. 
ACT.7.37	Ani Mosesea Isaleli veamogamife mage huno hamapai-maine “Anumaya Kotia tamakai vayapiti nagayama huaya huno aune laga hisia kanoa avaleno hetitegahie.” huno hamapai-maineane. 
ACT.7.38	Ani Mosesea kame kotega maineno mono kema havigahema melitalu humainaya taginagomoyaene maiteno Sainai agoyafi haitegeno nago ensole kanomoa evayi huno Anumaya Kotina tahaimuma lamisia mono kea Mosesena hapaigeno Mosesea taginagomogamina hamapai-maineane.
ACT.7.39+ACT.7.40	Hamapai-mainegi taginagomoya “Mosese kea akave omalegahune.” huya amakaveno huteteya Isipi kotega eteya visaya amakesa nehaviya Elonife mage huya humainae “Kategama lavaleno visia yana Anumaya Kotitima maisia yana talo hulato. Mosesea, Isipi kotegatima lavalenoma emainea kanoa hanatepi vigeta noagone.” huya humainae. 
ACT.7.41	Mani kea huteya nagola pulamakamo nafanea amayateti talo humaleteya “Anumaya Kotitia ma maine.” huya anima amayatetima talo humalaya yafena tusia muse huya afua heya kaeteya aliya mominae. 
ACT.7.42	Ani kavama haya yafena Anumaya Kotia akaveno humateteno amatalegeya yagema kanefima ikama naa yama hanea yate “Anumayati mainae.” huya muse nehuya amakua amitafa huya ani yaayagamogami amaki alisaga humainaya yafe Anumaya Kotina aune vayamoya kae-malenaya autamafina mage huya humainae “Tamakaya Isaleli nofi veamogatama fotia (40) kafu kame kotega umainetama pulamakaene sipi sipiene hetama kae salamana humainayanagi nagaifena muse hutama mani kavala nehafi alu kanomofe musena nehae? 
ACT.7.43	Tamaa omalenea Anumayamona agia Molekifena tusia muse hutama agai agi alisaga hisaya nona kitetama alitama utama tamaa omalenea Anumayamona agia Lefanifena tusia muse hutama kanefi kana yana talo hutama ani augafa yayagale musena hutama tamakula amitafa hutama amakia alisaga nehae. Naama haya yafe kame vayamoya humatesugetama kotamilegatila tamavaleya Papiloni kola agasetama ame kaiyaga umaigahae.” huno humaineane.
ACT.7.44	Taginagomoya kame kotegama mainagenoa Anumaya Kotia “Ma kava huka talo huo.” hunoma Mosesena huveli-mainea kavala huno mono nona kenaleti talo humaleteno kimalenegeno Anumaya Kotia ani nopi eno amakaiene me lokaeno kelamage kea hamapai-maineane. 
ACT.7.45	Haenagaa Mosesea falitegeya taginagomoya ani yuguletima kimalenaya mono nona aliya Yosuaene Yuta vea omainaya veanene tua huteya mopaamia ali-mainae. Anumaya Kotia taginagomogami amaulagafima Isaleli nofima omainaya veamoya ani mopaletila amanatigeya ani yuguletima kimalenaya mono nona aliya ani mopafi eya me malageno anile hanegeno Tevitia falote humaineane. 
ACT.7.46+ACT.7.47	Anumaya Kotia Tevitina kanaleya huno hamaegeno Tevitia mage humainene “Yekopu Anumaya Kotiga kanale nona kigatesue.” huno hianagi ani nona okinegi haenagaa nafaneamoa Solomoni ani nona kimaleneane. 
ACT.7.48	Kianagi analema mainea Anumaya Kotia veamoya amayatetima kimalenaya nopina nomaiye. Naama humainea yafena nagola Anumaya Koti aune kanomoa mage huno humaineane
ACT.7.49+ACT.7.50	“Anumaya Kotia mage hie ‘Ikapinaga nagainia kava yagaisua siania hanegi maifaluma hisua yafe naiya malena maisua yana mopa hanegi hana augafa no kinategahae? Hana kumate maisue? Nagaya mukia yana ikapinagama hanea yaene ma mopalema hanea yaene talo humalenoe.’ huno humaine.” huno humaineane.
ACT.7.51	Tamakaya kea ohavi veane mainetama tamaku tamakesafinaga “Anumaya Koti kea ohavigahune.” hutama Alu Aotage Avamumona tamakaveno hutetetama tamakinagomoya nehaya kavaage nehae. 
ACT.7.52	Tamakinagomoya mukia Anumaya Kotina amaune vayaamogamina ali haviya humatenae. “Kanale Fatago Kanoa egahie.” huya amaune vayamogamina tamakinagomoya ago hamayageya falimainayanagi tamakaya ani Kanale Fatago Kanomona ago agesi hutama hayageno fali-maine. 
ACT.7.53	Ensole vayamoya ayaamoya kahegi kea ago tamahapaiyanagi tamakaya tamage hutama akavela nomalae. Mani kea Sitivenia huno humaine.
ACT.7.54	Higeya anilema mainaya veamoya Sitivenima hia kemona haviteya amaipamoa tusi amakata aiteno hamai-vaigeya amavaya mumu mama humainae. 
ACT.7.55	Naa nehageno Sitiveni agupina Alu Aotage Avamumoa hiya higeno ikapinaga aulu heno ageana Anumaya Kotina tokiya hale yamaaene Yisasia Kotina tamaga ayatega heti-mainegeno age-maine. 
ACT.7.56	Ageteno mage huno hie “Agegeho nagaya agoana ikamoa ago aihalegeno ikapinagati emainea kanoa vayamo atenea kanomoa Anumaya Kotina tamaga ayatega heti-mainegena nagaya neagoe.” huno hie.
ACT.7.57	Huno hianagi melitaluma humainaya veamoya agai kea ohavisaya yafe amayateti amakesa ailineleya ala kenake nehuya tusia ke nevaiya aiko-ligahe motafa humainae. 
ACT.7.58	Motafa huya avayu huya kumategati malaga hagayu hutaleneya yafa kayoteti hagayu huya aiko-neliya “Fatago kava nehune” huya hisaya yafe siotaamia asagiya kava kanoa, Solo aiyafi mo-malenae. 
ACT.7.59	Maleteya yafa kayoteti aiko-neligeno Sitivenia Anumayamotega havigeno mage huno hie “Anumayaniamoga Yisasigae nagu namemaa kagai kayapi nemaloe.” huno hu-maine. 
ACT.7.60	Mani kea nehuno aleya ayeno ala kegefafiti Anumayamotega mage huno hie “Anumayamogae mama kefo kavama nehaya yaamimona anonaamia hu-oama-to.” huno nehuno anile fali-maine.
ACT.8.1+ACT.8.2	Sitivenima hayageno falia yafena Soloa “Kanale kava hae.” huno tusia muse humaineanagi nagoa veamoya Anumaya Koti kema nehaviya veamoya Sitivenifena tusia avi ateteya aliya mo hevaitetageya ani kanaleti aepa heya Yisasi kema haviya amakuama aminaya vayamogamina Yelusalemuma nemaiya veamogamina aliya haviya humatageya ani veamoya faleya Yutia kotegaene Samelia kotegaene ute ete hageya Aposolo vayala amakaiamige Yelusalemua mainae. 
ACT.8.3	Mainageno Soloa Yisasi kema haviya amakupi malenaya veamogamina alino haviya humateno amakaiami noyagafi haino mukia veala amavaleno kina mo humatene.
ACT.8.4	Kinama humatageya nagoa umainaya veamoya alu kote kote faleya ute ete huya Yisasina kanale mono kea hamapai-mainae. 
ACT.8.5	Filipia nagola Samelia hanea kumate tavino mage huno mo hamapaiye “Yisasina Anumaya Kotia taugafa aligatigahema hutenea kano emaine.” huno hamanepaiye. 
ACT.8.6+ACT.8.7	Hamapaigeya mukia veamoya agai kea haviteya agaiama humainea tokiya avame yamoa Satani Avamuyaga veamogami amakupitila ala amake neaiya hatilaviya nevageno amaiya amaya avayu hulavi-mainea veanene amaiya haviya humainea veanene alino kanale humategeya ageteya nagoke amaku amakesa haviya kea aliya amakupi malenae. 
ACT.8.8	Amakupi maleteya ani kumate veamoya tusia muse humainae.
ACT.8.9	Muse hayanagi ani kumatela nago kanomo agia Saimonie “Nagaya tusia ala kano mainoe.” huno tokiya avame yana higeya mukia Samelia veamoya ageteya tusia amamayo neaiyane. 
ACT.8.10	Amamayoa aiteya ala amakima hanea veanene osi amakima hanea veanene agai kea haviteya mage huya humainae “Ma kanoa Anumaya Kotia ala tokiyaa aminea kanoe.” huya humainae. 
ACT.8.11	Kasagoya yupa tokiya avame yama higeya agaya yafe tusia amamayo aigeya agai ke havimainae. 
ACT.8.12	Haviyanagi Filipia anile evayi huno Anumaya Kotima kava yagaisia kanale kene “Yisasina Anumaya Kotia taugafa aligatigahema hutenea kano emaine.” hunoma hia kanale kene haviteya Yisasina amakua amitafa hageno veala tina falematene. 
ACT.8.13	Saimonienena Yisasina agua amitafa higeno tina faletetegeno Filipiene vaineayegeno Filipia tokiya avame yana higeno ageteno tusia amayo aimaine.
ACT.8.14	“Samelia nemaiya veamoya Anumaya Koti kea haviya amakupi aliya malenae.” huya haya kea Yelusalemuma nemaiya Aposolo vayamoya haviteya Pitaene Yoniene hunatageana ani kumatela elavi-mainae. 
ACT.8.15	Elaviteana Anumaya Kotima ani veamogamima Alu Aotage Avamuama amamisia yafe Anumayamotega havige-mainae. 
ACT.8.16+ACT.8.17	Amakaya Yisasi agile ago tina falematayanagi Alu Aotage Avamumoa amakaitela eotavine. Eotavinea yafe Pitaene Yoniene anaya amaugafale avate hulinaageya Alu Aotage Avamula avale-mainae.
ACT.8.18+ACT.8.19	Aposolo kanolatamogania anayama nemalaageya Alu Aotage Avamula avalageno Saimonia ageteno mage huno hie “Mone lanamisugetana tokiya yana nagaila namisaagena naya malesugeno veamoya Alu Aotage Avamula avalesae.” huno hanavige.
ACT.8.20	Higeno Pitaa mage huno hapaiye “Kagaya Anumaya Kotia afaama neamamia yafema miya hugahue hukama kagesa havina yamoa monikaaene kagaikaaene Anumaya Kotia alino haviya hugatesie. 
ACT.8.21	Anumaya Koti aulagafina kagai kagupina kanale ohunea yafe ani aliyana kagai yana omaletafa huno omalene. 
ACT.8.22	Menima kefo kavama hana yafena kagua aiyahae huka Anumayamotega havigesanageno ani kagu kagesafima havi kagesama havina yakaa aigekateno kefo yakaa atalegatesie. 
ACT.8.23	Nagaya kagupima agoana kaipamoa haviya humainea yafe atuage nehigeno kefo yakamoa nofi hugatene.” huno kenonaa hapaiye.
ACT.8.24	Higeno Saimonia mage huno hapaiye “Nehana yamoa nagai naugafalela falote ohisia yafe tanakaya nagaila nunamuna hunateo.” huno hanapai-maine.
ACT.8.25	Pitaene Yoniene Anumayamo ke hamapaiana mage huana hae “Taagaya Yisasina agetetaa agaifena taagupi malenoe.” huana hamapaiteana eteana Yelusalemu ugahe kategama vaana Samelia kola alu kumate kumate uana Yisasifena kanale mono kea hamapai-mainae.
ACT.8.26	Nago ensole kanomoa Filipifena mage huno me hapaiye “Hetika Yelusalemuti Kasa kumatema nevaya katega vuo.” huno hapaiyana ani kana kame kotega umainea kane. 
ACT.8.27+ACT.8.28	Higeno Filipia hetino ani katega viayamo mogeana nagola anupa kanoa Itiopia kotega kava kanoe mukia ala sauve aala, Kanatesie huya agia neayaya amo, mone afenoyate kava neyagaiyane. Ani kanoa Anumaya Koti agi alisaga hugahe Yelusalemu uteno ani yupa eteno nomaalega ugahe hosi afumoma avayu huno nevia kalefi haino maineno Anumaya Kotina aune kanoamoa, Aisaiya, kae-malenea autamafi hapalime hapalime umaine. 
ACT.8.29	Nevigeno Alu Aotage Avamumoa Filipife mage huno hapaiye “Kagaya ani kalefi mo haisaga humaika agaiene tokaeka vuo.” huno hapaiye. 
ACT.8.30	Hapaigeno Filipia aiyayeno avate neuno mo haviana Aisaiyama kae-malenea autamafima hapalimema via kea mo haviteno mage huno hapaiye “Kagaya mani kemona aepaa havilama nehano?” huno havige. 
ACT.8.31	Havigegeno ani kanomoa mage hie “Nago kanomoma naveotisiana hanaa huna havigahue?” huno huteno Filipifena “Nagaya mainole ehaika nagaiene emaiyo.” huno hapaiye.
ACT.8.32	Anima Anumaya Koti kema kae-malenea kema hapalia kemoa mage huno humaine
ACT.8.32	“Sipi sipi haegahema avaleya nevagenoma avovoma ohuno ako huno nemaiya avameteene sipi sipi nafaneyagama ayolagefama laga hugahema hia kanomote mo hetiya maineya avovoma ohunaya avamete kava huno ke ohuno ako huno maine. 
ACT.8.33	Ani kanomofena ‘Afa kano mainane.’ huya agaye hisifa kava huteteya fatagoma hia kaiyekea huoatenagi afaa hayageno fali-mainegeno agaia nafanema omainea yafe nagoa veamoya avagea ohugahae. Ma mopalema mainea kanaamoa ago hano humaine.” huno kaemalenea ke hapalime umaine.
ACT.8.34	Hapaliteno ani kava kanomoa Filipife mage huno havige “Ani aune kanomoa tafe mani kea huno humaine? Agaiahe humainefi nago kanomofe mani kea humaine?” huno havige.
ACT.8.35	Havigegeno Filipia aepa heno mani kemo aepaa hapaiteno Yisasina kanale mono kea hapaimaine. 
ACT.8.36	Hapaime hapaime katega neuana nago tite uvayi huteana ani kava kanomoa mage huno hapaiye “Tina ma hanegi ago kanale mani lina falenategano?” huno havige.
ACT.8.37	Havigegeno Filipia mage huno hapaiye “Mani kema havika kagupi malekama kametiti hisanana kanalelagina lina falegategahue.” huno higeno ani kanomoa mage hie “Nagaya Yisasi Kalaisia Anumaya Koti nafane maine. Tagai taugafa aligatigahe hutenea kano maine huna alina nagupi malena nametiti nehue.” huno humaine.
ACT.8.38	Nehuno hosi afumoma avayu nehia kalemo talaiva kanomofe “Male atafa huo.” huno higeana Filipiene ani kava kanoene tipi taviteana Filipia tina faletene. 
ACT.8.39	Faletetegeana tipitima ehaiagenoa Alu Aotage Avamumoa aupaa Filipina avaleno vigeno ani kava kanomoa nagoene Filipina oageanagi katega tusia muse hume hume umaine. 
ACT.8.40	Utegeno Filipia Asotasi evayi huteno Yisasina kanale mono kea mukia kumate veamogamina hamapaime hamapaime uno Sisalia uvayi humaine.
ACT.9.1+ACT.9.2	Ani kanafina Soloa aipafinaga tusia hai-vaiteno tokiyaage ke huno “Anumayamo anagaamogamina hamaesugeya falisae.” huno huteno ala mono note hagote kava kanomote uno mage huno havige “Musekaa nehugi nagaya Tamasigusi kumate una Yisasi anagaamogamima amakenunahena amatafa huna kina humatetena Yelusalemu amavalena egahue. Ani kumate mono note kava vayamoya nayama hisaya yafe avona kaeka namio.” huno humaine. 
ACT.9.3	Ani kotega Soloa viayamo Tamasigusi evayi hugahema nehiana aupaa ikapinagatila tokiyaage hale yamoa tusiya huno agaite meyevasa humaine. 
ACT.9.4	Meyevasa higeno Soloa mopafi asaga hulavino fae-maineno havigeno nagola ala kemoa mage huno hie “Sologae Sologae naa higeka nagaila ali haviya nehane?” huno humaine. 
ACT.9.5+ACT.9.6	Higeno Soloa mage hie “Alamogae kagaya lagae?” huno higeno mage hie “Nagaya Yisasinae kagayama nagaima ali haviya hunenatana kanomonagi hetika ala kumate ugenoo. Nago kanomoa ‘Naa maa hugane.’ huno kahapaigahie.” huno hapai-maine.
ACT.9.7	Hapaigeya Soloenema vaiyaya vayamoya hetiya maineya anima agema aiya agea haviyanagi vayama oagaya yafena tusia amamayo aiteya nagokela kea ohunae. 
ACT.9.8	Solona mopafiti avaleya hetitageno aulagama agegali hiana aulagamoa haniali koali higeya ayate aliya Tamasigusi avaleya umainae. 
ACT.9.9	Vageno Soloa talia (3) kanama maiyana aulagamoa ania huno asu humaigeno kaveene tiene mosino afaa oneno maine.
ACT.9.10	Ani Tamasigusia nagola Yisasi anagapiti kanoa, Ananaiyasie nehaya kanoa maineanagino Anumayamoa himonafi mage huno hapaiye “Ananaiyasigae mainano?” huno higeno “E, ma mainoe Anumaya niamogae.” huno humaine. 
ACT.9.11	Higeno Anumayamoa mage huno hapaiye “Hetika fatago kane huyama nehaya katega uteka Yutasi nopi ufalekama agesanana nagola Tasusi kanomona agia Soloe nehaya kanoa anifi maineno Anumayamotega nunamu maino nehianagika mogegane. 
ACT.9.12	Ani kanomoa himonafima ageana nago kanomoa eno aulagama agegali hisia yafe anute aya me-malene. Anima himonafima agea kanoa kagayae. Kagaikaa Ananaiyasigae huno himonafina age-maine.” huno hapai-maine.
ACT.9.13	Hapaiyanagi Ananaiyasia mage huno humaine “Anumayaniamogae ani kanomofena mukia veamoya mage huya hagena nehavuane Yelusalemuma kagai anagama mainaya veamogamina tusiya huno ali haviya huneamate huya hagena havi-mainoe. 
ACT.9.14	Ala mono note ala kava vayamoya avona amigeno malema kagai kagilema nunamu huta kahavinegona veanea kina hulategahe emaine.” huno hie.
ACT.9.15	Nage hianagi Anumayamoa mage huno hie “Afaa agaitega vuo. Ani kanoa nagaya ago hapalina hutenoa kanoe. Nagai kea alino visiayamo Yuta vea omainaya veamogamiene sauve vayaamiene Isaleli veamogamiene nagai kea hamapaigahie. 
ACT.9.16	Nagaifena huhaleno hamanepainageya agata aisia yaene kanama haisia yaene evayi hutesia yafe aveligahue.” huno hapai-maine.
ACT.9.17	Hapaigeno Ananaiyasia viaamo ani nopi haino Solo anute aya maleno mage huno hie “Nagananimoga Sologae Yisasia Anumayatiamoa emainana katema evayima hu-mainea kanomoa kaulagama agegali hisana yafeene Alu Aotage Avamumoa kagupima hiya kahaisia yafeene hunategena neoe.” huno hie. 
ACT.9.18	Higeno aupaa aulagaletila haletina kana yamoa asaga hulavigeno aulaga agetegeno mono tina faletene. 
ACT.9.19	Kavela netegeno augafamoa tokiya vaigeno Tamasigusi Yisasi anagama mainaya veapi uno nagoa kanafina amakaiene maine.
ACT.9.20	Tamasigusi maineno aupaa mukia mono noyagafi ute ete hia yamo mage huno hamapaiye “Yisasia agaiage Anumaya Koti nafanea maine.” huno humaine. 
ACT.9.21	Mani kema haviya veamoya tusia amamayo neaiya mage huya hae “Mani kanomoa Yelusalemu maineno Yisasi agilema nehaviya veala ago hamaeteno ma kumate eno aniama nehaya veane kina humateno ala mono note kava vayate kaiyeke humatesia yafe amavalegahe emainea kanofi?” huya hae.
ACT.9.22	Hayanagi Solona hamapaisia tokiyaamoa melino ala higeno “Yisasina Anumaya Kotia tagai taugafa aligatigahema hutenea kano emaine.” huno tusiya huno humavelia yafena anima Tamasagusi nemaiya Yuta veamoya alu amakesa alu amakesa havimainae.
ACT.9.23+ACT.9.24	Amaipamoa haviya higeya ayaaya kana maiteya Yuta vayamoya “Hanaa huta Solona haesunageno falisie?” huya huteya haesaya yafe nateene kegeene ani kumamona fiatega yagaiya maiyanagi Soloa mani kea ago havimaine. 
ACT.9.25	Haviteno mainegeya nagoa Yisasi anagamoya nago kegela Solona avaleya yafateti humalenaya tafile haiteya ala kamagupi Solona asaga huya aiteya ani kegiyafiti malaga atalageno tavimaine.
ACT.9.26	Soloa Yelusalemu umaineno Yisasi anagapi umaigahe hianagi agaifena kolia nehuya Solofena “Yisasi kea nohavia kanoe.” huya amametiti humainae. 
ACT.9.27	Hayanagi Panapasia aya huno Aposolo anagate Solona avaleno viaamo kategama Anumayamona agegeno kema hapai-mainea yafeene Soloa Tamasigusia kolima ohuno tokiyaagema huno Yisasi kema hamapai-mainea yafeene Panapasia hamapai-maine. 
ACT.9.28	Hamapaigeya haviteya Solona avalageno amakaiene Yelusalemu kumate vaiyatete huno maineno kolia ohuno Yisasi kea tokiyaage huno hamapai-maine. 
ACT.9.29	Soloa nagoa Kaliki kema nehaya Yuta vayaenema tokiyaage kema vaiya yafe ke nevaiya haesagenoma falisia kafe atiye-mainae. 
ACT.9.30	Neayageno Yisasina amakuama aminaya veamoya ani kema haya kea haviteya Solona Sisalia kumate avaleya taviteya anileti hutageno kuma aepaalega Tasusi umaine.
ACT.9.31	Yutiaene Kaliliene Sameliaenema Yisasifena haviya amakupi malenaya veamogamina amaipamoa falu hinageya maineya kanaleya huya alitalu huge huge huya amakua ali lokiya vaiya nemaiye. Anumaya Kotima haiya katema vaiyaya yafe Alu Aotage Avamumoa amaya higeya kanaleya huya nemaigeya kasagoya veamoya ete ete huya amakaiene melitalu humainae.
ACT.9.32	Pitaenena alu kumate kumate vaiyatete nehuno Lita kumatela Yisasifena haviya amakupi malenaya veanene maine. 
ACT.9.33	Maineno ageana nago kanoa aiya ayamoa avayu hulavigeno nemaiya kanoa eitia (8) kafufina kaana vaioayeno sipale faeno nemaiya kanoa mogemaine. Ani kanomo agia Ainiasie. 
ACT.9.34	Pitaa mogeteno mage huno hapaiye “Ainiasiga Yisasie, Anumayatimoa, ago alino kanale hugategi hetika fae-nemaina sipakaa alika hilato huo.” huno higeno aupaa heneligeno kanale hutene. 
ACT.9.35	Kanalema hutegeno maiya yafe Lita veanene Saloni veanene ani kanomona ageteya Yisasite amakua aiyahae humainae.
ACT.9.36	Yopa kumatega Yisasifena haviya amakupi malenaya veapiti nago aala maine. Ani amo agia Tapitae. Kaliki kefina mage huya ani amo agia neayayane Tokasie huya neayaya amoa tusiya huno kayoneage a maineno mukia kanafina kaveamiene afenoamienema omalenea veala amaya huno neamamia ale. 
ACT.9.37	Pitaa Lita mainegeno ani amoa kali alino faligeya ani amona augafa sese huteteya aliya hunalagi-malenaya note anale malenae. 
ACT.9.38	Maleteya Yisasifema haviya amakupi malenaya anagamoya Pitaa Litama mainea kea haviteya Lita kumala Yopa kumamona aupaale hanea yafe tole kanolatana hunatageana uana mage huana mo-hapaie “Musekaa nehuagi aupaa taagaiene kumatialega eno.” huana hapaie. 
ACT.9.39	Hapaiageno Pitaa anakaiene viaamo uvayi higeya anima hunalagi-malenaya nopima avaleya haiyana kasagoya megusa aneyaga anile hetiya maineya avi neateya amakaiamima fai-linaya kenaamia Tokasia amakaienema afaa mainea kanafi talo humalenea kenaamia Pitana aveli-mainae. 
ACT.9.40	Aveligeno Pitaa ageteno mukiama mainaya veamogamifena “Ma nopinagatila hati-lavitama viho.” huno higeya hati-laviya vageno aleya aye-maineno nunamuna huteno ani ama malenalega augosa humaineno mage huno hie “Tapitagae hetio.” huno higeno ani amoa fali-mainefitila aulaga agegali huno Pitana neageno hetino sipale maine. 
ACT.9.41	Sipale mainegeno Pitaa ayana amiteno avale hetiteteno Pitaa Yisasima amakuama aminaya veafeene megusa aneyagaenefe ke higeya aageno fali-mainefitila hetino haegafa higeno avaleno amamine. 
ACT.9.42	Aniama hia kemoa mukia Yopa kumatela ute ete higeya kasagoya veamoya haviteya Yisasifena haviya amakupi maleya amametiti humainae. 
ACT.9.43	Pitaa mukia yupa Yopa kumatela maineno nagola pulamakamo augafa taga huno talo nehia kanoene nemaiyane. Ani kanomo agia Saimonie.
ACT.10.1	Nago kanoa Koniliasie ati kava kanoa Sisalia maineno Itali kumateti vani hataletia (100) ati vayate kava yagai-maineane. 
ACT.10.2	Ani kanoene anagaaene Anumaya Koti kema nehaviya nemaiya yafe “Agayama haiya kava hugahune.” huteya afenoamima omalenea veala monea amamite amamite nehuya mukia kanafina nunamuna huya muse huya havinegayane. 
ACT.10.3+ACT.10.4	Nago unena ani kanomoa heti-maineno himona kana yana ageana nagola Anumaya Koti ensole kanomoa agaite evayi huno mage huno humaine “Koniliasigae mainapio?” huno higeno Koniliasia aulu neheno tusia amayo neaino mage huno hie “Ala kanomogae naa higeka nehane?” huno higeno ensole kanomoa mage huno hie “Kagayama Anumayamotega havinegana yaene afenoamima omalenea veala hamamaeka amamite amamite hana yaene Anumaya Kotia ageteno kagaifena agesa nehavie. 
ACT.10.5	Kagaya menia nagoa vayala humategeya Yopa kumateti Saimoni Pitana movaleya eho. 
ACT.10.6	Ani kanomoa nago pulamakamo augafa laga huno talo nehia kanoene nemaiye. Ani kanomo agia Saimonie. Nomaa hagelimo agegayalega hane.” huno hapaiye.
ACT.10.7+ACT.10.8	Ani kea hapaiteno ataleno vigeno Koniliasia tole aliya kanolatamaaene nagola Anumaya Koti kema nehavia ati kanoamoenefe ke higeya ageno ani ensole kanomoma evayi huno humainea kea hamapaiteno humategeya Yopa umainae.
ACT.10.9	Katega mo-faeteya kotigeya hetiya Yopa evayi hugahe hageno yagemoa amuno-kano higeno Pitaa nunamu hugahe nomona amega agotofulega haino maine. 
ACT.10.10	Mainegeno tusia agateanagi kavela yaufa talo tala nehageno nagola himona kana yana age-maine. 
ACT.10.11	Ageana ikamoa aihagalo higeno nagola tusia kena kana yana aluga aluga atupale nofi aye-maleteya atalageno mopafi enelavigeno age-maine. 
ACT.10.12	Ageana ani yapina mukia yaka kafa afua osifavea nama vayupala yagaene mainageno elavi-maine. 
ACT.10.13	Elavigeno Pitaa neagegeno nagola age aino mage huno hapaiye “Pitagae hetika ani memeyana heka no.” huno hie. 
ACT.10.14	Higeno Pitaa mage huno hapaiye “Aao, Alanimogae ma ma yaga kafa kagai kaufina oniyaage humainegena nagaluma humalenana yamofe tamage huna onenoa yayaga hane.” huno humaine. 
ACT.10.15	Higeno nagoene agea aino mage huno humaine “Anumaya Kotia ago alino sese humalenea yafena ‘Oniyaagela ohunegi afaa alika no.’ huno humainea kavefena nagoene ‘Oniyaage humaineanagina onegahue.’ huka ohuo.” 
ACT.10.16	Ani kavala talia (3) yupa huteno aupaa ani kenamoa ikapinaga eteno haimaine.
ACT.10.17	Haigeno Pitaa maineno anima agea himonamo aepaahe agesa havige havige huno nehavigeya Koniliasima humategeya aya vayamoya Saimoni nofe hamavige hamavige hume hume uya ani nona ageteya fiate mehetiya mainae. 
ACT.10.18	Hetiya maineya ke huya mage huya hae “Saimonia nago agia Pitae kanoa mani nopina mainefi omaiye?” huya hae. 
ACT.10.19	Hageno Pitaa himonahe agesa havige havige huno mainegeno Avamumoa mage huno hapaiye “Havio talia (3) vayamoya kagaife megatineayae. 
ACT.10.20	Mekatineayagi hetika afepinaga lavika mogo. Nagaya humatogeya emainagi tole kagesa ohavika afaa amakaienena vuo.” huno humaine.
ACT.10.21	Higeno Pitaa tavino mage huno hamapaiye “Atimaayaya kanoa nagayae. Naa higetama neae?” huno hama-vige. 
ACT.10.22	Hamavigegeya mage huya hae “Nago kanoa Koniliasie ati vayate kava kanogino fatago kano maineanagino ‘Anumaya Kotina haiya kava hugahue.’ huno humainea kanomoa hulategeta neonageno ani kanomoa Yuta vea omainea kano maineanagi Yuta veamoya ‘Kanale kano maine.’ huya hageno nemaiyane. Nago yupa nagola alu aotage ensole kanomoa evayi huno mage huno hapaiye ‘Saimoni Pitafe ke hugeno kagai nopina eno nagola kea kahapaisigeka havigane.’ huno higeno hulategeta neone” huya hapai-mainae. 
ACT.10.23	Hageno Pitaa kenonaamia mage huno hie “Nopi ehaitama emaiho.” huno higeya haiya mo faeteya kotigeno Pitaa hetino amakaiene vigeya nagoa Yopa kumateti Yisasife haviya amakupi malenaya vayamoya amakaiene tokaeya umainae.
ACT.10.24	Katega nagoke no mo faeteya ega Sisalia kumate evayi hageno Koniliasia esayafene huno amakava maineno agaia nofi vayaene anagaamoyaenefe ke higeya melitalu huya mainae. 
ACT.10.25	Mainageno Pitaa ani nopi hai-falegeno Koniliasia avate eno aiyafi ape humaineno muse hutene. 
ACT.10.26	Musena hutetegeno Pitaa ali hetiteteno mage huno hie “Hetio nagaienena afa kano mainoe.” huno hie. 
ACT.10.27	Pitaa mani kea nehuno Koniliasiene kea kea hume nopinaga haino mogeana kasagoya veane melitalu huya mainae.
ACT.10.28+ACT.10.29	Mainageno Pitaa mage huno hie tamakaitamia ago havimainae Yuta veamoya Isaleli vea omainaya veanene maineya kea kea huyafena ago nagalu humalenaya kea ago havimainae. Anumaya Kotia nagaila navelino mage hie “Nago kanohena ‘Oniyaage kano mainane.’ huka ohuo.” huno naveligena agetena nagaifema ke hanagena tole nagesa ohavina aupaa emainogi naa higeka nagaifena kea hanagena emainoe? huno havige.
ACT.10.30	Havigegeno Koniliasia mage huno hapaiye “Talia (3) kana ago euno nagasegena une kanalega tali (3) kiloki noniafi mainena Anumayamotega nunamu huna havinegogeno aupaa nago kanomona kenaamoa efeage nehuno alave alave nehigeno naule mehetigena agoe. 
ACT.10.31	Agogeno ani kanomoa nagaifena mage huno nahapaiye ‘Anumaya Kotia haavigana kea ago haviteno kagayama afenoamima omalenea veala hamamaeka amamite amamite hana yana ageteno kagaifena agesa nehavie. 
ACT.10.32	Nehaviafe kagaya Saimoni Pitatega vayala humatesanageya Yopa visae. Ani kanomona hamoamoa Saimonie pulamakamo augafa taga huno talo nehia kanomo nona hageli agegayale hanegeno yoka unemaiye.’ huno humaine. 
ACT.10.33	Higena nagaya aupaa kagaitega vayala alimatalogeya vageka kanaleya huka emainanageta Anumayamoa ‘Hamapaiyo.’ hunoma kahapai-mainea kea havigahune huta Anumaya Koti aulagafi melitalu humainone.” huno humaine.
ACT.10.34+ACT.10.35	Pitaa hetino aepa heno mage huno hie “Tamage, havuana Anumaya Kotia vayamo agiahepi nofiahepi agesa havino notamianagi mukia nofi vayayagafitila nagoa veamoya Anumaya Kotina amakua amiteya ‘Agaila haiya kavala kanale kava humainaya veamoya Anumaya Kotia ani veafe nahaiya veane mainae.’ huno hie.” 
ACT.10.36	Huteno Anumaya Kotia Yisasi Kalaisina hutegeno kanale kea huno Anumaya Kotiene alino nagoke taipa falu huta maisuna kea Isaleli veamogatina tahapaiya kea havimainae. Ani Yisasi Kalaisia mukia veamogatina Anumayatimo maine. 
ACT.10.37	Yonia “Kefo yatamihena tamakua aiyahae hisagena tina falelamategahue.” huno hamapaitegeno Yisasia Kaliliti aepa heno mukia Yutia kotega kema humainea kavafena tamakaya ago havimainae. 
ACT.10.38	Anumaya Kotina Alu Aotage Avamuamoene tokiyaaene Nasaleti Yisasina amigeno Anumaya Kotia agaiaene tokaeno maineafene huno alu kumate kumate ute ete hiaamo kanale kava huno Satanima amatafa higeya kalima ali-mainaya veamogamina alino kanale humatene. 
ACT.10.39	Kanale humategeta tagaya mukia Yuta veama mainalegaene Yelusalemuene humainea kavala taulagafiti age-mainona ke tamahanepaune. Ani kava higeya yafaga yosale asaimalageno fali-maine. 
ACT.10.40	Falianagi tole yupa maiteno nago kanalela Anumaya Kotia fali-mainefiti alino hetitegeno veamogati taule mo laveli-maine. 
ACT.10.41	Mo lavelianagi mukia veamoya agaila oagenagi tagaya veama hamapaisunafene huno Anumaya Kotia tagaila ago hapalilategeta mainonafe tagaya fali-mainefiti ali hetitenea kanafina Yisasiene tokaeta maineta tiene kaveene nemainone. 
ACT.10.42	Nemainonanagino Yisasia veamogamina mage hutama hamapaiho huno humaine “Nagaya fali-mainesaya veanene afaa mainesaya veanene kaiyeke humatesuafene huno Anumaya Kotia Yisasinia hunategena emainoe.” hutama hamapaiho. huno humaine. 
ACT.10.43	Yisasifena mukia Anumaya Koti amaune vayamoya mage huya humainayane “Mukia veamoya agaife haviya amakupi maleya amametiti hisageno agaia agileti kefo yaamia aigeamateno alitalemategahie. huya humainayane.” huno hie.
ACT.10.44	Pitaa mani kea yaufa hamanepaigeno Alu Aotage Avamumoa elavino mukia mani kema maiya nehaviya veamogami amakupina efalemaine. 
ACT.10.45+ACT.10.46	Amakupi efalegeya amaku amakesafiti nohaviya kea alu ke alu kefiti Anumaya Koti agia alisaga nehae. Ani kavama haya yafe Pitaene emainaya veamoya Yisasi kema havimainaya Isaleli veamoya haviteya Anumaya Kotia ago alu veamogamina Alu Aotage Avamuama amamia yafena tusia amamayo aigeno Pitaa mage huno humaine. 
ACT.10.47	“Anumaya Kotia tagaila Alu Aotage Avamuamona taminea kava huno mani veanene ago amamine. Tima falematesuna kaana ta nagalua hulategahie? Tina afaa falemategahune.” huno humaine. 
ACT.10.48	Huteno amakaife mage hie “Yisasi Kalaisi agile tina falelamatesue.” huno hamapaiteno tina falematetegeya mage huya hapaiye “Tagaiene nagoa kana tagaya maigane.” huya humainae.
ACT.11.1	Aposolo vayaene Yutia maineya Yisasife haviya amakupi malenaya vayaene nagoa Isaleli vaya omainaya veamoya Anumaya Koti kea haviya amakupi malenae huya haya kea havimainae. 
ACT.11.2+ACT.11.3	Havigeno Pitaa Yelusalemu haino mainegeya “Amakoya anoyaa taga hisaya yana tusia tokiya yane.” huya haya Yuta vayamoya Pitafena “Kagaya havi kava nehane.” huya mage huya humainae “Naa higeka amakoya anoya lagama ohunaya vayayagaenena kavela mo nenane.” huya humainae.
ACT.11.4+ACT.11.5	Hageno Pitaa aepa heno mukia yama falotema humainea yafena hufalote huno mage huno hie nagaya Yopa kumate mainena nunamuna nehugeno nagu nagesamoa aiyahae higena himonafi agoana nagola tusia kena kana yana aluga aluga atupale nofi aye-maleteya atalageno nagaite mopafi elavigena age-mainoe. 
ACT.11.6	Agoana ani yapina mukia yaga kafa afua osifavea nama vayupala yapavena anifi mainageno elavi-maine. 
ACT.11.7	Elavigena neagogeno nagola age aino mage huno nahapaiye “Pitagae hetika ani memeyana heka no.” huno hie. 
ACT.11.8	Higena mage huna hue “Aao, Alanimogae ma ma yaga kafa kagai kaufina oniyaage humainegena nagaluma humalenana yamofe tamage huna onenoa yayaga hane.” huna hue. 
ACT.11.9	Hugeno nagoene agea aino mage huno humaine “Anumaya Kotia ago alino sese humalenea yafena ‘Oniyaagela humaine.’ huka ohuka afaa alika no.” huno humainea kavefena nagoene “Oniyaage humaineanagina onegahue huka ohuo.” 
ACT.11.10	Ani kavala tagufa (3) yupa huteno aupaa ani kenamoa ikapinaga eteno hai-maine. 
ACT.11.11	Haitegeya ani kana kanoale tagufa (3) vayala tagaya mainona note evayi humainae. Ani vayayaga Sisaliagati nagaitega humategeya emainae. 
ACT.11.12	Emainageno Alu Aotage Avamumoa nagaifena mage huno hie “Tole kagesa ohavika amakaiene tokaeka vuo.” huno higena uanagi manile mainaya sikisia (6) nafunagaya nakaiene umainae. Uteta ani kanomo note uvayi huta nomaafi hai-mainone. 
ACT.11.13+ACT.11.14	Haunageno agaya mage huno tahapaiye noniafima ensole kanomoma heti-mainegena agoana ensole kanomoa mage huno nahapaiye “Kagaya menia nagoa vayala humategeya Yopa kumateti Saimoni Pitana movaleya eho. Ani kanoma esiana kagaiene mukia anagakaene Yisasia taaugafa aligatisia kea tamahapaigahie.” huno higena havue huno tahapaiye. 
ACT.11.15	Tahapaitegena nagaya aepa hena kea nehugeno Alu Aotage Avamumoa hagoteno tagaima hulatenea kava huno elavino amakai amakupina fale-maine. 
ACT.11.16	Nefalegeno nagesamoa hao higena Anumayatimoa humainea kele nagesa havimainoe. Ani kea mage huno humaine “Yonia titafateti falemateneanagi haenagaa Alu Aotage Avamuteti falelamatesigeno tamakupina faleno maigahie.” huno humaineane. 
ACT.11.17	Tagayama Yisasi Kalaisife havita tagupi maleta tametiti humainona yupa Anumaya Kotia Alu Aotage Avamula tamineanagino ania huno amakaienena Alu Aotage Avamula amamianagina nagaya tana Anumaya Kotima aliyama alia aliyana tilesue? Nagaya maleli-otegahue huno hu-maine. 
ACT.11.18	Higeya haviteya kea ohuya maineya Anumaya Koti agia alisaga nehuya mage huya humainae “Tamage Anumaya Kotia Isaleli vea omainaya veanenefe ‘Tamaipa aiyahae hisagena agola maige maige hisaya tamahaimula tamamino.’ huno humaine.” huya nehae.
ACT.11.19	Sitivenina hayageno falitegeya Yisasife haviya amakupi malenaya veamogamina ali-haviya humatageya faleya alu kote kote ute ete humainae. Nagoa veala faleya Fonisia umaigeya nagoa veala faleya Saipalusi umaigeya nagoa veala faleya Atioku kumate umaineya Anumayamo kea Yuta veamogamike hamapai-mainagi alu veamogamina hamaopainae. 
ACT.11.20	Hamaopaiyanagi amakai amunopitila nagoa vayala Saipalusitiene Sailinitiene euya Atioku maineya Kaliki veamogamina Yisasia Anumayatimofena kanale kea mohamapai-mainae. 
ACT.11.21	Hamanepaigeno Anumayamoa tokiyaaleti amaya higeya kasagoya veamoya amakua aiyahae huya Anumayamo ke haviya amakupi maleya amametitia humainae.
ACT.11.22	Amametitia hageya Yelusalemu maineya Yisasife haviya amakupi malenaya veamoya ani kea haviteya Panapasina hutageno Atioku umaine. 
ACT.11.23	Anile umaineno ageana Anumaya Kotia kayone humatea yana ageteno muse huno mage huno hamapaiye “Tamaku tamakesamoa tokiyaage hinagetama efi efi hutama Anumayatimoene tokaetama vaiyatete hiho.” huno hamapaige hamapaige huno maine. 
ACT.11.24	Anima hamapaiya kanoa Panapasie. Ani kanoa kanale kanogino Yisasi kema havino agupi maleno ametiti higeno Alu Aotage Avamumoa agupina hiya humainea kanogino Yisasifema hamanepaigeya kasagoya veamoya amakua Yisasina amitafa humainae.
ACT.11.25	Amitafa hageno Panapasia Solofe atiyegahe Tasusi umaine. 
ACT.11.26	Uno atiyeno ali-falote huteno Atioku avaleno haigeana nago kafua Yisasi anagaene mo lokaeana maineana kasagoya veamogamina Yisasi kea hamapaiageya Atioku mainaya veamoya hagote kanafi Yisasi anagafe “Kalisiteni veamogatamae.” huya amakia malenae. Tagai kefitila ani amakimoa Kalaisi akave malaya veamogatamae huya humainae.
ACT.11.27	Ani kanafina nagoa Anumaya Koti amaune vayala Yelusalemuti ataleya Atiyoku hai-mainae. 
ACT.11.28	Haigeno amakai amunopitila nago kanomo agia Agapusie heti-mainegeno Alu Aotage Avamumoa hapaigeno aune laga huno mage huno humaine “Tusia kafu hisaya kana mukia mopale evayi hugahie.” huno humainea kemoa ani kafuma efalotema hia kanafina Kolotiusia sauve kano maine. 
ACT.11.29+ACT.11.30	Ani aunema Agapusia laga hia kea haviteya Yisasife haviya amakupi malenaya veamoya mage hae “Yutia mainaya tafu-taganagamina amaya hisune. Mukiamogata moneti hanesimogata monea alitalu hisune.” huya huteya alitalu huteya ani monea aliya Yisasi anagamogamite kava vayamogamina amamigahe Panapasigani Sologani hunatageana ani monea aliana umainae.
ACT.12.1	Ani kanafina Helotia ala sauve kanogino nagoa Yisasife haviya amakupi malenaya veala alino haviya humatene. 
ACT.12.2	Humateteno Yemesia Yonina nepuamona ayaaya naepeleti ageya fakaligeno fali-maine. 
ACT.12.3	Falitegeno Helotia ageana aniama hia kavafena Yuta veamoya amaipa haviya kanale haya yafe Pitana haegahe atafa humaine. Hale oki kaihame maya imu kiya kanafi ani kavala humaine. 
ACT.12.4	Helotia Pitana atafa huno kina huteteno sikisitinia (16) ati vayamogamifena mage huno humaine “Foa (4) maite maite hutama tokiyaage hutama yagaiho.” huno humaine. Ala imua Anumaya Kotima amakinagomo amaugafama aligati-mainea yafe amakesa hao hisaya imu kitesageno vaya amaufi avaleno kaiyekea huteteno haegahe humaine. 
ACT.12.5	Pitaa kina nopi mainegeya Yisasife haviya amakupi malenaya veamoya tusiya huya Anumaya Kotima aya hisiafene huya nunamupitila havigemainae.
ACT.12.6	Havinegageno Helotia “Ega avalena kaiyekea hutegahue.” huno nehigeno ani kegela Pitana tole ati kanolatamogani amunopi tole seni nofiteti aluga aluga ayatalapi ayeteya tole ati kanolatamogani anayapiene aye-maletageno faeno mainegeya nagoa ati vayamoya hetiya ani kina nomo fiate yagaiya mainae. 
ACT.12.7	Yagai-mainageno nagola Anumayamo ensole kanomoa evayi higeno ani kina nomo agupinaga tusiya huno aivasa higeno ani ensole kanomoa Pitana haopale kayo neaino aligafa nehuno mage huno hapaiye “Aupaa hetio.” huno higeno hetigeno ayapiti seni nofimoa atumaelavi-maine. 
ACT.12.8	Atumae-lavigeno ani ensole kanomoa mage huno hapaiye “Kenakaa nefaika kaiya noene vaiyo.” huno higeno Pitaa ania hutegeno mage huno hapaiye “Siotaka nevaika nakave eno.” huno hie. 
ACT.12.9	Higeno ani kina nopitila Pitaa hati-lavino akave neuno tole agesa haviteno aneginagi huno mage hie “Ensole kanomoma hia kavala himona neagofi afaa falotega neagoe?” huno humaine. 
ACT.12.10	Anakaya vaana hagotenoma yagai-mainea ati kanoa agaseana uana nago ati kanomona mogaseana uana ala kumatema nevaya fiate uvayi haana tokiyaage aenileti talo humalenaya fitagino kitalako humalenaya fitamoa agaia aiyaki-lavigeana nago nona agaseana osi kate vaafiti ensole kanomoa motaleno fanane humaine.
ACT.12.11	Fanane higeno Pitana agu agesamoa aikalo higeno mage huno hie “Menia nagaya havilama huna nehavue Anumayamoa agaia ensole kanoa hutegeno Heloti ayapitila melinatale. Yuta vayamoya nagaila nagoa kava hunategahe amakesa havi havi haya yapitilagi naugafa meligatie.” huno humaine. 
ACT.12.12	Ani agesa havime havime Malia notega umaine. Ani Maliaa Yoni Makina itaamoe. Ani nopi mukia veala melitalu huya Anumayamotega havinegeya mainae. 
ACT.12.13	Mainageno Pitaa kumategati ani nomo fitale mekalu kalu nehuno ke higeno nagola aliya munamona agia Lotae yakigahe emaine. 
ACT.12.14	Emaineno haviana Pitana alenaga agele haviteno aipamoa havino muse huteno ani fita oyakino ataleno aiyayeno nopinaga haino mage huno veamogamina hamapaiye “Pitaa ago fiate me heti-maine.” huno hie. 
ACT.12.15	Higeya “Aifonafo ke nehane.” huya hageno “Aao, tamage nehue.” huno higeya “Agaya omaigi ensole kanoa emainegi mogeho.” huya humainae.
ACT.12.16	Nehageno Pitaa fitale akalu kalu maino huge huge nehigeya fita yakiya agayana higeya ageteya tusiya huya atali talua humainae. 
ACT.12.17	Amamayoa neaigeno Pitaa “Kea ohutama maiho.” huno hamapaisia yafe ayateti aigo-sigosi huteno Anumayamoma nofi nopiti avaleno emainea yafena hamapaiteno mage huno hamapaiye “Ani kea Yemesiene nagoa tafu-taganagamina hamapaiho.” huno hamapaiteno hati-lavino alualega umaine.
ACT.12.18	Utegeno kola otinegeno yagea vayima nehiana ati vayamoya atali talu huteya “Pitaa hanaa huno hanate tataleno vie?” huya ala ke nehuya amamayoa tusiya huno aimaine. 
ACT.12.19	Helotia haviteno “Pitafe atiyeho.” huno higeya ati ayayana ali falote ohageno ati vayamogamina kaiyeke huneamateno “Hamaegeya faliho.” huno humaine. Huteno Yutiati tavino Sisalia mo maine.
ACT.12.20	Helotia kava yagai-mainea mopafiti kaveamia nealiya yafe Helotia Taiya nemaiya veanene Saitoni veanenefe tusiya huno aipa haviya humategeya nago amaku amakesa haviteya alitalu huya Helotina hagote aliya kanoamote Palasatusite mage huya me hae “Falu huta maisuna yafe kagaya Helotina hapaiyo.” huya hageno agaya nago aipa ani veanene huteno Helotite emainae.
ACT.12.21	Ageno Helotia nago kanaa amamiteno ani yupa sauve konagali kenaa faiteno sauve kanomo siale maineno ayaaya ke hamapaiye. 
ACT.12.22	Hamanepaigeya melitalu humainaya veamoya mage huya nehae “Mopale kanomo hia augafa kea nohanagi Anumaya Kotia kema nehia kava huka nehane.” huya humainae. 
ACT.12.23	Nehageno “Havige nehae.” huno ohuno Anumaya Koti agima alisaga ohia yateti aupaa Anumayamo ensole kanomoa me aikolino kalia amigeno hagifayagamoya aipa laga hageno fali-maine. 
ACT.12.24	Falitegeno Anumaya Koti kemoa tokiyaage huteno mukia kumate ute ete humainegeya kasagoya veamoya haviteya Yisasina amakua amitafa humainae. 
ACT.12.25	Panapasiene Soloene ani monea Yelusalemu kumate aliana momamiteana Yoni Makina avaleana Yelusalemuti Atioku kumate emainae.
ACT.13.1	Ani Atiokua Yisasi anagapiti nagoa maineya amaune laga huya Yisasi ke hamanepaiya vayala mainae. Ani vayamogami amakia Panapasiene Simionie kanomona nago agia Naisae. Tagai kefina ani agimoa “Anupa kanoe.” huya neaya agie. Ani kanoene Lusiasia Sailini kanoene Soloenena Manainie. Ani kanoa Helotia Kalili kava kanomona afaluamoe. 
ACT.13.2	Nago yupa Yisasi anagamoya kavela mosiya maineya Anumayamo agia alisaga nehuya muse huya havinegae. Havinegageno Alu Aotage Avamumoa amakaifena mage huno humaine “Panapasigani Sologania anahaote aliyate hunateho. Nagaya nago aliyate ago hunatenoe.” huno humaine. 
ACT.13.3	Higeya kave mosiya maineya Anumayamotega havinegeya ananute amaya maleya hunatageana umainae.
ACT.13.4	Alu Aotage Avamumoa hunategeana Selusia taviana tipi kalefi haisaga humaiana Saipalusi kotega umainae. 
ACT.13.5	Salamisi vayi huana Yuta vayamogami mono nopi haiana Anumaya Koti kea hamapai-mainae. Anakaiene Yoni Makia monaya humaine. 
ACT.13.6	Ani Saipalusia ti amulagoyafi hanea kumayagale ute ete huya Pafosi evayi humainae. Ani kumatela nago Yuta kanomoa havige huno “Anumaya Koti aune kano mainoe.” huno nehia kanomo agia Payisasie nehaya kanoa maine. Ani kanomoa tokiyaage kavayaga talo huno veanea ayemavataga nehiane. 
ACT.13.7	Ani kanomoa mukia kanafina kava kanomo agia Sesiusi Polusiene nemaiyane. Sesiusi Polusia kanale agu agesaene kanogino Anumaya Koti ke havigahe Panapasigani Sologanife ke higeana eana hapai-mainae. 
ACT.13.8	Hapaiageno ani havigeage aune kanoma Payisasia tokiyaage kavama nehia kanomona nago agia Kaliki kefiti Elimasie mage huno nehie “Mani kea havika kagupi omalo.” huno hefalaki-maine. 
ACT.13.9+ACT.13.10	Hefalakeanagi Soloa nago agia Poloe agaia agupina Alu Aotage Avamumoa hiya higeno Elimasina aulagafi age-maineno mage huno hapaiye “Kagaya Satani nafanemogae fatago humainea yamona kame kanoa mainane. Savale savala keage kano mainananagino kagai kagupina havi keage yamoa hiya humaine. Naama hana kanomoga Anumaya Koti kamoa fatago humainea kama haneanagi kagaya ‘Kayagimainea ka hanegi oviho.’ huka hamanepaine. Na yu ani havi kavakaa atalegane? 
ACT.13.11	Oatalenana anonaa menia havio Anumayamona tokiyaage ayatetila kahaesigeno kaulagamoa osi kanaganoa asu hisigeka yagea oagegane.” huno nehigeno aupaa aulagamoa anile asu higeno ayate aliya kama avelisaya kanohe atiye-maine. 
ACT.13.12	Kava kanomoa Sesiasi Polasia naama hia kavala ageteno Yisasife hia kene tokiyaaenefe ageteno tusia amayo aigeno ani kea alino aguafi maleno ametiti humaine.
ACT.13.13	Poloenema vaa kanolatana Pafosi kumala ataleya tipi kalefi haisaga humaiya nagola Pamafilia hanea kumala Pega kumate evayi huteya Yoni Makia neanataleno Yelusalemu eteno lavi-maine. 
ACT.13.14	Lavigeana anakaya Pega kumala ataleana nago Pisitia kotega kumamo agia Atioku kumate evayi huana Sapati yupa Yuta vayamogami mono nopi haiana mopale mainae. 
ACT.13.15	Mopale mainaageya ani mono note soka vayamoya Mosese kae-malenea kene Anumaya Koti amaune vayamoyama kae-malenaya kene hapaliteya nago kanoa hutageno uno ani kanolatafe mage huno humaine “Nelafugatana taguamoma tokiya vaisia kea tanakuafima hanesigetanahena huhaleageta havimano.” huno humaine. 
ACT.13.16	Higeno Poloa hetino ayana alisaga huno ke ohutama maiho huno amaveliteno mage huno humaine ‘Isaleli vayamogatamaene nagoa Isaleli omainaya vayala Anumaya Kotina haiya kava haya vayamogatamaene haviho. 
ACT.13.17	Isaleli veamogamina Anumaya Kotiamimoa taginagomogamife agaia veane maisayafene huno hapalimategeya Isipi kotega yokala umaiyana Anumaya Kotia amaya higeya tokiyaage veane aitagufeya kasago hageno agaia tokiyaaleti Isipi kotegatila amavalegeya ataleya umainae. 
ACT.13.18	Amavaleno vigeya fotia (40) kafu amakaiene kame kotega umaineno veganokano kavama haya kavaamihe mailama huno maineno yagaino maine. 
ACT.13.19	Anumaya Kotia sevenia (7) nofi veamoya Kenani nemaiya veamogamina hamae hano higeya faligeno amakai mopa Isaleli veamoya maisaya yafene huno alino amamine.
ACT.13.20	Amamigeya fo hataleti fifitia (450) kafu ani kumatela mainageno anile Anumaya Kotia kasagoya uhagotematesaya vayala amamigeya amakaya maime maime nehaigeno haenagaa nagola Anumaya Kotina aune kanoa Samuelia evayi humaineane. 
ACT.13.21	Evayi higeya “Ala sauve kanotia lamio.” huya hageno Anumaya Kotia Solona amamine. Ani kanomona nefa agia Kisie. Penisamini nofi kano maineanagino Soloa fotia (40) kafu kava yagaimateneane. 
ACT.13.22	Kava yagaimateno maineanagino Anumaya Kotia neataleno Tevitina hutegeno ala sauve kanoamia maineane. Anumaya Kotia Tevitifena mage huno humaineane
ACT.13.22	“Yesi nafanea Tevitifena nagaiene nagoke taagu taagesa haneanagino Tevitia mukia nagaima nahaiya kavala hugahie.” huno humaineane.
ACT.13.23	Anumaya Kotia nayona hulokiya vaino mage huno humaine “Tevitina aginagomopiti tamaugafa aligatisia kanoa falote hugahie.” huno humaineanagino ani kanoa Yisasie taugafa aligatisia kano emaine.
ACT.13.24	Yisasia falote ohunea kanafina Yonia Isaleli veamogamina “Kefo yatamihe tamakua aiyahae hutama tina faleho.” huno hamapai-maine. 
ACT.13.25	Yonia aliyamaa alino avaya ayegahe nehuno mage huno humaine “Tamakaya nagaifena ‘Anumaya Kotia taugafa aligatigahe hutenea kano emaine.’ hutama nehayanagi nagaya ani kanoa omainogi ani kanoa aupaa egahianagina nagaya afa kanogina agai aiyale ayesuana onategahie.” huno humaine.
ACT.13.26	Nafu-naganagatama Apalahamupiti anagamogatamaene nagoa Isaleli omainaya vayala Anumaya Kotina haiya kava haya vayamogatamaene Anumaya Kotia tamaugafa aligatigahe humainea kea mukiamogatile evayi humaine. 
ACT.13.27	Yelusalemu mainaya veamoya kava vayaamiene Yisasina agelama ohunae. Mukia sapati kanafina amaune vayamoya Yisasina kaiyeke huteteya haesaya yafema kae-malenaya kea hapaliyanagi aepaa havilama huya ohavinae. Yisasina kaiyekema hutenaya yafe humainaya kemoa ago falote huno tamage humaine. 
ACT.13.28	Kaiyekea huteteya haesageno falisia augafa kefo kavala ohuneanagi Pailatife “Afaa haegeno falino.” huya humainae. 
ACT.13.29	Mukia amaune vayamoya agaifema humalenaya kemoa falote huno ago tamage higeya yafaga yosaleti augafaa aliya yafakapi mo-hevaitenae. 
ACT.13.30	Mo hevaitayanagi Anumaya Kotia fali-mainefiti alino hetitene. 
ACT.13.31	Hetitegeno Yisasia agaiaenema Kaliliti Yelusalemu hai-mainaya anagaamoya amaulagafiti kasagoya yupa evayi higeya age-mainayanagiya menia agaifena mukia Yuta veamogamina hamanepaiye. 
ACT.13.32	Hamapai-mainaya yafe tagayaene Anumaya Kotia tamakinago-mogamina hulokiya vaino hamapai-mainea kemona kanale ke tamakaila tamahapaigahe emainone. 
ACT.13.33	Ani kemoa falote huno tamagema hisiafene huno Anumaya Kotia tagaila amakinagomogati taulagafi Yisasina ago alino hetitene. Mani kea Yagame Avopi tu (2) molia sapta mage huya kae-malenae
ACT.13.33	“Kagaya menia nafanenimoga mainane. Meni kanoa nagaya Negafana mainoe.” huno kae-maleneane.
ACT.13.34	Yisasia fali-mainefiti ago ali hetiteneafe eteno falino komufinaga mo okasalisiafene huno nayona Anumaya Kotia mage huno humaineane
ACT.13.34	“Tevitina ‘Hano ohu manua kanale manu kamigahue.’ huna humainoa manua tamakaila tamamigahue” huno humaineane.
ACT.13.35	Ani yafe nago kemoa nago autamafina mage huno hu-maineane
ACT.13.35	“Kagaya kanaleya huka huyogi-malenana aliya kanokamona Anumayamoga atalesanageno augafamoa komufinaga okasaligahie.” huno humaineane.
ACT.13.36+ACT.13.37	Mani kea Tevitifena ohune. Tevitia ma mopale mainea kanafina Anumaya Kotina haiya kava humaineanagino faligeya totoamogami hevaimatenaya matimatipi augafamoa kasali-maineanagi Anumaya Kotia Yisasina fali-mainefiti ali hetitenea kanomo augafamoa okasaline. 
ACT.13.38	Ani yafe nafunaganagatama havilama hutama haviho ani kanomoma hulatenea kavafe Anumaya Kotia kefo yatamia aigetamateno atalelamatene huta tamahanepaune. 
ACT.13.39	Mosesema kahegi malenea kemona akave malesunageno Anumaya Kotia kefo yatia aigetateno atalelategahie hutama tamametiti hisayana aigetamateno ataleotamategahigi Yisasife havitama tamakupi maletama tamametiti hisageno Yisasima fali-mainea yateti Anumaya Kotia mukia kefo yatamia aigetamateno atale-lamategahie. 
ACT.13.40+ACT.13.41	Amaune vayamoya mage huya kae-malenae
ACT.13.40+ACT.13.41	“Tamakaya kamuge hatagetama vaineamataya veamogatama tamakaya mainaya kanafina nagaya Anumaya Kotina tusiya huna tokiyaage avame yana hugahue. Ani yafe veamoya tamahapaisagetama ‘Tamage nehae.’ hutama ohugahae ani yafe tamamayoa ainagetama faligahae.” huya kae-malenayane. Mani amaune vayama kae-malenaya kea tamakaite evayi hugahigi kaye ho. huno humaine.
ACT.13.42	Poloa mani kea huteno Panapasiene hati-laviana ugahe nehaageya alitalu humainaya veamoya mage hae “Nago Sapati yupa ani monola nagoene me lahapaio.” huya humainae. 
ACT.13.43	Nehuya monola hano higeya hati-laviya mukia Yuta vayaene Anumaya Koti kema nehaviya anagala Yuta vea omainaya veanene Pologani Panapasigania anakave nevageana mage huana hamapaie “Tokiyaage hutama Anumaya Kotia kayone hulamatesia yama tamaminea yapi maiho.” huana humainae.
ACT.13.44	Nago Sapati yupa mukia ani kumate veamoya Anumayamo ke havigahe melitalu humainae. 
ACT.13.45	Melitalu huya mainageya Yuta vayamoya ageteya amaipamoa haviya higeya Poloma hia kehena “Havige nehie.” huya hu-haviya hutenae. 
ACT.13.46	Hu-haviya hunatayanagi Pologani Panapasigania tokiyaage kea mage huana hae “Tamakaya Yuta veamogatamina hagotetaa Anumaya Koti kea tamahapaigahe huanagi mani kemona tamakaveno hutetama ‘Agola maige maige hisuna tahaimu alisuna yafena notahaiyanagita oaligahune.’ hutama haya yafe tamakaila tamataletaa Isaleli vea omainaya veamogamina mo-hama-paigahue. 
ACT.13.47	Naa hisuafene huno Anumayamoa mage huno lahapai-maineane
ACT.13.47	‘Isaleli vea omainaya veamogamina aye-halematesayafene huna ago hulamatenoe. Mukia mopaene mopaene mainaya veamogamina amaku amamena aligatisuafene hutama hamapaigahae.’ huno humaineane.” huana humainae.
ACT.13.48	Nehaageya Isaleli vea omainaya veamoya mani kea haviteya tusia muse huya Anumayamo kea alisaga humainae. Naa nehuya Anumaya Kotina haigenoma “Agola maige maige hisaya tamahaimula aligahae.” huno hapali-malenea veamoya mani kea haviteya aliya amakupi maleya amametiti humainae. 
ACT.13.49	Amametiti hageno Anumayamo kemoa mukia kotega ute ete humaine. 
ACT.13.50	Ute ete humaineanagi Yuta vayamoya ala amakima hanea aneyaga mono kema nehaviya aneyagamogami amaipaene kava vayamogami amaipaene huya ali hetigeya aepa heya Pologani Panapasiganina ali haviya-hunateteya ani kumategati ananati-talenae. 
ACT.13.51	Ananati-talageana anakaya “Mani kavala havi kava nehae.” huana ani kumapiti kugukege yana anaiyafitila aifopo huneataleteana Aikoniamu umainae. 
ACT.13.52	Vaanagi Yisasi kema haviya amakupi malenaya veamoya tusia muse hageno Alu Aotage Avamumoa amakupina hiya humaine.
ACT.14.1	Pologani Panapasigania Aikoniamu elavi-vayi huana Yuta veamogami mono nopi haiana kanale mono ke hamapaiageya kasagoya Yuta veamoyaene Kaliki veamoyaene haviya amakupi maleya amametiti humainae. 
ACT.14.2	Naa haanagi nagoa Yuta veamoya “Yisasi kelefena tametiti ohugahune.” huya nehaya Yuta veamoya havige huya Isaleli vea omainaya veamogamina Yisasi anagafe “Kefo kava nehae.” huya hu-atile-male huya amaipa kafa hematenae. 
ACT.14.3	Naa hayanagi Pologani Panapasigania ayaaya kana anile maineana tokiyaage huana Anumayamo kea huhalaageno Anumayamoa anaya huno agaia kayone humatesia kea havisayafene huno tokiyaa anamigeana tokiyaage avame yayaga humainae. 
ACT.14.4	Ani kava haageya ani kumate veamoya tolefi aliya fako huya nagoa veamoya mage hae “Yuta vayamoya tamage nehae.” huya hayanagi nagoa veamoya mage hae “Aao, Aposolo vayamoya tamagea nehae.” huya humainae.
ACT.14.5	Huteya Yuta vayaene Isaleli vea omainaya vayaene kava vayaamiene mage hae “Pologani Panapasiganina ali haviya hunateteta yafa kayoteti hanaesunageana faligae.” huya humainae. 
ACT.14.6+ACT.14.7	Hageana mani kea haviteana faleana Likonia kotega hanea kumatalate Lisitala kumateene Tepe kumateene uana anilega hanea kumayagalega umaineana Yisasifena kanale mono kea hamapai-mainae.
ACT.14.8	Lisitala kumatela nago kanoa maine. Ani kanoa atenelegati aiya avayu humai kanoa vaiyatete nohia kanoa anile mopale maine. 
ACT.14.9+ACT.14.10	Mopale maineno Poloma hia kea maino nehavigeno Poloa aulu heno ageana ani kanomoa Yisasifema havino agupi maleno ametiti hia tokiyaa hanegeno Poloa agupinaga havia kea ago haviteno ala kegefafiti mage huno hie “Kaiya ayepi huka hetika maiyo.” huno higeno aupaa halelako humaino hetino ute ete humaine.
ACT.14.11	Ute ete higeya alitalu humainaya veamoya Poloma hutea kavala ageteya ala kefiti ailalupeya Likonia veamogami kefiti mage huya hae “Tagai anumayatia vaya kana huya tagaitela elavi-mainae.” huya humainae. 
ACT.14.12	Nehuya Panapasife “Nago anumayati maine. Agia Susi maine.” huya nehuya Poloa kasagoya kema hia yafe “Nago anumayati maine. Agia Hemesi emaine.” huya humainae. 
ACT.14.13	Susi agima alisaga nehaya nona ani kumamo agegayalega hanegeno ani note kava kanomoa ve pulumakaene tamu vailinea auseaene ani kumamo hionale alino mukia veanene ani tole kanomofe pulamaka heya kae-salamana hunategahe humainae.
ACT.14.14+ACT.14.15	Hunategahe nehageana Aposolo kanolatamogania Pologani Panapasigania mani kea haviteana “Havi kava hugahe nehae.” huana kenaania ali hatata hutaleana anima alitalu humainaya veamogami amunopi anaiyayeana vaayamogani ala kefiti mage hae “Nelaafugatamae naa higetama mani kavala nehae? Taagaya vayatafa mainoagi tamakai kana hutaa mopale vaya mainoe. Kanale mono kea tamahapaigahe taagaya emainoe. Afa kava hutama haimula omale manimo agi alisaga nehagi ani kavala neataletama tamakua aiyahae hutama Anumaya Kotina tamakua amitafa hiho. Ani Anumaya Kotia ofalisia kano maine. Ikaene mopaene hageliene talo humalene. Mukia ani lipi mainaya kafayagaene ikatega mainaya namaene mopale mainaya afuene veanene talo humaleneane. 
ACT.14.16	Nayo kanafina alu nofi alu nofi veanemoya amakaiami hamaiya kate vaiyatete maiya hageno Anumaya Kotia kahegi oamatene 
ACT.14.17	Kahegi oamateneanagi ‘Nagaya ma mainoe.’ huno amaveligahe huno kanale kavala humateno ikapinagatila kola lamamino hoyafina kanale kavela lamamino tamaku tamamemoa muse hisia yana male hiya hulamatene.” huana nehae.
ACT.14.18	Mani kea haanagi ani veamoya anakaila afu heya kae-salamana henategahe nehageana “Aao.” huana tokiyaage ke haa yafe atalenae.
ACT.14.19	Nagoa Yuta vayamoya Atiokutiene Aikoniamutiene anile evayi huya alitalu humainaya vayamogami amaipamona huya ali hetimatageya yafa kayoteti Polona haeteya agayana higeya “Ago fali-maine.” huya amakesa haviteya kumamona malaga avayu huya mo talenae. 
ACT.14.20	Mo talayanagi Yisasife haviya amakupi malenaya vayamoya ayaamoya me maigagitageno anileti hetino kumatega mo faeteno kotigeno Panapasiene Tepe kumala neataleana umainae.
ACT.14.21+ACT.14.22	Vaayamogani ani kumate vayamogamina Yisasi mono kea hamapaiageya kasagoya veamoya Yisasife haviya amakupi maleya amametiti hageana eteana Lisitala kumate haiteana Aikoniamu haiana Atioku kumate evaana anile maineya Yisasife haviya amakupi maleya amametiti humainaya veamogami amaku amamema ali lokiya vaisaya kea mage huana hamapaie “Tokiyaage hutama tamakua Yisasina amitafa haya yana mukia kanafina ani katekeya vaiyatete hiho. Anumaya Kotife ‘Kava yagailato.’ huya nehaya veamoya ma mopale mainageno kana yayagamoa amaugafale falote hisianagi haenagaa kanale kumatela ugahae.” huana hamapaie. 
ACT.14.23	Alu mono note alu mono note ute ete huana kave mosiya Anumayamotega havigeya Yisasina amakuama aminaya vayapiti kava yagaisaya soka vayala hapaliana “Kagayae kagayae.” huana humateteana mage hae “Tamakuama amitafa haya Anumayamo ayapi tamaya hisia yafe nelamatoe.” humateteana amateteana umainae.
ACT.14.24	Elaviana Pisitia kola mogaseana nago Pamafilia hanea kumala Pega kumate evayi humainae. 
ACT.14.25	Pega kumate veamogamina Yisasi mono kea hamapaiteana anileti neamataleana Atalia kumate tavi-mainae. 
ACT.14.26	Anileti tipi kalefi haisaga humaiageno anavaleno vigeana Atioku kumate eteana hai-mainae. Nayona ani kumate maineya Yisasina amakua aminaya veamoya “Anumaya Kotia tanaya hisigetana agai kea mohamapaio.” huya hunatenaya kumatelagiana ani aliyana ali-vayayeteana eteana umainae.
ACT.14.27	Ago evayi huana Yisasi anagafe “Melitalu hiho.” haageya ageana Anumaya Kotia anakaiene tokaeno mainegeana mukiama humainaa kavafena hamapaiteana Isaleli omainaya veanene Yisasife haviya amakupi maleya amametiti haya yafe Anumaya Kotia fita ago yakimatene huana hamapaie. 
ACT.14.28	Ani Atioku kumatela Yisasi kema nehaviya veanenena ayaaya kanagefa anilega mainae.
ACT.15.1	Poloene Panapasiene Atioku kumate Yisasi anagaene mainaageya nagoa vayamoya Yutiati elaviya mage huya hamapaiye “Mosesema ‘Tamakoya anoya taga hiho.’ huno humainea kea akave omalesayana Anumaya Kotia tamaku tamamena aliokatigahie.” huya humainae. 
ACT.15.2	Hageana Poloene Panapasiene “Aao, tamakaya havige nehae.” huana amakaiene tusia ke vaiteya ani kema fatago hisaya yafe Poloene Panapasiene nagoa vayaene mo hamavigegahe Aposolo vayategaene mono note kava vayategaene humatageya Yelusalemu haimainae.
ACT.15.3	Yisasi anagamoya humatageya katega vayana Fonisia kotegaene Samelia kotegaene alu kumate kumate ute ete huya Isaleli veane omainaya veamoya amakua aiyahae huya Yisasina amakua aminaya kea amafuamakanagamina hamapaigeya haviteya tusia muse humainae. 
ACT.15.4	Muse hageya Yelusalemu uvayi hageya alitaluma humainaya Yisasi anagamoyaene Aposolo vayaene soka vayayagaene falu fala humatageya mukia Anumaya Kotia anakaiene tokaeno humainea kavafena hamapai-mainae. 
ACT.15.5	Hamapaiageya nagoa Falasia vayala Yisasina amakua aminaya vayamoya mage huya humainae “Isaleli veane omainaya veamoya Yisasina amakuama aminesayana ania hutama amakoya anoya taga hiho. Mosese kahegi kemo akave maleho huta kahegi malesune.” huya humainae.
ACT.15.6	Hageya ani kema humainaya ke fako hugahe Aposolo vayaene soka vayamoyaene melitalu humainae. 
ACT.15.7	Melitalu humaleteya kasagoya ke-yeso maiya hutageno Pitaa hetino mage huno humaine nafunaganagatama tamakaya havimainae nayona Anumaya Kotia tamakaipiti nagaifena “Kagayae.” huno “Isaleli veane omainaya veamogamina Yisasi kanale mono kea hamapaisanageya haviteya aliya amakupi maleya amametiti hugahae.” huno humaineane. 
ACT.15.8	Anumaya Kotia taguafina ago agelama huno agemainea kanogino ageana “Ani veamoya amakua ago namitafa hageno tagaima Alu Aotage Avamumoma taminea kava huno ani veala amamine. 
ACT.15.9	Nagoke avamete huno Alu Aotage Avamula amamine. Yisasifenema huya haviya amakupi malenayafene huno amakupima hanea kefo yaamia ago aye hami-talene. 
ACT.15.10	Ago aye hami-talenegi naa higetama Anumaya Kotima humainea kavafena ‘Afa ya kana yane.’ hutama tusia kanaage yana alitama Yisasina amakua aminaya veatela malegahe nehae. Nayona taginagomoya Mosesema taminea kea akavela omalenayane tagayaenena menia akave malesuna tagamula omalene. 
ACT.15.11	Omaleneanagi ‘Anumayatimoa Yisasi ali kayone hulateno kefo yatihe huno faliteno tagu tamena aligatimaine.’ huta tametiti nehunanagi ani yateti Isaleli veane omainaya veamogami amaku amamena ago aligatimaine.” huno humaine.
ACT.15.12	Pitaa mani kea hianagi mukiama alitalu humainaya vayamoya nago ke kanoa ohunae. Ohageana Panapasiene Poloene Isaleli veane omainaya veamogami amunopi Anumaya Kotima anakai anayapima tokiyaage avame yama humainea yafena hamapaiaageya havimainae. 
ACT.15.13	Nehavigeno Yemesia hetino mage huno humaine “Nafunaganagatama nagai kea haviho. 
ACT.15.14+ACT.15.15	Anumaya Kotia ehe kanafima Isaleli veane omainaya veala amaya hugahe viayamo ani veapitila agaia veane maisaya yafene huno amavale-maine. Saimoni Pitaa ago tahapaigeta havimainonagi ani kea Anumaya Koti amaune vayamoya mage huya nayona kae-malenayane
ACT.15.16	‘Mani kanamoa hano hisigena nagaya Anumaya Kotina Teviti nofi anagala nago no kana hu-mainayanagiya tagapema ailavisayana nagaya etena alina hetigahue. Ali-haviya hutalenaya nona etena kigahue. 
ACT.15.17+ACT.15.18	Alisaga hugahuanagi mukia veanemoya nagaifena natiyegahae. Isaleli veane omainaya veanemogamina nagaya ago hapali-malenoa veamoya nagaife haviya nati-yegahae. Nagaya Anumaya Kotina ago nayona tamahapaugetama havimainaya kavafe mani kea nehue.’ huno aune kanoamoa kae-maleneane.
ACT.15.19	Ani yafe nagayama havua nagesamoa mage nehie Isaleli veane omainaya vayapiti Yisasina amakua amitafa humainaya veamogamina kana yana oamamisune. 
ACT.15.20	Avo kaeta ‘Mage hutama hiho.’ huta hamapaisune ‘Fali-mainaya veafe ‘Anumayati mainae.’ huya amakisana nevaiya malenesaya kavela onesae. Ane munane amavayu nehisaya kavala ataleho. Kolamoa agusafinaga hanesia afuene kolaenena oneho.’ huta hamapaisune. 
ACT.15.21	Nayona aepa heya mukia kotega Yuta vayamogami mono nopina mukia Sapati yupa Mosese kea hapaliya nehaviyane. Nehaviyanagi haviteya akavema malenuyahena akave malegahae.” huno humaineane.
ACT.15.22	Aposolo vayaene soka vayaene Yisasi anagaaene mukia alitalu humaineya kea haviteya “Kanalele.” huya amakaipiti tole kanolatana hesaga huteya hunatageana Poloene Panapasiene Atioku kumate umainae. Anima hunataya kanolatana kava kanolataami mainae. Anakia Yutasi Pasapasiene Sailasiene hunatageana umainae. 
ACT.15.23	Avona kaeteya ani kanolatamogani anayapina maleteya mage huya kae-malenae.
ACT.15.23	Tagaya Aposolo vayaene soka vayaene mani avona kaeta Isaleli veane omainaya vayapitima Yisasife havitama tamakupi maletama tamametiti nehaya tafu-taganagatama Atioku kotegaene Silia kotegaene Silisia kotegaene mainaya veamogatama “Felugae.” huta avona kaeta nelamamune. 
ACT.15.24	Tagayama havunana nagoa vayamoya tagaipitila nagoa tamakesa kumo hutama tole lamakesa havisaya augafa kea mo lamahapaiyanagi tagaya “Ani kea hiho.” huta hu-oama-tenone. 
ACT.15.25+ACT.15.26	Hu-oamatenonafene huta melitalu hageta kea huta haya kiteta tole kanolatana tagaipitila tahau tayamopafi nelahaiya kanolata hunatonageana Anumayatimoa, Yisasi Kalaisina agai ke hamanepaia yateti hanaesageana falisaa yafena anamayoa oai kanolatane, Panapasiene Poloene tamakaitega ugahe nehae. 
ACT.15.27	Yutasiene Sailasiene hunatesunageana tamakaitega humainona kea anavayafiti mo lamahapaigae. 
ACT.15.28+ACT.15.29	Alu Aotage Avamumoa tagaiene mainegeta kea kea huteta “Kanalele nagoa kana yana amayonalela omalegahunagi ma yamaage akave malesae. Fali-mainaya veafe amakisana vaiya atupa kave alisaga huya malesaya kavela oneho. Kolamoa agusafinaga hanesia afuene kolaenena onesae. Ane munane amavayu nehisaya kavala ohisae. Ani kavama ohisayana kanaleya huya maigahae. Ketia male me hano hie.” huya kae-malenae.
ACT.15.30+ACT.15.31	Kae-maleteya humatageya Atioku laviya Yisasi anagamogamina molitalu humateteya mani avona amamigeya hapaliya haviteya humainaya kehena tusia muse humainae. 
ACT.15.32	Muse hageana Yutasiene Sailasiene Anumayamo aune kanolata maineana ayaaya kea amaku amamema alilokiya vaisaya kea hamapai-mainae. 
ACT.15.33+ACT.15.34	Ani kea huteana ayaaya kanagefa amakaienena maiteana eteana vaageya ali falu fala hunatetageana hunatenaya vayatega eteana umainae.
ACT.15.35	Vageana Poloene Panapasiene Atioku maineana nagoa veanene ailokaeana Yisasi kea hamanepaiana mainae.
ACT.15.36	Nagoa kana maiteana Poloa Panapasifena mage huno humaine “Etetaa mukia kumate Yisasi mono ke hamapai-mainoa kumate ute ete hutaa tafu-taganaya kanaleya huya mainafi haviya huya mainafi utaa mogesue.” huno humaine. 
ACT.15.37+ACT.15.38	Higeno Panapasia “Yoni Maki avale-linetaa ugahue.” huno hianagi Poloa mage hie “Aao, ani kanomoa hagoteno taagaienema viana Pamafilia kumate mo nelaataleno aliyana oalino umaineane.” huno humaine. 
ACT.15.39	Higeana ani yateti tolefi aliana fako huana anahaote anahaote umainae. Panapasia Makina neavaleno tipi kalefi haisaga humaiageno Saipalusi anavaleno umaine. 
ACT.15.40	Vaageno Poloa anonaa Sailasina avalegeya afuaganaya Anumayamotega havigeya mage hae “Kategama visaana Anumayamoa kayone hulanateteno tanaya hisie.” huya hageana umainae. 
ACT.15.41	Silia kotegaene Silisia kotegaene ute ete huana Yisasi anagamogamina amaku amamena ali lokiya vaimateana amaya humainae.
ACT.16.1	Poloa Tepi kumate uno Lisitala kumate umaine. Ani kumatela nagola Yisasife havino agupi malenea kanoa maine. Agia Timotie. Ani kanomoa Yuta amo nafane mainegi nefaa Isaleli kanoa omainegi, Kaliki kano mainegeno, itaamoa Yisasina agua amitafa humainea alagino maine. 
ACT.16.2	Ani Lisatalaene Aikoniamuenema maineya Yisasi anagamoya Timotifena “Kanale kano maine.” huya humainae. 
ACT.16.3	Hageno Poloa Timotifena mage hie “Taagaiene tokaeta vaiyesune.” Visuna kotega mainaya Isaleli veamoya kagaila negafaa Isaleli kanoa omainegi, Kaliki kano maine, huya ago havimainagi havigu ani yafe amaipa haviya huyafene huno nehuno Timotina avaleno Mosese kemo akave maleno agoya anoya laga humaine. 
ACT.16.4	Naa huteya alu kumate kumate neuya Yelusalemu mainaya Aposolo vayaene soka vayaene humalenaya kema akave malesaya yafe hamapai-mainae. 
ACT.16.5	Hamapaigeya Yisasi anagamogamina amametiti humainaya yamona tokiyaage higeya mukia yupa nagoa veanea ete ete huya egasago hageya amakaienena tokaeya mainae.
ACT.16.6	Alu Aotage Avamumoa “Esia kotega nagai ke hamaopaigahae.” huno nagalu humateneanagiya Poloagi Sailasiagi Timotigamina Faligia kotegaene Kalesia kotegaene umainae. 
ACT.16.7	Misia kotega uvayi huya Pitinia haigahe hayanagi Yisasi Avamumoa “Oviho.” huno nagalu humatene. 
ACT.16.8	Nagalu humategeya Misia kola agaseya Taloasi kumate elavi-mainae. 
ACT.16.9+ACT.16.10	Ani kegela Poloa nagola himona kana ya ageana nagola Masetonia kotega kanomoa hetino maineno ke huno mage huno humaine “Kagaya hagelina lakaeka Masetonia me lahamao.” huno higeno Poloa agetegeta Anumaya Kotia tagaife “Ani kotega utama veamogamina Yisasife kanale mono ke mo hamapaiho.” huno humaineanagita tagaya aupaa Masetonia visuna kafe atineayone.
ACT.16.11+ACT.16.12	Taloasiti tipi kalefi haisaga humaunageno tavaleteno aiyayeno fatago huno Samotalesia ti amunopi hanea kumate euvayi higeta mo faeteta natena ufatago huno haigeta Neapolisi hai vayi huteta mopafi euta Filipai kumate euvayi humainone. Filipai kumala Masetonia veamogamina ala kumaamie. Nayona Lomu veanea eya mainaya kumale. Tagaya ani kumate euvayi huta nagoa kana mainone. 
ACT.16.13	Maineta Sapati yupa ani kumamona kegiyamo hiyenale uteta titega lavita anilega Anumayamotega havinegaya kumala hane huta lavunanagi nagoa aneyaga alitalu huya mainageta Yisasi kea mo hamapai-mainone. 
ACT.16.14	Hamanepaunageno nagola ani kema maino havia amo agia Litiae. Tayataila kumateti alagino haesate oko kena talo huno mone aliya nealia alagi Isaleli veane omainaya veapiti a maineanagi aluya huno Anumaya Koti agia alisaga nehia alagino ani amoa Poloma hia ke maino nehavigeno Anumaya Kotia agua alino aiyahae huteno havisia agu agesa amine. 
ACT.16.15	Amigeno haviteno haenagaa mukia agaia anagaaene tina fale-matenae. Tina fale-matetageno tagaila mage huno lahapaiye “Musetami nehue nagaifema ‘Yisasina agua amitafa hia a maine.’ hutama hinutamahena nagaila noniafi emaiho.” huno tokiyaage ke higeta agayama hia kea akave malenone.
ACT.16.16	Nago yupa Anumayamotega havinegona kumate ugahe katega neunageno nago nofipi maineno miya noalia aliya nealia munala katega fotu hunanagi Kefo Avamumoa aguafi mainegeno aune laga huno haenagama vayi hisia yafema havigagenoa hufalote huno hamanepaiya munalagiya kava vayaamoya humainea keletila tusia mone nealiyane. 
ACT.16.17	Ani munamoa Poloene tagaiene takave neeno keha keha huno mage hie “Ma vayala anafinaga mainea Anumaya Kotina aliya vayaamoyae. Anumaya Kotima tamaku tamamema aligatisiafe kanale kate kea tamahanepaiye.” huno humaine. 
ACT.16.18	Nehuno mukia yupa ani kegeya maino higeno Polona aipamoa haviya higeno maiyahae huno ani Kefo Avamumofe mage huno humaine “Yisasi Kalaisina agai agileti kahanepauve ani munamo agupitila hati-lavika vuo.” huno higeno aupaa ani Kefo Avamumoa ataleno umaine.
ACT.16.19	Vigeya ani munamo kava vayaamoya agayana higeya monema nealiya kamoa tilegeya aepaa ageteya Pologani Sailasiganina anatafa huteya anavayu huya vea atagu nefaya kumapi kaiyeke hunatesaya vayate anavaleya umainae. 
ACT.16.20	Yasi vayate anavaleya mage huya mo hamapaiye “Ma kanolatana Yuta kanolatanagiana tagai kuma alihaviya nehae. 
ACT.16.21	Veane amavaya huana ‘Maa hiho.’ huana hulaveli-neliageta tagaya Lomu veamogata ani kavama hisunana tusiya huno haviya hugahie.” huya humainae. 
ACT.16.22	Hageya melitalu humainaya veamoya “Tamage nehae.” huya hageya Yasi vayamoya mage hae “Kenaania ali hatata hutalenetama hegi kayoteti hanaeho.” huya hageya hanae-mainae. 
ACT.16.23	Hegi kayoteti tusiya huya anamulo-nalo huya hanaeteya kina nopi nofi hunateteya ani kina nopi kava kanomofe mage huya hapaiye “Ma kanolatatela tokiyaage huka yagaiyo.” huya humainae. 
ACT.16.24	Na ke hageno haviteno kava neyagaiya kanomoa anavaleno tole ayenalagi-male nopinaga anateteno anaiya nago yosa amunopi vaiteno aitalako hunatene.
ACT.16.25	Hunatayanagi anakaya ani kege amunona yagame nehuana Anumayamotega nunamu huana havinegaageya kina nopi mainaya vayamoya haviya mainae. 
ACT.16.26	Mainageno anile aupaa tusia imi nealino ani kina note ayevasaga huya kimalenaya yosa ali kanage kanagu higeno mukia fitayagamoa aiyaki-lavigeya mukia kina nopi mainaya vayamogami amayakopitila nofiyagamoa kaluhelavi-maine. 
ACT.16.27	Aikalu-helavigeno kina vayate kava kanomoa faeno maineleti hetino mogeteno mukia fitayagamoa ago yaki-mainegeno mage huno agesa havimaine “Mukia kina vayamoya ago falae.” huno ayaaya naepe kayona alisagino agaia ageya fakaligahe humaine. 
ACT.16.28	Nehigeno Poloa ala kefiti mage huno humaine “Kagaikaa kaugafa ali haviya ohuo. Tagaya mukiamogata afaa mainone.” huno humaine. 
ACT.16.29	Higeno ani kava kanomoa vayafe “Kanila alitama eho.” huno hunemaleno aiyayeno ani nopinaga hai-faleno monaketeno kolia huno atali nehuno Pologani Sailasiganina anavate eno anaiyafi mesaga hulavi-maine. 
ACT.16.30	Hu-laviteno ani nofipiti anavaleno kumatega viayamo anakaife mage huno hanavige “Musetani nehugi naa hisugeno Anumaya Kotia nagu namena aligatigahie?” huno hanavige-maine.
ACT.16.31	Higeana mage huana hapaie “Anumayati Yisasife havika kagupi maleka kametiti hisanageno Anumaya Kotia kagu kamena ali-negatino anagakamogamiene ali-gatisigetama agai anaga maigahae.” huana hapai-mainae. 
ACT.16.32+ACT.16.33	Huteana ani kanoene mukia agaia anagaaene Yisasi mono kea huhaleana hamapai-mainae. Hamapaitaageno ani kegekeya anavaleno amuna sese hunateteya anile aupaa ani kanoene agaia anagaaene tina fale-matenae. 
ACT.16.34	Tina falematetaageno anavaleno nomaafinaga umaineno kavela anamiteno tusiya huno agaiaene agaia anagaaene Anumaya Kotina amakua amiteya amametiti haya yafe tusia muse humainae.
ACT.16.35	Muse hayanagi kotigeno Yasi kanomoa ati vaya humategeya eya mage me hae “Ani kanolatana afaa anatalegeana vio.” huya humainae. 
ACT.16.36	Hageno kina vayate kava kanomoa ani kea mage huno Polona hapaiye “Yasi vayamoya nagoa vaya humatageya eya tanakaife mage hae tanakaya kina nopitila neataletana tanaipamoa kanale nehinagetana afaa vio.” huya me hanapaiye.
ACT.16.37	Higeno Poloa ati vayafe mage huno hamapaiye. “Taagaya Lomu kanolata mainoagi haviya hulaateya taagai kaiyekea haviteya fatago huya kaiyekea huotaateya vea amaulagafina hegi kayoteti tusiya huya taamulonalo huteya nofila hulaatenagi menia naa higeya falakiya taatalegahe nehae? Tamagelafa hutaa kesila ougahuagi amakaya amakaiami male eya ‘Kina nopitila ataletana vio.’ huya hulaatesae.” huno humaine.
ACT.16.38	Hageya ati vayamoya ani kea aliya Yasi vayamogami mo hamapageya “Lomu kanolata mainoe.” huana haa ke haviteya tusia koli humainae. 
ACT.16.39	Koli huteya kina nopi uya amahau ke mo hunateteya “Havi kava hunagetana hae.” huya kina nopitila anavale neanataleya mage hae “Musetani nehune mani no kumala neataletana vio.” huya humainae. 
ACT.16.40	Hageana kina nopitila ataleana Litia nopi mogaana anafuanakanagamina amaketeana amaku amamena ali lokiya vaisaya kea hamapaiteana ani kumala ataletana umainae.
ACT.17.1	Poloene anagaamoyaene Amifipolisi kumala mogaseya Apolonia kumala mogaseya Tesalonaika kumate uvayi humainae. Ani kumatela nagola Yuta vayamogami mono nona hane. 
ACT.17.2+ACT.17.3	Haneanagino Poloa mukia kanafima nehia kava huno tagufa (3) Sapati yupa ani mono nopina haino Anumaya Koti kema kae-malenaya autamafitila aepaa hugafino mage huno hamapaiye “Anumaya Kotima taugafa aligatigahema hutenea kanomoa tusia agata aigeno fali-maine. Fali-mainefitila eteno heti-maine. Ani Yisasina Anumaya Kotia taugafa aligatigahema hutenea kanomofe tamahanepauve.” huno humaine. 
ACT.17.4	Higeya nagoa Yuta vayamoyaene kasagoya Anumaya Koti agima alisaga nehaya Kaliki vayaene amakima hanea aneyagaene Yisasife haviya amakupi maleya amametiti huteya Poloene Sailasigani anakave tokaeya umainae.
ACT.17.5	Tokaeya umainaya yateti Yuta vayamogami amaipamoa haviya nehae. Higeya kefo kava nehuya felu mailiteya nehaya vayalagiya vaya atagu nefaya kumapi mainae. Maineya vayayaga amavaleya melitalu humaleteya ani kumate vayamogamina amaku amakesa huya ali hetigeya Yesoni note uya nomaa moyenafa huya Pologani Sailasiganina anavaleya alitalu humainaya veamogami amayapi anategahe haimainae. 
ACT.17.6	Haiteya atiyegetayana higeya oanakeya Yesoniene nagoa Yisasi anagaene amavayu huya ani kumate kava vayate amavaleya uvayi huya mage huya hae “Mani vayamoya mukia kotega ute ete huya veamogamina mono kea ali haviya hume hume menia tagai kumate emainae. 
ACT.17.7	Emainageno Yesonia nomaafi amavaleno amategeya maineya ala sauve kanotimoa, Sisama humainea kea ali haviya nehuya mage hae ‘Alu sauve kanoti maine. Ani kanomo agia Yisasie.’ huya humainae.” huya humainae. 
ACT.17.8+ACT.17.9	Hageya melitaluma humainaya veamoyaene ani kumate kava vayamoyaene ani kea haviteya amakesa kumo huteya “Kina nopima ovisayafena monea tamitetama ugahae.” huya hageya Yesoniene nagoa vayaene monea hageya amamitageya amatalageya umainae.
ACT.17.10	Aupaa ani kege kanoa Yisasi anagamoya Pologani Sailasiganina hunatageana Pelia kumate vaayamogani Yuta vayamogami mono nopi mo haifale-mainae. 
ACT.17.11	Pelia mainaya veamoya Tesalonaika kumate mainaya veala amakaseya kanale amaku amakesaene veane mainageno Poloa Yisasi kea hamapaigeya haviteya aluya huno nehamaiye. Haviya amakupi maleteya mukia kanafina “Tamage nehifi havige nehie?” huya Anumaya Koti kema kae-malenaya kefina hapaliya ati ayemainae. 
ACT.17.12	Naa nehuya kasagoya Yuta vayamoyaene kasagoya Kaliki aneyaga amakima hanea aneyagaene kasagoya Kaliki vayayagaene Yisasifena haviya amakupi maleya amametiti humainae. 
ACT.17.13	Amametiti hayanagi Tesalonaika mainaya Yuta veamoya haviyana “Poloma Anumaya Koti kema Pelia kumate veama hamapaiye.” huya haya kea haviteya anile evayi huya alitalu humainaya veamogami amaku amakesa meli haviya humainae. 
ACT.17.14	Ali haviya hageya Yisasi anagamoya aupaa Polona hutageno hageli kahaepatega tavigeana Sailasigani Timotigania anile Pelia mainae. 
ACT.17.15	Mainaageya avagi huya umainaya vayamoya Polona Atenisi avaleya umainageno Poloa mage huno hamapaiye “Sailasigani Timotiganife ‘Tanakaya aupaa hutana nagaitega eo.’ hutama hanapaiho.” huno hamapaigeya ataleya umainae.
ACT.17.16	Vageno Poloa anakava maineno ageana Atenisi kumatela kasagoya yafateti talo humalenaya afa anumayayaga malenageno mogeteno aipamoa tusia haviya humaine. 
ACT.17.17	Aipamoa haviya higeno Yuta vayamogami mono nopi haino Yuta veanene Anumaya Koti agi alisaga nehaya Yuta vea omainaya veanene Anumaya Koti kea huhaleno amakaiene huge havige humaine. Mukia kanafina veane atagu nefaya kumapi maineno anifima mainaya veamogamina Anumaya Koti mono kea hamanepaino huge havige humainae. 
ACT.17.18	Hamanepaigeya nagoa Epikuliaene Sitoikiene ala havi haviya alilinaya vayaamimoyaene ke ovai ovai nehageya alitalu humainaya veamoya haviteya nagoamoya Polofe mage huya hae “Ma kanomoa na ke huliteno nehie?” huya nehageya nagoamoya Poloma Yisasifeene fali-mainefiti hetimainea kanale mono kema hamapaiya kehe mage huya humainae “Alu kumate anumayahe nehifi?” huya humainae. 
ACT.17.19	Huteya agai ke havigahe Aleopagusi Kanisole vayate avaleya uteya Polofe mage huya havigae “Kagayama haegafa kema hamapaina kea havigahe nehunagi tahapaiyo. 
ACT.17.20	Kekaama havunana alua augafa kema hanageta havuna kemo aepaa havisune huta nehune.” huya humainae. 
ACT.17.21	Mukia Atenisi mainaya vayaene yoka emainaya vayaene mukia kanafina haegafa kema hisaya ke havisaya yafena tusiya huno nehamaiya vayalagiya alu kavala ohisaya amakesa nehae. 
ACT.17.22	Hageno Poloa Aleopagusi kanisole vayamogami amunopi hetino mage huno humaine Atenisi mainaya vayamogatama nagaya agoana tamakaya aluya hutama afa anumayamo mono kea tokiyaage hutama nehaya vaya mainae. 
ACT.17.23	Mainagena nagaya vaiyatete nehuna agoana yafateti talo humalenaya afa anumayamogami amakima alisaga nehaya afa anumayatamimona agetena nago yafa folamole mogoana ani yafatela mage hutama kae-malenae “Oagenona anumayamogae.” hutama kae-malenagena agoa kanomofe “Oagenona kanomo agima alisaga nehune.” hutama kae-malenaya kanomofe aepaa hugafina tamahapaigahugi haviho. 
ACT.17.24	Anumaya Kotia ma mopaene mukia mopafima hanea yaene talo humalenea kanogino mukia ikapinaga yaene mopafi yaene kava yagai-mainea kanogino veamoya amayateti kimalenaya nopina nomaiyane. 
ACT.17.25	Tagaya tayapitila nago yana haomaegahune. Agaia mukia veamogami hamaimuene mukia yama amaminea kanogita hanaa huno nago yamaa omaleneanagita aya hugahune? 
ACT.17.26	Anumaya Kotia nagoke tototimona hagoteno talo humaleteno ani kanofiti mukia ma mopale mainaya nofi veala ali falote humatene. Humateteno “Ma kote kote maiho.” huno amateteno kasagoya vaya maisaya kanaamiene agaia humatene. 
ACT.17.27	Amakaya Anumaya Kotina amaku amigahena ati yege yege huya Anumaya Koti aepaa havisae huno ani kavala humaineane. Tamage agaya alulega omaigi tagaiene nagoke nagokemogatiene tokaeno maine. 
ACT.17.28	Maineanagita agaiage tahaimula tamigeta vaiyatete huta mainone. Ani kehe nagoa tamakai avoma agelinaya vayamoya mage huya humainae “Tagaienena agaia lategeta nafaneyagaa mainone.” huya humainayane. 
ACT.17.29	Higeta tagaya agaia latenea nafaneyaga mainone. Havigu lagaya ma lagesa havisunagi “Anumaya Koti aepaa tagesafitila yafatetiene kapaletiene kanileta yafatetiene kanaleya huta talo humalenaya augafa kanoe.” huta ohisune. 
ACT.17.30	Nayona Anumaya Koti aepaa mukia veamoya ohavinayanagino Anumaya Kotia kasagoya kea ohuneane. Nagi menia mukia ma mopale veafena tokiyaage ke huno mage hie “Tamakua aiyahae hutama nagaitega eho.” huno humaine. 
ACT.17.31	Anumaya Kotia mukia ma mopale veamogamina fatago huno kaiyekema humatesia kanafina ago hapalino ani kaiyekelema yagaisia vemona ago ali hetitene. Ani vemofe “Veamoya havilama huya havisae.” huno fali-mainefitila ali hetitene huno humaine. 
ACT.17.32	Higeya “Fali-mainefiti ago ali hetitenema.” hia kea haviteya nagoa veamoya kigi huya akaya atageya nagoa veamoya mage hae “Nagoene mani kea hugeta havimano.” huya humainae. 
ACT.17.33+ACT.17.34	Nehageno Poloa neamataleno umaineanagi nagoa veamoya agai akave neuya Yisasife haviya amakupi maleya amametiti hu-mainae. Amametiti humainaya veapitila nago kanomo agia Tionisiusie Aleopagusi kanisole kano maineane. Nago amo agia Tamalisiene nagoa veanene amametitia humainae.
ACT.18.1	Haenagaa Poloa Atenisi kumala ataleno Kolini kumate umaine. 
ACT.18.2	Anile maineno nago Yuta kanoa age-maine. Ani kanomo agia Akuilae. Kuma aepaa Potusi hanegi ani kanafina Palisilaa aamoene Itali kumateti emainae. Itali kumate kava kanomoa Kolotiusia mage huno kahegi malene “Mukia Yuta veamogatama Itali veamogami ala kumaamia, Lomua, neataletama viho.” huno humainea kehe Akuilaagi Palisilaagia ataleana Kolini umainaageno Poloa anakaitega umaine. 
ACT.18.3	Uno monakeana nagoke aliyake hanegeno kena noma fakaniya mone nealiya aliya nealiageno monaketeno anakaiene tokaeno maineno ani aliyana ali-mainae. 
ACT.18.4	Poloa mukia Sapati yupa Yuta vayamogami mono nopi haino tokiyaage kea huno Yuta vayaene Kaliki vayaene Yisasife amakupi malesayafe hamapai-maine.
ACT.18.5	Haenagaa Sailasiene Timotiene Masetoniati evayi nehaana Poloa alu aliya oalino mukia yupa Yuta veafena “Yisasie Anumaya Kotia lamaugafa aligatigahe hutenea kano maine.” huno hamapai-maine. 
ACT.18.6	Hamanepaigeya agai kea hefalakiya hu-haviya havaya hutageno Poloa “Kefo kava nehae.” huno kenaale hanea kugukege yayaga aifopo huneataleno mage huno hamapaiye “Tamakaya Anumaya Kotitegati fananema hisayana tamakaitami yanagi nagai yana omalene. Menia nagaya tamatalena Isaleli veane omainaya veapi mo hamapaigahue.” huno humaine. 
ACT.18.7	Huteno amataleno nago kanoa Anumaya Koti agi alisaga nehia kanomo nopi uno maine. Ani kanomo agia Titiusi Yasatusie. Ani kanomo nona Yuta vaya mono nomo avate hane. 
ACT.18.8	Ani mono note soka kanomoa Kalisipusiene mukia agaia anagaaene Anumayamofe haviya amakupi malageya kasagoya Kolini mainaya veamogamina Poloa hamapaigeya Yisasife haviya amakupi maleya amametiti hutageno tina fale-matene.
ACT.18.9+ACT.18.10	Nago kegela Anumayamoa himonafi evayi huno Polofena mage huno hapaimaine “Kolia ohuka tokiyaage huka kea hamanepaika oatalo. Nagaya kagaiene mainoe. Maigahuanagino nago kanomoa hetino ali haviya huokategahayanagiya nagaini veala kasagoya mani kumatela mainae.” huno humaine. 
ACT.18.11	Higeno Poloa ani kumatela nago kafugi sikisia (6) ikanagi huno ani vayapi maineno Anumaya Koti kea hamapai-maine
ACT.18.12+ACT.18.13	Hamapaiyanagi Kalioa “Kaliki kumate kava yagaiyo.” huya Lomu kava vayamoya hutageno kava yagaino mainea kanafina Yuta vayamoya alitalu huya Polona atafa huya Yasi kanomote avaleya mage huya mo hae “Ma kanomoa tagaila Lomu vayamogami kahegi kea atagaeno veafe mage huno nehie ‘Maa hutama Anumaya Koti agia alisaga hiho.’ huno humave-nelie.” huya hae. 
ACT.18.14+ACT.18.15	Hageno Poloa kenonaamia hamapaigahe hianagi Kalioa mage huno hamapaiye “Yuta vayamogatama ani kanomoa tusia kefo kava hileasina kanale huna namena mailava huna mainena havuleasinagi tamakaya havige havage nehatagetama agilefe nehagi tamakaitami kahegi kehe nahavinegayanagi ani kea ohavigahue tamakaitami fako hiho. Nagaya naa augafa kema haviyafena nonahaiye” huno humaine. 
ACT.18.16	Ani kea huteno kaiyeke havi nopitila hemanati-talene. 
ACT.18.17	Hemanati-talegeya Yuta vayamogami mono note soka kanomona Sosetenesina atafa huya kaiyeke havi kumamo avate aiko-neliyana Kalioa “Aoteyamaae.” nehuno oagene.
ACT.18.18	Naama nehayana Poloa mukia kanafima nemaiya afuaganagamina amataleno Palisilaene Akuilaene anavaleno tipi kalefi haisaga humaiya Senikalia uteya Silia eneuya Poloa Anumaya Koti aufima hulokiya vaino kema humainea yafe aiyolagefa laga humaine. 
ACT.18.19+ACT.18.20+ACT.18.21	Huteno Efesusi uvayi huteya Poloa Yuta vayamogami mono nopi hai-faleno Yuta vayaene huge havige nehigeya mage hae “Mani kumatela ayaaya kana maisane.” huya hayanagi “Aao.” nehuno amataleno ugahe mage huno hie “Anumaya Kotia haisigenahena haenagaa etena tamakaitega egahue.” huno humateteno Palisilaene Akuilaene neanataleno Efesusiti tipi kalefi asaga humaino elavi-maine.
ACT.18.22	Sisalia elavi-vayi huteno Yelusalemu haino Yisasi veane moli falu fala huneamateno Atioku lavi-maine.
ACT.18.23	Anile ayaaya kana maiteno neamataleno Yisasi veane ali lokiya vaimatetele huno alu kumate kumate vaiyatete huno mukia Kalesia kumateene Faligia kumateene ute ete humaine.
ACT.18.24	Nagola Yuta kanomo agia Apolosie kuma aepaa Alekasatalia kanogino Efesusi uvayi humaine. Ani kanoa kanaleya huno kea nehavia kanogino maineno Anumaya Koti autamafi hanea kea havilama huno havilinea kanoe. 
ACT.18.25	Apolosia Anumayamo kea havilama hulineno aya mukiki huno kanale kavaage nehuno Yisasifena hamapaiyanagi Yonia tima falematenea yafeke havilinegi Yisasi agile ti falemate kavafena ohavine. 
ACT.18.26	Yuta vayamogami mono nopi haino tokiyaage kea hamapaigeana Palisilaene Akuilaene haviteana avaleana vaayamogani Anumaya Koti auava yafena moli fatago huana aveli-mainae. 
ACT.18.27	Aveliageno Apolosia Akaiya ugahe Yisasi anagaamoya aya huya Akaiya maineya Yisasi kema nehaviya veate avona kaeya mage hae “Apolosina avaletama falu fala huteho.” huya kae-malageno anile alino uvayi higeya Anumaya Koti kayone yamaaleti Yisasife haviya amakupi maleya amametiti humainaya veamogamina amaya humaine. 
ACT.18.28	Mukia vea amaufina tokiyaage kea huno Yuta veamoya havilama ohunayafene huno Anumaya Koti autamafiti kea hapalino hamapaino “Yisasia Anumaya Kotima taugafa aligatigahe hutenea kano maine.” huno avopitila hapalino hamapaimaine.
ACT.19.1	Apolosia Kolini mainegeno Poloa agoyalega hanea kumayagale vaiyatete huno Efesusi uvayi huno nagoa Yisasina amakua amitafa humainaya veanea amake-maine. 
ACT.19.2	Amaketeno mage huno hamavike “Yisasife havitama tamakupi maletama tamametiti nehaya kanafina Alu Aotage Avamula ali-mainafi oalinae?” huno hamavigegeya “Aao, ‘Alu Aotage Avamula maine.’ huya haya kea ohavinone.” huya hae. 
ACT.19.3	Hageno Poloa mage huno hamavige “Hanaa li falelamatenae?” huno hamavigegeya mage hae “Yoni ti falelatenae.” huya humainae. 
ACT.19.4	Hageno Poloa mage huno hie “Yonia mage nehuno tina falematene ‘Kefo yatamihena tamakua aiyahae hisagena tina fale-lamategahue.’ huno nehuno veala mage huno hamapai-maine ‘Nagai nakavelaga esia kanomofe, havitama tamakupi maletama tametiti hiho.’ huno humaineana Yisasife huno humaineane.” 
ACT.19.5	Huno higeya ani kea haviyanagino Efesusi veamogamina Anumayatimoa Yisasi agile tina falematene. 
ACT.19.6	Fale-mateteno Poloa ayana amanute malegeno Alu Aotage Avamula amakaite elavino egeya amaku amakesafiti nohaviya kea, alu amake alu amake aiya Anumayamo avayafiti hamapaiya kea hufalote humainae. 
ACT.19.7	Ani vayala tuelufua (12) vaya mainae.
ACT.19.8	Poloa tagufa (3) ikana Yuta veamogami mono nopi ute ete huno tokiyaage kea huno Anumaya Koti kava yagaisia yafe amakua ali hetino hamapai-maine. 
ACT.19.9	Hamanepaiyanagi nagoa vayamoya amaku amakesa ailineleya tokiyaage ke huya “Havige nehananagita tagupina ali omalegahune.” huya mukia vea amaufi Yisasi kea hu-haviya hutageno Poloa neamataleno Yisasife haviya amakupi malenaya veala amavaleno mukia kanafina efi efi huno Tilanusi humavenelia nopi mo huhaleno hamapai-maine. 
ACT.19.10	Tole kafu ania huno hamanepaigeya mukia Esia mainaya veanea Yuta veanene Kaliki veanene Anumayamo kea havimainae.
ACT.19.11	Anumaya Kotia Polo ayapi tokiya avame yana humaine. 
ACT.19.12	Nehigeya veamoya akasipiene kenaene Polo augafale akasaseteya kali vayate aliya vageno kaliamimoa kanale humategeno amakusafiti Kefo Avamuyaga hati-laviya umainae. 
ACT.19.13	Nagoa Yuta vayamoya Kefo Avamula veamogami amakusafinagati amanati neatalaya vayamoya Kefo Avamula amakusafima mainea veate Yisasi agi neayeya mage huya humainae “Poloma tahanepaiya kanoa, Yisasi, agile Kefo Avamumoga amakusafinagatila hati-lavika evuo huna kahanepauve.” huya humainae. 
ACT.19.14	Ani kavama nehaya vayala sevenia (7) ne nafaneyaga ala mono nopi kava yagai-mainea kanomo nafaneyaga Sikeva nafaneyagamoya ani kavala humainae. 
ACT.19.15	Nago yupa ani kava nehageno Kefo Avamumoa mage huno kenonaamia humaine “Yisasina ago agetena Polona age-mainogi tamakaya tagatamae?” huno humaine. 
ACT.19.16	Higeno Kefo Avamuma agusafinaga mainea kanomoa ani sevenia (7) vayamogamite haiteno asaga hunelavino amakaseno nehamaeno amaugafa tusiya huno alihaviya humateteno kenaamiene ali hatata hutalegeya amaugafa alapaage ani nopitila hati-laviya falemainae. 
ACT.19.17	Mani kea Efesusi mainaya veala Yuta veanene Kaliki veanene haviteya koli nehuya Anumayatimona Yisasi agia tusiya huya alisaga humainae. 
ACT.19.18	Hageya kasagoyamoya Yisasifena haviya amakupi maleya amametiti nehuya kefo kavama haya kavafena hufalote humainae. 
ACT.19.19	Hufalote huteya sesefe yaamiene tusa huneamataya yaamiene analisa yaamiene ani yayagahema kae-malenaya avoyaga mukia vea amaufi atafi kaesagali-talenae. Kae-mainaya avoma miya humainaya monema hapaliyana fifiti tausenia (50,000) kina hapali-mainae. 
ACT.19.20	Anima tokiyaage kavama humainea kavafena mukia kotega mo hamanepaiya Anumayamofena haviya amakupi malageno tokiyaage humaine.
ACT.19.21	Ani yayagamoa hano hutegeno Alu Aotage Avamumoa Polona visia agu agesa amigeno mage huno hie “Masetonia umaigena Akaiya etena Yelusalemu uvayi hisuaamona Lomu visua nagesa nehavue.” huno humaine. 
ACT.19.22	Huteno tole hanemayaa kanolatana Timotiene Elasatusiene hunategeana Masetonia vaageno Poloa agaiage anile nagoene Esia kotega maine.
ACT.19.23	Ani kanafina Yisasi kea nohaviya veamoya Yisasi akave nemalaya kehena tusiya huya hetiya ke vaiya amakoya ke humainae. 
ACT.19.24	Ani kotega vayamoya yafateti nago akefa amayateti talo huya “Anumayati maine.” huteya agia Atemisie huya nehae. Huya hageno nago kanomo agia Temitiliusie efe mone atafi kaeteno ani moneleti ani akefamo agima alisaga nehaya nona, osi osi nona talo higeya veamoya miya hageya taloma nehaya vayamoya tusia mone nealiyane. 
ACT.19.25	Nealiyanagino Temitiliusia mukia agaia aliya vayaene mukia osi osi Atemisina nomaa taloma nehaya vayaene ke higeya melitalu hageno mage huno hama-paiye “Vemogatama tamakaya havimainae ani aliyateti kanale monetia nealune. 
ACT.19.26	Nealunanagi ani kanoa, Poloe, mukia Efesusi nemaiya veanene mukia Esia kotega nemaiya veanenefe ‘Amayateti taloma haya anumaya afa yatafa hanegi Anumaya omainae.’ huno higeya mukia veamoya ‘Tamage nehane.’ huya akave malaya kea ago havitama age-mainae. 
ACT.19.27	Poloma hia kemoa tagai aliyatimo agia alino haviya havaya hutegeya Esia nemaiya veanene alu mopalega veanene agima alisaga nehaya Atemisina atalesageno lavisigeya veamoya ‘Anumayati maine.’ huya agia alisaga ohisageno Atemisi agima alisaga nehaya nofena ‘Afa yatafa hane.’ huya hugahae.” huno humaine.
ACT.19.28	Higeya alitalu humainaya veamoya ani kea havigeno amaipamoa tusiya huno ata legeya mage huya hae “Atemisia Efesusi mainona vayamogatina tusia ala anumayati maine.” huya humainae. 
ACT.19.29	Hageya mukia ani kumate veamoya ala kenake nehuya Poloenema vaiyatete nehaa kanolatana tolea Masetoniati kanolatane Kaiyusiene Alisatakusiene anavayu huya alitaluma nehaya kumapi anavaleya amaiyayeya umainae. 
ACT.19.30	Vageno Poloa “Amunoamifi kaiyeke mo hisue.” huno hianagi afuaganaya “Ougane.” huya atafa humainae. 
ACT.19.31	Atafa hageya nagoa Polona kanapaamoya ani Esia kumate Lomu kava vayamoya ania huya agaitega kea atalageno egeya mage huya tokiyaage kea hae “Kagaya veama alitalu haya kumapina ovuo.” huya humainae. 
ACT.19.32	Hageya alitalu humainaya veamoya amaku amakesamoa yagalegeya nagoa veamoya nago kea hageya nagoa veamoya alu kea hageya tusiya huya ala kenakea hageya kasagoya veanema alitalu humainaya yamona aepaa ohavinae. 
ACT.19.33	Ohavigeya nagoa Yuta veamoya “Mage huka huo.” huya Alekasatana ayetufageno amunoamifi mo hetino ani kemo aepaa hamapaigahe “Afaa maiho.” huno ayana aligosi-gosi humaine. 
ACT.19.34	Aligosi-gosi hianagi Yuta kanoma mainea yafe agelama huteya nagoke amavayage ailalupeya mage hae “Atemisia Efesusi mainona vayamogatina tusia ala anumayati maine.” huyama maiya hayana tole yagemo kanafi ani keageyana maiya humainae.
ACT.19.35	Nehageno haenagaa ani kumate avo kae aliyate kanomoa alitalu humainaya vayamogamina ali hakayufeno mage hie “Efesusi vayamogatama Atemisina anumayatimo agima alisaga nehaya nona Efesusi kumatema kanaleya huno kava neyagaiya yafena hana veamoya ohavinae? Ikapinagati elavi-mainea yafana nagaluma humalenaya yafafena kanaleya huta kava yagai-mainonagi hana veamoya ohavinae? Mukiamoya ago havimainae. 
ACT.19.36	Havimainayanagiya mani kea hefala okigahagi tamakaya afaa maiho. Nagola aifonafo kavala ohiho. 
ACT.19.37	Anavaletama aya kanolatamogania Atemisi agima alisaga nehuna nopitila nagaluma humalenona yana musufa yana ohunae. Tagaiti anumayatimona Atemisife huhaviyana hu-oatenae. 
ACT.19.38	Ala kaiyeke havisia kanomoa nagoa kanafi kaiyeke havi nopi maineno kaiyekea havigahigi Timitiliasiene agaiene aliya nealiya vayamoya ‘Kema hane.’ hinuyahena ani kanomote visae. 
ACT.19.39	Ugahagi alu yafema hinutamahena kamani vayamoyama alitalu hisagetamahena ani kea fatago hiho. 
ACT.19.40	Ma yagefima hu-mainona yafena kamani vayamoya ‘Tu nehae.’ huya tahavigesagetahena hana kanomo hetino anima keha keha nehaya yamona aepaa hamapaigahie?” huno humaine. 
ACT.19.41	Avo kae aliyate kanomoa mani kea huteno “Notamilega ataletama viho.” huno hemanatigeya umainae.
ACT.20.1	Kema ayeso haya kemoa hano hutegeno Poloa Yisasina amakua amitafa humainaya veafe ke higeya agaite ageno tokiyaage huya maisaya amaku amakesa alino hapaiteno hu falu fala humateteno amataleno Masetonia haigahe haimaine. 
ACT.20.2	Ani kotega vai neayeno mukia kanafina tokiyaage huya maisaya kea hamapaiteno Kaliki kotega elavi-maine. 
ACT.20.3	Elavino tagufa (3) ika emaiteno Silia eugahe “Tipi kale alisue.” huno hiana Yuta vayamoya agaila haesaya kema haya kea hageno haviteno agesa aiyahae huno tipi kalea neataleno “Etena mopafi Masetonia kotega agasena haigahue.” huno humaine. 
ACT.20.4	Agaienema tokaeya haiya vayala Pilusi nafanemo agia Sopatae Pelia kumate kanoene Tesalonaikati Alisatakusiagi Sekutasigani Tepi kumateti kanoa Kaiyusiene Timotiene Esia kanolatana Tikikusigani Talofimusiganie naa vayayaga Poloene hai-mainae. 
ACT.20.5	Ani vayayaga euhagoteya Taloasi kumate tagava maigahe eumainae. 
ACT.20.6	Euya mainageta tagaya Filipai maineta hale oki kaihame nenaya imu kiya naya kanamoa hano hutegeta tipi kalefi haisaga humaita faefua (5) tau faeta tina lakaeta amakaitega Taloasi euvayi huta sevenia (7) yupa ani kumatela mainone.
ACT.20.7	Sota yupa Anumayamo agile kave negahe alitalu humainonageno Poloa egama visia yafe huhaleno mono kea tahapaino hume hume nevigeno kege amunokefa maino humaine. 
ACT.20.8	Mainoma hiana anafi kikalo humalenaya nopi maunanagino kasagoya kaniyaga ayevasa humalageta mainone. 
ACT.20.9	Mainonageno nago neyana Yutikusie akalogate mopale mainegeno Poloa mono kea ayaayate maino hume hume vigeno Yutikusina aukalo kalo higeno aula faeno fae latapalino fae-mainefiti anale tagufa (3) ayekalo huya kimalenaya nopitilagino ani akalogapiti asaga hulavino mopafi tavino haegeno faligeya molisaga huya agayana ago fali-maine. 
ACT.20.10	Fali-mainegeno Poloenena lavino mo anu-kilineno mage hie “Atali talua ohiho. Ago fali-maineanagi eteno haimula nealie.” huno humaine. 
ACT.20.11	Huteno ani nopinaga eteno haino maineno kaihame maya kolino higeya nenageno ani kavela neteno ayaaya mono ke amakaiene huge huge nehigeno kola ali halegeno neamataleno umaine. 
ACT.20.12	Vigeno ani neyana eteno haegafa huno maigeya avaleya notega neuya tusia muse nehuya amaipamoa kanale humaine.
ACT.20.13	Tagaya uhagoteta tipi kale alitonageno Poloa “Mopafi Asosi utesugetama anileti tipi kalefina navalegahae.” huno higeta tipi kalefi Asosi mogava mainone. 
ACT.20.14	Asosi agava maineta Polona avaleta tipi kalefi asaga humaita Mitilini kumate umainone. 
ACT.20.15	Uteta anileti tipi kalefi mo faeteta Kiosi kumate uvayi huta ani lipi kalefi faeteta Samosi mo faeteta Miletusi evayi humainone. 
ACT.20.16	Poloa “Afulea kanahe muse hisaya imu kisaya kana Yelusalemu evayi hisuafene.” huno ayaaya kana Esia kotega omaisia agesa haviteno “Efesusia ago agasena ugahue.” huno humaine.
ACT.20.17+ACT.20.18	Poloa Miletusiti vaya humateno “Efesusi utama soka vayafe nagaitega esaya ke hamapaiho.” huno higeya uya mo hamapaigeya agaitega ageno mage huno hamapaiye tamakaya ago agemainae nagaya hagotena Esia kotega evayima humainoa kanafina aepa hena humainoa kavala ago agemainae. 
ACT.20.19	Naugafa alina ohainogi Anumayamo aliya nealugeya Yuta vayamoya mukia kanafina hu-haviya hunatagena tusia avite-mainoe. 
ACT.20.20	Avia atoanagi atalia ohuna mukia lamaku tamamema ali lokiya vaisaya kea atalutamifiene notamifi notamifiene Anumaya Koti kea huhalena tamahapai-mainoe. 
ACT.20.21	Tamahapaina Yuta veanene Kaliki vayanenefe “Kefo yatamihe tamakua aiyahae hutama Anumayatimona Yisasife havitama lamakupi maletama tametiti hiho.” huna huhalena tamaha-pai-mainoe. 
ACT.20.22	Tamahapai-mainogi menia agegeho Alu Aotage Avamumoa “Yelusalemu haiyo.” huno nahapaiyanagina anilega visugeyama vayamoya hunatesaya kavala nagaya ohavinoe. 
ACT.20.23	Ohavinogi mukiama umainoa kumatela Alu Aotage Avamumoa mage huno nahapai-maine “Tusia kanaage yama hugatesaya yana falote hugateno nofipina kategahae.” huno nahapai-maine. 
ACT.20.24	Nahapai-maineanagi nagaya falisufi afaa maisufi afa yatafa hane huna nagesa nehavugi Anumayatimoa Yisasi naminea aliyama, veafe Anumaya Kotia tusia kayone hulatenea kanale mono kea huhalena hamapaisua aliyana ali hano hisua nagesa nehavue.
ACT.20.25	Tamakai amunopina vaiyatete huna Anumaya Koti kava yagai-lamatesia kea tamahanepauvanagina menia lamahanepaugi haviho nagaya havimainoe haenagaa nagaila naukipalela nagoene onagegahae. 
ACT.20.26+ACT.20.27	Ani yafe menia tamagelafa huna tamahanepauve nagaya kolia ohuna mukia Anumaya Koti agu agesafima hanea kea ago tamahapai-mainoafe nago kanomoga Anumaya Kotitegati fananema hisanana tamakaitami yane. Ani kemoa nagaipina omegahie. 
ACT.20.28	Omegahigi tamakaya tamaugafa kayetama maiho. Alu Aotage Avamumoa “Kava yagai-mateho.” huno lamaminea vayala, Anumayamoa agaia kolamaaleti miya humalenea sipi sipilelela kava yagaiho. 
ACT.20.29	Nagaya nehavue tamatalenama visuana nagoa vayala, kaveage afela kalamo nehia kava huya tamakai amunopi esayaamoya Yisasife haviya amakupi malenaya sipi sipiyaga ali haviya hugahae. 
ACT.20.30	Ali haviya hugahagi tamakai amunopitila nagoa vayamoya hetiya havigea mohu haviya mehu haviya nehuya Yisasife haviya amakupi malenaya veala “Tagai takave eho.” huya amavayu hugahae. 
ACT.20.31	Ani kavama hisaya yafena kayeho. Nagaya tagufa (3) kafufina felugaene kegeene kasalonahae huna maifalua ohunoe. Avia neatena mukiamogatamina tamaku tamakesa nagoke nagokemogatamina tamaumonola malogetama havimainagi ani yafe tamakesa ali hao hutama haviho.
ACT.20.32	Menia Anumaya Koti ayapi tamatogeno agaia kayone hulamatesia keamoa tamakaila alino tokiyaage hulamateteno mukia agaia alu aotage veaneamogamima neamatea kanale yana tamamigahie. 
ACT.20.33	Nagaya nagoa vayamogatama mone afenotamileene kukenatamileene agena nahayea nohuane. 
ACT.20.34	Tamakaitamia agayana nayapiti aliyana alina nesua yaene nagaienema lokaeya nemaiya vayamoya nesaya yaene ali falote hugetama age-mainae. 
ACT.20.35	Naa nehuna mukia yana tamavelina mage huna humainoe “Aliya alitetama kalima nealiya vayala amaya hiho.” Anumayatimoa Yisasi humainea kea mage humaine “Veamoya nago yama alisayana muse hugahagi afuaganana nago yana amisiana tusiya huno musena hugahie. Aminea yamo muse yamoa ali-mainea muse yana agase-maine.” huno humainea kea tamakesa havi havi hutama maiho huno humaine.
ACT.20.36	Mani kea huteno soka vayaene Poloa aleya ayeno Anumayamotega ke huno havige-maine. 
ACT.20.37+ACT.20.38	Havigetegeya mukia soka vayamoya tusia avi neateya Polona anukiya atako ataka nehuya haenagaama agai aukipalema nagoene oagesaya yafe hamaumana halegeya avia ateteya tipi kale hanelega avaleya umainae.
ACT.21.1	Amataleta tipi kalefi unaamogata Kosi kumate mo faeteta lina takaeta Lotesi uvayi huta mo faeteta lina lakaeta Patala uvayi humainone. 
ACT.21.2	Uvayi huta nagola hagelipi kalea agonana Fonisia kotega ugahe nehigeta ani lipi kalefi haisaga humaita umainone. 
ACT.21.3	Neuta Saipalusi mogonana haoga laya kaiyaga hanegeta neataleta Silia uta tipi kalemoa afenoyaga atalegahe higeta Taiya limo agegayalega lavi-mainone. 
ACT.21.4	Anile tatalegeta Yisasife haviya amakupi malenaya anagafe momatiyeta ali falote huteta amakaiene sevenia (7) kana mainonageno Alu Aotage Avamumoa hamapaigeya haviteya Polofena “Yelusalemua ovuo.” huya hapai-mainae. 
ACT.21.5	Hapaitageta amakaienema mauna kanamoa hanoma nehiana katega ugahe nehunageya mukiamoya aneamiene nafaneamiene tavaleya kumala ataleya vageta ti agegayalega hanea kahaepate mo latalegahe hageta taleya moyeta nunamu humainone. 
ACT.21.6	Nunamuna huteta hufalu fala humateta “Maiho.” humateteta tipi kalefi haisaga humaunageya eteya noamilega emainae.
ACT.21.7	Taili kumala ataleta Tolemesi uvayi huta Yisasife haviya amakupi malenaya anagala hu falu fala huneamateta amakaienena nagoke kana kanoa mainone. 
ACT.21.8	Maita faeteta amataleta Sisalia uvayi huta Filipi nopi umainone. Ani Filipie kanomoa Yisasi ke hamanepaiya kanogino Yelusalemu kave amamite amamite hisaya yafe hapaliya humatenaya sevenia (7) vayapiti kanogita ani kanoene umainone. 
ACT.21.9	Umainonageno ani kanomoa foa (4) vele omainaya munanea mainayanagino Anumaya Kotia avayafiti hamapaiya kea huya amaune laga nehaya munaneyaga mainae. 
ACT.21.10	Mainageta lagaya anile tole lagufa kana mainonageno nagola Anumaya Koti aune kanoa Agapusie nehaya kanoa Yutiati elavi-vayi humaine. 
ACT.21.11	Takaite evayi huno Polo amunofila melino agaia aiya ayate kisalu negino mage huno hie “Alu Aotage Avamumoa mage huno nahapaiye ‘Yelusalemu mainaya Yuta vayamoya ma kava huya mani amunofimona nefana aiya ayate kisalu kiteya vayamoya haesageno falisiafe Yuta veane omainaya vayamogami amayapi ategahae.’ huno hikena havitena mani kavala me nehue.” huno humaine. 
ACT.21.12	Higeta anima hia kea haviteta tagaiene ani kumate veanene mage huta hapaune “Pologa museka nehunagi Yelusalemua ohaiyo.” huta hutenone. 
ACT.21.13	Nehunana Poloa mage huno humaine “Naa higetama avia neatetama nagu nagesa ali haviya nehae? Nagaya Anumayanimona Yisasi nagua amitafa humainoafe nagaya nagesa talo tala huna Yelusalemu haisugeya natafa huya nofipi nateteya nahaesagenama falisuana kanalele huna nehue.” huno humaine. 
ACT.21.14	Higeta haviteta kenonaa haopaita mage huta humainone “Anumayatimoa havimaineanagino haisia kavala hisie.” huta humainone.
ACT.21.15	Ani kea huteta lagaya ali lalo tala nehuta Yelusalemu haimainone. 
ACT.21.16	Haunana nagoa Sisalia lafu-taganaya tagaiene haigeta Yelusalemua hai vayi hunageya nagola Saipalusi kanomo agia Nasonie agai notega tavaleya vageta umainone. Nasonia nayona Yisasi anagapi maineane.
ACT.21.17	Yelusalemua hai vayi hunageya tafu-taganaya tusi muse huya ali falu fala hulateya lavale-mainae. 
ACT.21.18	Lavaleya vageta mo faeteta Poloa tagaiene Yemesi agegahe neunageya mukia soka vayayaga anile emainae. 
ACT.21.19	Ageno Poloa “Mainafio.” huno hu falu fala huneamateno Anumaya Kotima aya higeno Yuta vea omainaya veamogami amunopi ali-mainea aliyafe hamapailama huno hamapaiye.
ACT.21.20	Poloma hia kea haviteya Anumaya Koti agia alisaga huya Polofe mage huya hae “Kasagoya tausenia veamoya Yisasife haviya amakupi maleya amametiti nehaya Yuta veapiti Yelusalemu mainaya veamoya Mosese kahegi kema akave malesaya amaku amakesa humainae. 
ACT.21.21	Nehuya kagayama mukia Yuta vea omainaya veapi mainaya Yuta vayamogamife ‘Mosese kahegi kea neataletama nafanetamimogami amakoya anoya laga ohutama nayoma Yuta vayamoya mainaya auava yana atale ho.’ huka humainana kehena hamapaigeya ago havimainae. 
ACT.21.22	Havimainagi kagayama evayi humainana kema havinuya hisageta na kava hugahune? 
ACT.21.23	Nago yafe kahapaigahe hunagi kahapaisuna kavala akave huo. Foa (4) vayala Anumaya Koti aulagafina hulokiya vaiya kea humalenaya vayala manile mainae. 
ACT.21.24	Mainayanagika mukia vayamoya kagaifema agoma havimainaya kehema ‘Havige nehae.’ huya hisayafena kagaife ‘Anumaya Koti kahegi kemo akave nemale.’ huya hu-gatesayafena ani foa (4) vayala amavaleka amakaienena Anumaya Koti aulagafina oniyaage yama omalesia kavala huka kagaikaa monea miya hisanageya amayolagefa laga humatesae. 
ACT.21.25	Yuta vea omainaya veama Yisasife haviya amakupi maleya amametiti nehaya veamogamife tagaya nayona avona kaeta huhaya gi-malenona kea mage huta humainone ‘Fali-mainaya veafe amakisana vaiya atupa kave alisaga huya malesaya kavela oneho. Kolamoa agusafinaga hanesia afuene kolaenena oneho. Ane munane amavayu nehisaya yana ataleho.’ huta ago avona kaeta hamapai-mainone.” huya humainae. 
ACT.21.26	Hageno Poloa faeteno ani foa (4) vayala amavaleteya amaugafaene amakuaene sese nehaya kava huteya ala mono nopi haigeno Poloa mono nopi mainaya kava vayafe mage huno humaine “Laugafaene taguaene Anumaya Koti aulagafina oniyaage otahaisia kava huta sese huteta maineta ma yupa eta tahaote tahaote Anumaya Kotina sipi sipia heta amigahune.” huno humaine.
ACT.21.27	Ani sevenia (7) kanamoa hano hugahe nehigeya nagoa Esiati Yuta vayala elaviyaamoya Poloa ala mono nopi mainegeya megeteya mukia alitalu humainaya veamogami amaipa ali haviya huya ali hetimateteya Polona atafa humainae. 
ACT.21.28	Atafa huteya mage hae “Isaleli vayamogata laya hiho. Ma kanomoa mukia kumate vayamogamina mage huno humave-nelie ‘Isaleli vayaene Mosese kahegi kene mono noamiene afa yayaga hane.’ huno nehuno nagoa Yuta vea omainaya vayala Kaliki kotegati vayala ma ma nagalu humalenea nopina amavaleno egeya mani nona ali haviya nehageno oniyaage nehie.” huya humainae. 
ACT.21.29	Naafene nago yupa Poloa Talofimusiene ala kumapi vaiyateti nehaageya age-mainayanagiya Talofimusia Efesusiti kano maineanagiya amakesafinaga havige nehuya “Poloa ani Yuta vea omainea kanoa tagaila ala mono notifi avaleno haimaine.” huya havige humainae. 
ACT.21.30	Hageya mukia ani kumate veamoya ani kema haviya kemoa amaipa ali hetigeya amaiyayeya molitalu huteya Polona atafa huya mono nopinagatila avayu vaye nehageya ani mono nomo fitayaga mukia aliya kimainae.
ACT.21.31	Polona ago maiya nehayageno Lomu ati vayate kava kanomoa mukia Yelusalemu veamoya ke vaiya tusia lu maiya nehae huya haya kea havimaine. 
ACT.21.32	Haviteno ati kava vayaaene ati vayayagaene amavalegeya amaiyayeya amakaite elaviya ageya ani vayamoya ala kava kanoene ati vayaaene ageya ageteya Polona nagoene ohaeya ataleya mainae. 
ACT.21.33	Ataleya mainageno ati vayate kava kanomoa Polona metafa huno “Tole seni nofiteti aiya ayate kisalu kiho.” huno nehuno alitalu humainaya vayafe mage huno hamavige “Mani kanoa tae? Hana augafa havi kava higetama ani kavala nehae?” huno hamavige-maine. 
ACT.21.34	Hamavigegeya nagoa vayamoya nagoa kea nehageya nagoa vayamoya alu kea nehageya maiya tusia keyeso haya kemona aepaa havilama ohuno ati vayamogamife mage hie “Lagaiti lokiyaage nopinaga avaletama viho.” huno humaine. 
ACT.21.35+ACT.21.36	Higeya mukia veamoya amakave keyeso hume hume neuya mage hae “Haesageno falisie.” huya hume hume nevageya ani nomo fiate avaleya vageya mukia vayamoya tusiya huya tu hisaya kava hayakehe ati vayamoya Polona avalesaga huya anale avaleliya umainae.
ACT.21.37	Ati vayamoya tokiyaage nopinaga avaleya haigahe nehageno Poloa ati vayate kava kanomofe mage huno humaine “Nago kea kahapaigahe nehuana kanalepio?” huno havigegeno ati vayate kava kanomoa mage hie “Kagaya Kaliki kea havilinano? 
ACT.21.38	Kagaya Isipiti kanogika mukia vayafena ‘Kamani vayaene tu hugahune.’ huka huteka tu huge huge nehaya vayala fo tausenia (4,000) vayala kame kotega amavaleka umainana kano mainane huna nagesa nehavugi kagaya ani kano mainapio?” huno havige. 
ACT.21.39	Higeno Poloa mage huno humaine “Nagaya Yuta kano mainoe. Silisia kotega agi hanea kumala Tasusie kuma aepania hane. Museka nehugi nagaya alitalu humainaya veamogamina nago kea hamapaisufio?” huno havige-maine. 
ACT.21.40	Havigegeno “Kanalelagi hamapaiyo.” huno higeno Poloa ani nomo fiate heti-maineno kema aepa hegahena “Afaa maiho.” huno ayana alisaga higeya alitalu humainaya vayamoya kea ohuya mainageno Poloa amakaiami kea Hipalu kefiti Yuta vayamogamina hamapai-maine.
ACT.22.1	Poloa ati vayamogami tokiya nomo fiate heti-maineno mage huno hamapaiye “Nafunaganagatamaene nenafagatamaene haviho nagaya havi kavala ohunoa ke lamahapaigahe hugi haviho.” huno hie. 
ACT.22.2	Higeya Yuta vayamoya amakaiami kea Hipalu kefiti hia kea haviteya ke ohuya mainageno hamapaiye.
ACT.22.3	Nagaya Yuta kano mainoe. Itanimoa natenea kumala ala kola Silisiae osi kumania Tasusie nateneanagina manima mainona kumate Yelusalemu emainena ala huna Kamalielia mukia taginago-vanagomogami kahegi kemo aepaa hu-naveligena havimainoanagitama tamakaya meni kanafima Anumaya Koti kema akave malaya kava huna tusiya huna nagula amitafa humainoane. 
ACT.22.4	Nagaya nayona Yisasi akave nehaya veala tusiya huna ali haviya humatetena hamaena fali-mategahe venenene anene amatafa huna nofiteti kisalu kimatetena nofipi amavalena amatenoane. 
ACT.22.5	Ani kavama humainoa kea ala mono nopi uhagote mainea kava kanoene Kanisole vayaene age-mainayanagiya tamahapaigahae. Ani vayamoya nago autama kaeya namiteya “Tamasigusi mainaya tafu-taganagamitega alika vuo.” huya hagena alina mage huna hue “Yisasi akave nevaya vayala Tamasigusi momatafa huna nofiteti kisalu kimatetena amakata aisia ya alisaya yafe Yelusalemu amavalena egahue.” huna humainoane.
ACT.22.6	Yagemoa amunokano higena Tamasigusi uvayi hugahe hugeno aupaa ikapinagatila tusia hale yamo nagaitela meyevasa humaine. 
ACT.22.7	Meyevasa higena mopafi asaga hu-lavitena havugeno nagola ala kefiti mage huno hie “Sologae Sologae naa higeka nagaila ali haviya hunenatane?” huno humaine. 
ACT.22.8	Higena kenonaa mage huna hue “Alamogae kagaya tagae?” huna hugeno nagaifena mage hie “Nagaya Nasaleti Yisasinae. Nagaila maika ali haviya hunenatane.” huno humaine. 
ACT.22.9	Higeya nagaienema mainaya vayamoya hale yamaa agayanagi nagaila kema nahapaiya agea ohavinae.
ACT.22.10	Ohavinagi nagaya mage hue “Alamogae naa hisue?” huna havigogeno mage huno hie “Hetika Tamasigusi ugenoo. Visanagenoa mukia aliyama alisana kea nago kanomoa kahapaigahie.” huno nahapaiye. 
ACT.22.11	Nahapaigena nehavugeno hale yamaamoa tusiya huno aye vasa higenoagino naulaga oagogeya nagaienema umainona vayamoya nayate aligeta Tamasigusia umainone. 
ACT.22.12	Unana nago kanomo agia Ananaiyasie anile nemaiyanagino tusiya huno Anumaya Koti kahegi kea akave nemalea kanogiya mukia ani kumatema mainaya Yuta veamoya “Kanale kano maine.” huya agia alisaga nehaiya kanoe. 
ACT.22.13	Ani kanoa Ananaiyasie nagaila navate me heti-maineno mage huno humaine “Pologa nenafugae kaulagamoa eteno aigali hisie.” huno higeno naulagamoa aigali higena anile aupaa ani kanoa age-mainoe. 
ACT.22.14	Neagogeno Ananaiyasia nagaifena mage huno nahapaiye “Taginagomoya agima alisaga humainaya Anumaya Kotia agaia haiya yafema havisana yafeene Fatagoma Humainea Kanomoma ageteka agai avayafiti kema havisanafene huno kagaila hapali-maine. 
ACT.22.15	Hapali-maineanagika agaifena huhaleka hamanepaika age-mainana yafeene havimainana yafeene mukia vayamogamina hamapaigane. 
ACT.22.16	Naa higeka agava mainane? Hetika ugeya Yisasi agile tina falegatesageno Anumaya Kotia kefo yakaa aye hami-taleno.” huno humaine.
ACT.22.17	Higena nagaya etena Yelusalemu emainena ala mono nopi haina Anumayamotega havinegena nagola himona kana yana age-mainoe. 
ACT.22.18	Agoana Yisasina agogeno nagaifena mage huno humaine “Male mainaya veamoya nagaifema hisana kehena ‘Tamage nehane.’ huya ohavigahagi Yelusalemua neataleka kaiyayeka alu kumate vuo.” huno humaine. 
ACT.22.19	Higena nagaya mage hue “Anumayanimogae nagaya mukia Yuta veamogami mono nopi falege falege huna kagaifema haviya amakupi malenaya veala amavalena kina nopi mo humatetena kayona neamamina humainoa kea mani vayamoya ago havilinae. 
ACT.22.20	Havilinagi Sitivenia kagaifema hamanepaiya kanoma hayagenoma faligena nagaya avate heti-mainena ‘Kanale kava nehae.’ huna hayaya vayamogamina kenaamile yagaina mainogeya hayageno fali-maine.” huno hamapaiye. 
ACT.22.21	Higeya Anumayamoa nagaifena mage huno humaine “Hetika vuo. Nagaya hugatesugeka ayaaya kotega Yuta veane omainaya veapi hugategahue.” huno higena havimainoe huno humaine.
ACT.22.22	“Yuta vea omainaya veapi ugahuema.” hia keleti amaipa haviya nehuya ala kegefafiti Polofena mage huya hae “Haegeno falino. Naa augafa kanomoa afaa omaigahigi ago haegeno falino.” huya humainae. 
ACT.22.23+ACT.22.24	Ala kenake nehuya siotaamia asagi neataleya kugukegeya kateya hagayu hu neatageno ati vayate ala kava kanomoa mage hie “Hailagi ataleho.” nehuno ati vayamogamife “Tokiya notifi Polona avaletama haiho. Vayayagamoya ala kefitima Polona ‘Haegeno falino.’ huya haya kemona aepaama havisuafe hegi kayoteti Polona aikolisageno ani kemona aepaa tahapaisie.” huno humaine. 
ACT.22.25	Higeya avaleya hegi kayoteti haegahe nofiteti kineatageno Poloa ani aliyate kava neyagaiya ati kanomofena mage huno havige “Lomu kahegi kemoa ‘Kanalelagi Lomu nofi kanomona kaiyekea havitama fatago hutama kaiyekea huoatenetama hegi kayotetila haeho.’ huno humainefi?” huno hamavige-maine.
ACT.22.26	Higeno ati vayatema kava neyagaiya kanomoa anima hia kea haviteno anile ataleneno ala kava kanomote mage huno mo hie “Kagaya hanaa hugane? Mani kanoa fatago huno Lomu nofi kano maine.” huno hapaiye. 
ACT.22.27	Higeno ati vayate ala kava kanomoa Polote eno mage huno havige “Kagaya Lomu nofi kano mainano?” huno havigegeno Poloa “E.” huno humaine. 
ACT.22.28	Higeno ati vayate ala kava kanomoa mage hie “Nagaya kamani vayala kasagoya monenia miyana amamitena Lomu nofi kano hapae-mainoe.” huno higeno Poloa mage hie “Kagaya ania humainanagi nagaya itanimoa nategena Lomu nofi kano fatago huna mainoe.” huno humaine. 
ACT.22.29	Higeya hegi kayoteti amigahema haya vayamoya ani kea haviteya anile aupaa neataleya vageno ati vayate ala kava kanomoa havigeno “Poloa Lomu nofi kano fatago huno mainegena nofila hutenoe.” huno tusi yate kolia humaine.
ACT.22.30	Kolia nehuno mo faeteno egamaga Yuta vayamoyama Polofe “Ma kava humaine.” huya humainaya kemona aepaa havigahe ayapiti nofila kalu heneateno ala mono note kava vayaene mukia Yuta vayamogami Kanisole vayaenefe “Melitalu hiho.” huno higeya melitalu humaletageno Polona avaleno elavino amunoamifi me hetitene.
ACT.23.1	Poloa Kanisole vaya amaulagafi agesagali-maineno mage huno humaine “Nafunaganagatamae nagaya kanale ka vai neayena mukia kanafiene meni kanafiene Anumaya Koti aulagafina naguamoa nagola havi kavala ohune huna nehue.” huno humaine. 
ACT.23.2	Higeno mono notema uhagote mainea kava kanomo agia Ananaiyasie avatema hetiya maiya vayafena mage hie “Avayale kayo aikoliho.” huno humaine. 
ACT.23.3	Higeno Poloa agaifena mage huno hapaiye “Kagaya nagaifena ‘Haeho.’ huka nehananagi Anumaya Kotia kagaila kahaegahie. Kagaya haviya hia kegiyamo agupile efe peni fale-malenea kana augafa kava nehuka kaguafina havi omaleka amegati savale kanomogae. Kagaya kahegi kefiti kaiyeke hunategahe nehuka ‘Haeho huka nehananagi ani kea ali neatagayane.” huno humaine. 
ACT.23.4	Huno higeya Polo avate hetiya mainaya vayamoya mage hae “Kagaya Anumaya Koti mono note uhagote mainea kava kanomofena kanale ohunea kea nehano?” huya humainae. 
ACT.23.5	Hageno Poloa mage hie “Nafunaganagatama musetami nehugi nagaya havi kava hue. Agayama mono note hagote kava kano maine kema havimainoleasina mani kea ohuleasinagi. Anumaya Koti autamafina mage huno kae-maleneane ‘Kava kanotamimofena kanale ohunesia kea ohiho.’ huya kae-malenagena age-mainoane.” huno nehie.
ACT.23.6	Huteno Poloa haviana nagoa Kanisole vayala Satiusi vayalagi nagoa Kanisole vayala Falasia vayalagi huya mainageno haviafene huno mage huno hamapaiye “Nagaya Falasia kanogina nenafaa Falasia kanomo nateneanagina nagaya ‘Fali-mainaya vayala hetigahae.’ huna nametiti nehua yateti kaiyekea hunategahe nehae.” huno humaine. 
ACT.23.7	Mani kema higeya haviteya Falasia vayaene Satiusi vayaene amunoamifi tusia ke vaiteya ani Kanisolefitila tolefi ali fako faka humainae. 
ACT.23.8	Naafene? Satiusi vayamoya mage huya nehae “Vayayagama fali-mainesafitila heotigahae.” huya nehuya “Ensole vayaene avamuene omainae.” huya nehayangiya Falasia vayamoya ani yayagahena “Lamage mainae.” huya nehayane. 
ACT.23.9	Anileti ala kefiti tusia ke nevaiya nagoa Falasia vayapiti nagoa kahegi kema havilinaya vayamoya hetiya mage hae “Ma kanoma agonana havi kavama nehia yana omalene. Ensole kanofi avamumoafi hapai-mainesia kea havigu Anumaya Kotiene tu huyafenagita afaa atalesune.” huya humainae.
ACT.23.10	Nehageya kasagoya kema vaiya yateti ati vayate ala kava kanomoa Polona aluga alugati avayu hisalega amunopiti aiya aya ali akalupeyafene huno ati vayamogamife “Lavitama amunoamifiti Polona avalesaga hutama tokiyaage notifinaga avaletama moteho.” huno higeya movaleya umainae.
ACT.23.11	Ani kegela Anumayamoa Polo avate me heti-maineno Polofe mage huno hapaiye “Kolia ohuka kagu kamena ali lokiya vaika maiyo. Kagaya Yelusalemuma maineka nagaifema hamapai-mainana kava huka Lomua mo huhaleka hamapaigane.” huno humaine.
ACT.23.12	Faeteya koma neliana nagoa Yuta vayamoya alitalu huya mage hae “Polona haesunageno falisie. Anumaya Koti aulagafina tamagelafa nehune menia tiene kaveene mosita maineta falisia yupa hataka huta negahune. Haesunagenoma ofalisiana Anumaya Kotia ali-haviya hulatesie huya hulokiya vai-mainae.” 
ACT.23.13	Ani kema hulokiya vai-mainaya vayala fotia (40) vayamoya humainae. 
ACT.23.14	Ani vayayagamoya mono note kava vayateene soka vayateene uya mage huya mo hamapaiye “Lagaya Polona haesunageno falisie huta menia tiene kaveene mosita maineta falisia yupa hataka huta negahune huta Anumaya Koti aufina hulokiya nevaune. 
ACT.23.15	Nevaunafe menia tamakayaene Kanisole vayaene ati vayate kava kanomofe ke hutama mage hutama hiho ‘Kaiyeke hutegahunagi Polona tagaite avaletama eho.’ hutama higeya yaufa tamakaitega evayi ohuneya katega avaleya neesageta hayamano.” huya humainae.
ACT.23.16	Hageno Polona asaamo nafanemoa ani kea haviteno ati vayamogami nopinaga haino Polona hapai-maine. 
ACT.23.17	Hapaigeno Poloa nagoa ati vayate kava kanomofena ke higeno egeno mage huno hapaiye “Ma nafanea mukia ati vayate kava kanomotega avaleka visanageno nago ke hapaisie huna nehue.” huno humaine. 
ACT.23.18	Hapaigeno mukia ati vayate kava kanomote avaleno vigeno mage huno mo hie “Nofipi kanoa, Poloa, ke higena ugeno ‘Ma nafanehe nago ke kahapaigahigi kagaitefe avaleka vuo.’ huno higena avalena eneoe.” huno hapai-maine. 
ACT.23.19	Hapaigeno mukia ati vayate kava kanomoa ani nafanea ayate alilino avaleno agegayalega anakaianige umaineana mage huno havige “Naane ke nahapaigahe emainane?” huno havige. 
ACT.23.20	Havigegeno ani nafanemoa mage huno hapaiye “Yuta vayamoya ke huya haya kiteya kagaifena mage huya kahavi-gegahe nehae ‘Ega Polona Kanisolete avaleka esanageta nagoene kemo aepaa havisune.’ huya kahavi-gegahe nehae. 
ACT.23.21	Huya hugahagi amakai kea havika akave omalo. Ani vayapiti fotia (40) vayaene nagoa vayaene Polona haekahe kafo maleneya mage huya hae ‘Menia tiene kaveene mosita maineta falisia yupa hataka huta negahune. Haesunageno ofalisigenoa Anumaya Kotia ali-haviya hulatesie.’ huya Anumaya Koti aulagafina hulokiya vaiteya menima kagaya avalekama visanafene huya kagava mainae.” huno humaine. 
ACT.23.22	Higeno mukia ati vayate kava kanomoa ani nafanemofena mage huno hapaiye “Manima nagaima hufalote huka nahapaina kea nagoa vayala hamaopaiyo. Nagi kagaya nagaitegatila ago vuo.” huno hutegeno umaine.
ACT.23.23	Tole kanolatana ati vayate kava yagai-mainaa kanolatafe ke higeana aageno mage huno hanapaiye “Talo tala hutana meni kegela naeni (9) kiloki tu hataletia (200) ati vayaene sevetia (70) hosi agupifi nevaya ati vayaene tu hataletia (200) keve nehaya ati vayaene Sisalia ugahae. 
ACT.23.24	Poloma maino visia hosi afuene talo tala hutetana aluya hutana kava yagaitana Polona fatago hutana avaletana ala Kamani kava kanomo ayapi moteo. Ani kanomo agia Filikisie.” huno humaine.
ACT.23.25+ACT.23.26	Huteno avona kaeno mage huno humaine “Nagaila nagia Kolotiusi Lisiasinae tusi kanale Kamani kava kanomoga Filikisigale mani avona kaena hu falu fala hunegatoe. 
ACT.23.27	Yuta vayamoya mani kanomona atafa huya hae falisaya kava hayanagi agaya Lomu kanoma mainea ke havitena ati vayaniene ani vayamogami amayapitila mo-vale-mainoe. 
ACT.23.28	Kaiyeke hutesaya kemo aepaa havigahe Kanisole vayaamile avalena lavimainoe. 
ACT.23.29	Avalena lavi-mainena havuana amakaiami ‘Kahegi kea atagae-maine.’ huya hayanagi falisia augafa havi kavala ohune. Nofi hutesua augafa kefo yaenena tamage huno ohune. 
ACT.23.30	Ohunegi nago kema havuana nagoa vayamoya ‘Kesi falakita haesunageno falisie.’ huya haya ke me nahapaigena havitena aupaa kagaitega hutogeno vie. Vigi kaiyekema hutesaya vayamoya kagaitega mo hufalote huya hu fatago hisageka havisane huna hamapaugeya nevae. Kenia male hano hie nagaini nagia Kolotiusi Lisiasinae.” huno avopina kae-malene.
ACT.23.31	Ati vayamoya kava kanomo ke akave maleya kege Polona avaleya Atipatalisi kumate umainae. 
ACT.23.32	Mo faeteya nagoa ati vayamoya eteya ageya hosimo agupifi nemaiya ati vayamoya Polona avaleya umainae. 
ACT.23.33	Sisalia uvayi huya ani avona ala Kamani kava kanomona mo-miteya Polona agai aule avaleya mo hetitenae. 
ACT.23.34	Mo heti-mainegeno ala Kamani kava kanomoa ani autama alino hapalino haviteno Polona mage huno havige “Kagaya hana kotega kano mainane?” huno higeno “Silisia kano mainoe.” huno humaine. 
ACT.23.35	Higeno haviteno mage huno hie “Kaiyekema hugatesaya vayama evayi hisagena kaiyekekaa havigahue.” huno nehuno ati vayafe “Helotima kimalenea Kamani nopi avaletama kava mo yagaitegeno maino.” huno humaine.
ACT.24.1	Faefua (5) kanamoa hano higeya mono nopi hagote kava kanomoa Ananaiyasiene nagoa vayatamaene nagola ke havino fatago nehia kanoa Tetulusiene Sisalia elaviya emaineya Polona kaiyekema hutegahe haya kea ala Kamani kava kanomona hapaimainae. 
ACT.24.2+ACT.24.3	Hapaigeno haviteno Polofe ke higeno egeno Tetulusia aepa heno Polona kaiyekea huneateno mage huno hie “Kanale Kamani kava kanomoga Filikisigae kagayama kava yagai-mainanafena tagaya kanaleya huta yuna heta mainonageka kasagoya kanale kavakeya huka kasagoya kumatema laya hisana kea hanageta aluya huta musekaa humainonane. 
ACT.24.4	Nagoa kene hugahe huanagi amusekaa nehunagi menima kahapaisuna kea osi kea havio. 
ACT.24.5	Tagayama agonana ma kanoa Poloe tusia havi kavayaga nehuno mukia kumate Yuta veamogami amunoamifina hetino ke vaino tu hisaya ke hamanepaino Nasaleti Yisasi kema nehaviya veamogami ala kanoami maine. 
ACT.24.6+ACT.24.7	Maineno tagaiti ala mono nopi hilato ohunea kava hugahe hianagi mo-tafa huta tagaiti kahegi keleti kaiyekea hutegahe hunanagi ati vayate ala kava kanoa Lisiasia eno tokiyaaleti tayapiti mevaleno umaine. 
ACT.24.8	Avaleno emainegi kagaya havigeteka kaiyekema hutesanana mukiama humainona kea agaia avayafiti aepaa hinageka havigane.” huno humaine. 
ACT.24.9	Higeya Yuta vayamoyaenena “Tamage nehie.” huya nagoene Polona kaiyekea hutenae.
ACT.24.10	Ala Kamani kava kanomoa Polofe “Kaiyeke huo.” huno ayateti avamename higeno Poloa mage huno humaine kagaya ayaaya kafufima ani nofi vayatela kaiyekema humatenana yafena havina kolia nohue. Naipa kanale yapiti kenonakalela kahapaisue. 
ACT.24.11	Hama-vigesanana kahapaisageka havigane nagaya ayaaya kanagefa Yelusalemua haina omainogi tuelufua (12) kana kanoa Anumaya Koti agi alisaga hugahe Yelusalemua haina mainoe. 
ACT.24.12	Hainama mauvana nagaya ala mono nopi mainena nagoa vayaenena kea ovainoe. “Nagaitela veala melitalu hiho.” huna ohunoe. Mono noyagafiene ala kumapienena ani kavala hugeya onagenae. 
ACT.24.13	Onagenagi menia kaiyekema hunenataya kemona ma vayamoya “Tamage nehune. Age-mainonanagita aepaa kahapaigahune.” huya hisaya keamia omalegeya nehae. 
ACT.24.14	Nehagi nago yafe kea hu-falote huna kahapaisue. Amakayama “Alu kategae.” huya nehaya kama, Yisasi kema nehaviya veamoya akave nehaya kana, taginagomoya nevaya kate neuna Anumaya Koti agia alisaga nehuna mukia kahegi kene Anumaya Koti amaune vayamogami kene havina nagupi malenoe. 
ACT.24.15	Nagupi malenogi amakayama haya kea “Anumaya Kotia fatago huya maineya fali-mainesaya veanene kefo kava huteya fali-mainesaya veanene ali hetimategahie.” huna nametitia nehue. 
ACT.24.16	Ani yafe Anumaya Koti aulagaleene veamogami amaulagaleene hilato ohunea kavala ohuna fatago huna maisua yafe kava yagaina nemauvane.
ACT.24.17	Mainoanagina ayaaya kafua alule mainoanagi menia Yuta nafunaganagamina nagoa mone amamisuafene huna Anumaya Koti muse yaene amigahe Yelusalemua hai-mainoe. 
ACT.24.18	Naugafaene naguaene sese hutena ala mono nopi haina amitena mainogeya nage-mainae. Nagaienena nagoa vayala me-litalu huya keyesoa ohagena mainoe. 
ACT.24.19	Mauvanagi nagoa Esiati Yuta vayamoya eya me nage-mainae. Amakayake nagaifena “Havi kava nehie.” huya humainaya ke kagai kaulagale me hunateho. 
ACT.24.20	Omesageyahena ma ma mainaya vayamoya nagayama Kanisole vaya amaulema heti-mainoa yupa “Havi kava humaine.” huya humainesaya yafena me kahapaiho. 
ACT.24.21	Kahapaigahagi nagaya ma yamaage amakai amunoamifina hetina humainoe “Veama fali-mainesafitila hetigahae.” huna humainoa keleti meni kanafina kaiyekea hu-nenatae huno humaine.
ACT.24.22	Higeno Filikisia Yisasi kema nehaviya veamoya haya kea havimaineanagino mage huno hie “Haile. Ati vayate ala kava kanoa Lisiasia elavino esigena kaiyeketamia fatago hulamategahue.” huno humaine. 
ACT.24.23	Huteno ati vayate kava neyagaiya kanomofe ke higeno egeno mage hie “Polona avaleka nofi nopina mo hutegananagi tokiyaage huka nofila hu oateka atalenegeya nefuya kavela afaa memiya aya hisae.” huno humaine.
ACT.24.24	Nagoa kanamoa hano hutegeno Filikisiene aamoa Yuta ale agia Talusilaene aageno Filikisia Polofe ke higeno eno Yisasi Kalaisife haviya amakupima maleya amametiti nehaya kea mehanapai-maine. 
ACT.24.25	Mage huno hanapaiye “Fatago hutana mainetana tanaku tanakesale kava yagai hetofa hutana maio.” Anumaya Kotia haenagama kaiyeke humatesia ke nehigeno Filikisia koli nehuno mage huno humaine “Haile. Menia nenataleka eteka vuo. Haenaga aliyania omalesigena nagoene kekaa havigahue.” huno humaine. 
ACT.24.26	Nehuno agesa mage huno havie “Poloma atalesugenoa nagoa mone namisifi?” huno agesa nehavino mukia yupa agaifena ke higeno egeana kaiyekea huana mainae.
ACT.24.27	Hume neaageno tole kafumoa hano hutegeno Filikisi aliyatema anonaa alimainea kava kanomo agia Polisiusi Fesatusie. Filikisia masave ageaino “Yuta vayamogamina hamaisia kava hugahue.” huno Polona nagoene nofi nopina atalegeno maine.
ACT.25.1	Fesatusia yagaisia kotega ago evayi huno tagufa (3) kana maiteno Sisaliati Yelusalemu haimaine. 
ACT.25.2+ACT.25.3	Haigeya mono note kava vayaene Yuta kava vayaene Polofena “Havi kava humaine.” huya hapaiteya mage hae “Musekaa nehunagi taya huka Polona hutegeno Yelusalemu eno.” huya humainae. Amakaya katega kafo maleneya haesageno falisia amakesaleti humainae. 
ACT.25.4+ACT.25.5	Hageno Fesatusia mage huno humaine “Poloa Sisalia nofi nopi mainegena nagaya osi kana kanoa maitena anilega ugahe nehugi tamakaitami kava vayamogatama nagaiene tavi-mainetama agaya havi kavama humainesiana kaiyekea mo hutegahae.” huno humaine.
ACT.25.6	Fesatusia eitia (8) kanao tenia (10) kanafiga Yelusalemua maiteno eteno Sisalia lavino faeteno koma neliana kaiyekema havi nopi umaineno mage hie “Polona avaletama eho.” huno humaine. 
ACT.25.7	Kema higeno egeya Yelusalemuti emainaya Yuta vayamoya avaale maigagi maineya “Tusia havi kava humaine.” huya kaiyekea hutayanagi nagoa aepaa tamage huya hu falote huya haopainae. 
ACT.25.8	Haopaigeno Poloa mage huno hie “Nagaya nagoa Yuta veamogami kahegi kene ala mono nopienena Lomu ala kava kanoa Sisaene ali-haviyana huoatenoe. Tamage huna nago kanomona havi kavala huoatenoe.” huno humaine.
ACT.25.9	Hianagi Fesatusia masave age aino “Yuta vayamogamina hamaisifa kava hugahue.” huno Polofena mage huno havige-maine “Kagaya kanale Yelusalemu haisanagena anilega haina kaiyekekaa havina fatago hugatesufio?” huno havige-maine.
ACT.25.10	Higeno Poloa mage huno hie “Menima Sisaa kaiyeke nehavia nopi heti-mainesugeka anile kaiyekenia haviteasine huna nehue. Kagaya ago havilinane nagaya Yuta vayapina nago kanomona havi kavala huoatenoe. 
ACT.25.11	Nahaesagena falisua kefo kavama humainoleasina kanalelagina faluleasinagi manima hunataya kaiyekemoa tamage huno aepaama omalesigekahena amayapina onateganagi ala kanoa Sisa ayapi natesanageno ani kaiyekea hunatesie huna nehue.” huno humaine. 
ACT.25.12	Higeno Fesatusia agaia Kanisole vayaene kea kea huteno mage hie “Sisaa kaiyekea hunatesie huka hanafe Sisatega ugane.” huno humaine.
ACT.25.13	Nagoa kanamoa hano hutegeno ala sauve kanoa Agalipaene asaamoa Peniasiene Fesatusina hu falu fala hutegahe Sisalia evayi humainae. 
ACT.25.14	Evayi huteana ayaaya kanagefa mainaageno Fesatusia Polo kaiyekea sauve kanoa Agalipana hanepaino mage huno hie “Filikisima mainea kanafina nago kanoa nofi nopi mainegeno Filikisia anifi ataleno umaine. 
ACT.25.15	Umaineanagina Yelusalemu haina mainogeya mono note kava vayaene Yuta kava vayaene agaifena nahapaiya ‘Kaiyekea huteteka hanageke yana amio.’ huya humainae. 
ACT.25.16	Hagena mage humainoe ‘Tagaya Lomu vayamogata ma auava kava nehunane. Nago kanomoa kaiyeke hutesia vayala amaule mainesageya kaiyekea hutetesageno anonaamile ‘Kagaya kaiyekema hugataya kea huo.’ huta hagoteta hisunageno hinageta haviteta fatago hugahune huta humainonane.’ huna hamapai-mainoe.
ACT.25.17	Hugeya male melitalu huya mainagena faetena aupaa kaiyeke humate nopi una ‘Polona avaletama eho.’ huna humainoe. 
ACT.25.18	Hugeya kaiyekema hutaya vayala hetiya aepa heya agaila kaiyekea hutayanagi ‘Naa kefo kavala humaine.’ huna nagesama havua kefo kavafena ohunae. 
ACT.25.19	Ohunagi amakaiami monoamihekeya agaienena ke nevaiya nagola fali-mainea kanoa, Yisasie, kanomofe, Poloa ‘Ani kanoa afaa hetino maine.’ huno higeya ke vai-mainae. 
ACT.25.20	Higena ‘Hanaa huna ani kemo aepaa havina fatago hisue?’ huna hutena mage huna havige-mainoe ‘Kanale Yelusalemua haisanagena kaiyekekaa havitena fatago hugatesufio?’ huna havige-mainoe. 
ACT.25.21	Havigogeno Poloa ‘Mainesugeno ala kava kanomoa kaiyekenia havisie.’ huno higena ‘Kanalelagi nofi nopi atesugeno mainesigena Sisate hutegahue.’ huna humainoe.” huno hie. 
ACT.25.22	Higeno Agalipaa Fesatusife mage huno humaine “Nagaya ani kanomo kea havigahue.” huno higeno “Kanalelagi egamaga kea havigane.” huno humaine.
ACT.25.23	Higeya mo faeteya kotigeya Agalipagani Penaisigania kanale konagali kena faiteana kaiyeke havi nopi vaageya ati vayate kava vayamoyaene ani kumate kava vayamoyaene tokaeya ani nopi hai-mainageno Fesatusia Polofe ke higeya avaleya emainae. 
ACT.25.24	Ageno Fesatusia mage huno humaine “Ala Sauve kanomoga, Agalipagaene mukia melitalu humainaya vayaene haviho. Ma ma agaya kanomofe mukia Yuta vayamoya Yelusalemuene ma kumateene maineya tokiyaage kefiti mage huya nahapaiye ‘Mani kanoa kaiyeke huteka haegeno falino.’ huya ala kefiti humainae. 
ACT.25.25	Hagena nagayama agoana mani kanomoa nagola falisia kefo kavala ohune huna hugeno Poloa ‘Lomu ala Sauve kanomo kaiyekenia havigahie.’ huno higena ‘Kanalelagika ugane.’ huna humainoe. 
ACT.25.26	Huanagi ani kanomoa falisia kefo kavama humainea kemoa omalegena ‘Na keleti kaiyekea huto.’ huna ala Sauve kanomotega autama kaesugeno visia kenia omalegena tamakaite avalena neogi ala kava kanomoga Agalipaga mani kanomo kaiyekea havilama huka havisanagena avona kaena atalesue huna tanakaite avalena neoe. 
ACT.25.27	Nagaya havuana nofi kanoa hutesugeno vinagena kaiyekema hutesaya kema kaena oamisuana haviya hugahie huna nehue.” huno humaine.
ACT.26.1	Agalipaa Polofe mage huno hapaiye “Kagaya kekaa huo.” huno higeno Poloa ayana haya huno kaiyeke hutea kenonaa mage huno humaine.
ACT.26.2	Agalipaga, ala sauve kanomogae, menia kagai kaule hufalote huna Yuta vayamoyama kaiyeke hunatenaya kemo anonaa hisua yafena muse nehue. 
ACT.26.3	Yuta vayamogatama nehuna kavaene ke nevauna aepaa kagaya ago age-mainanafene huna tusia muse nehue. Naa humainanafe musekaa nehugi kagaitema hisua kehena kasalola okahaenageka ako huka maineka havio.
ACT.26.4	Nafanema mainolegati Silisia mainoanagina haenagaa Yelusalemuma elavi-mainoana ani nofi veamoya kama vai-neayoa yana Yuta veamoya nage-mainae. 
ACT.26.5	Nayona nagaya Falasia vayamogami kahegi kema akave malogeya nage-mainaya yafema kahapaisugeyahena ani kea kahapaigahae. 
ACT.26.6	Kahapaigahagi nayoma taginagomogamifema Anumaya Kotia “Nago yana hulamategahue.” huno hulokiya vai-malenea kelema nametiti hua yateti menia kaiyekea hunatagena heti-mainoe. 
ACT.26.7	Anima hulokiya vai-malenea kelefena mukia tuelufua (12) Yuta nofi veamoya amametitia nateene kegeene ani yama hulatesiafene huya Anumaya Koti agia ayeme ayeme nevae. Nevagena Agalipaga, ala sauve kanomogae, nagaya ania huna nametiti hua yateti Yuta vayamoya kaiyekea maiya hunenatae. 
ACT.26.8	Naa higetama nagaya “Anumaya Kotia fali-mainaya veala ali hetimatene.” hunama hua kehena “Havige nehie.” hutama nehae?
ACT.26.9	Nayona nagaya “Nasaleti Yisasi agia alina mopafi atalesugeno lavisie.” huna alu kava alu kavala humatenoe. 
ACT.26.10	Mono note kava vayamoya “Naama huo.” huya hunatagena Yelusalemu maineya Yisasina amakua amitafa humainaya veamogamina amavalena nofi mo humatenogeya kaiyekema humataya yupa “Hamaegeya faliho.” huna humainoane. 
ACT.26.11	Yisasi veamogamina “Kalaisifena kamuge hatagetama vaimateho.” huna nehuna kasagoya mono nopi kayona mo neamamina nahai-vaina Yuta veane omainaya vayamogami kumapina moli-haviya huneamatoane.
ACT.26.12	Ani kava hisuafe ala mono note kava vayamoya hunatagena Tamasigusi ugahe umainoe. 
ACT.26.13	Ala Sauve kanomogae, yagemoa amunokano higena katega nehaugeno ikapinagati tusia vasa yamoa, yagemona agaseno ala yakefa, huno aivasa higena age-mainogeya nagaima navagi hageta hauna vayaene aivasa lahau-maine. 
ACT.26.14	Higeta lagaya mopafi asaga hu-lavita tagoya aye-maineta havugeno Yuta vayamogami kefiti mage hie “Sologae Sologae naa higeka nagaila ali haviya nehane? Aniama hanana avela hanegeno kagaikaa kagata neaiye.” huno humaine. 
ACT.26.15+ACT.26.16	Higena mage huna hue “Ala kanomogae kagaya lagae?” huna hugeno mage hie “Nagaya Yisasinae ali-haviya maikama hunatana kanomonagi hetio. Kagaila hugatesugeka nagai aliyana alika nagaima nagana yafeene haenagama kavelisua yafeene hamapaisanafene huna kagaitela evayi nehue. 
ACT.26.17	Nehuafe Yuta veane omainaya veamogamitega hugategahugi haenagama ali haviya hugatesaya Yuta vayapitiene Yuta veane omainaya vayamogami amayapitiene kavalena kaugafa aligatigahue. 
ACT.26.18	Yuta veane omainaya veamogamina asuma humainea amaulaga alika kaligali humatesanageya haniki-mainea yapima mainaya yana neataleya amakua aiyahae huya vasa yapi maisaya yafe hunegatoe. Satani kava yagai-mainea yapina neataleya amakua aiyahae huya Anumaya Koti kava yagai-mainea yapi maisaya yafe hunegatoe. Nagaife haviya amakupi maleya amametiti hisagena kefo yaamia aigeamatena atalematetena alu aotage anaganiene amavalena amatesugeya maisae huna hunegatoe.” huno humaine.
ACT.26.19	Agalipaga, ala Sauve kanomogae ani kema higena ikate age-mainoa yafenagina akave malenoe. 
ACT.26.20	Hagotena Tamasigusi utena anileti Yelusalemua uayamona anileti mukia Yutia kotega ute ete huna Yuta veane omainaya veateene mage huna hamapai-mainoe “Kefo yatamia neataletama tamakua aiyahae hutama Anumaya Kotitega etama kanale auava yana hisageya tamakuama aiyahae hisaya yana agesae.” huna hamapai-mainoe. 
ACT.26.21	Mani kema hamapai-mainoa keleti ala mono nopi mainogeya Yuta vayamoya natafa huya nahaesagena falisua kavala hunatenae. 
ACT.26.22	Hunatenagi Anumaya Kotia mukia yupa naya higena menia hetina mainena ala kava vayaene osi vayaenena tamahanepauve. Moseseene Anumaya Koti aune vayaene “Naa yana maa yana falote hugahie.” huya humainaya keage hamapai-mainoe. 
ACT.26.23	Mage huya humainayane “Anumaya Kotima taugafa aligatigahema hutenea kanomoa augafa agata aisigeno faligahie. Fali-mainesifiti mukia veala amakaseno uhagote-lamateno hetiteno hale yamaa hanesia kea Yuta veanene Yuta veane omainaya veanene hamapaigahie.” huya humainayane huno humaine.
ACT.26.24	Poloa na ke higeno Fesatusia ala kefiti mage huno hie “Pologae aifonafo ke maika nehanagi alu avo alu avoma maika nehapalina yayagamo aifonafo kavala hugatene.” huno humaine. 
ACT.26.25	Higeno Poloa mage huno hie “Fesatusigae, ala kava kanomogae, aifonafo kea nohugi kelamage nehue. 
ACT.26.26	Nehugi nagayama hua kemoa ala Sauve kanomoga Agalipagae havilinanagena hufalote huna nehue. Nagaya havuana mukia ani kavala falakiya ohunagi ani kavala ago age-mainane. 
ACT.26.27	Ala Sauve kanomoga, Agalipagae, kagaya Anumaya Koti amaune vayamogami kea ago havika kagupi maleka kametiti nehano? E, kagupina ago alika malana yana nagaya ago havilinoe.” huno hapaiye. 
ACT.26.28	Higeno Agalipaa mage huno hie “Menima hana keleti aupaa nagaya Yisasife havina nagupi malegahue huka nehano?” huno humaine. 
ACT.26.29	Higeno Poloa mage huno hie “Aupa kana kanoafi ayaaya kana mainesanano nagaya hua augafa kava huka Yisasife havika kagupi malesanafe Anumayamotega ke huna havi-negoe. Kagaifekeya mani kea nohugi mukia ma kanalema maineya nagai kema nehaviya veanenefe nagaya mainoa augafa kava huya maisae huna Anumayamotega havinegogi nofipi maisaya yafena nonahaiye.” huno humaine.
ACT.26.30+ACT.26.31	Higeya ala Sauve kanoa Agalipaene nago kava kanoa Fesatusiene Penaisiene amakaienema mainaya veanemoya hetiya alule umaineya kea kea mohu mehu huteya mage hae “Mani kanomoa nofila huteteya haesageno falisia augafa kefo kavala ohune.” huya humainae. 
ACT.26.32	Hayanagi Agalipaa Fesatusina mage huno hapaiye “Mani kanoa, Poloe, ‘Sisaa kaiyekenia havisie.’ hunoma ohuneleasina ‘Nofipitila atalegeno vino.’ huna huleasine.” huno humaine.
ACT.27.1	Polofe “Lomu kumate tipi kalefi ugane.” huya huteya avaleya nagoa nofipi mainaya vayaene amavaleya ati vayate kava kanomo ayapi amatenae. Ani ati kanomo agia Yuliusie. Ani kanoa Sisaa, Sauve kanomo, ati kanoa maineane. 
ACT.27.2	Nagaya Lukunae Alisatakusiene Poloene umainone. Alisatakusia Masetoniati kanoe. Osi kumaamo agia Tesalonaika kanogino tagaiene vigeta nago Atalamitiumu kumate tipi kalefi haisaga humaunageno tipi kalemoa Esia komo haopalega haigahe higeta hai-mainone. 
ACT.27.3	Nehaunageno kotigeta ega Saitoni kumate hai vayi hunageno Yuliusia Polona ali kayone huneateno “Kanalelagika vayakamogamitega visanageya ali kanale hulamatesae.” huno tatalegeta umainone. 
ACT.27.4	Umaigeta Saitoni kumala neataleta yasimoa tusiya huno alino halage higeta yasimoa osima hisiafe nago hagelimo amunopi hanea kumamo aupate eumainone. Ani kumamo agia Saipalusie. 
ACT.27.5	Hagelipi Silisiaene Pamafilia kumaene mogaseta Maila euvayima hunana ani kumamona ala agia Lisia eumainone. 
ACT.27.6	Maila mainonageno kava humainea ati kanomoa nago Alekasatalia tipi kalea ageteno ani tipi kalemoa Lomu ugahe higeno tavalegeta ani tipi kalefi haisaga humaita eumainone.
ACT.27.7	Tipi kalefima unana aiyayeno ounegi kasagoya kanagefa hako hako huno vigeno osi yasi kanoa aligeta Nitusi umainone. Yasimoa osi higeno nagola timo amunopi hanea kotega Kaliti komo aupate unana Salamone kumala aupaale hane. 
ACT.27.8	Kaliti limo agegayalega hako hako huta unana nago kumamo agia Kanale Ti kahaepatele huya nehaya ti agegayalega euvayi humainone. Ani agegayalega ala kumamo aupate Lasie huno hane.
ACT.27.9	Hako huta una yafe ayaaya kanagefa katega neunageno Yuta vayamoya kave monesiya kanamoa ago falote hianagi timoa ayamufa aigeno Poloa ani vayafe mage huno hamapaiye, 
ACT.27.10	“Nagaya nagesa havuana tipi kalefina kasageke huta nevisunageno afenoyatiene tipi kalene tagaitiene tusiya huno alihaviya tahaugahie.” huno hamapaiye. 
ACT.27.11	Hamapaiyanagi ati vayate kava kanomoa ani kea havino agupina omaleanagi tipi kalemo kayomaalema nealia kanomo kene tipi kalemo nefa kene havino akave malenegi Poloma hia kea havino akave omalene. 
ACT.27.12	Akave omalegeya ani kumala tusia yasima alia kanafinagiya kanale huya maisaya kumala omalegeya tipi kalema nealiya vayamoya ke huge havige huteya “Ani kumala neataleta Finikisia, Kaliti kumamo haupalega nagola tipi kalema malesuna kumafe avame huta visune. Ani kumatela yasima alisia kanalela mo maigahune.” huya humainae.
ACT.27.13	Amuko yasimoa ako huno aligeya “Kanalelagita ugahunagi afaa vigetao.” nehuya tipi kalema atafa hulino nemaiya yana alisaga huteya ani lipi kalea Kaliti limo agegayalega eumainae. 
ACT.27.14+ACT.27.15	Enevageno Kaliti kumateti tusia yasimoa alino egeta “Eteta ani kumate ugahune.” huta hunanagi ani yasimoa tipi kalea melino haviya huno aiyahae huno atalegeno ani yasimoa ayetufegeta emainone. 
ACT.27.16+ACT.27.17	Onana nagola hage limo amunopi hanea kumala osi kumamo avate eumainone. Ani kumamo agia Kautae. Neonageno yasimoa osia alino laga higeta tusi aliya aliyaamoya hevayu huya osi tipi kalea alisaga huya ala tipi kalefi maleneya ani ala tipi kalemoma kofa-nafa ohiseafene huya nomo aiyafi nofila kitafa humalenae. “Yasimoa ayetufesigeta Afelika komo ti kahaepatega mo haviya hugahune.” huteya anale asai-malenaya kena yasimoma ayetu-nefea kena kalu heya afepi maletageno yasimoa ayetu-fegeta emainone. 
ACT.27.18	Neeta mo faonageno koma neliana timoa ayamufaage higeya ani lipi kalefima hanea afenoyayaga aliya kalemoa yoyo huno visiafene huya hage lipi hagayu hagayu hu-talenae. 
ACT.27.19	Tagufa (3) kanale tipi kalemo aliya yamaa amakaiami amayapiti aliya tipi hagayu hagayu hutalenae. 
ACT.27.20	Kasagoya kanagefa yagene kanefienena oagogeno limoa tusiya huno ayamufa aigeta taugafa aligatisia yafema tametiti nehuna yana ago ataleta “Ani lipi fanane hugahune.” huta maita humainone.
ACT.27.21	Nehuya vayayaga ayaaya kanagefa kavela oneya maigeno Poloa amunoamifi hetino mage huno hie “Nafunaganagatama tamakaya havi kava hutama hagotenama tamahapauva kea ‘Kaliti kumala oatalesune.’ huna hua kea ohavinae. Tamakayama havileasina ma ma ali haviyama hulatea yana falote ohigeno afenoyatienena ovayagileasine. 
ACT.27.22	Nagi menia tamahanepauve kolia ohutama tokiya vaitama maiho. Tagaipitila nago kanoa ofaligahigi tipi kaleage haviyana hugahie. 
ACT.27.23	Nagaya Anumaya Koti nafane mainoanagina mukia kanafina agia alisaga hume hume neogeno meni kegela agaia ensole kanomoa navate me heti-maine. 
ACT.27.24	Heti-maineno mage huno nahapaiye ‘Pologae kolia ohuo. Kagaya Sisa aulela mo hetigananagino Anumaya Kotia mukia mani lipi kalefi kagaienema nevaya vayamogamina amaugafa aligatigahie.’ huno nahapaiye. 
ACT.27.25	Nahapaiyafe tamakaya mukiamogatama kolia ohiho. Anumaya Kotia nahapaiya avamete huno ani kate hugahie huna nagupi malena nametiti nehue. 
ACT.27.26	Nehuanagi yasimoa ali haviya hisigeta nagola ti amunopi hanea kumate vailagailita ugahune.” huno humaine.
ACT.27.27	Ani tipi kalefina tole sota onageno timoa ayamufaage higeta Metiteleniani hage li amunopi onageno kege amuno higeya tipi kalefi aliya vayamoya “Kumate uvayi hugahe aupa nehune.” huya humainae. 
ACT.27.28	Huteya augelifipi amegafi huya nofimo atupale tumo tumo yana kanaage ya ayeteya atalageno tipinaga lavitegeya alisaga huya agayana augelimoa ayaayaamoa fotia (40) mita humaine. Nagoene osia utonageya ania huya tipinaga ani nofila ataleteya agayana ti augelimoa tetia (30) mita humaine. 
ACT.27.29	Higeya “Havigu yafa agupifi visunageno yafamoa tahaiyafene.” huya koli huteya foa (4) tipi kalema atafa hulino maisia yana tipi kalemo aia kapiti tipi atalageno lavi-mainegeno yagemoa aupaa evayi hisiafene huya nunamuna humainae. 
ACT.27.30	Nehuya tipi kalefi aliya vayamoya koli huya “Faleta ugahune.” nehuya osi tipi kalea ali-talageno lipi lavigeya mage huya vayala ayemavataga hae “Tagaya kalema atafa hulino maisia yana agosisinapalega atalenone.” huya ayemavataga humainae. 
ACT.27.31	Hageno Poloa ati vayafeene amakaiami kava kanomofeene mage huno hamapaiye “Mani vayayagama ala tipi kalefima omaisayana tamakaila tamaugosamoa fanane hugahie.” huno humaine. 
ACT.27.32	Nage higeya ati vayamoya osi tipi kalema atafa hulinea nofila taga hutalageno osi tipi kalea tipina umaine.
ACT.27.33	Yagemoa evayi hugahe aupa higeno Poloa mukia vayamogamife mage huno hie “Tole sotana koli hutama kavela mositama onenagi menia kavela neho. 
ACT.27.34	Lokiyaage ke nagaya tamahanepauve ‘Kavela neho.’ huna nehue. Kavela netetama tokiya aligahae. Tamage lamahanepauve mukiamogatama kanale hutama uvayi hugahae. Nagoke kanoa fanane ohugahae.” huno humaine. 
ACT.27.35	Mani kea nehuno maya alino amaulagale Anumayamotega muse nunamu huno havigeteno kolino nemaine. 
ACT.27.36	Negeya ageteya amaipamoa kanale higeya amakaienena ania huya kavela ne-mainae. 
ACT.27.37	Tagaya lipi kalefima mainona vayala tu hataleti seveti sikisia (276) vaya mainone. 
ACT.27.38	Kavela nemamu huteya tipi kalemoa kanaagela ohisie huya viti avinayaga tipi aliya atalenae.
ACT.27.39	Yagema vayi higeya agayana noagaya kotega uvayi huteya agayana nagola timoa moyetagena humainea yatela kanale ti kahaepa hanegeya ageteya “Lipi kalemoa anile aupaa visie.” huya humainae. 
ACT.27.40	Huteya tipi kalema atafa hulino nemaiya nofila hekano hutaleteya aliya moli kagi meli kagi nehaya kayote kimalaya nofila aliya kaleyo humaleteya yasi alisia kena anale maleya atafa humalageno tipi kalemoa aiyayeno ti agegayalega ugahe nehie. 
ACT.27.41	Vianagi tipina kahaepamoa agoyagefa hai-mainea kahaepate haino anifi mo vailino agoyamona atafa huno tokiyaage huligeno kanagela ohuno hanegeno timoa tokiyaage huno aia katega aino kofanafa humaine.
ACT.27.42+ACT.27.43	Kofanafa higeya ati vayamoya nofima humatenaya vayafena “Hamaesunageya falisae. Havigu nago kanomoa tipiti faleno visigi.” huya hayanagi ati vayate kava kanomoa Poloa ofalisia agesa nehavino “Naa ohiho.” huno huneama-teno mukia tipi nagosa neaiya vayafe “Nagosa aitama ti agegayalega viho.” huno humaine. 
ACT.27.44	Higeta mukiamogata tipi kalemoma haviya hia yosamo ayamufa alita agupile maiteta ayetufeta ti agegayalega umainone.
ACT.28.1	Tagaya kanale huta evayi hune. Evayi huna komo agia Malata kumale huya tahapaigeta havimainone. 
ACT.28.2	Ani kumate vayayagamoya kanaleya huya ali kayone hulatageta mainonageno kola aiteno yasiage higeya ata kae-maleteya me lavaleya ata mo lota hulatenae. 
ACT.28.3	Poloa ata haefusa haya alino ata kaeyana nagola vayama nehaeya osifavemoa ata haefusa hayafiti augafa leno amuko higeno hati-lavino Polo ayapi menilage-lage humaine. 
ACT.28.4	Menilage-lage hulinegeya anile maiya vayamoya ageteya mage hae “Mani kanoa vaya hamaeno hevai-neamatea kanogino hage tipina ofalianagino fatago Anumayamoa anonaa alisiafe haeyanagino ago faligahie.” huya hae. 
ACT.28.5	Hayanagi Poloa ani osifavea alino aye-tafaino atafi ataleteno agaila augafa alino haviya ohigeno afaa maine. 
ACT.28.6	Afaa maigeya anile maiya vayamoya augafa halegino asaga hulavino falisiafene huya ayaayate agava maiyanagi nagola havi yamoa agaitela falote ohigeya eteya alu amakesa haviya mage hae “Agaya nago Anumaya maine.” huya havimainae.
ACT.28.7	Vayima huna mopamona aupaale hanea kumatela ti amunopi kotega kava kanomo mopae. Ani kava kanomo agia Pupiliusie. Ani kanomoa lavaleno nomaalega mo lateneno tagufa (3) kanafi kave yagita huno nelamino yagai-latene. 
ACT.28.8	Yagai-lateneno Pupiliusina nefaa amuko kaliene aiamoa tolo ya agea kaliene alino mainegeno Poloa mo-geteno Anumaya Kotitega havigeno augafale aya malegeno ani kaliamoa falu hu-tene. 
ACT.28.9	Falu hutegeya nagoa ani kumate kali vayamoya ageno Poloa kaliamia alino kanale humatene. 
ACT.28.10	Alino kanale humategeya tagaila kanale kava hulatageta maineta haenagaa ugahema hunageya tagaila nesuna yama aupa huna yana tamiteya tipi kalefi aliya latenae.
ACT.28.11	Tagaya tagufa (3) ika ani kotega maiteta nago tipi kalea, ala yasima alia kanafinagiya Malata kumate maiya tipi kalea, Alekasatalia kumateti emaiya tipi kalefi asaga humaita umainone. Ani tipi kalemo agoyalela tole kuyave netalamogani anamena talo humalenae. 
ACT.28.12	Ani tipi kalefima onana Sailakiusi kumate evayi huta tagufa (3) kana mainone. 
ACT.28.13	Sailakiusi kumala ataleta kagita kagita Legiumi evayi huta faenonageno yasimoa alino aepa hegeta nagoke taula mo faeteta Puteoli evayi huteta hati-lavita lipi kalea agola neataleta mopafi emainone. 
ACT.28.14	Puteoli nagoa mainaya tafu-taganagamina amakonageya mage hae “Tagaiene nagoke sota maigahae.” huya hageta anile maigeta Lomu kumatela umainone. 
ACT.28.15	Katega neonageya Lomu kumate mainaya tafu-taganaya “Katega neae.” huya haya kea haviteya eya nagola Apiusi maketie nehaya kumate me fotu hageya nagoa vayamoya “Talia (3) Natu Vayamoya Nefayaya Noyaga Hane.” huya haya kumate fotu hunageno Poloa ani vayala amaketeno Anumayamotega muse nehigeno aguamoa tokiyaage humaine.
ACT.28.16	Lomu kumatema unana ala kava kanomoa Polofe “Kanalelagika kagaikaa nopi mainesanageno nago ati kanomoa kava yagaigategahie.” huno humaine.
ACT.28.17	Poloa tagufa (3) kana maiteno ani kumate mainaya Yuta soka vayayagahe ke higeya melitalu hageno mage huno hamapaiye “Nafunaganagatama nagaya tagaiti nofi vayamogamiene taginagomoya humainaya kavaene alina haviyana ohunoanagi Yelusalemu nofila hunateteya Lomu vaya amayapi natenae. 
ACT.28.18+ACT.28.19	Lomu vayamoya kenima haviyana nagaipina nagoa nahaesagena falisua kenia omalegeya natalegahe hayanagi Yuta vayamoya ani kehena ‘Aao huya haya yafe nagoma visua kania omalegena ‘Sisa kaiyekenia havisie.’ huna humainoanagi nagaini nofi vayala kaiyeke humatesua yana omalene. 
ACT.28.20	Mani kema tamahapaisuafene huna ke hugetama agena tamahanepauve Isaleli vayamoya amametiti huya agava mainaya kanomofe havina nagupi malenoa yateti nofila hunatenae.” huno humaine. 
ACT.28.21	Higeya ani soka vayamoya Polofe mage hae “Nagoa Yutia vayamoya kagaifena avona kaeya tamigeta ohavinone. Nagoa vayatimoya tagaite eya ke hageta nagola havi kavama humainana kea me lahaopainae. 
ACT.28.22	Tahaopainagi mukia kotegati vayamoya Yisasina amakua aminaya veamogamifena ‘Havi kava maiya nehae.’ huya hageta ago havimainonagi menia kagaikaa kaguafiti hisana ke havigahune.” huya humainae.
ACT.28.23	“Na kanale havigahune.” huya hapali-maleteya ani kanalela mukia vayayaga Poloma mainea nopi me-litalu hageno Poloa natema aepa heno Anumaya Kotia kava yagai-matesia kea hamanepaino Anumaya Kotima Yisasina hutegeno emainea kanomo kea Mosese kae-malenea kefitiene Anumaya Koti amaune vayamoya kae-malenaya kefitiene amakaila amakua alino hetisigeya Yisasife haviya amakupi maleya amametiti hisayafene huno huge huge nehigeno yagemoa lavi fale-maine. 
ACT.28.24	Polo kea nagoa vayamoya haga neya amakupi malenagi nagoa vayamoya amakupina ali omalenae. 
ACT.28.25	Alu amaku amakesa haviya mohu mehu huteya ugahe nehageno Poloa mage huno hamapai-maine “Alu Aotage Avamumoa tamage huno Aisaiyana hapaigeno Aisaiyaa, aune kanogino, taginagomogamina mage huno tamage hamapai-maineane.
ACT.28.26	Kagaya mage huka veamogamina mo hamapaiyo ‘Tamakaila tamakesamoa havime havime haigahayanagi ani kemona aepaa havilama hutama ohavigahae. Tamaulagamoa kasagoya yupa ageme ageme haigahayanagi nago yana agelama hutama oagegahae. 
ACT.28.27	Mani kemona aepaama havisaya amaku amakesa omale veane mainae. Mani kema ohavisayafene huno amakesamoa ago tile-maine. Amaulagamoa ania huno ‘Oagesae.’ huno ago asu humaine. Mani kea amakesamoa havisigeno amaulagamoa agesigeno amakua aiyahae huya nagaitega esagena ali hilato humateyafene.’ huno higeya.” kae-malenayane.
ACT.28.28+ACT.28.29	“Anumaya Kotia mani kea tamakinagomogamiene tamakayaenefe lamaha-pai-maineanagi tamakaya lamakaveno hutenagi haviho Anumaya Kotia anima lamaku tamamema aligatisia kea Yuta veane omainaya veafe ago humateneanagiya ani veamoya havigahae.” huno humaine.
ACT.28.30	Poloa nago nona miya huteno ani nopi tole kafu maineno agaitegama aya veala kanaleya humatene. 
ACT.28.31	Huneamateno Anumaya Koti kava yagaimatesia kea huhaleno hamanepaino Anumayati Yisasi Kalaisi kanale mono kea huge amavelige huno kea hulokiya vaino higeya nagoa veamoya “Na kea ohuo.” huya kahegi oatenae.
ROM.1.1	Nagaya Polonae Yisasi Kalaisi aliya kanoa mainena Aposolo mainogeno Anumaya Kotia mukia vayapiti “Alu aotage kano maineka nagaila kanale mono kenia huhaleka hamapaiyo.” huno hunatene.
ROM.1.2	Ani kanale mono kea Anumaya Kotia nayona “Kamigahue.” huno hulokiya vaigeya agai aune vayamoya huhaleya Anumaya Kotina alu aotage autamaafi kae-malenayane. 
ROM.1.3	Ani kanale kea agaia Nafanemofe humaine. Ani Nafanemoa velafa maisiafe Teviti nofi vayapiti falote humaine. 
ROM.1.4	Falote huteno fali-mainefiti Anumaya Kotia tokiyaaleti aliheti-maineafe Alu Aotage Avamumoa “Ma kanoa tokiyaa hanegeno Anumaya Kotina Nafanea maine. Yisasi Kalaisia Anumayatimo maine.” 
ROM.1.5	Mainegeya agai agima alisaga hisayafe mukia kotega veamoya Yisasife haviya amakupi maleya amametiti huya agai kema ali hipoya hisayafe Anumaya Kotia Yisasi ayapitila kayone yana namiteno “Aposolo kano maiyo.” huno hunatene. 
ROM.1.6	Hunatenegi mukia kumate veanene tamakaiene Lomu mainaya veanene Yisasi Kalaisi anaga maisayafe ago hapali-lamatene.
ROM.1.7	Anumaya Kotia hau ayamopafi haigeno hapali-lamategetama alu aotage veanea Lomua mainae. Anumaya Kotia, Nelafaene Yisasi Kalaisia, Anumayatimoene kayone hisaya yaene tamaipa falu lamahaisia yaene tamamisae.
ROM.1.8	Hagotena ma yafe tamahapaigahue. Mukia ma mopale veamoya tamakaifena “Yisasife haviya amakupi maleya amametiti humainaya veane mainae.” huya lamakaifena hagena havimainoa yafena aluya huna lamakaifena Yisasi Kalaisi hulatenea yateti Anumaya Kotinimotega musena nehue. 
ROM.1.9	Anumaya Koti aliyama aluana naya mukiki huna agaia Nafanemo hulatenea yafe kanale mono kea hamanepaugeno Anumaya Kotia nage-maineanagina mukia kanafina nunamu huna tamakai tamakia ayena havinegoe. 
ROM.1.10	Notamakoafe menima tamakaitega visuafene huna havinegoe “Kagaika visua yafema kahainageka kana valinato.” huna havinegoe. 
ROM.1.11	Tamakuamoa tokiyaage huno maisia tokiya, Alu Aotage Avamumoa tamaminegi nagoa tokiyaene alisayafe tamaya hisue huna tamakaima tamakesua yafena tusiya huno nenahaiye. 
ROM.1.12	Mage nehue “Yisasife havitama lamakupi maletama tamametiti nehaya yatamimoa nagaila naya hisigena nagaya ania huna nagupima malenoa yanimoa tamakaila tamaya hisie.” huna nehue.
ROM.1.13	Nafunaganagatama ma yafe haviho nagayama Yuta veane omainaya veapina Yisasifena kanale mono kea hamapaugeya aliya amakupi malageno alagaa ayeno falote humainea kavala tamakaipi “Ania hisue.” huna mukia kanalela tamakaitega ugahe nehuanagi nagoa yamo kania maleno tilegena ounoe. 
ROM.1.14+ROM.1.15	Anumaya Kotia aliya aligena mukia veamogamina kanale huya nemaiya veanene, afa veanene, avoma nehapaliya veanene, avoma nohapaliya veanene “Yisasifena kanale mono kea hamapaiyo.” huno hunateneafene huna tamakaitega, Lomu mainaya veate, me lamahapaisuafe naguamoa henelie.
ROM.1.16	Yisasi kanale mono kehena nagayea nohue. Ani kefi Anumaya Kotina kasagoya tokiya yamaa hanegeya mukia ani kema haviya amakupi maleya amametiti humainaya veamogamina Anumaya Kotia amaku amamena aligatigahie. Yuta anagala hagoteno amaku amamena aligatiteno haenaga Yuta veane omainaya veamogamina aligatigahie. 
ROM.1.17	Ani kemoa mage huno tavenelie Yisasife haviya amakupi maleya amametiti humainaya veamoya kefo yana humainayanagi Anumaya Koti aulagafina fatago veane mainae. Ani yafena Anumaya Koti autamafina mage huno humaineane
ROM.1.17	“Fatago veane mainae huno humatenea veamoya Anumaya Kotife haviya amakupi maleya amametiti humainaya yateti mai kanale huya maigahae.” huya kae-malenayane
ROM.1.18	Mukia veamoya Anumaya Kotina amakaveno hutaya kava huya kefo yama hayafe kelamage kemona falaki-malenageno Anumaya Kotia ikapinagati haima vaiya yamaa lavenelie. 
ROM.1.19	Anumaya Kotia mukia veamogami amakusafinaga agaifema havisaya yana ago amaveli-maine. 
ROM.1.20	Anumaya Kotia ma mopama talo humalenea kanaleti aepa heno talo humalenea yateti agaila oagesuna alu aotage auava yamaaene agola maige maige hisuna tokiyaaene amaveligeya agelama huya age-mainayanagi “Noagona yafe nehane.” huya hisaya kanaamia omaleneafe Anumaya Kotia anonaamia amamigahie.
ROM.1.21	Amakaya Anumaya Kotina agemaineyagi agia alisaga nehuya “Kanale yana tamine.” huya agaila musena hu oateya afa amaku amakesale maineya aneginagi haya amaku amakesamoa hani yapi mainae. 
ROM.1.22	Maineya “Kanale tagu tagesaene veane mainone.” huya nehayanagi aneginagi huya mainae. 
ROM.1.23	Maineya agola maige maige tokiya hale yamaa hanea Anumaya Koti agia alisaga ohuya amakaveno huteteya aiyahae huya faligahe humainaya vefi, namafi, kala yagafi, osifavefi, amamena amayateti talo huya maleneya ani yate “Anumayati maine.” huya amakia alisaga humainae.
ROM.1.24	Naa kava maiya haya yafe Anumaya Kotia amatalegeya amaku amakesafinaga age hamaye huya havigu havagu amakesamo amavayu higeya kefo yamaage tokaeya nehuya amakaiami amaugafa ali haviya humainae. 
ROM.1.25	Anumaya Koti kelamage kea amakaveno huteteya havigeage ke nehaviya Anumaya Kotima talo humalenea yate “Anumayati maine.” huya muse-kase nehuya amakia alisaga humainagi ani yayagama talo humalenea Anumaya Kotina amakaveno hutenae. Mukia yupa agola Anumaya Koti agia alisaga hisuna kano maine. Tamage.
ROM.1.26	Anumayamona amakaveno hutaya yafe Anumaya Kotia amatalegeya tusi amakaye hisifa kava huya age hamaye haya kavala humainae. Aneamimoya anauamimoyaene humo kavala neataleya amafaluyaene havi kavayaga humainae. 
ROM.1.27	Nehageya vemoyaenena aamienama humo kavala neamataleya amaipafiti atamoa hetigeya nagoa ve amafaluyaene amaugafa age hamaye huya amakaye hisifa kavala humainayafe anonaamia amakaiami amaugafale alimainae.
ROM.1.28	“Anumaya Kotia afa kano maineanagita agaifena ohavigahune.” huya haya yateti Anumaya Kotia amatalegeya kefo amaku amakesa haviya ase ohu kavala humainae. 
ROM.1.29	Mukia kefo yana alu kava alu kavala humainae. Moli huliteya nehuya kumai he yane. Alu vayamogami yate age hamaye hu yane. Vayaamihe hu-haviya humate yane. Alu kanomo hia kavafe age hamaye nehaya yane. Vaya hamaeya falimate yane. Vayaamimoyaene tusi ke nevaiya yane. Havigeage savale kavale. Vayaamimofe “Naa kava nehae.” huya huatifi mafi nehae. 
ROM.1.30	Vaya amakia alihaviya nehae. Anumaya Kotina kame huneatae. Veganokano huya halakae halakau ke nehuya amakaiami amaugafa aliya haiteya amakaiami amaki alisaga humainae. Haegafa kefo kavala aliya falote nehuya itaafoamimo kea hefalanegiye. 
ROM.1.31	Aneginagi nehuya “Naa hugahune.” huya haya kea neatalae. Nagoamogamifena amahau amayamopafina ohamaigeya hamauna hu noamatae. 
ROM.1.32	Anumaya Kotia “Naa yama nehaya veala anonaamia amamisugeya aliteya agola faligahae.” huno humainea kea ani veamoya havilineyagi ani kefo yana maiya nehuya naa yamaagelomagi kefo yama haya veamogami amakia alisaga nehuya kefo yama haya yafena muse hu neamatae.
ROM.2.1	Kefo yama nehaya yafena nagoa veafena “Lamakaya naa kava nehae.” hutama nehutama amakaila fako hu neamatagi tamakaienena ania kefo kavala nehageno tamakaienena tamakaya nehie. Tamakaya kaiyeke humataya veamogatama ania kefo yana ago humainayafe kenonama hisaya kea omalene. 
ROM.2.2	Tagaya ago havimainone Anumaya Kotia kelamage keleti kefo yama humainaya veamogamina kaiyekea fako humateteno anonaamia alitagifeno neamamie. 
ROM.2.3	Neamamianagi hanaa tamakesa nehaviye tamakaya ania kefo yana nehaya veamogamife “Tamakaya naa kava nehae.” hutama nehutama ani kefo yana nehayanagi “Anumaya Kotia kaiyeke hulamateteno anonaa alitagifeno otamigahie.” hutama nehao? Aao kefo yana ago humainaya anonaa tamamigahie. 
ROM.2.4	Ifi Anumaya Kotia tusiya huno kayone yamaa tamamiteno aupaa kaiyekea hu notamategi ayaayate tamakava maime neuno kefo yama haya yafena anonaa aupaa alitagifeno notamamigetama “Ani kefo yana afa ya kana yane.” hutama tamakesa nehaviyo? Havige nehagi kefo yatamihena tamakua aiyahae hutama “Nagoene ohugahune.” hutama hisayafene huno Anumaya Kotia kayone hulamateno kaiyekema huotamatea yafena nohaviyo? 
ROM.2.5	Kaguamoa tusiya huno tokiyaage humainegeka “Kefo yaniahena nagua aiyahae ohugahue.” hukama nehana yafena Anumaya Kotia kagaila haima vai negatea yana halaya humaleneanagino kaiyekema humatesia yupa agaia fatago huno fako hulamateteno tamaveligahie. 
ROM.2.6	Anumaya Kotia mukia veamoyama humainaya yateti anonaamia alitagifeno amamigahie. 
ROM.2.7	Nagoa veamoya “Anumaya Kotia muse huno tagia alisaga hisigeta tokiyaaene hale yapi maisune.” huya kanale kava huge huge nehaya veamogamina Anumaya Kotia agola maige maige hisaya hamaimula amamigahie. 
ROM.2.8	Amamigahianagi nagoa veamoya amakaiami amaugafahekeya amakesa nehaviya kelamage kemona akave omaleya kefo yamo auava kava akave nemalageno Anumaya Kotia tusiya huno haiya vaimateteno amakata aisia yana amamigahie. 
ROM.2.9	Nagoa veamoya kefo kava maiya huge huge nehaya yafe Anumaya Kotia tusi kana yaene amaugafa amagata aisia yamoene amakaila alino aiso humategahie. Hagoteno Yuta veamogami amamiteno anileti Yuta veane omainaya veanenena amamigahie. 
ROM.2.10	Amamigahianagi fatago kavama nehaya veanea Anumaya Kotia halemainea tokiyaaene ala amakiene amaipamoa falu hisia yaene amamigahie. Hagoteno Yuta veamogami amamiteno anileti Yuta vea omainaya veanenena amamigahie. 
ROM.2.11	Anumaya Kotia mukia veafena nagoke agu agesale maineno neamamie.
ROM.2.12	Mukia veanea kahegi kema hamaopaigeya ohavineya kefo yama maiya humainesayana Anumaya Kotia ani kahegi keletila kaiyekea hu oamategahigi fako hinageya hanimo aguafi agola amakata aisia no maigahae. Mukia veanea kahegi kema havilineya kefo yama nehaya veanea Anumaya Kotia agaia kahegi keleti kaiyekea alino aye fako humategahie. 
ROM.2.13	Nagoa veamoya kahegi kema haviteya agoma atalenesaya veafena Anumaya Kotia “Fatago veane mainae.” huno hu noamategi kahegi kema akave nemalesaya veafe Anumaya Kotia “Fatago veane mainae.” huno humategahie. 
ROM.2.14	Yuta veane omainaya veamoya Anumaya Koti kahegi kea amakaipina omaleneanagi amakaiami amaku amakesafima hanea kema akave malayana akave malenaya kemoa amakaiami amaku amakesafiti ani kahegi kea ali falote humainae. 
ROM.2.15	Anumaya Kotia agaia kahegi kema amakuafima kae-malenea kea amave-ligeya amaku amakesamoa nagoma hia kanafina “Havi kava nehane.” huno kaiyekea hu neamateno nagoma hia kanafina “Kanale kava nehane.” huno humaineanagino taguafina ago kae-malegeno haneagino tavenelie. 
ROM.2.16	Nagaya Yisasima hulatenea kanale mono kema nehua kefiti ma kea hane, ma mopama hano hisia yupa Anumaya Kotia Yisasi Kalaisi avayafitila mukia veamoya falakiya humainesaya yafena kaiyekea humateteno fako humategahie.
ROM.2.17	Kagaya “Yuta kano mainoe. Mosese kahegi kea havina akave nemaloanagino naya hugahie.” huka kagaikaa kagi alisaga nehuka “Anumaya Koti nafane mainoe.” huka nehano? 
ROM.2.18	Kahegi kea ago huge kavelige hageka havilinanafe “Anumaya Kotima nehaiya kavafena havitena fatago auava yana ago havilinoa kano mainoe.” huka nehano? 
ROM.2.19	Kagaya ma kagesa nehavine “Kahegi kemo aepaa havilinogi aulaga asu humai kanomo visia kana aveligahue. Hani yapi mainaya veala ayevasa humategahue.” huka nehano? 
ROM.2.20	“Kahegi kemo aepaa havilinoafe nagoa kema ohavinaya veamogamiene osi osi nafaneyagaene humaveli hamaveli hugahue.” huka nehano? 
ROM.2.21	Alu veanea humave-nelinanagi naa higeka kagaikaahena ave notine? “Musufa yana ohiho.” huka huhaleka veala hamanepainanagi kagaikaa musufa yana nehano? 
ROM.2.22	“Kumai he yana ohiho.” huka veala hamanepainanagi kagaikaa ani kumaiya nehano? Ago falimainaya veafe “Anumayati maine.” huya amakisana nevaiya yafena “Onahautafa huno onahaiye.” huka nehananagi ani veamogami mono nopitila musufa yana nehano? 
ROM.2.23	Kagia alisaga nehuka “Kahegi kea havimainoe.” huka nehananagi ani kea ago alitagae-mainanafe Anumaya Koti agia ali haviya nehano? 
ROM.2.24	E, Anumaya Koti kema kae-malenaya autamafina Yuta veamogatihena mage huya humainayane “Tamakaitamia havi kavama nehaya yatamihena Yuta vea omainaya veamoya tamaketeya Anumaya Koti agihena kamuge hatageya vai neatae.” huno humaine.
ROM.2.25	Kahegi kema akave malesayana Yuta vayamoya humainaya kava huya amakoya anoya laga hu yamoa tamaya hugahianagi kahegi kema alitama atagaesayana tamaugafa taga nehaya yana afa ya kana yane. 
ROM.2.26	Amakoya anoya taga ohunaya vayala Yuta vea omainaya veamoya kahegi kemo akave malesayana Anumaya Kotia ani veafena mage huno hugahie “Nagaini nafaneyaga maineya amaugafa laga humalenaya vaya kana humainae.” huno humategahie. 
ROM.2.27	Kahegi kea akave maletama tamaugafa laga nehagi ani kahegi kema ali neatagaetama nagoa vayamoya, amaugafa laga ohunaya Yuta vea omainaya veamoya, kahegi kema haviya akave maleya tamakaila tamakaseya kanale kava nehaya yamoa “Havi kava nehae.” huno hulamategahie. 
ROM.2.28+ROM.2.29	Tayafigae Anumaya Koti veanea, Yuta veala, tama veane mainae? Amegati amaugafaage taga humalenayafe Anumaya Koti veala omainagi Anumaya Kotina amakuama amitafa humainayafe Yuta veanelafa mainae. Ani veala kahegi kema akave malenayafe amakaiami amaugafa taga ohunagi Alu Aotage Avamumoa amakupi emaineno haegafa amaku amakesa amamigeya mainae. Veamoya naama humainesaya veamogami amakia alisaga ohugahagi Anumaya Kotia agaiage amakia alisaga hugahie.
ROM.3.1	Yuta veamoya hanaa huya Yuta vea omainaya veala amakase-mainaya veane mainae? Amaugafa laga hu yamoa na kanale ya amamine? 
ROM.3.2	Tamage Yuta veamoya kanale yana kasagoya alimainae. Hagoteno Anumaya Kotia humainea kema kae-malenaya kea amayapi malene. 
ROM.3.3	Maleneanagi nagoa veamoya haviya amakupi maleya amametiti ohunaya yateti Anumaya Kotia “Hulokiya vaimalenoa yana mukia veamogamina oamamigahue.” huno hugahifi? 
ROM.3.4	Aao ania ohugahie. Mukia veamoya havigeage veane mainesayana Anumaya Kotia tamageage kano maine. Anumaya Koti avopina mage huya kae-malenayane
ROM.3.4	“Anumaya Kotiga humalenana kemoa ‘Fatago kano mainane.’ huno hugatene. Kaiyekema hugateleasina amakasateasine.” huya kae-malenayane.
ROM.3.5	Tagaiti kefo yatimoma Anumayamo fatago auava kavama avelisigeta naane hugahune? Anumaya Kotia kefo kava humainona yateti anonaa haima nevaiya yamaa lamiana “Fatago ohia kava nehie.” huta hisuno? Nani kea ohisune. Mukia veamoya nehaya ke nehue. 
ROM.3.6	Fatago ohunea kavala nohie. Fatago kavama ohisiana hanaa huno ma mopale veamogatina kaiyekea hulategahie?
ROM.3.7	Nagaya havigema nehua yateti Anumaya Koti kelamagemo auava yana amave-lisigeya agima alisaga hisayana naa hinageno Anumaya Kotia nagaifena “Kefo kava nehana kano mainane.” huno hunenate? 
ROM.3.8	Naama hisiana “Kanale yama falote hisia yafena kefo ya higetao.” huta hisuno. Aao, nagoa veamoya havige huya nagaife “Mani kea humaine.” huya haviya haviya-hunatenae. Mani kema humainaya veamogamina Anumaya Kotia kaiyeke humateteno haima nevaiya yana amamigahie.
ROM.3.9	Naane hisune? Tagaya Yuta veamogata nagoa veala ago amakase-mainono? Aao, tamage huna tamahapauve tagaya mukia veala Yuta veanene Yuta vea omainaya veanene kefo kava nehuna yamo alino aikagilatene. 
ROM.3.10	Anumaya Koti autamafina mage huya kae-malenayane
ROM.3.10	“Fatago kanoa omaitafa huno omaine. 
ROM.3.11	Nago kanomoa Anumaya Kotina aepaa ohavine. Nago kanomoa Anumaya Kotifena atia noaye. 
ROM.3.12	Ago ataleya kefo kavakeya humainaya veakeya mainagi nagokela fatago kanoa omaitafa huno omaine. 
ROM.3.13	Amavayafitila vaya komufitima hia kava huno himanaage nehie. Amavefunamoa havigeage nehuno ani amavaya aguafinaga osifavemoa vayama amahaegeya nefaliya augafa tina anifinaga hane. 
ROM.3.14	Kamuge vai yaene atuage ke nevaiya yaene amavayafina havate-maine. 
ROM.3.15	Amaiyayeya veala hamaesageya falisaya yategageya age nemalae. 
ROM.3.16	Mukia vea aliya haviya nehuya havi no maisaya yamaage neamamiye. 
ROM.3.17	Amaipa falu huya nagoke amaku amakesale akave malesaya yafena nohamaiye. 
ROM.3.18	Anumaya Kotifena amamayoa aiya kolia nohae.” huya kae-malenayane.
ROM.3.19	Tagaya havunagenoa Anumaya Koti kahegi kemoa ani kahegi kemo aiyafi mainaya veamogamife humaine. Ani yafe nago kanomoa “Nagaya kanale huna fatago kano mainoe.” huno ohisie. Naafenomagi mukia ma mopale veamogata Anumaya Koti aulagafina kefo kavakeya nehuna veane mainonafe kaiyekea hulateno anonaa tamigahie. 
ROM.3.20	Anumaya Koti kema akave malenea yateti Anumaya Kotia nago kanomofena “Fatago kano mainane.” huno hu oategahie. Kahegi kemoa nagoke yamaage tavenelie. “Kefo kava nehae.” huno tavenelie.
ROM.3.21	Menia Anumaya Koti aulagafina fatago veane maisuna yana ago tahapaigeta nehavune. Kahegi kema akave malenaya yateti ani yana falote ohunegi alu kateti falote humaineanagino Moseseene Anumaya Koti amaune vayamoyaene kae-malenaya kemoa anima kanale ya huta fatago kavama hisunafe tahapaimainae. 
ROM.3.22	Anima fatago huta maisuna kavala maa humaine, nago kanomoa Yisasi Kalaisi hulatenea yafe havino agupi maleno ametiti humainesia yateti Anumaya Kotia “Fatago kano mainane.” huno hutene. Alu kana omalene. 
ROM.3.23	Mukia veamogata kefo kavaageya nehunanagita Anumaya Kotina haisia kava hisuna tokiyatia kosa he-otateneanagita ikapinaga ohaigahune. 
ROM.3.24	Ohaigahunagi kefo yatimoa tagaila aikagilateneanagi Yisasi Kalaisia tagaila lavayu hisia miyana atalesiafene huno me faligeno Anumaya Kotia agaia kayone yamaaleti “Fatago veane mainae.” huno hulatene. 
ROM.3.25	Tagaya kefo yama huna yafena Anumaya Kotia aipa haviya hulateno vea amaulagafi “Yisasiga faligane.” huno hutegeno me falitegeno kolamaamoa elavi-mainea yafema havita tagupi maleta tametiti hunageno Anumaya Kotia aigetateno kefo yatia atalelatene. Anumaya Kotia nayona kefo yama humainaya veala amakata aisia yana anonaamia aupaa oamaminegi Yisasi Kalaisina hutegeno me falimainea yateti Anumaya Kotia agaia fatago kavama hia yana taveli-maine. 
ROM.3.26	Menia ma mopafi mainona kanafina agaia fatago kavakeyama nehia yana tavelisiafe Yisasina hutegeno me fali-maineafe mukia Yisasima hulatenea yafema haviya amakupi maleya amametiti humainaya veamoya kefo kavala humainayanagi Anumaya Kotia “Fatago veane mainae.” huno huneamate.
ROM.3.27	Naa humainegi tagaiti lagima alisaga hisuna kaana hanate hane? Omaletafa huno omalene. Mukia kahegi kema akave nemalona yateti tagia alisaga hisuno? Aao, tagaiti kanale kava huna yateti Anumaya Kotia “Fatago veane mainae.” huno huotatenegi Yisasia hulatenea yafe havita tagupi maleta tametiti huna yateti hunelate. Ani lagima alisaga hisuna kaana omalene. 
ROM.3.28	Tagaya mage nehune Yisasia hulatenea yafe havita lagupi maleta tametiti humainona yateti Anumaya Kotia “Fatago veane mainae.” huno hulategahie huta nehune. Kahegi kema akave malesuna yateti hu otategahigi Yisasia hulatenea yafema havita tagupi malona yatetikeya ani kea hulategahie. 
ROM.3.29	Hanaa humaine? Anumaya Kotia Yuta veamogami Anumaya Kotikeya maineo? Ifi Yuta vea omainaya veamogamiene Anumaya Kotiami maineo? Aao, mukia veala Yuta veanene Yuta vea omainaya veanene Anumaya Kotia Anumayaami maine. 
ROM.3.30	Anumaya Kotia nagoke agaiage maineafe Yuta veamoya Yisasima hulatenea yafema haviya amakupi maleya amametiti humainaya yateti Anumaya Kotia “Fatago veane mainae.” huno humateno Yuta vea omainaya veanene Yisasia hulatenea yafema haviya amakupi maleya amametiti humainaya yateti Anumaya Kotia “Fatago veane mainae.” huno humatene. 
ROM.3.31	Ani kea ago humainonafe Yisasife havita lagupi malenona yateti “Anumaya Koti kahegi kemoa afa ya kana ke hane.” huta nehuno? Aao naa ohutafa humainonagi kahegi kemona ali hetita ali lokiya nevaune.
ROM.4.1	Apalahamua Yuta veamogati taginagomofena naane hisune? 
ROM.4.2	Apalahamua agaia aliyateti mukia kahegi kemona akave maleneafe Anumaya Kotia “Fatago kano mainane.” huno hileasina Apalahamua agaia agia alisaga hileasinagi Anumaya Koti aufina naa kavala ohune. 
ROM.4.3	Anumaya Koti autamafina mage huno kae-malenayane
ROM.4.3	“Anumaya Kotia Apalahamufena ‘Naa hugategahue.’ huno hulokiya vai-malenea kehena ‘Lamage hanafe ania hunategane.’ huno agupi maleno ametiti hiafe Anumaya Kotia mage huno hutene ‘Fatago kano mainane.’ huno huteneane.” huya kae-malenayane.
ROM.4.4	Veamoya aliya nealiya yateti miyama alinuyahena ani miyafena “Afaa muse ya nelamie.” huya nohagi “Aliya alimainona anonaa nealune.” huya nehae. 
ROM.4.5	Nago kanomoma “Kahegi kema mukia kanalema akave malesuafe Anumaya Kotia ‘Fatago kano mainane.’ huno hunategahie.” hunoma ohisiana “Anumaya Kotia agaiage kefo kava nehia kanomofena ‘Fatago kano mainane.’ huno hutenea kanomoa nagaila ‘Fatago kano mainane.’ huno hunategahie.” huno ametiti humaineafe Anumaya Kotia anima agupi maleno ametiti humainea yana ageteno “Fatago kano mainane.” huno huneate. 
ROM.4.6	Yuta veamogatina taginagomoa, Tevitia, mage humaine nagoa veamoya kahegi kea akave omaleya Anumaya Kotife haviya amakupi malesayana Anumaya Kotia amakaifena “Fatago veane mainae.” huno humatesia veamoya tusia muse hugahae. 
ROM.4.7	Tevitia amakaifena mage huno Anumaya Koti avopina humaineane
ROM.4.7	“Veamogatama kefo kavama haya kavala Anumaya Kotia ago aigetamateno atalelamateneafe muse hiho. Kefo yama haya kavala ago ayehami-taleneafe muse hiho. 
ROM.4.8	Anumayamoa nago kanomo humainea kefo yafena havino oamino age kanitesiana ani kanomoa muse hugahie.” huno humaineane.
ROM.4.9	Amaugafa laga humainaya Yuta vayafekeya ani musena hisae huno nehio? Aao, amaugafa laga ohunesaya veanene ania huya musena hugahae. Apalahamufe tagesa havisune. Anumaya Kotia Apalahamufena “Naa kavala hugategahue.” huno hulokiya vaimalenea kehena “Tamage hananagika ania hunategane.” huno agupi maleno ametiti humainea yateti Anumaya Kotia “Fatago kano mainane.” huno hutene. 
ROM.4.10	Apalahamua hanaa huno mainegeno Anumaya Kotia “Fatago kano mainane.” huno hutene? Agoya anoya laga hutegeno huteneo? Aao, laga ohunea kanafi ani kea huteneane. 
ROM.4.11	Hagoteno augafa laga ohuneno Anumaya Koti kea havino agupi maleno ametitia humainea yateti Anumaya Kotia “Fatago kanoa mainane.” hunoma hutenea yafema veamoya havisaya yafe augafa laga humaine. Ani yafe mukiamoya amaugafa laga ohuneya Apalahamuma humainea kava huya Anumaya Kotife haviya amakupi maleya amametiti humainaya yateti “Fatago veane mainae.” huno humatenesia veamoya Apalahamuna aginagomoya mainae. 
ROM.4.12	Mainagi nagoa veamoya amaugafa laga humainayanagi ani kavakeyama ohayana Apalahamuma augafa laga ohunea kanafima humainea kava huya Anumaya Kotife haviya amakupi malenaya kavaene humainaya veamogami totoamimo maine.
ROM.4.13	Anumaya Kotia Apalahamuene aginagomoenefe mage huno humaineane “Mukia ma mopagefa kava yagaisayafe tamamigahue.” huno hulokiya vaimalene. “Kahegi kemona akave maletesagena tamamigahue.” huno ohunegi “Tamakaya Anumaya Kotife havitama lamakupi malagena ‘Fatago veani mainae.’ huna hulamatoafe tamamigahue.” huno humaineane. 
ROM.4.14	Kahegi kema akave nemalaya veamoya alileasina haviya amakupi nemalaya yamoa afa ya kana higeno hulokiya vai-malenea kemoa falote ohileasine. 
ROM.4.15	Kahegi kemoa Anumaya Kotina hai vaigeno anonaa nelamianagi kahegi kema omalesina “Ago ali neatagaune.” huya ohaleasine.
ROM.4.16	Anumaya Kotia hulokiya vai-malenea kemoa kayone nehia yamaaleti falote hisiafeene mukia Apalahamuna aginagomoya alisaya yafeene “Agaife haviya amakupi maleya amametiti humainaya yateti aligahae.” huno humaine. Kahegi kema akave nemalaya veamoyage oaligahagi taginagomoa, Apalahamuma, ametiti humainea kava hisuna veamogatina Apalahamua nealafa maine. 
ROM.4.17	Mage huya Apalahamufena kae-malenayane
ROM.4.17	“Kagaya mukia kotega veamogamina totoamimoga maigane.” huya kae-malenayane.
ROM.4.17	Apalahamua Anumaya Kotife havino agupi maleno ametiti humaineafe Anumaya Koti aulagalela tototimo maine. Anumaya Kotia falimainaya veala eteno hamaimula neamamino falote ohunea yamofena “Falote huo.” huno higeno falote humainea kano maine.
ROM.4.18	Apalahamua ani kehena havino ametitia hianagi nafanema atesia kanaamoa ago hano humainea yafena agesa ohavinegi “Mukia kotega veamogamina totoamimoga maigane.” huno humainea kele ametiti humaine. 
ROM.4.19	Ani kanafina Apalahamua vani hataletia (100) kafu ago hano hutegeno kolamoa ago hau higeno nafane atesia tokiyaa omalegeno aamoenena namo a mainea yafena tole agesa ohavinegi tokiyaage huno Anumaya Kotife havino agupi maleno ametitia humaine. 
ROM.4.20	Anumaya Kotia “Hugategahue.” huno humainea kehena “Namisio onamisio?” huno tole agesa ohavinegi Anumaya Koti agia alisaga nehuno havino agupi maleno ametiti hia yamoa alakefa humaine. 
ROM.4.21	“Hugategahue huno humainea yana namigahie.” huno agesa havilama humaine. 
ROM.4.22	Naa humaineafe Anumaya Kotia “Fatago kanoa mainane.” huno hutene. 
ROM.4.23+ROM.4.24	“Anumaya Kotia ‘Fatago kanoa mainane.’ huno hutene.” huno kae-malenea kea agaiagefekeyana ohunegi tagaienefe mani kea humaineane. Tagaya “Anumaya Kotia Yisasi Kalaisina falimainefiti alino hetitenea kano maine.” huta havita lagupi maleta tametiti hunageno “Fatago veanea mainae.” huno hulatene. 
ROM.4.25	Anumaya Kotia Yisasina kefo yatia ayehami-talesiafe hutegeno me falimaine. Faliteno tagaifena “Fatago veaneniae.” huno hulatenea kemona tokiyaage huno hanesiafe Anumaya Kotia Yisasina fali-mainefitila ali hetitene.
ROM.5.1	Tagaya Yisasia hulatenea yafema havita tagupi maleta tametiti humainonafe Anumaya Kotia “Fatago veane mainae.” huno hulatene. Anumayatimoa, Yisasi Kalaisi, ani kavala hulateneafe Anumaya Koti tokiya hale yapi maigahune. 
ROM.5.2	Yisasi Kalaisia agaia hulatenea yateti ka valilategeta Anumaya Kotina kayone yamaafi umaineta Anumaya Kotina tokiya hale yamaafi mo lokaeta maisunafe tametitia huta musena nehune. 
ROM.5.3	Ani yafekela musena nohunagi kana yapiti tokiya vaisuna yatimoa falote hisiafene huta kana yama vayi hiana ani yafena muse nehune. 
ROM.5.4	Tokiya vaisuna yatimoma hanesigenoa Anumaya Kotia muse hulatesia auava yatimoa falote hisigeno Anumaya Kotia tagu tamena aligatisiafe tametitia nehuta agava mainone. 
ROM.5.5	Anumaya Kotia Alu Aotage Avamula ago tamigeno lagupi mainegeno ani Avamuteti aluya huno hau ayamopafi nehaiya yana tamineafe tametiti hisuna yana afa ya kana ohugahigi taya hugahie.
ROM.5.6	Nayona tagayama kanale kava hisuna amukotima omalenea kanafina, Anumaya Kotima malenea kanafina, Kalaisia tagayama kefo yama nehuna veamogatilefene huno me falimaine. 
ROM.5.7	Nago kanomoa fatago kanomona aya hisuafene huno ofalileasine. Tamage nagoke kanomoa kayoneage kanomona aya hisuafene huno falileasino? 
ROM.5.8	Ohavinonagi tagaya kefo kavakeya huta maunageno Kalaisia tagaifene huno me falimainea yateti Anumaya Kotia tagaifena hau ayamopafi nehaiya yana taveli-maine. 
ROM.5.9	Agaia kolamaaleti kefo yama humainona anonatia aligeno Anumaya Kotia “Fatago veane mainae.” huno hulateteno nagoene taya huno kefo yama nehuna yana Anumaya Kotia hai vaino anonatia tamigahe hianagi Yisasima falimainea yateti tagai anona ago alimaineafe tagu tamena aligatigahie. 
ROM.5.10	Tagaya Anumaya Kotina kame huteta mainona kanafina agaia nafanemo falimainea yateti Anumaya Kotia “Afaa maiho.” huno ali falu hulategeta nagoke taipale maineta Anumaya Kotiene taipamoa falu higeta mainonageno Yisasia fali-mainefiti heti-mainea haimuaene maineanagino nagoene taya huno tagu tamena aligatigahie. 
ROM.5.11	Nagi nago yana Anumayatimoa, Yisasi Kalaisima hulatenea yafena Anumaya Kotife aluya huta musena nehune. Yisasi Kalaisia ago lavaleno Anumaya Kotiene nagopi ailokaelategeta nagoke taipale mainone.
ROM.5.12	Atamua, nagoke kanomo, kefo yana higeno ani kefo yama humainea yamoa ma mopafina falote hutegeno kefo yama humainea kumiamoa haneafe veama fali yana alifalote higeno mukia veamoya kefo yama hayafe anonaamia fali yamoa mukia veapina emaine. 
ROM.5.13	Kahegi kemoa omenegeno kefo yana haneanagino kahegi kema omalesina Anumaya Kotia nagoke nagokemogati kefo yatihena ohavisine. 
ROM.5.14	Atamu mainea kanaleti aepa heya veala falimainae. Falime falime uya Mosese mainea kanafina ania huya mukia falimainae. Nagoa veamoya Atamuma atagae-mainea kava huya oatagaenayanagi afaa falimainae. Haenagama esia kanoa Yisasi Kalaisi amemaa kana huno Atamua taveli-maine.
ROM.5.15	Atamuma humainea kefo yaene Anumaya Kotia kayone hulatenea yamoene nago avamete ohunegi alua lua humainae. Tamage nagoke kanomoa kefo yama humainea yateti mukia veala nefaliyanagi Anumaya Kotia tusi ya huno kayone yamaafiti nagoke kanoa, Yisasi Kalaisia, kanale yama hulatenea yana afaa lamigeno tusiya huno fali yamona agaseno kasagoya veala ali kayone humatene. 
ROM.5.16	Anumaya Kotia kayone hulatenea yaene Atamua kefo yama humainea anonaaenena nago avamete ohunegi alua lua humainae. Nagoke kanomoa kefo kavama humaineafe Anumaya Kotia mukia veamogamina kaiyekea humateteno “Hanimo aguafi agola tamakata aisia no maigahae.” huno humateneanagi kasagoya veamoya kasagoya kefo yana humainayanagi kayone humatenea veamogamina “Fatago veane.” huno humatene. 
ROM.5.17	Tamage nagoke kanomo kefo yana humainea yateti faliyamoa falote hu-maineanagiya mukia veamoya nefaliyanagi nagoke kanomoa, Yisasi Kalaisi, hulatenea yateti kasagoya veamoya Yisasia kanale ya huno kayone hulatenea yafema haviya amakupi malaya veamogamife Anumaya Kotia “Fatago veane mainae.” huno hu-matesigeya agola maige maige hisaya hamaimula aliteya Kalaisia hulatenea yateti tokiya vaiya maigahae.
ROM.5.18	Naa humaineafe nagoke kanomo kefo yana humainea yateti mukia veamogamina Anumaya Kotia kaiyekea humateteno “Hanimo aguafi agola tamakata aisia no maigahae.” huno hulateanagi nagoke kanomo fatago kava hu-maleneafe Anumaya Kotia agaife havino neamino kasagoya veamogamifena “Fatago veane mainae.” huno humatenea yateti agola maige maige hisaya hamaimula ago alimainae. 
ROM.5.19	Nago kanoa, Atamue, Anumaya Koti kea akave omaleafe mukia veamoya kefo yamaagela nehaya veane mainagi nagoke kanomoa, Yisasia, Anumaya Koti kea akave maleneafe Anumaya Kotia kasagoya veamogamifena “Fatago veane mainae.” huno humategahie.
ROM.5.20	Hu-mategahianagi Anumaya Kotia kahegi kema amamiana tusiya huya alitagae-mainae. Kefo yama haya yamoa alakefa hianagi Anumaya Kotia kayone hulatenea yamoa ani kefo yamona agaseno tusia yakefa hane. 
ROM.5.21	Kefo yama humainaya anonaa mukia veanea nefaliyanagi kayone hulatenea yamaa tusiya huno haneafe Anumayatimoa, Yisasi Kalaisi falimainea yateti Anumaya Kotia kayone hulateno “Fatago veanea mainae.” huno hulateteno agola maige maige hisuna tahaimula lamine.
ROM.6.1	Tagaya na ke hugahune? Tagaya kefo yama hisunagenoa Anumaya Kotia kayone hisuna yamaa tagaipina ala huno havatelatesie huta hisuno? 
ROM.6.2	Na kea ohutafa huta ohisune. Kefo kava nehuna yana ago ataleta falimainea augafa veane mainone. Falimainaya veamoya kefo yana ohugahae. 
ROM.6.3	Yisasi Kalaisiene alino tategeta aigamaeta agaiene falimainageya tima fale-latenaya kea ohavinao? 
ROM.6.4	Tamage tima fale-latenaya yamoa Yisasi Kalaisiene aigamaeta agaiene falunageno komufina hevailategeno Nelafaa tokiya hale yamaaleti Kalaisina komufitila alino hetitenea kava huno tagaienena ali hetilateteno haegafa tahaimula tamigeta ali-mainonafe kanaleya huta haegafa auava yapi vaiyesune.
ROM.6.5	Tagaya agaiene aigamaeta agayama humainea kava huta faliteta ania huta agaiene aigamaeta fali-mainefiti hetimainea kava huta hetigahune. 
ROM.6.6	Tagaya havimainone kefo yamo tokiya ago fali hano hisiafe nayoma nehavuna atafa lagu tagesa Yisasi Kalaisiene aigamaeno yafaga yosale ago fali-maineanagita tagaya kefo yamo aliya veane nagoene omaisune. 
ROM.6.7	Fali-mainesia kanomona kefo yamoa nagoene atafa ohugahie. Hai falimaine. 
ROM.6.8	Tagaya Kalaisiene aigamaeta fali-mainesunana ania huta agaiene fali-mainesupitila hetita maigahune huta tagupi havita malenone. 
ROM.6.9	Tagaya ago nehavune Yisasi Kalaisia fali-mainefiti ago heti-maineafe nagoene eteno ofaligahie. Fali yamoa tokiyaa omaletafa huno omaleneafe kava yagai oategahie. 
ROM.6.10	Nagoke yupa kanoa kefo yamo tokiya hegaseno fali-maineafe nagoene eteno ofaligahie. Haegafa haimu alino Anumaya Kotina haiya kava hisiafe maine. 
ROM.6.11	Naa humaineafe tamakaienena ani lamakesa havi havi hutama maiho, “Kalaisi falimainea avamete nagaya ago fali-mainoanagino kefo yamo tokiyamoa nagoene kava huonategahie. Yisasi Kalaisiene aigamaena Anumaya Kotina haisia kava hisue.” hutama hiho.
ROM.6.12	Na yafe kefo yamoa “Ala kavatami mainoe.” huno falisia tamaugafamoa “Age haye hisia kava huo.” huno kava oyagaisie. 
ROM.6.13	Kefo kava hisaya yafena tamaiya, tamayana, tamaulaga, kefo yamote aliyafena tamakua oamiho. Mukia Anumaya Kotina agaiage amiho. Tamakaya falimainafiti hetimainaya veane mainagi tamaugafamoa mukia kanale auava yama alisiafe Anumaya Kotina amiho. 
ROM.6.14	Tamakaya kahegi kemoa tamaku tamamena aligatisiafe tamametitia nohagi “Anumaya Kotia kayone hulateteno ago aligati-maine.” hutama nehae. Ani yafe kefo yamoa tamakaila “Na kava hiho.” huno ala kavatamia omaitafa huno omaisie.
ROM.6.15	Tagaya naane hugahune? Kahegi kemo akave malesune huta tametitia nohunagi Anumaya Kotia kayone hulatenea yafe havita tametitia nehuta kefo yana kanalelagita hisuno? Ania ohutafa huta ohugahune. 
ROM.6.16	Tamakaya ohavinao? Nago kanoma mukia lamaku tamakesa hakitama amitetama agai avaya ali hipoya hutama maisayana ani kanomo aliya veaa maigahae. Kefo yama hu yamo aliya veanema mainutamahena ani kefo yama nehaya anonaa alitetama falitama agola Anumaya Kotienena omaileasinagi tamakaya Anumaya Koti kea akave male yamo aliya veanema mainutamahena ani kema akave malaya anonaa alisageno Anumaya Kotia “Fatago veane mainae.” huno hulamategahie. 
ROM.6.17	Tamage nayona tamakaya kefo yamo aliya veane mainageno Anumaya Koti kea huhalagetama havilama hutama ago akave malenae. Naa humainayafe Anumaya Kotina musena huneatone. 
ROM.6.18	Kefo yamoma nofi hulamatenea yapitila Anumaya Kotia ago alino kalu helamategetama fatago yamo aliya veane mainae. 
ROM.6.19	Kema havi yatamimoa yaufa akavi ohuneafene huna veamogata tagu tagesafiti nehuna kea tamahanepaugi haviho hagotetama tamaiya, tamayana, mukia yatamia “Kefo yamo aliya nafane maiho.” hutama hu-mainayanagi menia tamaiya, tamayana, mukia yatamia fatago hisia yamo aliyate aminutamahena Anumaya Kotina alu aotage veanea maigahae.
ROM.6.20	Hagotetama kefo yamo aliya veanea mainetama fatago kavala ohisaya tamakesa havimainayane. 
ROM.6.21	Kefo yamo aliya veane mainetama ani kavala humainayafe anonatamia hana augafa kanale ya alimainae? Menia ani yafena tamakaye hisifa yamaage hanegi anonaa kanale yana oalinae. Ago falitetama Anumaya Kotienena omaisaya yamaage ali falote humainae. 
ROM.6.22	Kefo yamoma nofi hulamatenea yapitila menia Anumaya Kotia ago alino kalu helamateteno “Aliya veanimogatama maiho.” huno higetama mainageno ani aliyamo anonaa “Tamakaya alu aotage veanenia agola maige maige hisaya tamahaimula aligahae.” huno humaine. 
ROM.6.23	Kefo yamo aliya veamoya anonaamima alisaya yana fali yane. Faligahagi Anumaya Kotia nagola muse yana afaa nelamie. Anumayatimoa Yisasi Kalaisiene ailokaeta mainonafe agola maige maige hisuna tahaimula ago tamine.
ROM.7.1	Nafunaganagatama, kahegi kema havilama hulinaya veane, tamahanepauve veama ofaliya afaa mainaya kanafina kahegi kea akave maleya aiyaafinaga mainagi falisayana ani kemo aiyaafinaga omaigahae. Ani yafena lamakaya havimainafi ohavinae? 
ROM.7.2	Nagola avame kea tamahapaigahugi haviho. Nago amoa vele mainesigenoa kahegi kemoa neveene kino anatafa hulisigeana mainesaanageno nevema falisigenoa kinoma anatafa huligeana nemaia kemoa nagoene atafa hulino omaigahianagi afaa alu velela maigahie. 
ROM.7.3	Nevema ofalino afaa mainesigenoma alu vele visiana ani amofena “Kumai a mainane.” huya hugahagi nevema ago falisigenoa kahegi kemoa nofima kitenea yana ago kalu hemaineafe nago kanoma alisiana “Kumai he a mainane.” huya ohugahae. 
ROM.7.4	Nafunaganagatama hagotetama kahegi kemote tamametitia humainagi Kalaisi augafaene ailokaetama Kalaisiene fali-mainayafe kahegi kemona ago ataletama Anumaya Kotite kanale auava ya alitama falote hisayafe alu kanomoene, faliteno komufiti ago eteno heti-mainea kanomoene, ailokaetama mainae. 
ROM.7.5	Hagoteta tagaya atafa lagu tagesaene mainonageno kahegi kemoa “Naa kavala ohiho.” huno higeta ageta lahaye hisuna kefo tagu tagesa alino helafigeno mukia taugafamoa ania huno kefo yama hiafe fali yamaagela ali falote humaine. 
ROM.7.6	Humaineanagi meni kanafina tagaya Kalaisiene falunageno tatafama hulinea kahegi kea ago alino kalu hetalegeta menia haegafa lagu tagesa Alu Aotage Avamuteti Anumayamo kea akave nemalone. Nayoma hanea avopima kae-malenaya kahegi kemo akavema malenona augafa kavala nohune.
ROM.7.7	Naane hisune? “Kahegi kemoa havi yane.” huta hisuno? Naa ohutafa huta ohugahune. Kahegi kemoa kefo yama naveotileasina “Kefo yana nehue.” huna ohavuleasine. Ani kemoa “Alu kanomo yatela ageka kahayea ohuo.” huno ohileasina nagaya alu kanomo yatela agena nahayema nehua yafena nagayea ohileasine. 
ROM.7.8	Kahegi kemoa kefo kavala naveligeno kefo kavala falote huno mukia age nahayema hua yana naguafi falote nehie. Kahegi kema omaleleasina kefo yamoa fali-mainea augufa kava higena kefo yafena nagayea ohuleasine. 
ROM.7.9+ROM.7.10	Hagotena kahegi kema ohavinoa kanafina afaa mainoanagi kahegi kema falote higena agetena “Kefo yana nehuafe faligahue.” huna humainoane. “Tamahaimu tamamigahue.” huno humainea kahegi kemoa eteno kefo yama humainoafe nahaegena fali-mainoe. 
ROM.7.11	Kahegi kemoa “Naa kavala ohuo.” huno higena havuanagi ani kefo yamoa ayenavataga higena ani kefo yama humainoafe nahaegena fali-mainoe.
ROM.7.12	Kahegi kemoa alu aotage ke, tusiya huno fatago humainea keage hane. 
ROM.7.13	Haneanagi ani kanale yamoa nagaila nahaegena falimainofi? Naa ohutafa huno ohunegi kefo yamoa ani kanale keleti nagaila nahaegena falimainoe. Kefo yamoa fufu yate efalote hutegeno kahegi kemoa “Tusia havi kefo ya hane.” huno aepaa naveligena agetena “Tamage ani kefo yana ase ohu yane.” huna nehue.
ROM.7.14	Tagaya ago nehavune Anumaya Kotia kahegi kea ago tamineanagi nagaya mopale kanoa atafa nagu nagesaene kano mainogeno kefo yamoa nofi hunategena agai aliya nealue. 
ROM.7.15	Nagayama nehua yamo aepaa ohavinoe. “Nenahaiya yama hisue.” huna hua yana nohuanagi “Onahaiya yane.” huna hua yamaage mukia kanafina maina nehue. 
ROM.7.16	“Onahaiye.” hunama hua kavala huge huge maina nehue “Kahegi kemoa fatago humainea ke hane.” huna nehue. 
ROM.7.17	Menia ago havilinoe nagainia ani kavala maina nohugi kefo yamoa nagupi maineno ani kavala nehie. 
ROM.7.18	Nagaya havuana atafa naipafina nago kanale yana omalegena “Kanale kava hisua yafena nenahaiye.” huna nehuanagi ani kanale kavala hisua tokiyania omalene. 
ROM.7.19	“Nahaiya kanale kavala hugahue.” huna nehuanagi ani kavala nohugi kefo yafema “Onahaiye.” huna nehua yamaage maina nehue. 
ROM.7.20	“Onahaiyema.” huna hua yafema hisuana ani kavala nakainia nohugi kefo yama nagupima hanea yamo ani kavala nehie.
ROM.7.21	Ania nehigena mania augafa kavama huana nagaya “Kanale kavakeya hisue.” huna huanagi kefo yamoa nagaipina hanegena maina nehue. 
ROM.7.22	Naguamoa Anumaya Koti haiya kavafena nehaiye. 
ROM.7.23	Nehaigenoagi naulaga, nagesa, nayamoa mukia naugafamoa kefo yama hisaya amakesa huteya nagupima haneno Anumaya Kotifema nehaiya nagu nagesaene tu nehuya naugafamona kefo yamoya avaleya nofipi hayagiya ateteya “Tagai ke havio.” huya nehae. 
ROM.7.24	Avoneo kefo kava nehua kano mainoe. Falisua naugafale mainoanagino hana kanomo naugafa alino katigahie? 
ROM.7.25	Anumayati Yisasi Kalaisia nagu namena ago aligati-maineafe Anumaya Kotifena aluya huna musena huneatoe. Nagainia nagu nagesafiti Anumaya Kotina haiya kavala akave nemaloanagi atafa naipamoa kefo yamo akave nemale.
ROM.8.1	Yisasi Kalaisiene ailokaeta mainona veamogata Anumaya Kotia nagola kaiyekea hulateno kefo yama humainona anonaa otamigahie. 
ROM.8.2	Kefo yama huna falisua yamo nofipi mainogeno Yisasi Kalaisia falimainea yateti haimu hanea Alu Aotage Avamumo tokiyaleti ali kalu heno natalene. 
ROM.8.3	Kahegi kemoa “Fatago veane mainae.” huno hulatesia tokiyaa atafa tagu tagesamoa ani kahegi kea akave malesia tokiyamoa omalegeno ani kahegi kemoa tagaila alino kanale kavala hu otategahigi Anumaya Kotia nafanea hutegeno tagaya kefo veamogata mauna augafa avamete augafa kalimai kano emainegeno tagayama kefo yama humainona yateti tagata aisia yana anonatia Yisasina amigeno alino faligeno Anumaya Kotia kefo yatimo tokiyaa alitalene. 
ROM.8.4	Alitalegeta menia tagaya atafa lagu tagesalela tahanepaiya kavala huta vainoayonagi Alu Aotage Avamumo tahapaiya kava huta vaiyatete nehuta kahegi kemo fatago auava ya huta kaana vaineayone. 
ROM.8.5	Veamoya atafa amaku amakesalema vaiyayana amaugafa age hamaye hisaya yate amakesa havi havi huya ani katega nevayanagi nagoa veamoya Alu Aotage Avamumoa “Vaiyeho.” huno hia kate vaiyatetema hayana Alu Aotage Avamumona haiya amakesa havi havi huya mainae. 
ROM.8.6	Veamoya atafa amaku amakesale amaugafa age hamahaye hisayana faligahagi veamoya Alu Aotage Avamumo haisia yafema amakesa havi havi hisayana amaipamoa falu higeya agola maige maige hisaya hamaimula alimainae. 
ROM.8.7	Atafa amaku amakesale amaugafa age hamaye hisaya veamoya Anumaya Kotina kame tagiya kaeneateya Anumaya Koti kahegi kemona akave omaleya ani kea akave malesaya tokiyaamia omaletafa huno omalene.
ROM.8.8+ROM.8.9	Veamoya atafa amaku amakesa akave malesayana Anumaya Kotima haiya kavala ohaleasinagi tamakaya atafa tamaku tamakesa akave nomalagi Alu Aotage Avamumoa tamakupi maineafe agai kea akave nemalae. Nagoa veamoya Kalaisina Alu Aotage Avamuamoma amakupinaga omainesiana Kalaisi nafanea omainae. 
ROM.8.10	Kefo yama humainayafe tamaugafamoa ago falimainegi Kalaisia tamakupi mainenageno Anumaya Kotia “Fatago veane mainae.” huno hulamateneafe tamaku tamamemoa agola maige maige huno maine. 
ROM.8.11	Anumaya Kotia, Yisasina fali-mainefiti ali hetitenea kanomo, Avamumoa tamakai tamakupima mainesiana Yisasi Kalaisina fali-mainefiti ali hetitenea kanomoa tamakupi mainea Avamuteti manima falisaya tamaugafa ali hetilamateno tamahaimula tamamigahie.
ROM.8.12	Nafunaganagatama Yisasia hulatenea yafena anonaa amisuna yana hane. Atafa lagu tagesamoa kanale yana huotateneanagino agaila amisuna anonaa omaleanagita atafa lagu tagesa akave maleta taugafamoa age haye hisia kavala ohisune. 
ROM.8.13	Aao atafa lamaku tamakesalema vaiyesayana faligahagi Alu Aotage Avamumo tokiyaleti tamaugafa age haye hisia yama hae falisayana agola maige maige hisaya tamahaimuene maigahae. 
ROM.8.14	Anumaya Koti Avamumo kema akave maleya vaiyayana Anumaya Koti nafaneyaga mainae. 
ROM.8.15	Alu Aotage Avamumoa etetama koli hisaya nofipina hulamatesiafe tamakupina omenegi tamakaila “Anumaya Koti nafaneyaga maiho.” huno hulamatesiafe tamakupi emainegetama Anumaya Kotife “Tatao, Nelafao.” hutama nehae. 
ROM.8.16	Nehageno Alu Aotage Avamumoa agaia “Tamakaya Anumaya Koti nafane mainae.” huno lagupina tahanepaiye. 
ROM.8.17	Tahapaigeta tagaya Anumaya Koti nafanema mainonana Nelafa yana Kalaisiene tagai yatafa hapaegahie. He Kalaisiene kana yama alisunana ania huta agaiene tokiya haleyamaaene ala agiene aligahune.
ROM.8.18	Nagaya nagesa havuana haenagama Anumaya Kotia tokiya hale yamaa fufu yate ali falote hinageno tavelisigeta agesuna yafe tagesa haviteta “Meni kanafima tagata aiya yama nealuna yana afa ya kana humaine.” huta hugahune. 
ROM.8.19	Mukia Anumaya Kotima talo humalenea yana agesaga huya Anumaya Koti nafanemoya falote hisigeya agesaya yafe ageke huya agava mainae. 
ROM.8.20	Mukia Anumaya Koti talo humalenea yana kasaliya haviya nehae. Amakaya hamaiya yateti ani kavala nohagi Anumaya Kotia “Haenagaa kanale yama falote hugahie.” huno agaia anima kasalisaya nofipina humategeya mainae. 
ROM.8.21	Mainagi haenagaa Anumaya Kotia kasalino haviya hisia nofipima mainaya yana ali-talesigeta tagaya, Anumaya Koti anagamogatina, nofipiti tavayu hinageta ali-mainona tokiya hale yapi tagima hanea yana aligahune. 
ROM.8.22	Tagaya ago nehavune meni kanafina mukia Anumaya Koti talo humalenea yamoya amakatama aiyana anemoya nafanema ategahe hageno inamu yama alimatea augafa kava huya hume hume haiya meni kanafina neae. 
ROM.8.23	Neagi amakaiamigela ani kavala nohagi Anumaya Kotia tagaifena “Haenagaa mukia yama tamamigahue.” huno hagoteno Alu Aotage Avamula ago tamigeta avale-mainonanagi ania huta tagupi “Avonio.” huta kasalisia taugafa aligatisigeno haegafa taugafa falote hisigeno Anumaya Kotia agaia “Nafaneyagani mainae.” huno hulatesiafe tametitia nehuta agava mainone. 
ROM.8.24	Anumaya Kotia tagu tamema aligati-mainea kanafina mage huno humaine “Tamaugafa aligatisuafe tamametiti hutama nagava maiho.” huno higeta agava mainone. Nagola veamoya agoma alimainaya yafena agava ohugahae. 
ROM.8.25	Oagenona yama “Aligahune.” huta tametitilafama hisunana tamena malelava huta agava maigahune.
ROM.8.26	Maigahunanagi fulu fulu veane mainonafe “Naafe Anumayamotega nunamuna huta havigesune?” huta nehunanagi Alu Aotage Avamumoa “Vaeha.” huno ohavunamaa kea Anumayamotega taya huno havinege. 
ROM.8.27	Nehigeno Anumaya Kotia veamogatina taguafima hanea yana agelama huno neageno Alu Aotage Avamumona agu agesafima hanea yaene agemaine. Ani Avamumoa Anumaya Kotima haiya yafena ago haviteno Yisasi anagala amaya hugahe nunamuna huno havinege.
ROM.8.28	Tagaya ago havimainone Anumaya Kotife hamau amayamopafi nehamaiya veamoya, Anumaya Kotina agaima haisia kava hisayafe ke huno agaialega amavaleno amatenea veamogamite, mukia falote hisia yana kanale yaene kana yaene Anumaya Kotia alino kanale huneamate. 
ROM.8.29	Anumaya Kotia nayona ago amaketeno hapalimatenea veala agaia nafanemo avamete veane maisae huno amategeya mukia veala mainagi Kalaisina nafanea hagoteno ategeno “Ala nepuamimo maisiafene.” huno hutene. 
ROM.8.30	Anima hapalimatenea veafena ke huno agaialega amateteno kefo yamaage nehaya veane mainagi Yisasi humatenea yateti “Fatago veane mainae.” huno humateteno tokiya hale yamaa amamine.
ROM.8.31	Naa humaineafe tagaya naane huta hisune? Anumaya Kotia tagaima laya hisiana ta tagaila kamea hulategahie? 
ROM.8.32	Anumaya Kotia “Nafanenia otamamigahue.” ohutafa huno ohunegi afaa lagaife huno hutegeno emaineanagino mukia yama laya hisia yaene tamigahie. 
ROM.8.33	Anumaya Kotima hapali-malenea veanea ta kaiyekea humategahie? Anumaya Kotia agaia “Ago fatago veane mainae.” huno hulatene. 
ROM.8.34	Hana kanomo kaiyekea hulateno “Tagata aisia yana aligahae.” huno hulategahie? Yisasi Kalaisia faliteno hetino haino Anumaya Kotina tamaga ayatega maineno taya hisia yafena Nefatega ke huno nunamupiti havinegeafe nago kanomoa kaiyekea hulateno ali haviyana huotategahie. 
ROM.8.35	Kalaisia tagaifena tusiya huno hau ayamopafi nehaiya yamaa ta tahafalegahie? Tagaya kana yapi maisunano tusi lagata aisia yapino, veamoya havi kavama hulatesaya yapino, kafu kana falote hisigeno tagatesia yapino, mukia yatima omalesia yapino, nagoa havi kavamo tagaila alino haviya hisia yapino, tahaesageta falisuna yama falote hisia yapino? Ani yayaga hau ayamopafi nehaiya yana alino tahaofalegahianagino Kalaisia tagaifema hau ayamopafi nehaiya yamaamoa hanege hanege huno hanegahie. 
ROM.8.36	Anima havi yayagama falote hisia yafena Anumaya Koti autamafina mage huya kae-malenayane
ROM.8.36	“Kagai nafaneyaga mainonafe mukia yagefina tagaila tahaeya fali hano nehae. Tagaya sipi sipi afu kana huta mainonageya tagaifena ‘Hamaesuna veane mainae.’ huya nehae.” huya kae-malenayane.
ROM.8.37	Mukia mani havi yayagahema “Aoteyamaae.” huta hisune. Kalaisia tagaifema hau ayamopafi haumainea kanomo tokiyaleti mukia ani yayaga amakaseta mainone. 
ROM.8.38	Nagaya ani yafena havilama huna nagupi malenoe. Anumaya Kotia tagaifena hau ayamopafi nehaiya yana nago yamoa tahaofalegahie. Falisunano, mainesunano, ensole vayalo, Satani Avamulo, menima hanea yano, haenagama falote hisia yano Anumaya Kotia tagaifema hau ayamopafi nehaiya yana tahaofaletafa hugahae. 
ROM.8.39	Ikate yano mopamona afete hanea yano nagoa mukia Anumaya Koti talo humalenea yano Anumaya Kotina hau ayamopafima nehaiya yamaa tahaofaletafa hugahae. Anumayatimoa Yisasi Kalaisi hulatenea yateti agaiene ailokaeta mainonafe Anumaya Kotia lagaifena hau ayamopafi agola hauge hauge huno nehaiye.
ROM.9.1	Kalaisiene aigamaena mainoafe tamagelafa nehue. Havige nohue. Alu Aotage Avamumoa nagupi mainegena nagualeti tamage nehue. 
ROM.9.2	Yuta anaganimoya Yisasi kea ohaviyayafe mukia kanafina naipamoa kanaage nehuno nagata neaiye. 
ROM.9.3	Nagoke nofi anaganimoya amakua aiyahae huya Yisasi ke havisayafe Anumayamotega ke huna havigesugeno “Hai vainateno natalenegena hani yapi nagaila nenateka ani veala amavalesane.” huna havigesua nagesa nehavue. 
ROM.9.4	Nagai nofi anagala Isaleli veanea Anumaya Kotina nafaneyagaa mainageno Anumaya Kotia agaia tokiya hale yamaa amaveliteno alino hagelafi-matenea kea humateteno kahegi kea amamino agai agima alisaga hisaya aliyana amamino “Maa yama hulamategahue.” huno hulokiya vaimalenea kea hamapai-maine. 
ROM.9.5	Ani nofipiti tokiyaage taginagomoya falote humainayanagino Kalaisia Anumaya Kotima tamaugafa aligatigahie huno hutenea kanoa ani taginagomoyafiti velafa maisiafe falote humaine. Kalaisia mukia yana kava yagaino Anumaya Koti maineanagita mukia kanafina agola agia alisaga hisune. Tamage.
ROM.9.6	Anumaya Kotima hulokiya vaimalenea kemoa falote huno afa ya kana nehie huna nehuo? Aao na kea nohugi Isaleli veafe tamage nehue mukia ani veamoya Anumaya Kotina nafaneyagaa omainae. 
ROM.9.7	Mukia Apalahamuna aginagomoya nafaneyagaa omaitafa huya omainagi nayona Anumaya Kotia Apalahamufena mage higeno autamafina kae-maleneane
ROM.9.7	“Kagaika nafanemoa Aisakima atesia nafaneyaga kagai kaginagomoya maitafa huya maigahae.” huno humaineane.
ROM.9.8	Ani kemo aepaa mage humaine mukia vealavemoya nehaya kavateti Apalahamuma atenea nafaneyaga Anumaya Koti nafaneyaga omainagi Anumaya Kotia hulokiya vai-malenea kelema amametiti humainaya veafe “Apalahamuna nafaneyagaa mainae.” huno humateneane. 
ROM.9.9	Anima hulokiya vaimalenea kemoa mage huno humaine “Nagayama malenoa kanamoma efalote hisigenoa Selaa ne nafane ategahie.” huno humaineane. 
ROM.9.10+ROM.9.11+ROM.9.12	Ani yamaagefeno-magi taginagomoa Aisakia ko huteno aama Lepekana alitenegeno aipa yama hiana kuyave nafanelata aipafina kanale yano havi yano huana ohunaa kanafinagino Anumaya Kotima humaineana agaia haiya yateti veala hapalilatenea kava huno Anumaya Kotia mage huno itaanimofena hapaiye “Yage nafanekamoa haenaga nafanekamo aliya kano maineno akave malegahie.” huno humaineane. Ani yamofena mage huno humaine Anumaya Kotia veala kanale kavama humainayafene huno ohapaligahianagino haisia kanomofe ke hinageno agaitega egahie. 
ROM.9.13	Anumaya Koti autamafina mage huno humaineane “Yekopua nahau nayamopafi nahaiya kanogi Isoa onahaiya kano maine.” huno humaineane. 
ROM.9.14	Naa hu-maineanagita naane huta hisune? “Anumaya Kotia fatago ohia kava humaine.” huta hisuno? Aao naa kea ohutafa huta ohugahune. 
ROM.9.15	Mosesefena mage huno humaineane “Nago kanohema ‘Nahau hutena kalagi aitegahue.’ hunama hisua kanomona kalagila aitegahue.” huno humaineane. 
ROM.9.16	Naa humaineafe Anumaya Kotia kalagi aisia yana veamoya “Namisie namisie.” huya nehuya veamoya “Nayamufa aina aliya alisuafe kalagila ainategahie.” huya hisaya yatetila kalagila aioamategahie. Anumaya Kotia “Ma kanomofe nenahaiyanagina kalagi aitegahue.” huno hisia kanomona hau huno kalagila aineate. 
ROM.9.17	Anumaya Kotia Isipi sauve kanoa Felofe mage huno higeya kae-malenayane
ROM.9.17	“Alihetigatenoa yafe mukia veamoya tokiyania agesaya yafeene navagemoa mukia kumate ute ete hisia yafeene ‘Kagaya ala kano maiyo.’ huna ali hetigatenoe.” huno humaineane.
ROM.9.18	Anumaya Kotia haisia veamogamina hauna humateno kalagila aimatenegi agaia kema ohavisaya yafe nagoa veamogamina amaku amakesa alino aililematene. 
ROM.9.19	Nagoamogatama nagaifena mage hutama nahavigegahae “Naa nehianagi naa higeno veamogamifena ‘Havi kava nehae.’ huno nehie? Agaiama haisia agu agesa havisia yana ta ani yafena ‘Ohugane.’ huno hutegahie?” hutama hugahae. 
ROM.9.20	Hugahagi kagaya mopale kanomoga hanaa augafa kano maineka Anumaya Kotifena aka huka kea vaitegane? Mopaleti aye kakalifeno talo humalenaya yopamoa talo hutenea kanomofena “Naa higeka nagaila maa huka talo hunatenane?” huno hugahio? 
ROM.9.21	Aao, naa augafa kea ohugahie. Mopaleti aye kakalifeno talo humalenesia kanomoa talo humalenesia yana agaia yane. Nagola mopamo alaga alino nagola kanale susufanea talo huteno ani alagaleti havi aliyate susufanenema talo hisiana agaia yane. 
ROM.9.22	Anumaya Kotia ania humaine. Tagaya agaia talo humalenea susufane kana huta mainone. Nago susufane kana veamoya kefo yama humainayafe tusi hai vaimateno himamualeti “Amakata aisia yana amamigahue.” huno humaineanagi mailava huno amakava-maineno kaiyekea hu noamate. 
ROM.9.23+ROM.9.24	Amakava-maineafe tagaya Yuta veamoyaene Yuta vea omainaya veamoyaene agaialega visunafe ke hulatenea susufane kana veamogatihena, tusiya huno kalagila ailatenea veamogatina “Haenagama tokiya hale yania tamamisugetama aligahae.” huno hulatene. Nayona tokiya hale yamaa alisunafene huno talo hulatene. 
ROM.9.25	Ani yafena Hoseaa, Anumaya Koti aune kanomoa Anumaya Koti humainea kea mage huno kae-maleneane
ROM.9.25	“Yuta veapi omainaya veafena ‘Nagaini nofi anaga mainae.’ huna hugahue. Nagua oamaminesua anagafena ‘Nahau nayamopafi nenahaiya anaga mainae.’ huna hugahue. 
ROM.9.26	Anumaya Kotia ‘Nagai anaga omainae.’ huno humainea kumatega Anumaya Kotia amakaifena mage huno hugahie ‘Tamakaya nahaimu hanea Anumaya Kotinina nafaneyagania mainae.’ huno hugahie.” huno humaineane.
ROM.9.27	Aisaiyaa Isaleli veafe mage huno kae-maleneane
ROM.9.27	“Isaleli veamoya nafaneamima ateya atagufeyama hage li kahaepa kana huya kasagoya veane maigahayanagi osi anaga kanoa amaku amamena aligatigahue. 
ROM.9.28	Anumayamoa ma mopale mainaya veala kaiyekea humateteno ‘Naa yama aligahae.’ huno humainea kemona ani kavala fatago huno aupa kanoa humateteno ali hano hugahie.” huno humaineane.
ROM.9.29	Aisaiyaa hagoteno mage huno humaineane
ROM.9.29	“Mukia tokiyaa hanea Anumayamoa osia anaga kanoatihe kalagi aioamateleasina mukiamogatina Sotomu mainaya veanene Komola mainaya veanene faliya fanane humainaya kava huteasine.” huno humaineane.
ROM.9.30	Naa hu-maineanagita naane huta hisune? Yuta veapi omainaya veala fatago veane maisayafe kasageke vokela ohunaya veamoya afaa Yisasia hulatenea yafe haviya amakupi maleya amametiti humainaya yateti Anumaya Kotia ani veamogamifena “Fatago veane mainae.” huno humatene huta hisuno? 
ROM.9.31	Humateneanagi Isaleli veamoya tusiya huya kahegi kemona akave malesaya yafe kasageke vokela hayanagi ani kemona akave malelama ohunaya yafe fatago veanea omainae huta hisuno? 
ROM.9.32	E, ani ke hisune. Naa higeya fatago veala omainae? “Tagaiti kasageke hisuna aliyateti fatago veane maigahune.” huya hayanagi “Yisasia hulatenea yafema havita lagupi maleta tametiti humainonafe ‘Fatago veane mainae.’ huno hulategahie.” huya ohunayanagiya fatago veanea omainae. Yisasia yafa kana humaineanagi agaifena haviya amakupina omalenaya yafe ani haletona yafate ayalega amaiya aye-kayopeliya asaga hulavi-mainae. 
ROM.9.33	Anumayamo autamafina mage huya kae-malenayane
ROM.9.33	“Agegeho nagola aye hataga huliya asaga hulavisaya yafana Saiyoni malogeno hane. Asaga hulavigahayanagi agaifema haviya amakupi malenaya veamoya amakayea ohugahae.” huya kae-malenayane.
ROM.10.1	Nafunaganagatama Anumaya Kotia Yuta veamogami amaku amamena aligatisiafe aluya huno nenahaigena mukia yupa ani yafena nunamuna nehue. 
ROM.10.2	Amakayama nehaya kavala agetena mani kea nehue amakaya Anumaya Kotina haisia kavala aluya huya hisaya amaku amakesa nehaviyanagi anima haiya yafena havilama nohuya ani kavala nohae. 
ROM.10.3	Anumaya Kotia veafema “Fatago veane mainae.” huno humatenea yafena nohaviya “Ani kavala hulato.” huya havinokagi amakaiamima maiya auava yaamia “Anumaya Kotia ageteno ‘Fatago kava nehae.’ huno hugahie.” huya nehayanagi amakaiami humainaya yafe ani kea huoamategahie. 
ROM.10.4	Huoamategahigi Kalaisia hulatenea yafema haviya amakupi maleya amametiti humainaya veamogamifena Anumaya Kotia “Ago fatago veane mainae.” huno humateteno ani yafena Kalaisia Mosese kahegi kemona alifatago huno ali hano humaineane. 
ROM.10.5	Kahegi kema akave malesayana Anumaya Kotia “Fatago veane mainae huno humategahie.” huno Mosesea mage huno kae-maleneane.
ROM.10.5	“Nagoa veamoya mukia kahegi kema akave malesayana ani keleti vaiyegahae.” huno hu-maineane.
ROM.10.6	Hu-maineanagi nagoa veamoya Yisasi hulatenea yafema haviya amakupi maleya amametiti humainayafe Anumaya Kotia “Fatago veane mainae.” huno humatenea yamofena mage huno hie tamakuafitila mage hutama haviokeho “Ta ikapinaga haiteno Kalaisina avaleno elavigahie?” hutama ohiho. 
ROM.10.7	“Ta falimainaya veane nelaviya kapina Kalaisina fali-mainefiti avalegahe tavigahae” hutama havi okeho. 
ROM.10.8	Naane hie? Ani kemoa tamahanile haneteno tamavayale haneno tamakupi hane. Anima hu falote nehuna kea Yisasima hulatenea yafema havita lagupi maleta lametiti hisuna yafe humaine. 
ROM.10.9	Tamakaya tamavayafiti “Yisasia Anumayania maine.” hutama huhaneletama tamakuafitila “Anumaya Kotia Yisasina fali-mainefiti ali hetitene.” hutama tamakupi maletama tamametiti hisageno Anumaya Kotia tamaku tamamena aligatigahie. 
ROM.10.10	Taguafina Yisasia hulatenea yafena havita tagupi maleta tametiti humainona yateti Anumaya Kotia “Fatago veane mainae.” huno hunelate. Tavayafiti “Yisasia hulatenea yafe havina nagupi malenoe.” huta hufalote nehuna yateti Anumaya Kotia tagu tamena alinegatie. 
ROM.10.11	Anumaya Koti autamafina mage huno humaine
ROM.10.11	“Nagoa veamoya Yisasife haviya amakupi maleya amametiti hisayana amakayea ohugahae.” huno humaineane.
ROM.10.12	Anumaya Koti aulagafina Yuta veanene Yuta veapi omainaya veanene nago avamete huya mainageno Anumaya Kotia mukia veamogami Anumayaami maineanagiya mukia veamoya agaitega ke hisageno kanaleya huno amaya hisia yana kasagoya amamigahie. 
ROM.10.13	Anumaya Koti autamafina mage huno humaineane
ROM.10.13	“Mukia veamoya Anumayamo agi ayeya ke hisagenoa amaku amamena aligatigahie.” huno humaineane.
ROM.10.14	Aligatigahianagi Yisasia hulatenea yafema haviya amakupi omalesayana hanaa huya agia ayegahae? Yisasia hulatenea yafema ohavisayana hanaa huya agaifena haviya amakupi maleya amametitia hugahae? Nago kanomoma Yisasia hulatenea yafema huhaleno hamaopaisiana hanaa huya ani kea havigahae? 
ROM.10.15	Yisasia hulatenea yafema huhaleya hisaya veama hu oamatesayana hanaa huya ani kea huhaleya hugahae? Anumaya Koti autamafina mage huno humaineane
ROM.10.15	“Yisasife kanale mono kea, tamaipa falu hutama maisaya kema, alino esia kanoa kanale kano maineanagita muse hisune.” huno humaineane.
ROM.10.16	Mukia mani kema nehaviya veamoya haviya amakupina nomalae. Anumaya Koti autamafina Aisaiyaa mage huno humaineane
ROM.10.16	“Anumayamoga hana veamoya hamapauva kea haviya amakupi maleya amametiti humainae?” huno havige-maineane.
ROM.10.17	Amakupi maleya amametiti humainaya yamo havimainaya kefiti falote humaine. Anima havimainaya kea Kalaisife hamapaigeya havimainae. 
ROM.10.18	Nagaya maa huna tamahavi-negoe mani kanale kea ohavinao? Aao tamagelafa huna tamahapauve mukiamoya ago havilinae. Anumaya Koti avopina mage huno humaineane
ROM.10.18	“Amake aiyama haya kemoa mukia kotega ute ete huno keamimoa mukia kumate umaine.” huno humaineane.
ROM.10.19	Nagoene tamahavi-negoe mani kanale kea Isaleli veamoya ohavinao? Tamage huya ago havilinae. Hagoteno Mosesea Anumaya Kotima humainea kea mage huno humaineane
ROM.10.19	“Nagaya havigu veala, nago nofipi omainaya anagapiti amavalesugetama ani yafena tamaipa havi haviya humategahae. Nago nofi veala, kanaleya huya havisaya amaku amakesa omalenesia veala amavalesugetama ani yafena ke vaigahae.” huno humaineane.
ROM.10.20	Aisaiyaa tokiyaage huno Anumaya Kotima humainea kea mage huno humaineane
ROM.10.20	“Nagoa veamoya nagaifena natia noayesaya veamoya ago nagemainae. Nagaifema nagoa veanema hamavi-okenaya veamogami amaulagale ago fufute efalote hugeya nagemainae.” 
ROM.10.21	Isaleli veamogami-fena mage humaine “Ayaaya kanagefa nayateti ‘Eho eho huna kea huanagi nagai kea akave omaletama ke vaige vaige nehaya veamogatamae.” huno humaineane.
ROM.11.1	Tamahavigoe Anumaya Kotia agaia anagaa amanati-talenefi? Tamage naa ohune. Nagayaenena Isaleli kano mainoe. Nagaya Apalahamu kola mainena Penisamini nofi kano mainoe. 
ROM.11.2	Mani anagala nayona Anumaya Kotia ehema hapali-malenea anagaa amanati-oatalene. Ilaiya avagea Anumaya Koti avopima hanea kea ohavinao? Ilaiyaa Isaleli anagafe nunamuna mage huno Anumayamotega havige-maineane. 
ROM.11.3	“Anumayamogae veamoya kagai amaune veamogamina hamaeya falimateya kagaife afu heya kae-salamana hunegataya ata haluya helagaya vaineatalageya hagena nagainige nagoke mainogeya nahaegahe tusiya huya natineayae.” huno humaineane. 
ROM.11.4	Higeno Anumaya Kotia anonaalema humainea kea havilinao? Agai avopina mage huno kae-maleneane
ROM.11.4	“Kagaikage omainanagi Seveni tausenia (7,000) veamoya onatalenae. Yafateti talo humalenaya Anumayamo agia Palie agia alisaga huya amakua oaminaya anagania mainae.” huno humaineane.
ROM.11.5	Anima humainea kate meni kanaene Anumaya Kotia agaia kayone yamaaleti osi anagaa agaia veane maisayafe ago hapali-malene. 
ROM.11.6	Anumaya Kotia agaia kayone yamaaleti hapalimatenegi kanale auava yama nehaya yateti hapalimateleasina agaia kayone yamaamoa afa ya kana hileasinagi agaia kayone yamaaleti hapalimatene. 
ROM.11.7	Naa humaineanagita naane hisune? Isaleli veamoya Anumaya Kotia “Fatago veane mainae.” huno humatesiafe kasageke huge hugetayana oalitafa huya oaligeno Anumaya Kotia osi vea kanoa hapalimatenea veafe ani kea humatenegi nagoa veamoya ohavisayafene huno amakua alino aitalako humalene. 
ROM.11.8	Anumaya Koti avopina mage huno humaineane
ROM.11.8	“Anumaya Kotia amakuamona alino amaukalo kalo humateno amaulaga alino asu humateno amakesa alino aililemateno higeya kea ohaviya maime maime eya meni kanaene ani kavakeya huya mainae.” huno humaineane.
ROM.11.9	Tevitia ani avopina mage huno humaineane
ROM.11.9	“Ala imulema maisayana Anumaya Kotia kalifu hanagi-malesigeno amatafa hisigeya vailiya asaga hulaviya havi yaamimo anonaamia aligahae. 
ROM.11.10	Amaulagamoa hanikomako hisigeya oagetafa hisae. Mukia kana yama alimainayafe amakaveyamoene agola fago-koko huya vaiyesae.” huno humaineane.
ROM.11.11	Isaleli veamoya Yisasi kea amakaveno hutenayafe vailiya asaga hulaviya agola amakoya faimainao? Aao tamage huya naa ohunae. Yisasi kea amakaveno hutenaya yateti Anumaya Kotia Yuta vea omainaya veamogami amaku amamena aligatisigeya Isaleli veamoya ageteya “Tagaienena tagu tamena alilatisie.” huya age hamaye hugahae. 
ROM.11.12	Tamage Isaleli veamoya kefo kava huya yagalaya yafe nagoa ma mopafi veamoya kanale yana alimainae. Isaleli veamoya Yisasi kea amakaveno hutenayafe Yuta veapi omainaya veamoya kanale yana alimainae. Kasagoya Isaleli veamoya eteya Anumayamo kea haviya akave malesayana tusia kanale kanamoa falote humategahie. 
ROM.11.13	Nagaifena “Yuta vea omainaya veamogamite Yisasi kea huhaleka hamapaiyo.” huno higena Aposolo kano mainoafe muse nehuna mani aliyana nealua yafe tamakaya Yuta vea omainaya veamogatama tamakaife nehue. 
ROM.11.14	Manima nenahaiya aliyanialeti nagainia anagala, Isaleli anaga, nagoa alihetimatesugeya age hamaye hisageno Anumaya Kotia amaku amamena aligatisie huna nehue. 
ROM.11.15	Anumaya Kotia Isaleli anagala amanati-taleneafe mukia ma mopafi veafena mage huno humaine “Aigetamatena yuna helamatena nagoke taipa kalisune.” huno humaineanagi Anumaya Kotia eteno Isaleli veanema amavalesiana fali-mainafiti hetiya augafa kava hugahae. 
ROM.11.16	Hagoteya talo haya kai hamemo atupaa Anumaya Koti neamiyane mukia tamaaenena Anumaya Koti yane. Nagi yosamo hafuyama Anumaya Koti yama hanesiana mukia yosa akopayagae-nena Anumaya Koti yane. 
ROM.11.17	Anumaya Kotia agaia hoyafi hanea Olivi yosamona akopaa aye sasaeneataleno tamakaila Yuta veane omainaya veamogatamina, afai Olivi yosamo akopa kana hutama mainageno tamavaleno fukiteti aye kamaelamateteno nofi kilamategetama mainetama ani yosafiti timaa aitama nenae. 
ROM.11.18	Ani yafe tamakaya aye sasaetalenea akopaahena “Afa veane mainagi tagaya tamakaseta ala veane mainone.” hutama hu oamateho. Tamakaya akopamogatama timaa aitama tama yosamona amigeno nonegi hafuyafiti timaa aitama nenae. 
ROM.11.19	Tamakaya mage hutama nehae “Tagaya kanale veane mainonafe tagai akopama aye gamae-malesia yafena Isaleli akopala ago aye sasaetalene.” hutama nehae. 
ROM.11.20	Tamage Yisasife haviya amakupi omalaya yateti aye sasae-talegetama tamakaya Yisasife havitama tamakupi maletama tamametiti humainayafe aye gamae-malene. Tamakaila naa humaleneafe “Ala veane mainone.” hutama tamaugafa alitama ohaitama koli hutama tamakupi maletama tamametiti humainaya yama atalesayafe tamamayoa aino. 
ROM.11.21	Anumaya Kotia agaia Isaleli veamogamina akopa-tafamaa alino asasae-taleneanagino tamakaila ani kavama hisagenoa tamayoa okigahianagino ani kava huno tamakaila alino asasae-talegahie. 
ROM.11.22	Ani yafe Anumaya Kotia kayone hulate yamaaene kaiyeke hulateno haviyama anonaa tamisia yamaaene agelama hisune. Agaia kanale auava yamaa neatalaya veala kaiyeke humateno tusiya huno havi yana anonaa amamiyanagi tamakaila kayone hunelamate. Tamakaila kayone hulamateneafe tamametiti hisageno Anumaya Kotia nagoene kayone hulamategahigi naa ohisagenoa tamakaienena ago alino asasae-talegahie. 
ROM.11.23	Nagi alinoma asasae-talenea Isaleli veala akopayagamoyama ke nohavia yaamima atalesagenoa Anumaya Kotia eteno alino aigamaematesia tokiyaa hanegeno eteno amavaleno me maleno aigamaemategahie. 
ROM.11.24	Tamakaya Yuta veane omainaya veamogatama hagotetama afai Olivi yosafiti falote humainea akopa mainageno Anumaya Kotia vayamoya nohaya kava huno tamavaleno Isaleli veamogami Olivi yosale aigamaelamatene. Tamage mani akopayagamogamina tamaamoya Isaleli veamogamina amavaleno eteno hagote yosaamile maleno aigamaemategahie.
ROM.11.25	Mukia nafunaganagatama nagola falaki-mainea kema havilama hutetama aneginagi ohisae huna tamahanepauve. Nago kaiyagaa Isaleli anagamoya “Yisasi kea ohavigahune.” huya tokiya vaimainagi ani kavala agola ohugahagi Anumaya Kotia hapali-malenea Yuta vea omainaya veamogatama mukia Anumaya Kotina tamakua amisageno hiyama hinagenoa Isaleli veamoya eteya Yisasi kea havigahae. Havigu tamakaitamihe “Tagaya mukia ago havitafa huta havilinone.” hutama hisaya yafe mamona falaki-mainea ke tamahanepauve. 
ROM.11.26	Anumaya Kotia mukia Isaleli veala amaku amamena aligatigahie. Anumaya Koti autamafina mage huya kae-malenayane
ROM.11.26	“Yelusalemuti nagola amaku amamema aligatisia kanamoa falote huteno veamogamina kefo auava yaamia alitalegahie.” 
ROM.11.27	Anumaya Kotia mage huno humaine “Mani kea amakaiene alina nagokepi alina hagelafi nelamatoe. Mage huna hugahue mukia kefo yatamia alitaletena alina hagelafilamategahue.” huno humaine.
ROM.11.28	Isaleli veamoya Yisasia hulatenea yafena amakaveno hutenayafe Anumaya Kotina kame veaa mainae. Ania humainaya yateti tamakaila Yuta vea omainaya veamogatamina tamaya humainegi nayona Anumaya Kotia amakinagomogamife hamapaimaine. Isaleli veala hapalimateno amakaifena “Nahau nayamopafi nenagea veane mainae.” huno humaine. 
ROM.11.29	Tamage Anumaya Kotia hagoteno nagoa veala hapali-maleteno “Kanale ya hulamategahue.” huno huteno haenagaa agu agesa eteno havino aiyahae ohugahie. 
ROM.11.30	Hagotetama tamakaya Yuta vea omainaya veamogatama Anumaya Kotina tamakaveno hutenagi menia Isaleli veamoya ania huya Anumaya Koti kea akave omalayafe Anumaya Kotia tamakaila kalagi ailamatene. 
ROM.11.31	Tamakaila kalagi ailamatenageya agesayafe menia Isaleli veamoya Anumaya Koti kea akave omalenaleti eteya kalagi ailamategetama alimainaya yana amakaiene aligahae. 
ROM.11.32	Anumaya Kotia mukia veamogamina kalagi aimatesiafe hagoteno mukia veala agai kema akave omalaya yateti nofila humatene.
ROM.11.33	Namayo Anumaya Kotia ala agu agesaene kano maineno mukia yana haviline. Veamoya Anumaya Kotia “Naa maa hugahue.” huno hisia agu agesamo aepaamoa afe yapi tavimaineanagiya ohavigahae. 
ROM.11.34	Anumaya Koti autamamoa mage huno humaineane
ROM.11.34	“Hana veamoya Anumayamo agu agesa havilinae? ‘Naa huo.’ huno agu agesa ta Anumaya Kotina amileasine? 
ROM.11.35	Tae ‘Nagaya Anumaya Kotina nago yana amisugeno Anumaya Kotia eteno anonaa namigahie?’ huno humaine?”
ROM.11.36	Aao Anumaya Kotia mukia yama talo humalenea kanogino aepaa maine. Mukia yana agaia haumainea yamaage haneanagita tagaya agola mukia kanaaene kanaaene Anumaya Kotina agaiage agi alisaga hisune. Tamage.
ROM.12.1	Nafunaganagatama Anumaya Kotia kalagi ailatea yafena havina tokiyaage ke lamahanepauve. Anumaya Kotife muse yaamima sipi sipi heya aminaya kava hutama tamahaimula hanenagetama muse yana tamaugafa Anumaya Kotina amiho. Agaila alu aotage veaneagitama Anumaya Kotina haisia kava hisayana fatago lamaku tamakesafiti Anumaya Koti agia alisaga hugahae. 
ROM.12.2	Tamakaya ma mopafi veamoya nehaya augafa kavala ohutama lamaku tamakesa aiyahae hageno Anumaya Kotia yaufa lamaku tamakesa tamamineafe agaima nehaiya kavafena havilama hutama havigahae. Ani kavala kanale yane. Mukia yamona ago agaseno kosa hetenea ya hane.
ROM.12.3	Anumaya Kotia agaia kayone yamaaleti aliyamaa namineafe nagoke nagokemogatamina tamahanepauve “Anumaya Kotia naa yama namine.” huka haviteka kagaika kaugafa alika ohaiyo. Anumaya Kotia agaialefe havitama tamakupi maletama tamametiti humainaya yana nagoke nagokemogatamina ala yano osi yano afaa tamamineafe fatago lamaku tamakesa havitetama lamakaitami fako hiho. 
ROM.12.4	Nagoke taugafamoagi alagate alagate taugafa haneno alu aliya alu aliyana nealiye. 
ROM.12.5	Tagaya mukia veamogata ani kava huta Kalaisiene aigamaeta agai augafa nagoke maineta afalu falu huta nagoke mainone. 
ROM.12.6	Mainonageno Anumaya Kotia kayone hulateno muse yatia haote haote huno agaia aliya alisuna tokiyatia ago tamine. Nagoa veamogamina Anumaya Kotia avayafiti hamapai-mainea kea huhaleya hisaya tokiya muse hunoma amaminesiana Yisasife haviya amakupi maleya amametiti humainaya keage huhaleya hamapaisae. 
ROM.12.7	Nagoa veamogamima muse yama amafu-amakanagami amaya hisaya tokiyama amaminesia aliyana aliya tokiya vaisae. Nagoa veamogamina veane humaveli hamaveli hisaya tokiyama amaminesiana ali lokiya vaiya humaveliho. 
ROM.12.8	Nagoa veamogamina vea amaku amakesa ali hetimatesaya tokiyama amaminesiana ali tokiya vaiya ani amaku amakesa ali hetimatesae. “Nafunaganagamima nago yama amamigahue.” huno humainesia tokiyama amaminesiana kasagoya male kosa heya amamiho. Kava aliya alisaya tokiyama amaminesiana amakualeti ani kava aliyana aliya maiho. Hauma huteno afuaganama ayama hisia tokiyama amaminesiana amaipa falu yapiti amaya hiho.
ROM.12.9	Tamafu-tamakanagamima tamakua amamigahena tamagelafa hutama amamiho. Kefo kavala tamakaveno hutetama kanale kava hisaya yamaage atafa hutama tokiya vaiho. 
ROM.12.10	Tamafu-tamakanafema aluya huno tamahaisigetama tamakua amamiho. Nagoke nagokemogatama tamafu-tamakanagami amakia alisaga hutama “Hagoteho.” hutama humateho. 
ROM.12.11	Mukia kanafina aliyageya nealisagetama kasalo kasala kea ohiho. Tamakupina Alu Aotage Avamumo tokiyaaleti tamakaila ali hetinagetama Anumayamo aliyana aliho. 
ROM.12.12	Muse nehutama Anumayamoma hulatesia yafena tamametiti hutama agava maiho. Kana yama falote hisigetama hetitama tokiya vaiho. Mukia kanafina Anumayamotega havige havige hutama maiho. 
ROM.12.13	Anumaya Koti anagamogamima nagoa yaamimoma kosa heoamatesigetamahena amaya hiho. Natu veama esagetama ali kayone hutama amateho.
ROM.12.14	Nagoa veamoya ali haviya hulamatesagetama “Ani veala alika kanale humato.” hutama Anumaya Kotitega havigeho. “Alihaviya humato.” hutama haviokeho. 
ROM.12.15	Nagoa veamoya kigi yokalo huya maisagetama tamakaienena ania hutama maiho. Nagoa veamoya avima atesagetama tamakaienena ania hutama avia ateho. 
ROM.12.16	Tamafu-tamakanagamienena nagoke tamaku tamakesale maiho. “Ala vaya mainone.” hutama ohutama afa veanene vaiyatete hiho. “Nagainige kanale nagu nagesa hane.” hutama ohiho.
ROM.12.17	Nagoa veamoya havi kavama hulamatesagetama anonaa havi kavala hu oamateho. Mukia veamogami amaufina kanale kavakeya hiho. 
ROM.12.18	Tamakaitamia tuma hisaya yafena tamakesa ohavitafa hutama mukia veanenena yuna hetama maiho. 
ROM.12.19	Nahaumainea nafunaganagatama tamakaima havi yama hulamatesaya anonaa “Ani kavala humategahune.” hutama ohiho. Anumaya Kotia ani yama haya kavala agaia anonaa amamisiafe maitama haleho. Anumaya Koti avopina mage huya kae-malenayane
ROM.12.19	Anumayamoa mage huno humaine “Havi kavama humatesaya anonaa amakata aisia yana amamisua yana nagaini aliyane.” huno humaineane.
ROM.12.20	Havi yamo anonaa oamamigahagi Anumaya Koti avopina mage huya kae-malenayane
ROM.12.20	Kame vayatamimogamima amakatesigetama kavela afaa amamiho. Tifema amakesigetama tina afaa amamiho. Na kava hutama ali kayonema humatesageya amakaye hinageya atalegahae huno humaineane.
ROM.12.21	Atalesanageno havigu havi yamoa katafa huyafenagi kanale yamaage hugeno ani havi yamona agaseno.
ROM.13.1	Mukia veamogatama Kamani vayamogami kea akave maleho. Nago Kamani kanoa agaia falote huno omainegi mukia Kamani aliyana Anumaya Koti ayapiti alino falote humalegeya yagai-mainae. 
ROM.13.2	Kamani vayamogami kehena “Kahaoteyakae.” huya hisayana Anumaya Kotienefe “Kahaoteyakae.” huya nehae. Ani kavama hisaya veamoya amakaiami amakata aisia anonaa aligahae. 
ROM.13.3	Kanale kava nehisaya veamoya Kamani vayafena kolia ohugahagi havi kavama nehisaya veamoya koli hugahae. Kamani vayafe kolima ohinutama kanale kavakeya hiho. 
ROM.13.4	Kamani vayamoya tamaya hisagetama kanaleya hutama maisayafe Anumaya Koti aliya vaya mainagi havi kavama hisayana tamahaesaya tokiyaamia haneafe koli hiho. Havi kavama hisaya veamogamina havi yana anonaa amakata aisia yama amamisayafe Anumaya Kotia humategeya agai aliyana nealiye. 
ROM.13.5	Kamani vayamoya hamai vai yama tamisaya yafekela kolia huta amakai kea ohavisunagi tagaiti laguamo “Naa hiho.” huno hisia kavakeya huta akave malesunafe Kamani vayamogami kea akave malegahune.
ROM.13.6	Kamani vayamoya Anumaya Koti aliya nealiya mukia kanafina ani aliyatekeya kava yagai lokiyaage humainayafe tamakaya tamaugafale takesi monea neatalae. 
ROM.13.7	Anonaa mukia kava vayala neamamitama tamaugafaletima kanisole takesiene Kamani takesiene amamiho. Kava vayatamimogamina amaiyaafinaga ako hutama mainetama amakia alisaga hisaya vayamogamina amakia alisaga hutama maiho.
ROM.13.8	Nago yana tamamitageya “Haenagaa tamamigahune.” hutama humainesaya yana aupaa amamiho. Tamafu-tamakanagamina tamakua amamitama amaya hiho. Nagoa veamoya amafu-amakanama amakuama amamisayana mukia kahegi kemona akave nemalae. 
ROM.13.9	E, kahegi kemoa mage humaine, Kumai he kavala ohuo. Veala haegeno ofalino. Musufa yana ohuo. Alu kanomo kuafenotela ageka kahayea ohuo huno nagoa kene humainegi mukia kahegi kemona aepaamoa nagoke mage huno hane, kagaika kaugafahema kahaiya avamete mukia veamogami amaugafahena kahaino huno humaineane. 
ROM.13.10	Mukia veamogami amakuama neamamiya veamoya alu veamogamina havi kavala huoamategahae. Ani yafe veamoya amakuama neamamiya veala mukia ani kahegi kemona akave nemalae.
ROM.13.11	Menima mainona kanafima nehaya kavala ago havilinayafe tamaula faetama omaitama hetitama maisaya kanamoa ago falote humaine. Tagayama hagoteta Yisasife havita lagupi maleta tametiti humainona kanafina Anumaya Kotia tagu tamema aligatisia kanamoa aluale haneanagino meni kanafina ago eno aupa nehie. 
ROM.13.12	Hanima kimainea kanamoa ago hano hugahe nehigeno koma alino halesia kanamoa ago falote hugahe nehiafe mukia hani yapima nemaiya auava yana ataleteta tuma hisuna kenatia, hale yamo auava kenatia failisune. 
ROM.13.13	Kama vaiyesunana fatago huta veamoya yagefima vaiyaya avamete huta vaiyesune. Alitalu huta havili neta hagifali kea ohatageta anegi-nagia ohisune. Ageta lahayea huta augafale maita yokalo oateta moli huliteta ohisune. Alu kanomo yatela ageta lahayea ohuta tua ohisune. 
ROM.13.14	Anumayatimona Yisasi Kalaisina kenatami kana hutama avaletama taugafale aigamaetama age lamahaye hisaya yafena tamakesa havi havi hutama omaiho.
ROM.14.1	Nagoa tamafu-tamakanaya Yisasia hulatenea yafena haviya amakupi maleya amametiti nehayanagi Anumaya Kotia “Ago fatago veane mainae.” huno humatenea yafena havilama ohuya “Naa kava hisunageno Anumaya Kotia ‘Fatago veane mainae.’ huno huotategahie.” huya nehaya veala tamakaiene nagopi maisayafe amavaletama amateho. Amategahagi amakaya amakesafiti alu ke hisaya yafena kea vaitama ani keletila tua hu omateho. 
ROM.14.2	Nagoa kafu-kaganaa “Mukia kavela negahue.” huno agesa nehavianagi nagoa kafu-kaganaa Yisasife havino agupi maleneanagino Anumaya Kotia “Ago fatago kano mainane.” huno hutenea yafena havilama ohuno “Anumayamoa fatago kano mainane huno hunatesiafe afumo amela onegahue.” huno humaine. 
ROM.14.3	Mukia kavema nesia kafu-kaganaa afuma nonesia afu-agananafena “Afa kano mainane.” huno huoateno. Afumo ameama nonesia afu-aganaa mukia kavema nesia afu-aganafena “Naa kano mainane.” huno huoateno. Anumaya Kotia ani tole kanolatana ago anavale-maine. 
ROM.14.4	Kagaya taga maineka nago kanomo aliya kanohena “Naa aliya kano mainane.” huka huneatane? Agayama ani kanomo aliyatema fatago huno alisiano havi aliya alino maisiano agaia kava kanoamo yane. Kagai yana omalene. Anumayamoa agaia ali lokiya vaitesia tokiyaa haneafe ali lokiya vaitesigeno maigahie.
ROM.14.5	Nagoa tamafu-tamakanaya ma amakesa nehaviye “Nagoke kanalema mauna yamoa alu kanamona agase-maineanagita ani kanalekeya alitalu huta Anumayamo agia alisaga hugahune.” nehageya nagoa tamafu-tamakanaya “Mukia kanamoa nagoke avamete humainea kanale nemaune.” huya nehayanagi nagoke nagoke veamoya amakaiami amaku amakesa havilama hisae. 
ROM.14.6	Nago tamafu-tamakanaa agesa haviteno “Nagoke kanama mauna yamoa nagoa kanamona agase-maineanagita ani kanalekeya alitalu huta Anumayamo agia alisaga hugahune.” huno hisia kanomoa Anumaya Koti agia alisaga hisiafe ani kavala nehie. Nago tamafu-tamakanaa “Mukia kavela negahue.” huno hisiana Anumayamotega nunamu huno muse hutenea yafenagino Anumayamo agia alisaga humainegi nago tamafu-tamakanaa afumo amema monesia kanomoa “Anumaya Koti agia alisaga hugahue.” huno monesie. Agaienena Anumaya Kotitega nunamu huno muse huno havinege. 
ROM.14.7	Nago kanoa haegafa huno maisiana agaialefekeya huno omaine. Nago kanoma falisiana agaialefekeya huno ofaline. 
ROM.14.8	Tahaimuma hanesigeta maisunana Anumayamo agia alisaga hisunafe mainone. Falisunana ania huta Anumayamo agi alisaga hisunafe faligahune. Ania humaineafe tahaimuene maisunano falisunano Anumayamo anaga mainone. 
ROM.14.9	Fali-mainaya veateene hamaimu hanegeya mainaya veateene Anumayaamimo maisiafe Kalaisia faliteno eteno haimu alino heti-maine.
ROM.14.10	Nagoa veamogatama naa higetama tamafu-tamakanagami no maiyana fako huneamatae? Nagoa veamogatama naa higetama tamafu-tamakanafena “Afa kano mainane.” hutama huneamatae? Tagaya mukiamogata Anumaya Kotia ala kaiyekema hulatesifina hetigahune. 
ROM.14.11	Avopina mage huno kae-maleneane
ROM.14.11	Anumayamoa mage humaine “Tamagelafa huna tamahanepauve mukia veamoya nagaifena mage huya hugahae ‘Kagai veane mainonagi kava hulato.’ huya hugahae. Mukia veamoya ‘Kagaya Anumaya Kotiti mainane.’ huya nagia alisaga hugahae.” huno higeya kae-malenayane.
ROM.14.12	Kae-malenageta tagaya ageteta havilinone mukia nagoke nagokemogata nemauna auava yatimo aepatia Anumaya Kotina hapaigahune.
ROM.14.13	Tafu-taganagamifena “Naa nehane.” huta fakoa humateta nagoene havi tagesa havi oamamisune. Naa ohisunana tafu-taganaya tageteya asaga hulaviya kefo kava hisaya yafenagita havi kavala ohisune. 
ROM.14.14	Anumayanimoa Yisasiene ailokaena mainena ago havilinoe nagoa kavemoa oniyaage ohune. Nago kanomoma agaia agu agesafima “Oniyaage humaine.” huno havisia kavemoa oniyaage haumaine. 
ROM.14.15	Kagaya nagoa kavema nenana yafena kafu-kaganana agu agesa alihaviya hutesanana kahau kayamopafi negahaiya kavala nohane. Kalaisia ani kafu-kaganana agu amena aligatisiafene huno fali-maineanagika nesana kavetetifene huka alihaviya huoato. 
ROM.14.16	Kanale kava hisaya yafena havigu veamoya “Havi kava nehae.” huya hulamateyafenagi kava yagaiho. 
ROM.14.17	Kavema neneya tima neneya nehaya yamoa Anumaya Kotia kava yagailatesia yamona aepaa omaleneanagi Alu Aotage Avamumo taminea fatago kavaene taipa falu hisia yaene muse hisuna yaene aepaa hane. 
ROM.14.18	Haneafene huya nagoa veamoya ani kava huya Kalaisi aliyama alisayana Anumaya Kotia “Kanale kava haya veane mainae.” huno hulamatesigeya nagoa veamoyaene “Kanale veane mainae.” huya hulamategahae.
ROM.14.19	Ani yafe tagaya nagoke tagu tagesalema maisuna kavaene tafu-taganagami amaya huta tokiyaage huya maisaya amaku amakesale maisaya kavala hisune. 
ROM.14.20	Tamakaya kave nesaya yafekeya nehutama Anumaya Koti aliyana alihaviya ohiho. Mukia kave neyana kanale yanagi kagaya nana kavemoa kafu-kaganaya asaga hulavisaya kava humatesanana tusia havi kava nehane. 
ROM.14.21	Afua nesano havilima nesano nagoa kavama hisana yamo kafu-kaganana asaga hulavisia kavama hutesanana aniama hisana kavala atalo. 
ROM.14.22	Ani yafema havika kagupi malenana yana kagaikaene Anumaya Kotiene tanakaitanigeya hanesie. Nago kanomoma nagoa nesia yafeene hisia kavaenena agaia aguamoa kaiyekema huoatesiana ani kanomoa muse hugahie. 
ROM.14.23	Muse hugahianagi nago kanomoma nesia yafema tole agesa haviteno nesiana Anumaya Kotia “Havi kava nehane.” huno hutegahie. Ani kanomoa “Kanale ya nenoe.” huno agupi omaleneafe havi kava nehie. Mukia yana “Maa kavala kanale kavale.” huta lagupi omalenona yana kefo yane.
ROM.15.1	Yisasife tamametiti huta tokiya nevauna veamogata amametiti yaamimoma tokiya ovainea veamogami kana yaamia “Tamakaitami aliho.” huta ohisunagi tagaya hamamaeta alita tagaiti lagu tagesamoma haisia kavala ohisune. 
ROM.15.2	Ohisunagi mukiamogata tahaote tahaote tagaya tavatema mainesaya veala amaya hisunageya kanaleya huya Yisasife haviya amakupi malenesaya yaamimoa tokiya vaisie. 
ROM.15.3	Tagaya ago havimainone Kalaisia agaia agu agesamoma haiya kavala akave omalenea yafena Anumaya Koti avopina agaife mage huya kae-malenayane
ROM.15.3	“Veamoya kagaima Anumaya Kotiga hu haviya hunegataya kemoa nagaila melino aiso hunenate.” huno humaineane.
ROM.15.4	Nayoma kae-malenaya kemoa meni kanafima tagesa alino akalo hisiafene huya kae-malenayane. Anumayamo kema kae-malenaya kefiti tokiya vaisuna yaene tagu tagesa ali heti-latesia yaene haneafe tametiti yatimoa tokiya vailategahie. 
ROM.15.5	Anumaya Kotia veala tokiya vaisaya yaene amaku amakesa ali hetimatesia yaene aepaagino tamaya hisigetama Yisasi Kalaisi humainea auava yana akave maletafa hutama nagoke tamaku tamakesale maisae huna Anumayamotega havinegoe. 
ROM.15.6	Naa hisayafe nagoke tamaipale maitama nagokete tamakua maletama Anumayatimona Yisasi Kalaisina Nefana Anumaya Koti agia alisaga hisae.
ROM.15.7	Veamoya Anumaya Koti agima alisaga hisayafe Kalaisia tamakaila ali falu fala hulamateno tamavale-mainea kava hutama tamafu-tamakanagamina ali falu fala humatetama amavaletama nagoke tamaipale maiho. 
ROM.15.8	Tamahapauve Anumaya Kotia Yuta veamogati taginagomogamife hamapai-mainea kemoa falote huno fatago hinageya “Anumaya Kotia tamageage kano maine.” huya hisayafene huno Kalaisia Yuta veamogamina amaya humaine. 
ROM.15.9	Amaya higeya Yuta vea omainaya anagamoya Anumaya Kotia kayone hulamatenea yafe agia alisaga hisaya yafena Anumaya Koti avopina mage huya kae-malenayane
ROM.15.9	“Naa hisigena Yuta veane omainaya veapina kagia alisaga huna musena hugategahue. Mono yagamefitiene kagia alisaga hugahue.” huno humaineane.
ROM.15.10	Ania huno nago kemoa maa humaine
ROM.15.10	“Tamakaya Yuta vea omainaya anagamogatama agaia nofi anagaaene ailalupetama muse hiho.” huno humaineane.
ROM.15.11	Ania huno nago kemoa mage humaineane
ROM.15.11	“Tamakaya Yuta vea omainaya anagala Anumaya Kotina agia alisaga nehigeya mukia veamoya ania huya agia alisaga hiho.” huno humaineane.
ROM.15.12	Ania huno nago kea Aisaiyaa Anumaya Koti aune kanomoa mage humaineane
ROM.15.12	“Yesi anagapiti aginagomoa falote huno Yuta vea omainaya veamogatamina kava yagai-lamatesigetama agaifena ‘Tagu tamena aligatigahie.’ hutama tamametiti hugahae.” huno Aisaiyaa humaineane.
ROM.15.13	Anumaya Kotia tametiti yatimo aepaagino agaifema tamakupi malenaya yateti tusia muse yaene tamaipa falu hisia yaene tamamino havatelamatesigetama Alu Aotage Avamumo tokiyaleti tusiya hutama Yisasima hulamatenea yafena tamametiti hisae huna nunamuna nehue.
ROM.15.14	Nafunaganagatama nagainia nametiti huana tamakaya kanale auava yana kasagoya nehae. Mukia ke havi yana tamakesaene veane mainae. Tamakaitami oaya aaya hutama hamapaisayana kanale amaku amakesa tamafu-tamakanagamina amamigahae. 
ROM.15.15+ROM.15.16	Amamigahagi Anumaya Kotia kayone yamaa namiteno Yuta vea omainaya veamogami amunopi Yisasi Kalaisi aliya alisanafene huno hunateneafene huna nagoa kema kaemaloa kemoa tamaku tamakesa alina hao huna ali hagalo hugahe tokiya vaina negaove. Afaa nokaogi mono note kava vaya kana huna mainena Anumaya Kotia hulatenea kanale mono kea huhalena hisugeya Yuta vea omainaya anagamoya aliya amakupi malesageno Alu Aotage Avamumoa “Alu aotage veane mainae.” huno humatesigena amavalesugeya Anumayamo avate esagena amisugeno Anumaya Kotia musena hugahie. 
ROM.15.17	Naa hisigena nagaya Yisasi Kalaisiene ailokaena mainena Anumaya Koti aliyama nealua yafena tusia muse nehue. 
ROM.15.18+ROM.15.19	Kea nagoke yafeke huna falote nehue. Yuta vea omainaya veama Anumaya Koti kema akave malesayafe Kalaisina agaia tokiyaleti nehue. Nagaini kanale auava yatetiene humainoa keletiene tokiya avameyama hua yaene Alu Aotage Avamumo tokiyaletiene hamanepauve. Yisasima hulatenea yafema kanale mono kema hulama huna hamapauvana Yelusalemuti aepa hena mukia kotega ute ete huna Ililikumua uvayi humainoe. 
ROM.15.20	Nagoa mopalega Kalaisi agima ohavinaya haigilega ani aliyana alina Kalaisima hulatenea yafena kanale mono kea hamapaisua yafekeya nenahaiye. Havigu alu kanomo hagoteno Yisasi kea hamapaiteno ani kanomoa posi ayemalenesia yosale no mo kisua yafena nonahaiye. 
ROM.15.21	Anumaya Koti avopi kae-malenaya kate hugahe nehue. Mage huya kae-malenayane
ROM.15.21	“Agai avagema ohavinesaya veamoya agegahae. Keama ohavinesaya veamoya aepaa havigahae.” huno humaineane.
ROM.15.22	Mukia kanafina Lomu mainaya veamogatamalega ugahe huanagi visua kana ani aliyamo tilegena ounoe. 
ROM.15.23+ROM.15.24	Ounogi meni kanafina malega hanea aliyania alivaya ayoanagina ayaaya kafugefa lamakaitega visue huna nagesa havi havi humainoafe menia Sipeni visua katelagina osi kanalega tamakaienena mo faena hu falu fala hulamatetena muse huna mainesugetama naya hisagena Sipenia ugahue. 
ROM.15.25	Tamakaitega ugahuanagi hagotena Yisasina amakua aminaya veane amaya hisuafe Yelusalemu neue. 
ROM.15.26	Nagoa yaamima omalenea veala Yelusalemu maineya Yisasife haviya amakua aminaya veamogamifena Masetonia vealagi Akaiya vealagi amakesa haviteya muse huya monea amamigahe nehayanagina alina momamigahue. 
ROM.15.27	Hagoteno Yuta veala Anumaya Kotia amaku amamema aligati-mainea kanale mono kema Yuta vea omainaya veama hamapaimainaya yate ani veamoya anonaamia haneanagiya amaipamoa kanaleya higeya “Amamigahune.” huya Yuta veala amaugafale yana kanale humatesia yama amamisayana kanale yane. 
ROM.15.28	Ani monea alitalu huya namisagena alina Yelusalemu mukia monea momamitena tamakaya mainalega utena Sipenia ugahue. 
ROM.15.29	Tamakaitegama uvayi hisuana ago havuana Kalaisina kanale manuamoa havatenateneanagina tamakaitega egahue. 
ROM.15.30	Mukia nafunaganagatama musetami nehugi Anumayatimoa Yisasi Kalaisi hulatenea yafeene Avamumoma tahau tayamopafi nelahaiya yama taminea yafeene lamahavi-negoe tokiya vaitama nagaifena ke hutama Anumayamotega havigegeno nagaila naya hino.
ROM.15.31	Mage hutama nunamuna hiho “Yutia mainaya veamoya Yisasi kea nohaviya vealagiya Polona atafa huya ali haviya hutegahe nehagi kagaya Anumaya Kotiga augafa aligatio. Yelusalemu maineya Yisasina amakua aminaya veala Poloa amaya hisigeya ma ma hamamaesia aliyama nealia yafena hamaisigeya musena hisae.” hutama havigeho. 
ROM.15.32	Naa hutama havigesagenoa Anumaya Kotia hainagenofena lamakaitega evayi huna muse huna tamakayaenena maifalu hugahue. 
ROM.15.33	Anumaya Kotia taipamoma falu hisia yamona aepaagino tamakaiene mukiamogatamaene maisie huna nehue. Tamage.
ROM.16.1	Fipia tusia kanaleya huno Yisasina agua aminea tasatimoe, Senikalia maineya Yisasina amakua aminaya veamogamina kanaleya huno amaya humaine. 
ROM.16.2	Anumayatimoene ailokaetama mainayafe Fipina avaletama amunotamifi atesageno maisie. Anumaya Koti nafanemogatama naa hisunana kanale yane. Nagi nagoa yamoma kanama haisigetama kanaleya hutama aya hiho. Fipia ania huno hagotenoa nagayaene kasagoya veanene taya humaineane.
ROM.16.3	Yisasi Kalaisi aliyama nahamaeana nealia alavelafena Palisilagani Akuvilaganina hutama falu fala hunateho. 
ROM.16.4	“Kagaima kahaesagetaa faligahune.” huana humainaafe nagayake musena hunoanatogi mukia Yuta vaya omainaya Yisasi anagamoyaene huya musena huneanatae.
ROM.16.5	Anakai nopima Yisasi kema havigahe melitaluma nehaya veanene nagaila hu falu fala kenia humateho. Epainetasina, Esia kotega mainaya veamogamina hagoteno amakaseno Kalaisi kea havino agupi malenea kanoa maineanagino nahau nayamopafi nenagea nenafuna nagaila hu falu fala kenia huteho. 
ROM.16.6	Ania hutama Maliaa, tamakaienema mainenoa tamaya hugahena tusi aliya ali-mainea alagi hutama falu fala huteho. 
ROM.16.7	Atalonikusigani Yuniasiganina ania hutama nagaila hu falu fala kenia hunateho. Nagaya Yisasi kema ohavinoa kanafina ani kanolatana Yisasife haviana anakupi maleteana Aposolo vayamogami amunoamifi anaki hanea kanolata maineana nagaiene Yuta nofi vaya mainonanagita nagaiene Yisasi kema humainona yateti nofila hulatenayane.
ROM.16.8	Ampiliatusina Anumayamoene ailokaeyaagena nagua aminoa nenafuagi nagaila hu falu fala kenia huteho. 
ROM.16.9	Tamakaya Upanusia Anumayamo aliyana tokaetaa nealua kanoene Setakisina kanaleya huna nagua aminoa nenafuene nagaila hutama falu fala kenia huneanatetama hiho. 
ROM.16.10	Apelesia Kalaisina akavema nemaliafe agia hanegi nagaila hu falu fala kenia huteho. Alisitopulusi afamomogamina nagaila hu falu fala kenia humateho. 
ROM.16.11	Helotionia nagai nofi vayalagi nagaila hu falu fala kenia huteho. Anumayamoene ailokaeya mainaya tafu-taganagamina Nasisusi afamomogamina nagaila hu falu fala kenia humateho.
ROM.16.12	Talifinagani Talifosagania Anumayatimo aliya tusiya huana nealia kanolatanagi nagaila hu falu fala kenia hunateho. Pesisia nahau nayamopafi nenagea alagi Anumayatimo aliyana ali-maineafe nagaila hu falu fala kenia huteho. 
ROM.16.13	Lufusia kanaleya huno Yisasina akave nemalea kanoene itaamoenena nagaila hu falu fala kenia hunateho. Lufusina itaamoa itanimo kana huno nahanemaeyane. 
ROM.16.14	Asinakalitusima Falegonima Hemisima Patolopasima Hemasima amakaienema tokaeya mainaya nafunaganagamina nagaila hu falu fala kenia humateho. 
ROM.16.15	Filologusiene Yuliaene Neleusiene asaamoa Olipasiene amakaiene mainaya Yisasi anagaene nagaila hu falu fala kenia humateho.
ROM.16.16	Anumaya Koti anagamogatama nehuna kava hutama tamahaote tamahaote mukia tafu-taganagamina tamayana amamitama ali falu fala humateho. Mukia kumate maineya Yisasi anagamoya “Mainafio?” huya hu falu fala hulamatae.
ROM.16.17	Mukia nafunaganagatama tamakesa alisua kea haviho. Nagoa vayamoya emaineya tamahapai-mainoa kemona amakaveno huteya neatagaeya tamakaya mono kema havigahe alitaluma nehaya yapi melifako hisaya kema nehaya vayamogamifena kayetama mainetama ani kema nehaya vayamogamina tamakaveno humateho. 
ROM.16.18	Ani vayamoya Anumaya Kalaisi aliyafena amakesa ohaviya amakaiami age hamaye hisaya yafekeya akave malesaya amakesa nehae. Hagalama-haisifa ke huya masave amake neaiya amaipafi ayegesageya kanale amakesama nohaviya veanea ayemavataga huya alihaviya humategahae. 
ROM.16.19	Tamakaya Yisasima hulatenea yafena havitama tamakupi maletama atafa hulinaya kea mukia veamoya ago havimainaya yafena havitena tusia muse nehue. Kanale auava yamo aepaa havilama hutama nagoa kefo yamofe tamakesa ohavisae hunahe nehue. 
ROM.16.20	Anumaya Kotia, taipa falu hisia yamona aepaagino, aupa kanafi Satanina taiyafinaga ayeno tatapegahie. Yisasia Anumayatimona kayone yamaamoa tamakayaene hanesie huna nehue.
ROM.16.21	Nagaiene aliya nealia kanoa, Timotia, huno falu fala hulamate. Ania huya Lusiusima Yesonima Sosipatama nagaini Isaleli nofi nafunagaya “Mainafio?” huya hu falu fala hulamatae.
ROM.16.22	Nagaya Tetiusina Polo avayafiti ke alina mani avona kaena Anumayamo agile “Felugae.” huna hu falu fala hunelamatoe.
ROM.16.23+ROM.16.24	Kaiyusia “Felugae.” huno hu falu fala hunelamate. Nomaafina kanaleya huno yagainategena mainogeya Yisasi anagamoya Anumayamo kema havisaya yafena agai nopina melitalu humainae. Elasatusia ani kumaalate Kamanimo kusi kusi kanoene Kavotusia tafu-taganaene “Felugae.” huana hu falu fala hunelamatae.
ROM.16.25+ROM.16.26	Anumaya Koti agia tusiya huta alisaga higetao. Yisasima hulatenea kanale mono kema hu-halena nelamamua keleti Anumaya Kotia hetitama tokiya vaitama maisaya tokiya tamamigahie. Mani kea hagoteno ayaaya kanagefa falakino haneanagino menia Anumaya Kotia ago alino falote humalene. Anumaya Kotia maige maige nehia kanomoa mage huno humaine “Mani kea hufalote hiho.” huno humainea ke amaune vayamoya kae-malenaya kefiti “Mukia alu nofi veamogamina hamapaisageya haviteya amakupi maleya amametiti huya nagaila nahaisia kava hisae.” huno humaineane.
ROM.16.27	Anumaya Kotia nagokemo mukia kanale havi haviyaami hanea veala amakase-mainea kano maineafe Yisasi Kalaisia hulateneafene huta agola mukia kanafina agia alisaga hisune. Tamage.
ROM.16.27	Kenia male hano hie.
ROM.16.27	Nagaini nagia Polonae.
1CO.1.1+1CO.1.2	Nagaya Polonae. Anumaya Kotina haigeno nagaila hapalinateno “Yisasi Aposolo kano maiyo.” huno humaineafe nagayaene taganatimoa Sosetenesiene mani avona kaetaa Kolini mainetama Yisasi kea tamametiti hutama Yisasi Kalaisiene ailokaetama mainayafe alu aotage veane mainae. Mukia kotega veanene Anumayatimo Yisasi Kalaisi agile nunamu nehaya veanene tamakaifeenena agaia alu aotage veanea maisayafene huno hapalilamatene. Yisasia amakaiene tagaiene Anumayatimo maine.
1CO.1.3	Anumaya Kotia, Nelafaene Yisasi Kalaisi Anumayatimoene kayone hisaya yaene tamaipa falu hisia yaene tamamisae.
1CO.1.4	Yisasi Kalaisiene ailokaetama maigeno Anumaya Kotia agaia kayone yamaa tamamineafene huna nagaya mukia kanafina tamakaifena Anumayamotega muse huna nunamuna nehue. 
1CO.1.5+1CO.1.6	Kalaisi kea ago tamahapaugetama havilama hulinetama ani keleti Anumaya Kotifema havitama tamakupi malayana Yisasiene ailokaetama maigeno Anumaya Kotia mukia tokiyaa ago tamamineanagitama nagoa veamogamina mani kea hamapaisaya tokiyatamia hane. 
1CO.1.7	Haneanagi meni kanafina Anumayatimoa Yisasi Kalaisima ikapinagati elavino fufu yatema esiafe tamametitia hutama agava mainageno Alu Aotage Avamumoa tokiya yamaa kasagoya tamamineana-gitama nago yafena aupa nohae. 
1CO.1.8	Yisasia tokiya vaitama maisaya yana tamamisigetama tokiya vaitama mainetama ma mopama hano hisia yupa kefo yatamia omalenageno Anumayatimoa Yisasi Kalaisima kaiyeke hulamatesia yupa kanaleya hutama hetigahae. 
1CO.1.9	Anumaya Kotina nafaneamoa Yisasi Kalaisie Alatimoene nagoke tamaipale maisayafe tamakaila ke huno “Naa hugahue.” huno hulamatenea kea oatalegahianagino ani kavala hugahie.
1CO.1.10	Nafunagana-gatama Alatimoa Yisasi Kalaisi agile tokiyaage kea tamahanepauve. Nagoa tamakesa havitama alu ke alu kea ohutama apaohetama mainetama nagoke tamaku tamakesale maiho huna tamahanepauve. 
1CO.1.11	Nafunagana-gatama Koloe anagamoya tamakaifena mage huya nahapaiye “Amakaya ke vaige vaige yate nemaiye.” huya nahapaiye. 
1CO.1.12	Tamakaya ani kema nevaiya yana nagokemogatama “Tagaya Polo veane mainone.” hutama hageya nagoamogatama “Tagaya Apolosi veane mainone.” hutama hageya nagoamogatama “Tagaya Pita veane mainone.” hutama hageya nagoamogatama “Tagaya Kalaisi veane mainone.” hutama nehae. 
1CO.1.13	Naa higetama ani kea nehae? Kalaisi augafamoa akalu kale-peno haote haote humaineo? Nagaila Polonina tamakaife huna yafaga yosale nahaeya asaigena fali-maino? Ifi nagaila Poloni nagile tina fale-lamatenao? Aao tamakaya “Ma kanomo mono ke nehavuna veane mainone.” hutama ohiho.
1CO.1.14	Tamakai amunopina Kalisipusiene Kaiyusiene tina falenatenoe. Nagoamogamina fale oamatenoa yafena muse nehue. 
1CO.1.15	Havigu nagoa veamoya “Polo agile tina falelatenae.” huya hisagi. 
1CO.1.16	Tamage nagaya Setefanasi nofi anagaene tina falematenoe. Nagoa veanenena falematenesuo fale oamatenesuo nagesa ohavinoe. 
1CO.1.17	Kalaisia tina falelamatesuafene huno hunategena omenogi agaia hulatenea yafe kanale mono kema huhalena tamahapaisuafene huno hunatene. Mani kea ma mopafima kanalehaviyaami hanea vayamoya nehaya augafa kema hisuana Yisasi Kalaisia yafaga yosalema fali-mainea kemoa afa ya kana hu yafenagina naa augafa kea ohugahue.
1CO.1.18	Hani yapi, tegelege nehia atafi, visaya veamoya Yisasia yafaga yosalema fali-mainea kehena “Havigu-nagu ke nehae.” huya nehayanagi tagaya Anumaya Kotia tagu tamema ali negatea veamogata Yisasia yafaga yosalema fali-mainea kemoa “Anumaya Kotina tokiyaae.” huta nehune. 
1CO.1.19	Anumaya Koti avopina mage huno kae-maleneane
1CO.1.19	“Nagaya mukia kanale haviyaami hanea veamogamina havilinaya yana alitalesugeno fanane hugahie. Kanale amaku amakesama hanesia veamogamina amaku amakesa ali hano hutalegahue.” huno Anumayamoa humaineane.
1CO.1.20	Kanale haviyaamima hanea veafena naane hisune? Kahegi kema havilinaya veafena naane hisune? Ma mopale yafema amakemoma nehaya veafena naane hisune? Anumaya Kotia ma mopale yafe kanale haviyaamima hanea veamogamifena “Havigu-nagu ke nehae.” huno humaine.
1CO.1.21	Anumaya Kotia tusia kanale haviyaa hanea kanogino agaia haiya kava huno “Ma mopafi veamoya amakaiami haviyaamima hanea yateti nagaila nagelama huya onagegahae.” huno huteno haiya agesa mage huno havimaine “Yisasia hulatenea yafena kanale mono kea, huhaletama hamapaiya kema haviya amakupi maleya amametiti humainaya veamogamina amaku amamena aligatigahue.” huno humaine. 
1CO.1.22	Yuta veamoya “Tokiyaage avame yana hisanageta ageteta Kalaisife havita lagupina malegahune.” huya hageya Kaliki veamoya “Mukia yana havita kanale haviyatiene veane maisune.” huya hae. 
1CO.1.23	Hayanagi tagaya Kalaisia yafaga yosalema fali-mainea kema huhaleta hamanepaunana Yuta veamoya tagaifena “Tayo hia ke nehae.” huya amakaveno hutageya Yuta vea omainaya veamoya “Ani kea havigu-nagu ke nehae.” huya humainae. 
1CO.1.24	Hayanagi tagaila Anumaya Kotima hapalilatenea veamogata, Yuta veanene Yuta vea omainaya veanenena, ago havimainone Kalaisia Anumaya Kotina tokiyaagino kanale haviyaa hanea kano maine. 
1CO.1.25	Anumaya Kotifena “Havigu-nagu agu agesa hane.” huya nehayanagi mukia mopale veamogamina haviyaami amakase-maine. Anumaya Kotifena “Nagoa fulu fulu yamaa hane.” huya nehayanagi ani fulu fulu yamaamoa ma mopafi veamogami tokiyaamimona amakase-maine.
1CO.1.26	Nafunagana-gatama Anumaya Kotia tamakaila hapalilamatenea yupahe tamakesa havi havi hutama haviho. Tamakai amunopina ma mopale kanale haviyaami hanea veanene mopale tokiyaamima hanea veanene amakima hanea veamogami nafaneyagaene kasagoya omainayane. 
1CO.1.27	Omainagi haviyaami hanea veala amakaye hisiafe Anumaya Kotia ma mopale yafe haviyaami omalenea veanea hapalimatene. Tokiyaamima hanea veamogamina amakaye hisiafe ma mopale fulu fulu nehaya veanea hapalimatene. 
1CO.1.28	Ma mopafina amaki hanea veamogami tokiyaamia heno fanane hugahe ma mopafina amaki omale veanene “Afa veane mainae.” huya haya veanene hapalimatene. 
1CO.1.29	Nago kanomoa Anumaya Koti aufina augafa alino nehaino agaiahena “Nagaya nagi hanea kano mainoe.” huno ohisiafene huno Anumaya Kotia ania augafa veala hapalimatene. 
1CO.1.30	Anumaya Kotia agaia “Yisasi Kalaisiene ailokaetama maiho.” huno nagopi alino ailokaelateneafe Yisasi Kalaisia tagaya havisuna tagu tagesamona aepaa maine. Yisasia hulatenea yateti Anumaya Kotia havi yapitila ago miya hulateneno tagaifena “Fatago veane mainae.” huno hulateteno alu aotage auava yama hisuna tokiyaa tamine. 
1CO.1.31	Ani yama hulatenea yafena Anumaya Koti avopina mage huno kae-maleneane
1CO.1.31	“Nago kanomoa agaia agima alisaga hisia agesama havinunoa neataleno Anumayamo agi alisaga huno musena hino.” huno humaineane.
1CO.2.1	Nafunagana-gatama nagaya nayona tamakaite Anumaya Koti kema me lamahapauvana haviyaami hanea veamoya nehaya avamete huna tamaipafinaga tamahaisifa kea tamahaopainoe. 
1CO.2.2	Nagainia naguafinaga mage huna havimainoe “Nagaya tamakai amunopima mainoana nagoa yafena tamahaopaigahue. Nagaya Yisasi Kalaisia yafaga yosalema falimainea yafekeya tamahapaigahue.” huna humainoe. 
1CO.2.3	Hagotena tamakaienema mainoa kanafina foli foli huna koli nehuna atali huna mainoe. 
1CO.2.4+1CO.2.5	Atali nehuna Anumaya Koti tokiyahe havitama tamakupi maletama tamametiti hisae huna ma mopafi haviyaami hanea veamoya nehaya augafa kea ohunogi Avamumo tokiyaleti kea huhalena tamahapai-mainoane. Haviyaami hanea veamoya nehaya kehena tamametitia ohisae huna Yisasifena kanale mono kea humainoe.
1CO.2.6	Anumaya Kotina amakua amitafa huya akave nemalaya veamogamifena tokiyaage kea nehuanagi ma mopafi haviyaami hanea veamogami augafa kene, ma mopafi kava yagai-mainaya veamoya nehaya augafa kene, fanane hisia kea nohue. 
1CO.2.7	Aao, tagaya Anumaya Koti agu agesamoa falaki-mainea ke tamahanepaune. Anumaya Kotia ma mopama talo ohunenoa hagoteno nago kea humainegeno falakino haneanagino menia lagaya Anumaya Kotitegati tokiya hale yamaa alisunafe mani kemoa falote humainone. 
1CO.2.8	Ma mopafi kava vayamoya mani kemona aepaa ohavinae. Mani kema havimainasina tokiya hale yamo aepaa hanea kanoa, Anumayamona, yafaga yosalela nilia heya oasaisine. 
1CO.2.9	Anumaya Koti avopina mage huno kae-malenayane
1CO.2.9	“Taulagamoa oagenea yaene tagesamoa ohavinea yaene veamogami amaku amakesafiti omalenea yaenena Anumaya Kotina amakuama aminaya veamogamife talo tala humalene.” huya kae-malenayane.
1CO.2.10	Veamoya oagageno falakino hanea kea Anumaya Kotia agaia Avamualeti taveli-maine. E, Alu Aotage Avamumoa mukia yana atiyeno Anumaya Kotina falakino hanea agu agesaene agemaine. 
1CO.2.11	Hana veamoya nago kanomoma agesama nehavia yana agemaine? Aao oagenagi agaia agupima mainea agu nafamokeya agemaine. Ani kava huno nagoa veamoya Anumaya Kotia agu agesafima havia yana ohavinagi agaia Avamumokeya agemaine. 
1CO.2.12	Anumaya Kotia ma mopafi veamoya nehaviya amaku amakesa notamigi tagaima Anumaya Kotia taminea kema havilama huta havisunafe ani Alu Aotage Avamula tamigeta avale-mainone.
1CO.2.13	Tagaya mani kea huhaleta nehune. Ma mopale kanale haviyaami hanea veamogami ke kana huta nohunagi Avamumo tahapaiya kegeya tamahanepaunageno ani Avamuma amakupi mainea veafekeya sili huta hamanepaune. 
1CO.2.14	Hamanepaunanagi Alu aotage Avamumoma amakupi omainesia veamoya ani Avamumo kea haviya akave malesaya amukoamia omaleneanagiya “Mani kea havigu-nagu ke nehae.” huya nehuya Avamula oavalenayanagiya aepaa havisaya amukoamia omalene. 
1CO.2.15	Alu Aotage Avamuma amakupi mainea veamoya mukia aepaa haviya yamona fako hugahayanagi nagoa veamoya agaifena “Naa kano mainane.” huya fako hu oategahae. 
1CO.2.16	Anumaya Koti avopina mage huno kae-maleneane
1CO.2.16	“Anumayamo nehavia agu agesa hanaa veamoya havilineya Anumayamo aliya alisia yafena hapaigahae?” huno humaineane.
1CO.2.16	Naa ohugahagi Kalaisia agai agu agesa ago tahapaino tamigeta agai kemo aepaa havilinone.
1CO.3.1	Nafunagana-gatama tamakaiene mainena, Avamumoma amakupi mainea veamoya havisaya avamete kea ohunogi tamakaya atafa lamaipale, osi nafane kana hutama mainagena Kalaisi humainea auava yafema nohavinaya veamogami avamete kea tamahapai-mainoe. 
1CO.3.2	Tamakaya tokiyaage kema hisua kea ohavigahayanagina nu tamamisua avamete ke tamahapai-mainoe. Meni kanafienena ania huna nu tamamisua avamete ke tamahanepauve. 
1CO.3.3	Naafene atafa lamaipamo akave maletama mainetama tamafu-tamakana-gamifena tamaipa haviya humatetama kema vaimatayana atafa lamaipa hanegetama ma mopafi veamoya nehaya kavakeya nehae. 
1CO.3.4	Nagoamogatama “Polo tahapaiya kele akave nehune.” hutama hagetama nagoamogatama “Tagaila Apolosi tahapaiya kele akave nehune.” hutama nehae. Ani kavama nehayana ma mopafi veamoya nehaya avamete kava nehae.
1CO.3.5	Apolosia hanaa augafa kanoe? Nagaya Polona hanaa augafa kanoe? Taagaya aliya kanolatake mainoe. Anumaya Kotia alu aliya lu aliya taamigetaa nealue. Ani aliyateti tamakaya Yisasifena havitama tamakupina maletama lamametitia humainae. 
1CO.3.6	Nagaya Yisasi kea tamakupina fai-maletogeno Apolosia timaa hefino taki-maleneanagi Anumaya Kotia agaiage alino aifalo higeno hagemaine. 
1CO.3.7	Naa humainegi avina yama fai-malenea kanomo agiene tima taki falu hu-malenea kanomo agienena omalegi avina yama alino aifalo higeno hage-mainea kanoa, Anumaya Koti agigeya alisaga hisune. 
1CO.3.8	Anumaya Koti kema faimalenea kanoene tima takino falu humalenea kanoene nago aliya alimainae. Ani aliyatetila tolemogania ali-mainaa avamete anonaania aligae. 
1CO.3.9	Taagaya Anumaya Kotiene ailokaetaa aliya kanolatamaa mainoe. Tamakaya Anumaya Kotina hoyaa kana hutama mainae. Tamakaya Anumaya Kotina nomaa kana hutama mainae.
1CO.3.10	Tamakaya Anumaya Kotina nomaa mainagena Anumaya Kotia kayone yamaaleti nagaya no ki aliyate kava kano mainena yafateti tunagea ago ayemalenogeya nagoa veamoya nona negiye. Mukia veamoya amakesa havilama huteya kanaleya huya kiho. 
1CO.3.11	Anumaya Kotia tokiyaage no yosamoma noma atafa nehia yosa Yisasi Kalaisina agaiage ategeno maineanagiya nagoa veamoya alu tokiya noma atafa hisia yosa oayegahae. 
1CO.3.12	Nagoa veamoya haya keleti ani nona tokiyaage huno falu otesia yosaletiene u yosaletiene yafatetiene negiyanagi nagoa veamoya hofaletiene vitimo alapaletiene aupaa kasalisia yateti negiye. 
1CO.3.13	Negiyanagino Anumaya Kotia kaiyekema hulatesia kanafina mukia veamogami aliyamo aepaa haote haote huno atamo anefemo avame humateno amakege amakege hutesigeya aliyama ali-mainesaya aliyamo aepaa fufu yate ali falote hugahie. 
1CO.3.14	Nagoa veamoya tokiyaage u yosaleti kimalenaya avamete huya ki-malenesaya noamimoma atama otesigeno kanalema huno hanesiana ani veamoya kanale miyana anonaamia aligahae. 
1CO.3.15	Aligahagi nagoa veamoya ki-malesaya noamimoma atama lesigenoa mukia aliyamaamimoa fanane hugahianagi atafiti veama ali vati huna avamete huno amakaiami amaku amamena aligatisigeya maigahayanagiya anonaamia oaligahae.
1CO.3.16	Tamakaya Anumaya Kotina alu aotage nomaa mainageno Anumaya Kotina Alu Aotake Avamuamoa tamakupina maine. Tamakaya ani yana havilama ohunao? 
1CO.3.17	Nagoa veamoya Anumaya Kotima mainea nomaama ali haviya hisayana Anumaya Kotia amakaina ali haviya humategahie. Anumaya Koti nomaa alu aotage nona haneanagitama tamakaya ani nona mainae.
1CO.3.18	Havigu tamakaitamihe havige ayemavataga hisagi. Nagoamogatama “Mopafi veamogami haviyamiene veane mainone.” huya hisayana naa amaku amakesa ataleteya amakesa nohaviya vea kana huya maisayana kanale haviyamiene veane maigahae. 
1CO.3.19	Ma mopafi haviyaami hanea veamoya Anumaya Koti aulagafina amakesa nohaviya veane kana humainae. Anumaya Koti avopina mage huno kae-maleneane
1CO.3.19	“Ma mopale haviyaamiene veamoya savaleage nehageno Anumaya Kotia veamoya kalifuma hanagi-maleneya nehayafiya avamete huno amatafa nehie.” huno humaineane.
1CO.3.20	Nagoene mage huno humaineane
1CO.3.20	“Anumayamoa haviana ma mopale haviyaamima hanea veamoya nehaviya amaku amakesamoa afa ya kana humaine.” huno humaineane.
1CO.3.21	Na yafe “Ma veala kanale veane mainae.” hutama amakia alisaga ohiho. Anumaya Kotia mukia yana tamamine. 
1CO.3.22	Polonagi, Apolosiagi, Pitaagi, ma mopaene tamahaimuene, fali yaene, meni kanaene, haenagama falote hisia kanaene, mukia yana Anumaya Kotia tamamine. 
1CO.3.23	Tamamigetama tamakaya Kalaisi ayapi maigeno Kalaisia Anumaya Koti ayapi maine.
1CO.4.1	Yisasi kema tamahanepauna vayamogatihena mage huya hisae “Yisasi Kalaisina aliya vayaamoya maineya Anumaya Kotia nayoma falaki-malenea kea yagai-maineya huhaleya nehae.” huya hisae. 
1CO.4.2	Kavayagaisaya veafena “Efi efi hutama aliyana aliho.” huno humaine. 
1CO.4.3	Tamakayaene nagoa veanene nagaima fako hutama nagaya kanaleya huna tamahanepauvo havi kava huna tamahanepauvo hutama hisaya yafena kolia nohue. Nagainia nehua yafena nagainia fakoa nohugi Anumayamoa agaia fako hunategahie. 
1CO.4.4	Nagaya agoana “Fatago aliya kano mainoe.” huna nehuanagi Anumaya Koti aulagafina fatago aliya kano maino ifi omainoe huno Anumayamoa agaiage “Naa humainane.” huno nagaila fako hunenate. 
1CO.4.5	Kaiyekema hulatesia kanamoa yaufa falote ohuneanagitama tamakaya veala alitama “Naa kavala havi kava nehae.” hutama hu oamateho. Anumayamo esia kanafina agava mainesageno mukia veamoya kefo yama, hani yapi falaki-mainea yana, Anumaya Kotia hale yate alino falote hugahie. Anumayamoa agaia amahaote amahaote amakua amaketeno “Kanale humainao kefo ya humainao.” huno agaia alino fako huteno veamogamina humainesaya avamete Anumaya Kotia agaia muse yana amamigahie.
1CO.4.6	Nafunagana-gatama tamakaya havisae huna nagaiene Apolosienema alitama fako ohisaya kea nehuna kaana tamave-nelue. Anumayamo avopifena mage hie “Okaenesaya kea ohiho.” huya humainaya kea havitama akave nehutama nagoa veamogami amakia alisaga nehutama nago veamogami amakia ali haviya nehaya kavala ohiho. 
1CO.4.7	Tamakaya mukia veama mainaya avamete hutama mainagi alua avametela hutama oamakasenagi mukia yana Anumayamoa tamamineanagi naa higetama “Nagainia ani yana ali falote nehue.” hutama tamakesa havitama tamaugafa alitama nehaiye?
1CO.4.8	Tamakaya ma ke hutama nehao? “Tagaitigekeya Yisasi kema havuna kea hai havimainone. Poloene Apolosiene mani kea tahapaiageta ohavinonagi tagaitigeya hai havilineta sauve veane mainone.” hutama nehao? Ani kavama humaineleasina taagaienena ania hutaa sauve vaya kana hutaa mainoaleasine. Tamage tamakaya ani avamete veanea omainae. 
1CO.4.9	Nagaya ma nagesa nehavue Anumaya Kotia tagaila Aposolo vayala haenagalafa maisunafe hulatene. Nayoma kame vayama hamaegahe amavaleya kumate emainageya amaketeya kigi hu neamataya avamete kava nehageta tagaya haenagalafa vaya kana huta mainonageya “Hamaesageya falisae.” huya hageya veamoyaene ensole vayaene tagaila nelageya kigi hunelatae. 
1CO.4.10	Tagaya Yisasi Kalaisi aliya nealunanagita aifo vaya kana huta mainonagi tamakaya Kalaisiene ailokaetama mainetama kanale havi haviyatami hanea veane mainao? Tagaya tokiyatia omale vaya maunagetama tamakaya tokiyatami hanea veane mainao? Tamakai tamakia alisaga nehayanagi tagaifena “Otahaiya vaya mainae.” huya nehae. 
1CO.4.11	Yisasi kema hamanepaunafe nayoene meni kanafiene neyafena lagala neleno tifena nelageno nehie. Kenatia haviya nehuno faesuna noenena omalegeta vaiyatete nehunageya kayo kevea nelamiye. 
1CO.4.12	Kaveti ali falote hisuna yafena tayapitila tusia aliya nealune. Vayamoya tagaila hu-haviya hu nelatayanagi anonaa kanale manua neamamune. Tagaila tusiya huya ali haviyana hulatayanagi tagaya tokiya vaita mainone. 
1CO.4.13	Hu-haviya hu nelatayanagi anonaamia ako huta falu hamaisifa ke huneamatone. Nayoene meniene vayamoya tagaifena “Kasali-mainea yama halafi hutalaya avamete vaya mainae.” huya nehae.
1CO.4.14	Mani kea havitama tamakaye hisie huna nokaogi nagaila nahaiya nafaneyagamo-gatama ali lamakafa hisue huna mani kea kae-malenoe. 
1CO.4.15	Kalaisima akave visaya kea teni tausenia (10,000) vaya hulamave-lisayana nagaya nagainige nagoke nelamafana mainoe. Yisasi Kalaisi kanale mono kema tamahapaugetama havitama Anumaya Kotina tamakua amitafa hageno agaia nafaneyaga lamateneafe nagaya nelamafana mainoe. 
1CO.4.16	Mainoa yafe nagayama nemauva auava kavala agetetama akave maletama maiho. 
1CO.4.17	Ani yafe Timotina hutogeno tamakaite umaine. Timotia Anumayatimoene ailokaeno maineno kanale aliya nealianagino nagaila nahau nayamopafi nenahaiya nafanenia maineafe nagayama Yisasi Kalaisiene ailokaena mainena vai neayoa auava yafena tamahapaiteno ani kate visaya kea huno tamakesa hugahie. Mukia kumate uvana Yisasife haviya amakupi malenaya veamogamina mani kea hamanepauvane.
1CO.4.18	Nagoamogatama nagaifena “Omegahie.” hutama nehutama tamakaitami tamaugafa alitama nehaiye. 
1CO.4.19	Nehaiyanagi Anumayamoa hainegenoma “Vuo.” huno hunatesigena iva aupaa ago egahue. Neena amakaiami amaugafa aliya nehaiya vayala mo neamakena nagaifema nehaya kea havitena tokiyaamiene agegahue. 
1CO.4.20	Anumaya Kotima kava yagai-mainea yamo aepaa keagela omalenegi Anumaya Kotina tokiyaa alita maisuna yamoenena aepaa hane. 
1CO.4.21	Tamakaila na kava hisuafe nelamahaiye? Kelama-kisua kema hisua yafe esuo? Ifi ako huna tamakaifena aluya huno nahau nayamopafi nenahaiya kava hugahe esuo? Ani yafena lamakesa nehavitama etetama fatago hutama maisayana tamakaifena nahau nayamopafi nahau-mainenagena evayi hano.
1CO.5.1	Nago kema falote higena havuana Yisasi kema nohaviya veamoya nohaya kefo yana tamakai veapitila nago veamoya maitama nehae. Nago kanomoa nefa aene kumai heno alitea tamavagea hagena havi-mainoe. 
1CO.5.2	Havuanagi naa higetama tamaugafa alitama nehaiye? Naa higetama tamahauna hutama tamakayea nohigetama tamakaipitila ani kanoa anati noatalae. 
1CO.5.3	Nagaya alule mainoanagi afaa nagu namemoa tamakaiene mainegena ani kefo yama humainea kanomofena “Kefo ya nehie.” huna Yisasi Kalaisi agile nehue. 
1CO.5.4	Anumayatimoa Yisasi agile alitalu hutama mainageno nagaila nagu namemoene Yisasi Kalaisi tokiyamoene tamakaiena maigahie. 
1CO.5.5	Maigahigi Anumayatimoa kaiyekema hulatesia kanafina ani kanomo agu amena aligatisiafene hutama menia Satani ayapi ateho. Satania augafaage haesigeno age hayema nehia yamaa hano hisigeno “Kefo ya nehue.” huno agua aiyahae huno eteno eno.
1CO.5.6	Tamakaya tamaugafama alitama nehaiya yana kanale ohunea kava nehae. Tamakaya ma yafena ohavinao? Tanefaleti kai hame maya talo hageno osi kanoamo halegisia yana maleteno alino havigu hinageno mukia tanefafi ute ete hinageno haenaga mukia tanefamoa halenegie. Anima hale negia avamete huno osi kefo ya kanoamoagi mukia veapinaga ute ete hisigeno ala kefo yana ali falote hugahie. 
1CO.5.7	Hugahigi kaihamema hale negia atafa yana kai hamepitila alitama hagayu hu neatalaya avamete fatago kavakeya huta maisunafene hutama tamakaipitila kefo yana alitama hagayu hutaleho. Nayona veamoya kefo yaamihe haviya sipi sipi hemainaya avamete huno Yisasia tagayama fatago huta maisuna yafe fali-mainegeta kefo yana ohisuna veala maisune. 
1CO.5.8	Ani yafe nayona veamoya sipi sipia heya muse humainaya avamete huta musena nehuta hale negia yana, vea ali haviya humatesuna kavaene kefo yaene neataleta fatago huta tole lagesa ohavita kelamage kegeya huta maisune.
1CO.5.9	Nagoma kae-malenoa avopina mage huna humainoe “Kumai nehesaya veanenena tokaetama omaiho.” huna kae-malenoe. 
1CO.5.10	Yisasi kema nohaviya veamoya kumai nehaya veanene amakaiamiahekeya amakesa haviya “Nagainia mukia yana alisue.” huya nehaya veanene havige huya musufayama nehaya veanene ago fali-mainaya veafe “Anumayati mainae.” huya amakisana nevaiya veanene mukia mopale mainayafe ani veanene tokaetama omaiho huna hisugetama hanate haote yatela maisae? Yisasi kema nohaviya veafena mani kea ohunoe. 
1CO.5.11	Ohunogi nagaya Yisasina amakua amitafa humainaya tamafu-tamakanaya kumai he kavaene agaiahe agesa havino “Mukia yana nagai ya hapaesie.” huno nehisia kavaene ago fali-mainaya veafe “Anumayati mainae.” huya amakisana nevaiya kavaene vayaamihe hu-haviya humate kavaene havili neya aneginagi nehaya kavaene musufayama nehaya kavaenema tamafu-tamakanayama hisagetama amakaienena ailokaetama maitama kavela oneho huna hulokiya vaina avona kae-malenoe.
1CO.5.12+1CO.5.13	Anumayamo akave nomalaya veala fako humatesia yana nagai aliyana omalegi Anumaya Kotia agaia aliyanagino kaiyekea humategahie. Tagaiene maineya Yisasina amakua amitafa humainesaya veala kanaleya hutama fako hutama “Kefo yana ohiho.” hutama amaya hisaya aliyatamia hanegeno Anumaya Koti avopina mage huno kae-maleneane
1CO.5.12+1CO.5.13	“Tamakaiene maineno kefo yama nehisia kanomona henati-taleho.” huno kae-maleneane.
1CO.6.1	Nagoa nelamafuyaene kema vaitetama agaima kaiyekema hutegahena naa higetama Anumayamo kema akave nomalaya kava vayatela amavaletama nevae? Ani kavala ohiho. Yisasina amakua amitafa humainesaya vayate vigeno ketamia alino kanale huno fatago hulamateno. 
1CO.6.2	Yisasi anagamoya haenagaa ma mopale veamogamina kaiyekea humategahae huya humainaya kea ohavinao? Mukia veala kaiyekea humategahagi osi kea fako hisaya tokiyatamia hane huna nehue? 
1CO.6.3	Tamakaya ohavinao? Haenagaa tagaya ensole vayamogami kaiyekea humategahunagi ma mopale yana osi yanagitama tamakaya afaa fako hugahae. 
1CO.6.4	Nago yama falote hisia yupa kema fako hugahena naa higetama Anumayamo akave nomaleya mono nopi amaki omale vayatela kea alitama nevae? Ani kavama hayana havi kava nehae. 
1CO.6.5	Tamakaipina tole nelamafugania kema vaisaagenoa tamakaipina nagola kanale havi haviyaa hanea kanoa amunoanifi hetino keanima fako hisia kanoa omaineo? Mainegahie. Tamakaye hisifa kea nehue. 
1CO.6.6	Naa higetama ani kanomotela anavaletama outama nelamafuganina kaiyekema hunategahena Anumayamo akave nomalaya kanomotela anavaletama nevae?
1CO.6.7	Ke vai yatamima falote higetama kaiyekema humategahe vayana havi kava nehae. Nago kanomoa kagaila havi kavama hunegatesiana “Afa yane.” nehuka kaiyekea hu oateka yuna heka maiteasina kanale hileasine. Nago kanomoa kagaipiti musufayama higeka “Afa yane.” nehuka kaiyekea hu oateka maiteasina kanale hileasine. 
1CO.6.8	Kanaleya hugahe hianagi ani kavala ohutama tamakaya havige hutama nelamafugamina havi kava huneamatae. 
1CO.6.9	Kefo yama nehaya veala Anumaya Kotia kava yagai-mainea kumatela ohaigahae huno humainea kea ohavinao? Ani kehena havilama hutetama havige hisaya kea ohaviho. Ani kefo yama nehaya veala Anumaya Kotia kava yagai-mainea kumatela ohaigahae moli huliteya nehuya kumai nehaya veanene ago fali-mainaya vayafe “Anumayati maine.” huya amakisana nevaiya veanene alu kanomo anema amavayu nehaya vayaene ve amafaluyaene moli nehaya vayaene Anumaya Kotima kava yagai-mainea kumatela ougahae. 
1CO.6.10	Musufa yama nehaya veanene alu kanomo yatema age hamaye nehaya veanene havili neya aneginagi nehaya veanene nagoa veafe hu-haviya nehaya veanene havige huya musufa yama nehaya veanene Anumaya Kotima kava yagai-mainea kumatela amaugosa tamage huno omalegahie. 
1CO.6.11	Tamakaila nagoatamimoya nayona ani avamete kefo ya nehageno Anumayatimoa Yisasi Kalaisi agiletiene Anumaya Koti Avamutetiene kefo yatamia ago aye hami-talegetama alu aotage veane maigeno Anumaya Koti aufina “Fatago veane mainae.” huno alino kanale hulamatene.
1CO.6.12	“Mukia yama hisuna kavala kahe-okineanagita afaa hugahune.” huya nehayanagi nagaya mage huna nehue “Mukia yamoa laya ohutafa huno laya ohugahie. Mukia yana afaa hugahuanagi ani yamoa nofi hunate yafenagina nagaya ani kavala ohugahue.” 
1CO.6.13	“Anumaya Kotia kave nesunafene huno taipa talo huno nesuna kavela talo humaleneanagita afaa negahune.” huya nehayanagi Anumaya Kotia haenagaa kaveene taipaene alino fanane hugahie. Moli huliteta huta kumai hesunafene huno Anumaya Kotia veamogati laugafa talo ohunegi Anumayamoene ailokaeta mainesunageno ani laugafa agaia kava yagaisiafene huno talo hulatenea yafe moli huliteta huta kumai he kavala ohisune. 
1CO.6.14	Anumaya Kotia tokiyaaleti Yisasina fali-mainefitila alino hetiteneanagino tagayama falisunagenoa ania huno alino hetilategahie.
1CO.6.15	Nagi ohavinao Kalaisienema mai hapaita mainonageno tagai taugafamoa Kalaisi aiya, aya, aulaga, agesa, kana huta mainone. Kalaisi augafa mainonagi hanaa huta Kalaisi augafa kumai nehaya anenena alita mai hapaisune? Aao ania ohisune. 
1CO.6.16	Anumaya Koti avopina mage huno kae-maleneane
1CO.6.16	“Alavema mainaana nagoke anaugafa hane.” huno kae-maleneane.
1CO.6.16	Naa humaineanagi nago kanomoa kumai nehea aene noma faeyana agaiene mai hapaiageno nagoke anaugafa kali-mainae. Ani yafena ohavinao? 
1CO.6.17	Nago anaugafa kali mainaanagi Anumayamoene mai hapaino mainea kanomoa nagopi maineana nagoke anamete mainae.
1CO.6.18	Nagi kumai heyafena kolia hutama ohutafa hiho. Mukia kefo yamoa amega amaugafale yanagi kumai he yamoa alino vea amaugafafina haviya nehia yafena tusia koli hutama ani kavala ohutafa hiho. 
1CO.6.19	Anumaya Kotia agaia Alu Aotage Avamua ago tamamigeno tamakupina maineafe tamaugafamoa Avamumona nomaa haneanagino tamaugafa tamakaitami yana omalene. Ani kea ohavinao? 
1CO.6.20	Anumaya Kotia ala miyateti tamakaila ago miya hulamateneafe tamaugafa kava yagaitama kanale auava yakeya hutama Anumaya Koti agia alisaga hiho.
1CO.7.1	Avoma kaetama nahavigaya kea tamahapaigahugi haviho. Nago kanomoa anea ali oatesiana kanaleya huno maigahie. 
1CO.7.2	Maigahianagi amaugafa age hamaye huya kumai he yamoa ala nehiafe mukia vemoya aneamia maitele hisigeya anemoya veamia maitele hisie. 
1CO.7.3	Alavemoya nehaya yana vemoa aamona “Aao.” hu oateno amoa ania huno anauamona “Aao.” hu oatesie. 
1CO.7.4	Amo augafa agaia augafa omalenegi anauamo yagai-mainea augafa hane. Ania huno vemo augafa agaia augafa omalenegi aamo yagai-mainea augafa hane. 
1CO.7.5	Naa humaineafe vemoga akamoene humo kavafena “Aao.” hu oategeno amoga anaukamoene humo kavafena “Aao.” hu oato. Nagote tokaetana mainetana tanakesa havitana “Osi kana kanoa humo kavala ohutaa afaa mainetaa nunamuna hugahue.” hutana hisaana kanale hugahianagi mukia kanafina ve alave humo kavala oataleho. Atalesaana Satania ayelana-vataga hinagetana alu veleene alu ateene age lanahaye hu yafenagi osia maigetana hio.
1CO.7.6	Mage huna nehua kea nagainia mani kea nehugi Anumaya Koti kahegi kea nohue. 
1CO.7.7	Nagi nagainige mainena ama oalinoa yama huya mukia vayala maisaya yafe nenahaiyanagi Anumaya Kotia agaia alua lua mai yana nagoke nagokemogatina tamigeta tahaote tahaote auavate nemaune.
1CO.7.8	Neyavene munanene keto anenefe mani kea nehue nagayama ama oalina mainoa avamete huya maisayana kanaleya hugahie. 
1CO.7.9	Hugahigi age hamayema hisaya yatela yagaisaya tokiyaamima omalesiana ata lamale-yafenagi anea alitesageya vea alisageya hisae.
1CO.7.10	Alavemogatama kahegi kea, nagainia nagesafitila nohugi Anumayamo humainea kea tamahapaigahue. Anemogatama vetamia oamataletama kanaleya hutama maiho. 
1CO.7.11	Maigahayanagi vetamima amataletama vinutamahena alu velela omaiho. Afaa omaisaya tamakesa hisigetama etetama vetamile etama nagoke tamaipale emaiho. Vemogatama atamimona tamakaitamia hu oamateho.
1CO.7.12	Nagoamogatamihena Anumayamoa ohunea kea nagainia mage nehue. Yisasite ametiti humainesia kanomoa Anumayamote ametiti nohisia amoa neveenema maisia agesama havisigenoa nevea “Nenataleka vuo.” huno oataleno. 
1CO.7.13	Yisasite ametiti hu-mainesia amoa Anumayamote ametiti nohisia velema mainesigeno ani vemoa aamoene maisia agesama havisigenoa “Nenataleka vuo.” huno nevena hu oateno. 
1CO.7.14	Nagi Yisasite ametiti hu-mainesia amoa Yisasite ametiti nohisia neveenema maisiana ailokaeana maisaa yamoa oniyaagela ohunegi ani vemoa Anumaya Koti kema havisia yafe alu aotage kano maine. Yisasite ametiti hu-mainesia vemoma Yisasite ametiti nohisia aenema maisiana ailokaeana maisaa yamoa oniyaagela ohunegi ani amoa Anumaya Koti kema havisia yafe alu aotage ane maine. Anumaya Koti aufima alu aotage veatalama omaisaana nafaneamimoya ania huya oniyaagela haleasinagi tamage huya Anumaya Koti kema havisaya yafe alu aotage nafaneyaga maigahae. 
1CO.7.15	Mainageno Yisasite ametiti nohia api vefi atalesayana afaa atalegahae. Atalesayana Yisasite ametiti hunesia veanefi mainaa nofila ago aigalu hetalegeya afaa mainae. Anumaya Kotia falu huta maisunafe ke higeta agaitega emainone. 
1CO.7.16	Yisasite kametiti hu-mainana amoga agaiene maineka aya hisanageno anaukamoa agua aiyahae hinageno Anumaya Kotia agu amena aligatisio? huka kagaya ohavinane. Yisasite kametiti hu-mainana kanomoga akamoene maineka aya hisanageno akamoa agua aiyahae hinageno Anumaya Kotia agu amena aligatisio? huka kagaya ohavinane.
1CO.7.17	Anumaya Kotia mukia veala noma maisaya yana fako huno amamineanagitama mukiamogatama Anumayamoa hapali-lamatenea yapi maiho. Mani kea Anumayamo anagala alule alule mo hamapai-mainogi haviho. 
1CO.7.18	Anumayamoma hapalimatenea kanafina nagoa Yuta vayamoya amaugafa taga hu-malenaya amafugula hanegeya eteya ani amafugula aye hananeya fala okisae. Nagoa vayamoya Anumaya Kotia hapali-matenea kanaleti amaugafa taga ohunaya vayamoya menia laga ohisae. 
1CO.7.19	Taugafa laga nehaya yano taga ohunaya yano ani tole yamoa afa ya hanegi Anumaya Koti kema havita akave malesuna yana kanale yanagino aepaa hane. 
1CO.7.20	Nagi mukiamogatama Anumaya Kotia agoma hapali-lamatenea kanafina no maiyatamia oataletama nagoene anile maiho. 
1CO.7.21	Anumayamoa hapali-lamatenea yupa nofipi mainetama miya oalisaya aliya nealitama mainageno ani aliyana afaa aliho. Aligahagi kava kanotamimoa “Menia nofila huotamategahugi afaa lamatalegahue.” huno hisigetama muse nehutama afaa ugahae. 
1CO.7.22	Anumayamoa hapali-lamatenea yupa nofipi mainetama miya oalisaya aliya nealitama Anumayatimoene ailokaetama mainayafe Anumayamoa kefo yatamimoma alino nofi hulamatenefitila ago alino kalu he-taleneafe nofipina nagoene omainae. Omainagi nagoa veala afaa mainageno Anumayamoa hapali-lamateneafe Kalaisia miyana oalisia aliya veanea tamage hutama maigahae. 
1CO.7.23	Anumaya Kotia ala miyateti miya hu-lamategetama agai veane mainagi ma mopafi veamogami aliya veanea omaisae huna nehue. 
1CO.7.24	Nafunagana-gatama Anumayamoma hapali-lamatenea kanafina no maiyatamia oataletama nagoene Anumaya Kotia tamakaiene mainesigetama “Hai mainone.” hutama maiho.
1CO.7.25	Anumaya Kotia kalagi ainategena tamagegeya hisua kanogina nago kea hugahe hue. Anumayamoa mani kahegi kea ohunegi nagaya nagesafiti nehue. Vene ofaenesaya munanene anene ofaenesaya veyagahe nehue. 
1CO.7.26	Meni kanafina tusia kana yana falote nehiafe nagesa mage huna nehavue neyavene munaneyagaene mainaya avamete hutama maiho. 
1CO.7.27	Nagi ama ago alitenesana vemoga akamofena “Kataloe.” huka hu oato. Ama oalinesana vemoga anea oalio huna nehue. 
1CO.7.28	Nehuanagi ama ali-tenukahena kefo yana omaleneanagika afaa aligane. Vene ofaenesaya munanemoya vele maisayana kefo yana omalenegi ma mopafi mainesaageno tanakaipina kasagoya kana yamo falote huyafenagina mani kea nehue.
1CO.7.29	Nafunagana-gatama ma mopamoa aupa kanafi hano hisia yafe meni kanaleti aepa hetama ama atenesia kanomoa aamofena agesa ohavino aama omai kano kana huno maisie huna nehue. 
1CO.7.30	Nagoamoya avima neatesaya veamoya osi kanoa avia ateho. Musema nehisaya veamoya osi kanoa musena hiho. Afenoamima miya nehisaya veamoya oali vea kana huya maiho. 
1CO.7.31	Mama mainona mopa aupa kanafi fanane hugahigi mopafi aliyama nealisaya veamoya mani mopale yafekeyana amakesa havi havi huya omaisae. 
1CO.7.32	Ma mopale yafema tamakesa kumoma haya yafena nagaila nonahaiye.
1CO.7.32	Ama oalino mainea kanomoa Anumayamona haisia yafeene aliyamaaene agesa havi havi huno nemaiye. 
1CO.7.33	Nemaiyanagi aama mainea kanomoa ma mopafi yafena, aamoa musema hisiafene agesa havi havi huno nemaiye. 
1CO.7.34	Nago kaiyaga Anumayamofena agesa nehavino nago agesamoa aamofena agesa nehavianagi keto anene vele ounaya munanene Anumayamo aliyafekeya amakesa haviya “Mukia taugafaene taguaene Anumayamona alu aotage nomaa hane.” huya kava yagaiya mainayanagi vele mainaya anemoya anauamimoya musema humatesayafene huya mopafi yafe amakesa nehaviye.
1CO.7.35	Mani kemoa katilelamatesua kea nohugi tamaya hisuafe nehue. Kanaleya hutama Anumayamofena tamakesa havi havi hutama nago yamo tamavayu huno atifi mafi ohisie huna nehue.
1CO.7.36	Nago kanomoa hage-malenesia aamofena hagoteno “Afaa tokaetaa omaigahue.” huno huteno haenagaa tusi haye hisigeno “Kanale kavala hu noatoe.” huno haisia kava huno ani munala alitesie. Alitesiana kefo yana ohugahie. 
1CO.7.37	Nago neyamoa agua amino hage-malenea aamofena “Anumayamo aliya alisuafe afaa aote maigahue.” huno agesa haviteno augafa age haye hisia agu agesa hinageno kanaleya huno kava yagaino “Afaa aote maigahue.” hisiana kanale kava hugahie. 
1CO.7.38	Ani yafe nago kanomoa hage-malenesia aama alitesiana kanale kava nehianagi nago kanomoa hage-malenesia aama ali oatesiana tusia kanale kava hugahie.
1CO.7.39	Aneyaga velema faitesageno anauamoma ofalino afaa mainesigenoa nagopi mai hapaino maineno amoa ataleno alu vele ovisie. Anauamoma falitesigenoma “Alu kanole maigahue.” huno hisiana kanale hugahianagi Anumayamoene mai-lokaeno mainesia vea alisie. 
1CO.7.40	Aligahianagi nagaya nagesa havuana afaama maisiana tusia muse hugahie huna nehue. Manima hua kea Anumayamo Avamumo nahapaigena nehue.
1CO.8.1	Ago fali-mainaya vayafe “Anumayati maine.” huya amakisana vaiya afu neamamiya yamo kea nagaya hugahe nehue. Tagaya nagoa yafena havilinonanagi ani kanale haviyatimoa tamaugafa alita haisuna yanagi alu veafe tahau-tamayamopafi nelahaiya yana amaya huta ali tokiya vaimategahune. 
1CO.8.2	“Mukia yana havilama hulinoe.” huno agesa havisia kanomoa mukia yafema havilama hisia himamua omaleneanagino ohavine. 
1CO.8.3	Ohavinegi nagoa veamoya Anumaya Kotina amakua aminesaya veala Anumaya Kotia amakaila ago amakelama humaine.
1CO.8.4	Ago fali-mainaya veafe “Anumayati maine.” huya amakisana vaiyama neamiya afuma nesaya yafe nehugi haviho. Tagaya havunana ago fali-mainaya veamoya ma mopafina tokiyaamia omalene. Anumaya Kotia agaiage nagoke Anumaya maineanagiya kasagoya Anumaya omainae. 
1CO.8.5+1CO.8.6	Omainagi mopaleene ikapinagaene afa anumaya kasagoyama mainaleasina tagaya tamage huteasinagi “Nelafaa agaiage Anumaya Kotia maineno mukia yana talo humalegeta mainone. Nagoke Anumayatimoa Yisasi Kalaisia maineno mukia yana talo huteno tagaienena talo hulateneanagita agaiteti tahaimula nealune.”
1CO.8.7	Nagoa veamoya mani kea ohavineya “Afa anumayayaga tamage huya mainae.” huya nehae. Nagoa veamoya Yisasife haviya amakupi malayanagi amakuamoa tokiyaagela ohuneafe ani afa anumayamoma aminaya afua neneya mage nehae “Afa anumayamo kave nenonageno ani kavemoa taguamona alino haviya higeno oniyaage nehie.” huya amakesa havimainae. 
1CO.8.8	Nehaviyanagi kavemoa Anumaya Koti avatela tavaleno otategahie. Ani afuma onesunana Anumaya Koti aufina havi veala omaigahunagi nesunana Anumaya Koti aufina kanale veanea omaigahune.
1CO.8.9	“Afaa anumayamogami amamiya afua negahune.” hutama hisaya yafena kayeho. Havigu Yisasifena amakuamoa tokiya ovainesia veamoya ageteya nesayana “Kefo ya nehune.” huya havigu asaga hulaviyafenagi kayeho. 
1CO.8.10	“Afaa anumayayaga tamage huya omainae.” hutama havimainaya veamogatama anima afa anumayamo amiya afuma malenesaya nopi mo nenesageno nagola Yisasifena aguamoa tokiya ovainesia kanomoa tamaketeno “Negahue.” huno hu yafenagi kaye ho. 
1CO.8.11	Ani yafe tamakaya “Havilama humainone.” hutama nehaya yatamimoa, nagoma aguamoa tokiya ovainea nelamafufe huno Kalaisia fali-maineanagitama tamakaya avaletama havi kate atesageno ali haviya huyafenagi kaye ho. 
1CO.8.12	Ani yafe aguamoa tokiya ovainesia nelamafuna kefo ya hutesageno tokiyaa omalesia agu nafanea agata aisia havi kava huteyafenagi kaye ho. Tamafu-tamakanana kefo yama hutesayana Kalaisiene kefo yana huneatae. 
1CO.8.13	Ani yafe kavela nenoanagina nafunaganana havigu neteno havi kapi asaga hulavino visia yafenagina nagaienena nagoene afua onegahue. Havigu nafunaganaa kefo yapi uyafenagina ani kavala ohugahue.
1CO.9.1	Nago kanomoa “Naa ohuo.” huno natafa nehio? Aao natafa nohie. Aposolo kanoa maino? E, ani kano mainoe. Nagaya Anumayatimo Yisasina agemaino? E, tamage Anumayamoene ailokaena mainena agai aliya ali-mainoa aliyateti lamakaya tamakua aiyahae nehae. 
1CO.9.2	Nagoa veamoya nagaifena mage nehae “Aposolo kanoa omaine.” huya nehayanagi Yisasi kema tamahapaugetama havitama tamakua aiyahae hageya veamoya nelamakeya nagaifena “Anumayamoene ailokaeno Aposolo kanoa maine.” huya nehae.
1CO.9.3	Nagoa veamoya auavaniama fako hisagena nagaya mage huna hugahue. 
1CO.9.4	“Anumayamo aliyana nealuanagina kaveene tienena afaa alisuo? 
1CO.9.5	Nagoa Aposolo vayaene Yisasi aganaamoyaene Pitaene nehaya kava huna Yisasima agua aminesia ama alitenena avalena vaiyesuana ani yamoa havi kava hugahio? 
1CO.9.6	Panapasiene taagaitiage Anumayamo aliyana nealitaa taagaitia moneleti kavela miya hutaa nenoe. Naa higetama taaya nohae? 
1CO.9.7	Nagi ati vayala kamele ugahena amakaiami moneamileti kaveamia kenaamia miya nehao? Aao. Hana kanomo hoya vai-maleteno ani hoyafitila kavela alino onene? Hana kanomo pulumaka kava yagaiteno haenagaa nutimaa onene? Ani kavala ohugahagi afaa aliya negahae.”
1CO.9.8	Veamoya nehaya kavakeya akave malena mani kea nehuo? Aao, Anumaya Koti avopiene ani kea huno kae-maleneane. 
1CO.9.9	Mosese kahegi kefina mage huno kae-maleneane
1CO.9.9	“Pulumakamoa aliyamaa nealino vitimo avina ayeno hagage huno onesie hutama avayalela nofila okinegeno aliyana nealino kavela neno.” huno kae-maleneane.
1CO.9.9	Mani kea Anumaya Kotia pulumakamofe humaineo? 
1CO.9.10	Aao, tagaife humaine. Nagi hoyama alino humalenea kanomoa kave nesia yafena agesa haviteno negafie. Hoyafitima nena humainesia kavema nealisia kanomoenena “Aliyatialeti kavela nagopi mainetaa negahue.” huana aliyana nealie. 
1CO.9.11	Nagaya Anumayamo kea huhalena tamahapaitena Avamumo avina yana hoyafina kali-malenogi ani hoyamoma nena hisigenahena tamakaipitila kenaniene kaveniene kanalelagina alisuo ifi oalisue? 
1CO.9.12	Nagoa vayamoya tamakaipitila nealigi nagaya amakase-mainoa yafena tamakaipitila alisuo oalisuana? Kanalelagina aligahuanagi havigu Yisasi Kalaisi kanale mono kema havisaya katamia kahea kiotamatesuafene huna kavela oalina mainena mukia kana yana aluanagi “Kavela namiho.” huna nohue.
1CO.9.13	Mono nopi aliya nealiya vayamoya ani nopiti kaveamia nealiye. Anumayamofe haviya sipi sipi heya kae-salamana nehaya aliya vayamoya ani sipi sipifiti kaveamia ali-mainae. Ani kea ohavinao? 
1CO.9.14	Naama hayana Yisasi kanale mono kema hamanepaiya vayafena Anumayamoa mage humaineane “Mono ketamima havisaya veamoya anonaa kenatamia kavetamia tamamisae.” huno humaineane.
1CO.9.15	Humaineanagi nagaya “Namiho.” huna ohunananagi menia “Namiho.” huna mani avona nokaove. Yisasi kema tamahapauvana tamakaipitila kavela afaa oalinoa yafena muse nehua yania haneafe ago faligahema husina kavefena tamahavigesua nagesa ohavusine. 
1CO.9.16	Yisasi kanale mono kema huhalena nehuafenagina nagaini naugafa alina ohaigahue. Anumaya Kotia “Naa huo.” huno tokiyaage ke huno hunategena huhalena nehue. Ohuleasina Anumaya Kotia muse ohigeno kana yana namileasine. 
1CO.9.17	Nagaya nagesafiti ani aliyana noalugi Anumayamo hunategena mani aliyama alua yafena miya yania oaligahue. 
1CO.9.18	Anumayamoa hunategena huhalena nehua aliyana afaa nealuanagina monema onamisaya yafena naipamoa kanale nehie. Huhalena nehua yatetila miyania alisua amukonia haneanagi oalisua yatetila muse yania hane.
1CO.9.19	Monema oalua yafena nagoa veamogami aliya kanoamia omainogi mukia veamoya amakua aiyahae hisayafene huna aliya kanoamia mainoe. 
1CO.9.20	Yuta veamoya Yisasi akave hisaya yafe amakaiami nehaya kava huna mainena Yisasi kea hamanepauve. Kahegi kema havina akave malesugenoa Anumayamoa “Fatago kano mainane.” huno hunategahie huna nohugi ani kema akave nemalaya veala Yisasi akave hisae huna amakaiene mainena mani kemo akave malena Yisasi kea hamanepauve. 
1CO.9.21	Kahegi kema ohavinaya veanene mainena Yisasi akave hisae huna amakaya haya avamete huna Yisasi kea hamanepauve. Anumaya Koti kahegi kea akave malena Kalaisi akave nehuna agai kea havina akave nemaloe. 
1CO.9.22	Yisasife haviya tokiya vaisaya amakua omalenesia veanene mainena amakua ali lokiya vaimatesuafe tokiya nagu hanea kano omainoe. Nagoa veamogami amaku amamena aligatisua yafe aluya huna amakaiamima amahaote amahaote nehaya kava huna Yisasi kea hamanepauve. 
1CO.9.23	Naa nehisugeya kasagoya veamoya Yisasi hulatenea kanale mono kea havitesagena amakaiene kanaleya huna mainena musena hisue huna nehue.
1CO.9.24	Ohavinao oagase aagase huya amakasaya veamoya nealiya yana nagoke kanomoa amakaseno agaiage muse yana aligahie. Ani kava hutama tamaiyage tamaiyage nehigeno Anumayamoa anonaa tamamino. 
1CO.9.25	Ani yokaloma nelaya veamoya aluya huya amaku amakesalela tokiya vaiya kava neyagaiye. Muse hisaya yama anonaamia alisaya yafe kava yagaiya mainageno amakasesia kanomoa konagali yana aligahianagi ani yamoa fanane hugahie. Fanane hugahianagi tagaya fanane ohisia kanale yana anonatia alisunafene huta tagu tagesalela tokiya vaita neyagaune. 
1CO.9.26	Ani yama alisua yafena naiyayege naiyayege nehuna amakasesuafene huna faitega moge mege nohue. Nayatetiene amakasesua yokaloa nelena nagaya faitega mo ai me ai nohugi nayatetila vaya amaugafale sili huna amaikonelue. 
1CO.9.27	“Fatago kate viho.” huna veama hamanepaisuletila havigu nagaya havi kate visugeno Anumaya Kotia nagaila akaveno hunatesigena kanale anonania oalisuafene huna tusiya huna “Naugafamo age haye hia yana ohugahue.” huna nagu nagesale kava yagaina mainoe.
1CO.10.1+1CO.10.2	Nafunagana-gatama Yuta taginagomo-gamifena tamakesa havisae huna nehue. Mosese akavema umainayana nago siamoa mukia aiso humateneno kana amaveligeya kanaleya huya vayana mukiamoya Haesa tina lakae-mainayafe Moseseene ailokaeya maineya siatetiene hage litetiene tima fale neamataya avame kavala humaine. 
1CO.10.3+1CO.10.4	Mukiamoya ti omale kotega umaineya nagoke ikapinagati kaveene yafapiti falote hia alu aotage tiene ne-mainae. Ne-mainagi ani yafana Kalaisie. Agaya maineno amakaiene vaiyatete humaine. 
1CO.10.5	Mukiamoya nayanagi kasagoya veamoya Anumaya Koti kea akave omalageno Anumaya Kotia musena hu oamateno amatalegeya nagoa veala faligeya amaugafa kame kopi atalegeno mopagopi haneme umaine.
1CO.10.6	Naama humainaya kavala tagaiti hulamakesa hisunafe hu-mainayanagita amakaya humainaya avamete huta age lahaye nehuna kavala ohisune. 
1CO.10.7	Nagoa veamoya afa anumaya, amayateti talo humaleteya amakua amiteya Anumaya Koti kea atalenayane. Tagaya ani kavala ohisunafe Anumayamo avopina mage huno kae-maleneane
1CO.10.7	“Afa anumayamofena muse huya kaveene tiene neteya amoa ayeya anene yokaloa lemainae.” huno avopina kae-maleneane.
1CO.10.8	Nagoa veamoya kumai haya yateti nagoke yupa tueti tali tausenia (23,000) veane fali hano humainae. Naa humainayafe tagaya kumai kavala ohisune. 
1CO.10.9	Anumayamofe “Ma kava huo.” huya ayevataga hayafe osifavemoya hamae hano hageya fali-mainagi ania huta Anumayamona ayevataga ohisune. 
1CO.10.10	Nagoa veamoya “Anumayamoa havi kava nehie.” huya kalu kalu ke hutageno ensole kanomoa nagoa veala me hamaegeya fali-mainayane. Tamakaya Anumayamofena kalu kalu kea vaioateho.
1CO.10.11	Mukia anima falote humainea yana ageteta fatago huta maisunafene huno Anumaya Kotia avopina kae-maleneane. Tagaya menima mainona kanafina mopamoa aupaa fanane hugahe nehiafe mani kea haviteta kefo yana ohisunafene huno kae-maleneane.
1CO.10.12	Naa humaineafe “Kanaleya huta heti-mainone.” hutama nehisaya veamogatama havigu asaga hu laviyafenagi yagaitama maiho. 
1CO.10.13	Yagaitama mainesageno kana yano “Havi yama hiho.” hunoma ayelamavataga hisia yano falote hisiana ani yana tamakaitamige ayelamavataga nohigi mukia veala ania huno ayemavataga nehie. Naa nehianagi Anumaya Kotia huno tokiya vaino humalenea kele tole agesa ohavinegi ani kele akave maleno tamaya hugahie. Ayelamavataga hisigetama “Tokiyania omalene.” hutama hugahe hageno tokiya vaitama maisayafe Anumaya Kotia tusiya huno tamaya huno “Haegafa katela male viho.” huno tamave-ligahie.
1CO.10.14	Nahau-mainea nafunagana-gatama ago fali-mainaya veamogamife “Anumayati maine.” hutama amakisana nevaiya yana ohiho. Anumaya Kotifekeya muse huteho. 
1CO.10.15	Tamakaya tamaku tamakesaene veane mainagi tamahapaisua kea havitama ali fako hiho. 
1CO.10.16	“Kalaisia tagai kefo yafene huno fali-maine.” huta tagesa havi havi hisuna yafe nofi alagamo tina, Kalaisi kolanagita alita Anumayamotega muse hutama nonana Kalaisi kolana tokaeta nenone. “Kalaisia augafa agata aimainea yamo kefo yatia ago alitalene.” huta maya alita aposita nenona yamo Kalaisi augafa tokaeta nenone. 
1CO.10.17	Nagoke maya haneanagi mukia veamogata nagoke mayafiti aposita nenonafe tagaya nagoke veane nagoke kanomo augafa kana huta mainone.
1CO.10.18	Tamakaya tamakesa haviho Yuta veamoya Anumaya Kotitega sipi sipi heya kae-salamana heteya tokaeya anifiti aliya neteya Anumayamoene nagopi ailokaeya mainayane. 
1CO.10.19	Manima hua kemo aepaa haviho. Ago fali-mainaya veafe “Anumayati maine.” huya afu heya amakisana vaiya amamiya yamoa afa kava humainae. Anima fali-mainaya veamogamina tokiyaamia omalene. 
1CO.10.20	Tokiyaamia omalenegi nagaya tamahanepauve Yisasi kema nohaviya veamoya Kefo Avamumo kavela malenagi Anumaya Koti kavela omalenayane. Kefo Avamuene ailokaetama omaisae huna nehue. Ani kavela oneho. 
1CO.10.21	Havigu tamakaya “Kalaisia tagai kefo yafe huno fali-maine.” hutama Anumayamo kapufiti nenetama Kefo Avamumogami neamamiya tina mo neyafenagi ani kavala tamage hutama ohiho. Havigu tamakaya Anumayamo kave nenetama Kefo Avamumogami amamiya kaveene neyafenagi ani kavala ohiho. 
1CO.10.22	“Ani kava nehisunageno Anumaya Koti aipamoa haviya hisie hutama nehao? Ifi tagai tokiyamoa agai tokiya agase-maine.” hutama nehao? Aao, naa kavala ohune.
1CO.10.23	Nagoa veamoya mage huya nehae “Mukia hisuna kavala kahe okineanagita afaa hugahune.” huya nehayanagi ani mukia yamoa taya ohugahie huna nehue. Mukia kavala kahe okineanagita afaa hugahunanagi mukia ani yamoa Yisasife havita tametiti humainona yamona alilokiya vai oategahie. 
1CO.10.24	Tagaiti laugafa hamaesia yafekela tagesa ohavisune. Aao, alu veamogami yafe tagesa havita amaya hisune.
1CO.10.25	Maketifiti afumo amea miya hugahema vinutamahena “Kefo Avamuma amaminaya afuo? Nesunana haviya hulatesio?” hutama tamakuafinaga havio-ketama afaa miya hutama neho. 
1CO.10.26	Anumayamo avopina mage huno kae-maleneane
1CO.10.26	“Ma mopaene mukia mopafi hanea yaenena Anumayamo yamaage hane.” huno humaineane.
1CO.10.27	Yisasi kema nohavisaya veamoya “Etama kavela me neho.” huya hisagetama vinutamahena tamakesa ohavitama tamamisaya kavela afaa neho. Havigu tamakuamoa “Havi kava nehae.” huno hisagetama havioketama afaa neho. 
1CO.10.28+1CO.10.29	Negahayanagi nago kanomoa “Ma kavela Kefo Avamumo kae-salamana hutaya kavele.” huno hisigetamahena afaa onetama ataleho. Tamakai tamakuamoa “Havi ya nehae.” huno hisia yafeene kahanepaiya kanomo agua ali haviya huyafenagi ani kavela oneho.
1CO.10.28+1CO.10.29	Ani kave nesuana nago kanomo agua ali haviya hu-yafenagina nagaya ani kavela nesuo ifi onesue? 
1CO.10.30	Nagaya ani kavela Anumayamotega muse hutena nesuana naa hinageno nago kanomoa nagaya anima muse hutena noa yafena “Havi kavala nehane.” huno kea nenamake?
1CO.10.31	Kave nesao aliya alisao mukia yama hinutamahena Anumayamo agia alisaga hisaya yafeke hiho. 
1CO.10.32	Yuta vealo, Yuta vea omainaya vealo, Yisasife haviya amakupi malenaya vealo, mukia veamogami amaufina kanale kavakeya hiho. Havigu havi kava hisageno ani kefo yamoa amaiyafi akoya yamo ayea kava hinageya asaga hu-lavisagi. 
1CO.10.33	Nagaya mukia kavama nehuana nagai nahaisia yafe nagesa ohavina mukia Anumaya Kotia veamogamina amaku amamena aligatisiafene huna hamaisifa kava nehue.
1CO.11.1	Nagaya Polonae Kalaisima humainea kava huna akave nehugi nagaila nenagetama nagayama nehua kavakeya nakave hutama maiho.
1CO.11.2	Kahegi malena tamahapaugetama tamakela okanitama kanale kava hutama akave nemalayafe “Kanale kava nehae.” huna musena hu nelamatoe. 
1CO.11.3	Ma ma hisua kea havilama hiho. Anumaya Kotia Yisasina ala kanoa maiteno agenopa maigeno Yisasife haviya amakupi malenaya veamogamina ala kanoamia Yisasia maiteno amakenopaamia maigeya ania huya vemoya aneamimogamina ala kanoamia maiteya amakenopaamia mainae. 
1CO.11.4	Nagoa vayamoya Anumaya Koti kema huhaleya nehuyao nunamuma nehuyao amanutela aiso ohisae. Aiso hisayana Yisasina, amakenopamona agaye hisifa kava huneatae. 
1CO.11.5	Huneatagi nagoa anemoya Anumaya Koti kema huhaleya nehuyao nunamuma nehuyao hinuya amanutela nago yatetila aiso ohisayana amakenopamoa, anauamimona agaye hisifa kava huya amayolagefa mukia laga hu-talenaya anemoya nehaya augafa kava nehae. 
1CO.11.6	Nagoa anemoya amanutema aiso ohisayana afaa amayolagefa mukia laga hu-talesae. Tagama huya aupa hisaya yamoa amakaye hisifa kavama hanesigeya neataleya amanutela aiso hisae. 
1CO.11.7	Vemoya Anumaya Kotina amemaa “Anumayamo agi alisaga hisae.” huno vemogamina talo hu-maleneafe amanutela aiso ohisagi anemoya anauamimogami amaki alisaga hisayafe amanutela aiso hisae. 
1CO.11.8	Anumaya Kotia anemogami amaugafaleti venenea talo ohunegi vemogami amaugafaleti anea talo humalene. 
1CO.11.9	Anumaya Kotia anehe “Hamao.” huno venenea talo ohunegi vehe “Hamaesia yane.” huno anea talo hu-maleneane. 
1CO.11.10	Talo hu-malenea yafeene ensole vayamoya neagaya yafeene anemoya “Anautimo amaiyaafi nemaune.” huya amanutela aiso hulisae huna nehue. 
1CO.11.11	Nehuanagi Anumayamoene ailokaetama maisayana amoa haotela agaiagela omaisie. Vemoa ania huno haotela omaisie. Agaila aya nehisiana agaila aya nehisiana hutana maisae. 
1CO.11.12	Hagoteno vefiti anea ali falote higeya mainayanagi menia anemoya venenea neamatayanagi Anumaya Kotipiti mukia yamoa falote hu-maineafe aepaa maine.
1CO.11.13	Tamakaya tamakaitami haya kavala fako hutama ageho. Anemoya amanutela aiso ohuneya nunamuma hisayana kanale nehio? 
1CO.11.14	Tamakaitami haya yamoa tamaveli-maine vemoya amayolagefa kuma hanesiana amakaye hisaya yana hane. 
1CO.11.15	Haneanagi “Anemogami amayolagefa kula muse hisaya konagali yaami hane.” hutama nehae. Anumaya Kotia amanute aiso hisaya yafe amayolagefa kula amamine. 
1CO.11.16	Nagoa veamoya ani yafema kema vaisayana ani kenonaamihe mani kea nehue nagaiene mukia Yisasife havita tagupi malenona veanene alu auava kavala nohunagi nagoke kavakeya nehune huna nehue.
1CO.11.17	Menima tamahapaisua kea haviho tamakaya havi kava nehagena havina musena hu notamatoe. Yisasi agima alisaga hugahe melitalu hutama maifina kanale kavala nohagi havi kava nehagena nagainia onahaiye huna nehue. 
1CO.11.18	Nagoa veamoya nahapaiyana tamakaya Yisasife havitama melitalu hutama maifina ke nevaitama tolefi ali fako nehae huya hayana tamage huya nehao? E, tamage nehae huna nagesa nehavue. 
1CO.11.19	Tamakaiene mainaya veapina nagoa veala fatago huya Anumaya Kotina haiya kavala nehae. Ani veala agetama falote hisaya yafe tolefi ali fako nehae huna nehue. 
1CO.11.20	Anumayamo kavema negahe melitalu hayanagi tolefima ali fako haya yatamia haneafe Anumayamo kave lama nonae. 
1CO.11.21	Ani kavema negahema melitalu hayana nagoa veafena amakava nohagi tamahaote tamakaitami alitama aya kavela nenageya nagoa veala amakala nelegeya nagoa veamoya nofi alagamo tina ne hano huteya anegi vaya kana huya nemaiye. Naa havi kava nehutama Anumayamo kavemona aepaa havilama ohutama afaa nenae. 
1CO.11.22	Naa higetama naa kavala nehae? Kavema lima nesaya notamia omaleo? Netetama eho. Anumaya Kotife haviya amakupi malenaya veafena “Afa vea kana nehae.” hutama nehutama kaveamima omalea veafena “Afa vea kana nehae.” hutama amakaye hisifa kavala nehao? Ani kavama hayana “Kanale kava nehae.” huna hisuo? Aao “Tusia havi kava nehae.” huna nehue.
1CO.11.23+1CO.11.24	Anumayamotegati ali-mainoa kegina ago tamahapai-mainoa kemoa maa humaine Yutasia Yisasina agesi huno avaleno kame vaya amayapi atenea kegela Alatimoa Yisasia kai hame kana maya alino Anumayamotega muse huno nunamu huteno aposino neamamino mage huno hie “Mamona nagaini naugafae. Tamakai tamaya hisiafene huna naugafa hakina nelamamugi nagaifena tamakesa havi havi nehutama nete nete hume hume haiho.” huno hamapaiye. 
1CO.11.25	Higeya ani kavela netageno ania huno nofi alagamo keayola alino mage hie “Nagai kolama laki lavisia kanafina Anumaya Kotia haegafa alino hagelafi lamatesia kea ali fatago hisia yana havisaya yafe mukia kanafina mani keayopiti nofi alagamo tina nenetama nagaifena tamakesa havi havi hutama maiho. 
1CO.11.26	Ani mayaene nofi alagamo tiene nenetamahena Anumayatimoa tagaife huno fali-mainea aepaa huhaletama hugahae. Ania hume nevisageno Anumayatimoa eteno esie.”
1CO.11.27	Nagoa veamoya kai hame kana mayaene nofi alagamo tifeenena amakua fakoa ohuya afaa nesayana Anumayamo augafaene kolamaaene alihaviya nehae. Anumayamo aufina kefo auava kava nehae. 
1CO.11.28	Ani yafe mukia veamogatama Anumayamo mayaene nofi alagamo tiene nenutamahena hagotetama tamahaote tamahaote tamakua fako hutama agetetama “Kefo yana humaino?” hutama tamakesa havitetama tamakuamoma kanale hu-mainesigetamahena neho. 
1CO.11.29	Nagoa veamoya kai hame mayaene nofi alagamo tiene neneya Yisasima tagaife huno augafa hakino fali-mainea aepaahema ohaviya afaa nenesaya veamogamina Anumaya Kotia kaiyekea humateno anonaamia amamigahie. 
1CO.11.30	Naa kavama humainea yafenagiya tamakaipitila nagoa veala amaugafamoa fulu fulu higeya kalia aligeya nagoa veala ago fali-mainae. 
1CO.11.31	Tagaya hagoteta tagua havita ali fako huteta noteasina Anumaya Kotia kaiyekea hulateno anonaa otamileasine. 
1CO.11.32	Anumayamoa haenaga agai kema nohaviya veama kaiyekea humateno anonaa amamisia kavala tagaila otamisiafe menia tagaya kefo yama nehunagenoa fako hulateno mai fatago huta maisunafe kayona nelamie.
1CO.11.33	Nafunagana-gatama naa humaineafe Anumayamo kavema negahena melitalu hutetama kanaleya hutama nagoa veafena amakava mainegeya mukiamoya esagetama nagopi tamakoya aye-mainetama ani kavela neho. 
1CO.11.34	Havigu kefo yama nehutama Anumayamo kavema nesayana Anumaya Kotia kaiyeke hulamateno fako hulamateyafenagi nagoa veamogamima tusia amakatesigeyahena noamifinagati neteya esae. Nagoa kea haneanagina tamakaitegama esua kanafina tamahapaigahue.
1CO.12.1	Nafunagana-gatama menia Alu Aotage Avamumoa tokiya neamamia ke havisae huna nehue. 
1CO.12.2	Nayona Yisasi kema ohavinaya kanafina Satania tamavayu higetama agea oaino ago fali-mainaya veafena “Anumayati mainae.” hutama amakisana nevaitama havi kate umainaya yafena tamakaya ago havilinae. 
1CO.12.3	Anumaya Koti Avamumoa nago kanomo aguafima mainesigenoa mani kea ohugahie “Anumaya Kotia Yisasife hai vaiteno hani yapi maiyo huno hutesie.” huno Yisasina hu-haviya hu oategahie. Nago kanomona Alu Aotage Avamuma agupi omainesia kanomoa “Yisasia Alaniamo maine.” huno ohugahie.
1CO.12.4	Anumayamo aliya aligahe alua lua muse yamo tokiya nelamianagi nagoke Alu Aotage Avamumo nelamie. 
1CO.12.5	Anumayamo aliyana alua lua aliya hanegeta nealunanagi nagoke Anumaya maine. 
1CO.12.6	Mainegi alua lua aliya alisuna tokiyatia hanegeta nealunagi nagoke Anumaya Kotia aliyamaa alisuna tokiya nelamianagino agaia aliyana nealie. 
1CO.12.7	Mukia veane amaya hisunafe Avamumoa tokiyaa tave-nelino tahaote tahaote tamine. 
1CO.12.8	Alu Aotage Avamumoa nagoa veamogamina Anumaya Kotina agu agesaene kea hamapaisia tokiya amamiteno nagoa veamogamina falaki-mainea kemo aepaa havisaya amaku amakesa amamine. 
1CO.12.9	Ani Avamumokeya nagoa veamogamina Anumayamofe haviya tokiyaage amametiti hisaya amakua neamamino nagoa veamogamina kalima nealiya veane aliya kanale humatesaya tokiya nagoke Avamumokeya amamine. 
1CO.12.10	Nagoa veamogamina tokiyaage avame yama hisaya tokiya neamamino nagoa veamogamina Anumayamo kea amakupinaga humainea kea huhaleya hisaya tokiya amamine. Nagoa veamogamina havilama huya fako hisaya tokiya amamigeya “Mani kavala Anumayamo Avamumo nehio? Veamoya amaku amakesafiti nehao? Kefo Avamumo nehio?” huya havisaya tokiya amamine. Nagoa veamogamina nohaviya kefiti alu amake alu amakefiti hisaya tokiya amamine. Ani kemona aepaa hu yahae huya hisaya tokiya nagoa veamogamina amamine. 
1CO.12.11	Haote haote tokiya nagoke Avamumokeya tamine. Agaia haiya kava huno tahaote tahaote alu lokiya alu lokiya fako huno lamine.
1CO.12.12	Taugafafitila taiya, tayana, taulaga aote aote haneanagi taugafa nagoke yane. Ania huta Kalaisife havita lagupi malenona veala alu veane alu veane mainonanagi mukia veala Kalaisina nagoke augafa mainone. 
1CO.12.13	Nagoke Avamumoa tina falelamatea kava huno nagoke augafale alino aikamaelategeta Yuta vea omainaya veanene, Yuta veanene, nofipi maineya mone oali aliya veanene, miyaamima alisaya aliya nealiya veanene alino aigamaelategeta nagoke taugafa mainonageno nagoke Avamumona timoma hia kava huno ani li nesunafe nelamie.
1CO.12.14	Taugafa nagoke yamaagela omalegi taugafafitila taiya, tayana, taulaga hane. 
1CO.12.15	Aiyamoa “Nagaya ayana omainoafe mani augafafiti kanoa omainoe.” hunoma hisiana havige afaa ani augafafiti kano maine. 
1CO.12.16	Agesamoa “Aulaga omainoafe mani augafafiti kanoa omainoe.” huno hisiana havige afaa ani augafafiti kano hane. 
1CO.12.17	Mukia augafafima aulagaagema haneleasina hanaa huno agesa havileasine? Mukia augafafima agesama haneleasina hanaa huno mana havileasine? 
1CO.12.18	Naa ohunegi Anumaya Kotia agesa haviteno agaia haiya kava huno taulaga, taiya, tayana talo hulateteno aote aote yana nagoke taugafafina alino malete malete higeno hane. 
1CO.12.19	Nagoke yamaagema hanesina mukia laugafa omalesine. 
1CO.12.20	Alu tupa-tapama alino talo higenoa taiya, tayana haneanagi nagoke taugafale hane.
1CO.12.21	Aulagamoa ayafena “Kagayama omaiteasina nagaya kanaleya huna mauleasine.” huno ohugahie. Anumoa aiyahena “Kagayama omaiteasina nagaya kanaleya huna mausine.” huno ohugahie. 
1CO.12.22	Naa ohugahigi nago kaiyaga taugafamofema “Tokiyaa omalene.” huta nehunanagi ani kaiyaga taugafamoa tusia aliyamaa hane. 
1CO.12.23	Nago kaiyaga taugafamofena “Afa ya kana humaine.” huta ali hilato huneatonanagi tagaye hisuna kaiyaga falakita kena fai nealune. 
1CO.12.24	Fai nealunagi kanalema humainea kaiyagatia afaa kena nofaunagi Anumaya Kotia agaia agesa haviteno mukia laugafa talo humaleteno afa ya kana huno haviya humainea taugafamo kaiyaga kanaleya huno agia alisaga nehie. 
1CO.12.25	Mukia laugafamoya ali fako ohisayafe ani kavala humalegeno “Nagoke taugafa hane.” nehuta nago avamete maineta kava yagai-mainone. 
1CO.12.26	Nago kaiyaga taugafamoa tagatama aiyana mukia laugafamoa tagata neaiye. Nago kaiyaga taugafamoa ala agima aligenoa mukia taugafamoa muse nehie.
1CO.12.27	Lamakaya mukia Yisasina augafa aiya, aya, aulagaa mainae. 
1CO.12.28	Yisasife havita lagupi malenona veamogatama nagopima maunana alu aliya alu aliyana Anumaya Kotia agaia huyogino lamine. Hagoteno Aposolo vayala humateteno anile Anumayamo amakupi humainea kema huhaleya hisaya veala humateteno anile Anumaya Koti ke huge amavelige hisaya veala humateteno anile tokiya avame yama hisaya veala humateteno anile kali vea ali hetimatesaya veala humateteno anile vea amaya hisaya veala humateteno anile kava veala humateteno anile amakesamoa nohavia kefiti hisaya veanene alino hetimatene. 
1CO.12.29	Mukia vayamogata Aposolo vaya mainao? Ifi mukia veamogata Anumayamo amakupi humainea kea huhaletama hisaya vea mainao? Ifi mukia veamogata huge amavelige aliyana nealiyo? Ifi mukia veamogata tokiyaage avame yana nehao? 
1CO.12.30	Ifi mukia veamogata kalima aliya veala ali kanale huneamatao? Ifi mukia veamogata tagesamoa ohavinea kefitila nehao? Ifi mukia veamogata ani amakema aiya kea hu yahae hutama nehao? 
1CO.12.31	Aao naa nohunagi tamakaya Avamumo uhagote hanea muse yana alisayafe tokiyaage huno tamahaisie huna nehue.
1CO.12.31	Menia nagaya nago yamoa lamage huno uhagote hanea auavafe tamahapaigahe hugi haviho.
1CO.13.1	Nagaya nohavua kefiti huna mopale veamogami amakene Ensole vaya amakene aisuanagi veamogamife nahau nayamopafi onahaisigena yaveyaene veloene afaa aiko nelugeno kema ayeso nehia avamete huna afa kegefa nehue. 
1CO.13.2	Anumayamoa avayafiti nahapaiya kea huhalena nehuna Anumaya Kotia falaki-malenea kemona aepaa mukia havilama humainoanagi veafe nahau nayamopafi onahaisiana afa ya kana huna mainoe. Anumayamofena havina nametitia hutena “Agoyamoga alule vuo.” hisugeno ani agoyamoa nagai ke havino visianagi veafena nahau nayamopafi onahaisiana afa ya kana huna mainoe. 
1CO.13.3	Veafema nahau nayamopafi onahaisigena mone afenoami omalenesia veane mukia yania amamisuana ani yamoa naya ohugahie. Veafema nahau nayamopafi onahaisgena Anumayamo kema huhalena nehisugeya hamai vainateya navaleya atafi natalesageno naugafa leno asagalisia yamoa naya ohugahie. 
1CO.13.4	Veafe hamau amayamopafi nehamaiya veamoya haviyama humatesageya mailava huya maineya anonaamia huoamateya kayoneage veane mainae. Alu kanomo yate age hamaye huya amaipamoa haviyana ohigeya amaugafa aliya ohai veane mainae. 
1CO.13.5	Amakaiami amakia alisaga huya veganokanola nohae. Amakaiami yafekela amakesa havi havi nohae. Aupaa hamaiya novaiye. Havi kavama humataya veafena amakesa ohaviya afaa neatalae. 
1CO.13.6	Veafe hamau amayamopafi nehamaiya veamoya nago kanomoa kefo yama hisia yafena muse ohugahagi tamage kelefe musena hugahae. 
1CO.13.7	Veafe hamau amayamopafi nehamaiya veamoya haviya humatesaya veamogamina oamatalegahagi Anumayamo amaya hisiafe amametiti nehuya agava maineya mai lokiya vaiya nemaiye.
1CO.13.8	Ma ma hamau amayamopafima nehamaiya yana hanege hanege huno hanegahianagi Anumayamo amakupi humainea kema huhaleya hamapaiya kemoa hano hugahie. Amakesamoa nohaviya kema nehaya yamoa hano hugahie. Falaki-mainea kemo aepaama havilama nehaya yamoa fanane hugahianagi hamau amayamopafi nehamaiya yana agola hano ohugahie. 
1CO.13.9	Hano ohugahigi havimainona yamoa nago kaiyagaa havilama ohunone. Anumayamoa lagupi humainea kea huhaleta nehunanagi nago kaiyagaa havilama ohunone. 
1CO.13.10	Havilama ohunonagi fatago kavakeya nehisia kanomoa, Yisasia, mukia yafena havilama hulineanagino esigeta havilama ohuneta nehuna yamoa fanane hugahie.
1CO.13.11	Nagaya osi nafanema mainoa kanafina nafanemoma nehia kea nehuna nagesa havi havi humainoanagi ko hutena ala kanoma mauvana nafanemoya nehaya kavala ago atalenoe. 
1CO.13.12	Meni kanafina tagaya hanikomako yapi maineta Anumaya Koti augosa galasifima tamema agona avamete kava nehuta agelama huta noagonanagi haenagaa Anumayamo augosa neageta agelama hugahune. Meni kanafina Anumayamo kea havilama nohunanagi Anumayamoa nagaila nagelama humainea kava huna haenagaa nagaya agaila agelama hugahue.
1CO.13.13	Anumayamofe havita lagupi maleta tametitima humainona yaene “Anumayamoa hulamategahue huno humainea yana hugahie.” huta lametiti nehuna yaene veafe tahau tayamopafi nelahaiya kavaene ani tagufa (3) yamoa hanege hanege huno hanegahianagi tahau tayamopafi nelahaiya yamoa uhagoteno mani tole yamona agaseno tama yatafa hane.
1CO.14.1	Hagotetama veafena tusiya huno tamahau tamayamopafi tamahaino. Anile Alu Aotage Avamumo lamamisia tokiya alisaya yafe musena nehutama tusiya huno tamahaino. Ani tokiya yapiti hagotetama Anumayamoa tamakupima humainea kema huhaletama hisaya tokiyahena tusiya huno tamahaino. 
1CO.14.2	Amakesamoa nohavia kema hisia kanomoa veala hamanopaigi Anumaya Kotina agaiage hanepaiye. Veamoya ani kea nohavigi falaki-mainea kea Avamumo hapaigeno humaine. 
1CO.14.3	Humainegi Anumaya Kotia amakupi humainea kema huhaleya nehaya veamoya nagoamogami amametitia ali lokiya vaimatesaya kene amaya hisaya kene huhaleya humatenae. 
1CO.14.4	Nohaviya kefiti nehaya veamoya amakaiami amakuamo tokiya vaisia yana neamiyanagi Anumayamoa amakupi humainea kema huhaleya hisaya veamoya Yisasife haviya mono nopi melitalu nehaya veamogamina amaya nehae.
1CO.14.5	Mukia veala amakesamoa nohaviya kefiti hisagenahena muse hugahe huanagi mukia veala Anumaya Kotia tamakupi humainea kema huhaletama hisagena aluya huna musena hugahue. Anumayamo kema huhaleno nehisia kanomoa agesamoa nohavia kefiti nehisia kanomona agase-maineanagi ani kea hu yahae hisigeya Yisasife haviya melitalu humainesaya veamoya havisageno hamamaeno amametita ali lokiya vaigahie.
1CO.14.6	Ani yafe nafunagana-gatama tamakaya mainesalega uvayi huna ohavinesua kefitima tamahapaisugetama ohavisayana ani kemoa tamaya ohugahianagi Anumayamo aepaa havilama huna mani kene Anumayamoa falaki-malenea kene Anumayamoa nagupi humainea kene huge hamave-lige huna huhalena hisugeno ani kemoa tamaya hugahie.
1CO.14.7	Nagi veamoya kepitiene otofitiene yagamema hufatago huya ohisayana veamoya havilama huya ohavigahae. 
1CO.14.8	Nago kumatema tuma hugahe keha kehama hisageya havilama ohisaya kema hisayana vayamoya hanaa huya haviteya kamea hugahae? 
1CO.14.9	Tamakaya ania humainae tamakesamoma ohavinesia kema hisageya hanaa huya ani kea havigahae? Ani kemoa yasimoma hia kava huno fanane hugahie. 
1CO.14.10	Ma mopafi veamoya alu amake alu amake neaiyanagi mukia ani kemoa afa yana omalegi ani kema nehaviya veamogami aepaaene ke hane. 
1CO.14.11	Haneanagi nago kanomoa alu kefiti, nohavisua kema hisigena “Ohavua ke nehianagina ani kanoenena tokaena omaigahue.” huna hugahue. 
1CO.14.12	Tamakaya Anumayamo aliyama aligahena Avamumoa tokiyaama tamamisia yafena aluya hunoma tamahaisiana Yisasife haviya amakupi malenaya veala amaya hutama ali lokiya vaimatesaya aliyamo tokiyahekeya aluya huno tamahaisie.
1CO.14.13	Ani yafema ohavinesia kefitima hisia kanomoa ani kea hu yahae hisia tokiya alisia yafena Anumayamotega havigesie. 
1CO.14.14	Nagesamoa ohavinesia kefiti Anumayamotega havigesuana ani kea nagesamoa nohavianagi nagu nafanemoke ani kea huno havinege. 
1CO.14.15	Ani yafena naane hisue? Nagesamoa nohavia kefiti nagu nafanemoa Anumayamotega havigegena nagainia havua nagesaene Anumayamotega havigegahue. Mono yagamea nagesamoa nohavia kefiti nagu nafanemoa hugahianagino nagainia nagesa havimainoa mono yagamene hugahue. 
1CO.14.16	Ania ohisanana kagu nafanemoke kagesamoa nohavia kefitila Anumayamo agia alisaga hisigeya nagoa ani yafema ohavinesaya veamoya kema hana kea nohaviyafe hanaa huya “Tamage nehie.” huya Anumayamo agia alisaga hugahae? 
1CO.14.17	Kagaya Anumayamofe muse huka kanaleya huka agia alisaga nehananagi amakaya ohavisayana amakua ali lokiya vai noamatane.
1CO.14.18	Nagaya mukia veala amakasena nohavua kefitila tusiya huna nehua yafena Anumayamofena muse nehue. 
1CO.14.19	Muse nehuanagi Yisasife haviya mono nopi melitalu hisafina huhalena hisugetama havilama hisae huna tagaiti kefitila faefua (5) ke kanoa osia tamahapaisuana teni tausenia (10,000) kema nagesamoa nohavisia kefiti hisua kemona agasegahie huna nehavue.
1CO.14.20	Nafunagana-gatama kefo yama hisaya yafena nute nafanemoya nehaviya amakesamo avamete hu havitama maiho huna nehuanagi alopa veamoya nehaviya amaku amakesamo avamete havitama kanaleya hutama ma ma Alu Aotage Avamumoa tokiyama tamamisia kema tamahapauva kea fako hutama nafanemoya nehaviya avamete tamaku tamakesa ohaviho. 
1CO.14.21	Anumayamoa mage higeya avopina kae-malenayane
1CO.14.21	“Yuta veafe nayona mage huna humainoane ‘Nagaini veafe alu veamogami kefiti hamapaisuanagi ania huya veganokano nehuya nagai kea haviya akave omalegahae.’ huno humainayane.”
1CO.14.22	Naa humaineafe ohavinesia kefiti nehisageya Yisasina amakaveno hutenaya veamoya haviya Anumaya Kotina tokiya avame yamaa neageya “Anumayamo kea tamage nehie.” huya hisayafe amave-lianagi Yisasife haviya amakupi malenaya veafe ani avame kea nohigi Anumaya Kotia avayafiti humainea kema huhaleya nehageno amaya nehie.
1CO.14.23	Yisasife haviya melitalu hisafina mukia veamoya nohavisaya kefiti kema hisageya ani kavama oagenesaya vealo Yisasina amakaveno hutenaya vealo me havisayana hinageya “Havigunagu kava nehae.” huya hugahae. 
1CO.14.24	Hugahagi mukia veamoya Anumayamoa amakupi humainea kema huhaleya nehisageya ani kavama oagenesaya vealo Yisasina amakaveno hutenesaya vealo hainefaleya havinuya Yisasife huhaleya hisaya keleti amakaiami “Kefo ya nehune.” huya hisageno hisaya kemoa amakaila kaiyeke humateteno fako humategahie. 
1CO.14.25	Fako hamaisigeya amakupima falaki-mainesia yana falote hisigeya ageteya Anumaya Kotite ape huya Anumaya Koti agia alisaga nehuya “Anumaya Kotia tamakaiene maine.” huya hugahae.
1CO.14.26	Nafunagana-gatama naa hisaya yafena naane hisune? Melitalu hisayana nago veamoya yagamea hisageya nago veamoya Anumaya Koti kea hisae. Nago veamoya Anumayamo falaki-malenea kea agupi hapaiya kea huhaleno hisayana nago veamoya Avamumo aminea kea agesamoa nohavia kefiti nehisageno nago veamoya ani kea huya aiyahae hisae. Ani kavakeya hutama veala amakua ali lokiya vaisaya kea hiho. 
1CO.14.27	Nagoa veamoya amakesamoa nohaviya kefitima hinuyahena tolemoganio tagufa veamoyao amahaote amahaote hisageya nagoa veamoya ani kea aiyahae hiho. 
1CO.14.28	Ani kema aiyahae hisia kanoma omainesigeya mono nopina ani kea ohuya amakupinaga Anumayamofena ani kea hisae. 
1CO.14.29	Tolemoganio tagufa veamoyao Anumaya Kotia amakupi humainea kea huhaleya hisageya nagoa veamoya ani kehena amakesa havi havi huya fako huya haviho. 
1CO.14.30	Nago kanomoa Anumaya Koti kea huhaleno nehisigeno Anumayamoa nago kanomona agupi kea nehisigenoa hagote kanomoa kea ohuno mainesigeno anile kanomoa kea hisie. 
1CO.14.31	Mukia vea amaya hisageya haviya kanaleya huya mai-lokiya vaisayafe mukiamogatama tamahaote tamahaote Anumaya Kotia tamakupi kea higetama huhaletama hiho. 
1CO.14.32	Anumayamoa amakupi humainea kema huhaleya hisaya veamoya mani kea hisaya yafeene ohisaya yafeene amakaiami amakuale kava yagaiya mainae. 
1CO.14.33	Anumaya Kotia haviya havaya hisaya kavafena nohaigi ako hutama maisaya yafe nehaiye.
1CO.14.33	Mukia Yisasife haviya melitalu nehaya veamogami ani kava nehae. 
1CO.14.34	Anemoya mono nopina kea ohuya ako huya maiho. Kahegi kema akave maleya anauamimo amaiyafinaga maineya mono nopina ke haviya nago kea ohuya maiho. 
1CO.14.35	Nago kemoa kanama hamaisigeya noamifinaga umaineya anauamimona ani kehena hamavigesae. Anemoya mono nopina kea hisayana amakaye hisia kava hugahae.
1CO.14.36	Yisasi kanale mono kea hagoteno tamakaipiti falote humaineo? Aao ania ohune. “Tagaitige havimainone.” hutama nehao? Aao ani kemofena veganokanola ohiho. 
1CO.14.37	Nago kanomoa “Anumayamoa nagupi kea higena huhalena hisua kano mainogeno Avamumo tokiya namigena mainoe.” huno hisia kanomoa ma ma kae-malenoa kemona “Anumayamo kahegi kehe humaine.” huno hise. 
1CO.14.38	Manima hua kema amakaveno hutesaya veamogami kea ohaviho.
1CO.14.39	Nafunagana-gatama Anumayamo kea huhaletama hisaya tokiyahe aluya huno lamahaigahianagi amakesamoa nohavia kefitima hisaya veafena “Aao.” hu oamateho. 
1CO.14.40	Mukia kavama mono nopima melitalu hutama nehaya kavala kaliso oatitama fatago hutama hisaya kavakeya hiho.
1CO.15.1	Nafunagana-gatama Yisasia hulatenea kanale mono kema huhalena tamahapai-mainoa kea nagoene huna tamakesa ali hao hugahe nehue. Mani kea havitama tamakupi maletama tamametiti hutetama ago hetitama mainae 
1CO.15.2	Ani kanale kea atafa hulinesageno Anumayamoa tamaku tamamena aligatigahianagi afaa amega tamaugafaletima “Yisasifena nagua aminoe.” hutama hisayana tamaku tamamena aliokatigahie.
1CO.15.3	Anumayamoa nahapaigena havimainoa kemoa uhagoteno agase-mainea kea mage huna tamahapai-mainoe Anumayamo avopi kae-malenea kate Kalaisia kefo yama humainona yatefene huno fali-maine. 
1CO.15.4	Faligeya hevaitageno tole yupa komufinaga hanetegeno tagufa (3) kanale avopima kae-malenea kate maleno Anumaya Kotia avale heti-maine. 
1CO.15.5	Eteno hetiteno Pita aule evayi huteno haenagaa agaia alevenia (11) anagatela vayi humaine. 
1CO.15.6	Vayi higeya faefu hataletia (500) alitalu humainaya tafu-taganate evayi humaine. Ani veala osia falitageno kasagoya veala ofaliya afaa mainae. 
1CO.15.7	Anile Yemesi mainele evayi huteno haenagaa mukia Aposolo vayatela evayi higeya age-mainae.
1CO.15.8+1CO.15.9	Naa huteno haenagalafa nagaitela evayi humaine. Kalaisina akave nehaya veala nagaya tusiya huna ali haviya humatenoafe Aposolo kano maisua yafena onatenegi mukia Aposolo vayala nagaila nagasegena osi vaya kana huna maigena amoa kanaa omalegeno nafane atea kava huno Anumaya Kotia agaia nafane nategeno Kalaisia faliteno nagaitela evayi humaine. 
1CO.15.10	Anumaya Kotia agaia kayone yamaa namineafe Aposolo kanoa mainoe. Kayone yamaa naya higena nagoa Aposolo vayamoya aliyama ali-mainaya aliyana amakasena nealuanagi nagaya omagi Anumaya Koti kayone yamaamo naya higeno nagaiene haneafe ali-mainoa aliyamoa amakase-maine. 
1CO.15.11	Nagoa Aposolo vayamoyao nagayao tamahapauna kea lagaya mukiamogata nagoke kegeya huhaleta humainona kele havitama tamakupina malenae.
1CO.15.12	“Kalaisia ago fali-mainefiti heti-maine.” huta nehunagi naa higetama nagoa veamogatama “Fali-mainaya veala eteya heotigahae.” hutama nehae? 
1CO.15.13+1CO.15.14	Fali-mainaya veama he-otinaleasine Anumayamoa Kalaisienena fali-mainefitila ali heti-oateleasine. Kalaisina fali-mainefitima ali heti-oateleasina nagayama nehua kea afa ke kana higetama tamakaya afa yafe tamakupina maletama tamametitia haleasine. 
1CO.15.15	Anumaya Kotia Kalaisina alino heti-oatenesina tagaya “Anumaya Kotia Kalaisina alino hetitene.” huta nehuna kemoa Anumaya Kotife havige huteasine. Anumaya Kotia fali-mainaya veama alino heti-oamateleasina Kalaisienena alino heti-oateneleasine. 
1CO.15.16	Tamage Anumaya Kotia veama fali-mainafiti ali heti-omateneleasina Kalaisienena ania huno alino heti-oateneleasine. 
1CO.15.17	Nagi Anumayamoa Kalaisima ali heti-oatenesina tamakupi maletama tamameti nehaya yamoa afa ya kana higeno kefo yama nehaya yatamimoa aigagilamateno lamatafa hileasine. 
1CO.15.18	Kalaisife haviya amakupi maleteya fali-mainaya veamoya hanimo aguafi agola amakata aiya no maileasine. 
1CO.15.19	Kalaisife havita tagupi malona yana ma mopale mainona kanafikeya taya hileasina haenaga faliteta hetita ikapinaga ohauteasina Kalaisife havita lakupi malenona yamoa afa ya kana huleasinagi haenagama vayima hisia yafe tamage huta lametitia nehune.
1CO.15.20	Tamage Anumayamoa Kalaisina fali-mainefiti ago alino hetiteneane. Hoyafi kavemoma hagoteno nena hia avamete huno Kalaisina hagoteno ali hetiteneanagino haenagaa fali-mainaya veala alino hetimategahie. 
1CO.15.21	Nagoke kanomoa, Atamu, kefo yama humainea yateti fali yana ali falote humaineanagi nagoke kanomoa, Kalaisia, fali-mainea yateti ania huno tagaya veamogata heti yana ali falote humaine. 
1CO.15.22	Maa humaine Atamu mukia nelafa maineafe mukiamogata agayama humainea kava huta nefalunanagi Kalaisienema aigamaeta mainona veamogata agayama humainea kava huta eteta hetita haegafa veane maigahune. 
1CO.15.23	Anumaya Kotia malenea kanaale Kalaisia hagoteno heti-maineafe agayama eteno esia yupa mukia Kalaisife haviya amakupi malenaya veamoya fali-mainesafiti hetigahae. 
1CO.15.24	Hetitesageno ani kanafi mukia yana hano hisigeno Kalaisia mukia ma mopale kava vayaene Anumaya Koti kame vayaaene Kefo yamo tokiyama hanea Avamuyagaene Kalaisia amakaseno ani vayamogamina ali hano humaleteno Anumaya Kotina kava yagaisiafe Nefa ayapi mukia amategahie. 
1CO.15.25	Kalaisia yagaime yagaime haino mukia kame vayaa amakaseno aiyafinaga alino amategahie. 
1CO.15.26	Kalaisia kame yana ali hano humaleteno haenagalafa veama nefaluna yana heno fanane hutalegahie. 
1CO.15.27	“Kava yagaisiafe mukia yana Anumaya Kotia Yisasi aiyafi malene.” huno kae-maleneane. Mani kea “Mukia yana malene.” huno humainea kea Anumaya Kotia, kava yagaisiafe mukia yana Yisasi aiyafi malenea kanomofe ohune. 
1CO.15.28	Ani kavala humaleteno mukia yana agaseno kava yagai-mainea kano Kalaisina, Anumaya Kotia aiyaafi ateteno Anumaya Kotia mukiamoya hagote kava kano maigahie.
1CO.15.29	Yisasia fali-mainefitila heotineleasina nagoa veamoya fali-mainaya veafena amakesa haviya mono tima nefalayana na kanale ya falote hugahie? Fali-mainaya veala heotisayana naa hinageya fali-mainaya veafena haviya tina nefalae? 
1CO.15.30	Tagaya Anumaya Koti kea huhaleta nehunageya mukia kanafina kayo kevea lamigeta falisuna kavala nehune. Veama heotisayana naa higeta ani hu nelataya kavala afaa nealune? 
1CO.15.31	Nafunagana-gatama tamagelafa nehue mukia kanafina kayo keve namigena faligahe huanagi Yisasi Kalaisi Anumayatimoene ailokaena mainena agai kema tamahapaugetama havimainaya yafena aluya huna musena nehue. 
1CO.15.32	Ma mopafi yafekeya nagesa nehavina Efesusi kumate mainaya vayala, kaveage afela afu kana nehaya vayaene keleti tua nehuanagiya fali-mainesaya veama heotisayana ani kavama hunenataya yamo anonaa hanaa huna alisue? Falimainesaya veala heotisayana veamoya nehaya kea “Ega falisupi afaa maineta tiene kaveene neta kanaleya huta maigahune.” huya nehaya kemona akave malegetao.
1CO.15.33	Havigema nehaya veamogami kea ohaviho. Fatago veamoya kefo yama nehaya veanene maisayana ali haviya hulamategahagi kayetama maiho. 
1CO.15.34	Tamakesa hao hinagetama kefo yama nehaya yana ataleho. Nagoamogatama Anumaya Kotifema ohaviya yafena tamakaye hino huna nehue.
1CO.15.35	Nagoa veamogatama mage hutama nahavi-negae “Hanaa huya fali-mainesaya veala hetigahae? Fali-mainesaya veama hetisayana hana augafa amaugafa hanesigeya evayi hugahae?” hutama nahavi-negae. 
1CO.15.36	Nahavi-negaya veamogatama havigu ke nehae. Avina yama mopafi fai-malenageno falino numayu ohisigenoa ohagegahie. 
1CO.15.37	Hageno vayi higetamahena fai-malenaya avina kana ohunegi osi avina alaga kanoa viti avinafi alu avina yapi osi kanoa fai-nemalae 
1CO.15.38	Fai-malenageno Anumaya Kotia agesa haviteno haiya kava huno avina yana alu augafa alu augafa amigeno nehage. Anima nehagea avamete huno Anumaya Kotia fali-mainesaya veala alu amaugafa amamiteno ali hetimategahie.
1CO.15.39	Mukia yamona nagoke augafa okaline. Veala alu laugafa kali-maigeno afu kalamogamina alu amaugafa kali-maigeno namayaga-mona alu amaugafa kali-maigeno noyameyaga alu amaugafa kali-maine.
1CO.15.40	Ikapinaga yana alu amaugafa kali-mainegi ma mopafi veala alu amaugafa kali-maine. Mopale veala konagali yaamia haneanagi ikapinaga veala alua konagali yaami hane. 
1CO.15.41	Yagemoa alu konagali yamaa hanegeno ikamoa alu konagali yamaa hane. Kanefiyagamona alu konagali yamaa haneanagi nagoa kanefimona alu konagali yamaa haneanagi nagoa kanefimoya alu konagali yaamia hane.
1CO.15.42	Fali-mainaya veala faligeya hevaimataya amaugafa kasalisia amaugafa haneanagi eteya hetisaya amaugafa agola hanege hanege huno fanane ohisia amaugafa hanegahie. 
1CO.15.43	Hevaimatesaya amaugafa amakaye hisia amaugafa haneanagi eteya fali-mainesafiti hetisayana tokiya hale yamaa hanesia amaugafaene hetigahae. Hevaimatesaya amaugafamona tokiyaa omalenea amaugafa haneanagi eteya hetisaya kanafina tokiyaa hanesia amaugafaene hetigahae. 
1CO.15.44	Hevaimatesaya amaugafa mopa amaugafa hanegeno hetisaya amaugafa ikapinaga amaugafa falote hugahie. Mopale maisuna taugafama hanesiana ikapinaga maisuna taugafaene falote hugahie. 
1CO.15.45	Naa humainea yafe Anumaya Koti avopina mage huno kae-maleneane
1CO.15.45	“Hagote kanoa, Atamue, haimula hanea kano falote humaine.” huno kae-maleneane.
1CO.15.45	Kae-maleneanagi haenagama falote humainea Atamua, Yisasie, ikapinaga maige maige hisaya hamaimula amamisia kano maine. 
1CO.15.46	Hagoteno ikapinaga maisuna taugafa falote ohunegi mopale taugafa hagoteno falote huteno haenaga ikapinaga maisuna taugafa falote hugahie. 
1CO.15.47	Hagote kanoa, Atamuna, mopaleti aye kakali-feno talo huteneanagino haenaga falote humainea kanoa, Yisasia ikapinagati emaine. 
1CO.15.48	Mopale mainaya veala mopaleti talo humalenea kanomo avamete huya mainagi ikapinagama visaya veala ikapinagati emainea kanomo avamete huya maigahae. 
1CO.15.49	Menia mopaleti talo humalenea kanomo augafa kali-mai veane mainonanagi haenagaa ikapinagati emainea kanomo augafa kali-mai taugafa hanegahie.
1CO.15.50	Nafunagana-gatama tamahanepauve mopafi taugafamoa Anumaya Koti kava yagai-mainea kumatela ougahianagino kasalino fanane hisia taugafamoa agola maige maige nehaya kumatela outafa huno ougahie.
1CO.15.51	Anumaya Koti kema falakino hanea kea tamahapaigahugi haviho. Mukia Yisasife haviya amakupi malenaya veamogata ofalita afaa mainesunageno aupaa mukia laugafamoa alino alua hu taugafa hapaegahie. 
1CO.15.52	Aupaa aulumaya konelia auava kava huno haenagalafa kepiti ufe kalafa kemoa nehigeno Yisasia ikapinagatila efalote hisigeno agoma fali-mainaya veala hetiteya agola maige maige hisaya amaugafa alitesageta ofalita afaa mainesuna veala anile maige maige hisuna taugafa hapaegahie. 
1CO.15.53	Mopafima mainona taugafamoa negasalianagi haenagaa okasalisia taugafa falote hugahie. Falisuna taugafa haneanagi haenagaa ofalita agola maige maige hisuna taugafa falote hugahie.
1CO.15.54+1CO.15.55	Negasalia taugafamoa fanane hutenageno okasalisia taugafa falote hugahie. Fali yamoa fanane hinageno ofalisuna yana falote hisigeno ma ma Anumaya Koti humainea kemoa falote huno tamage hugahie. Mage huno kae-maleneane
1CO.15.54+1CO.15.55	“Maige maige hisuna yamoa falisuna yamona agasetafa humaine. Nefaluna yamoga tagasesana tokiyakaa hanate hane? Fali yamoga veala amaugafa akafu anika henefalina tokiyakaa hanate hane?” huno kae-maleneane.
1CO.15.56	Kahegi kea akave omalonafe kefo yana nehune. Kefo yama nehuna yana akafu amanino veane hefalisia ya hane. 
1CO.15.57	Haneanagi Anumayati Yisasi Kalaisia hulatenea yamo falisuna yana ago agase-maineafe Anumaya Koti agia alisaga huta muse hisune.
1CO.15.58	Nahau-mainea nafunagana-gatama Yisasifena tamakua ami hetofa hutama mai-lokiya vaitama etetama alu katela oviho. Anumaya Koti aliyamoa afa ya kana ohuno kanale anonaa alisaya aliya haneafenagitama mukia kanafina Anumayamo aliyana tokiyaage vaitama aliho.
1CO.16.1	Yisasi anagala Yelusalemua mainagena amaya hisaya mone amamisaya kea hugahe hue. Kalesia kotega mainaya veamogamina hamapaugeya humainaya kavala tamakaya ania hiho. 
1CO.16.2	Nagaya esua kanafina ani monema alitalu hisaya yafena nonahaigi Sotamaahe Sotamaahe alisaya monea ali fako hutama alu vaya amamisaya monea alitalu hute hute hiho. 
1CO.16.3	Ani kava nehagena esua yupa tamahaisia vayala hapalisagena avo kaena amamitena humatesugeya avoene monene aliya Yelusalemua ugahae. 
1CO.16.4	Ugahagi nagaya visua nagesa hisugenofena amakaya nagaiene ugahae.
1CO.16.5	Masetonia kotega mainaya anagamogamina mogetena tamakaitega egahue. 
1CO.16.6	Neena nago kanafina tamakaiene yasima alisia ikatela mainena alulegama ugahe hisugetama nagaila naya hutama ali kate nategahae. 
1CO.16.7	Anumayamoa kanalene hisigena nagayama visuana tamaketena aupaa tamatalena visua yafe onahaigi nagoene ayaaya kanagefa tamakaienena maisua nagesa nehavue.
1CO.16.8	Efesusi kumate mainena kavema afulesia kanahe muse hisaya imu kisaya kanamoa falote hutesigena ugahue. 
1CO.16.9	Meni kanafina Anumaya Kotia agai kea hamapaisuafe fita yakinateno tusia aliyana namigena nealugeya kasagoya veamoya ani kea nehaviyanagi ani kemona kame vayaa kasagoya vaya mainae.
1CO.16.10	Nagaya Anumaya Koti aliya nealua kava huno Timotia Anumaya Koti aliya nealianagino tamakaitema visiana tamakaife kolia ohuno aipamoa falu nehinageno kanaleya huno maino. 
1CO.16.11	“Afa kano maine.” hutama hu-haviya hu-oateho. Falu yapi mainesigetama aya hutama hutesageno nagaya mainolega kanaleya huno eteno esie. Agayaene nagoa nafunaganayaene esayafe amakava mainoe.
1CO.16.12	Apolosia nenafufe nehue nagoa nafunaganayaene “Kolini kumate vuo” huna hamapaite hamapaite nehuanagi “Menia ovisua nagesa nehianagina ougahugi haenagama visua kananiama hanesigena ugahue.” huno humaine.
1CO.16.13	Kayetama mainetama Yisasife havitama lamakupi malenaya yana atafa hutama kolia ohutama lokiya vaitama maiho. 
1CO.16.14	Nelama-fugamifena tamahau tamayamopafi nelahainage-tama mukia kavala hiho.
1CO.16.15	Tamakaya Setefanasifena havi-mainae. Kaliki kotega agaiene agaia afamoaene hagoteya amakua aiyahae huteya Yisasife haviya amakupi malenayapiti mukia kanafina Yisasi anagala amaya humainae. 
1CO.16.16	Naa kava humaineya Anumaya Koti aliyana tusiya huya nealiya veamogami amaiyaafi maiho.
1CO.16.17	Tamakaya alulega mainetama nahaomaenayanagi menia Setefanasiene Fotunatusiene Akaikusiene nagaitega agena nahanemaeyafe tusia muse nehue. 
1CO.16.18	Amakaya tamakaifema me nahapaigeno naipamoa kanaleya higena muse nehue. Muse nehuafe tamakai tamaipamoa ania huno kanaleya humaine. Naa kava nehaya vayafena tusia muse hutama amakia alisaga hiho.
1CO.16.19	Esia kotega alu kumate kumate maineya Yisasife haviya alitalu nehaya veala “Mainafio?” huya hu falu fala hunelamatae. Akuvilaene Palisilaene anakai nopima Yisasife haviya melitalu nehaya veala Anumayamoene ailokaeya maineya “Mainafio?” huya hu falu fala hu nelamatae. 
1CO.16.20	Mukia mafi mainaya tafu-taganagaya “Mainafio.” huya hu falu fala hu nelamatae.
1CO.16.20	Tamakaya Anumaya Koti anaga mainayafe nagoke nagokemogatama tamayana oami aami hutama maiho.
1CO.16.21	Nagoa kea nago kanomona hapaugeno kae-maleneanagi nagaya Polona mamona atupa avona nagaini nayapiti kaena nelamamue.
1CO.16.22	Anumayamofe havino hau ayamopafi nomalea kanomona Anumaya Kotia ali haviya hutesie. “Anumayatimogae aupaa eno.” huna nehue. 
1CO.16.23	Anumayati Yisasi kayone yamaa tamakaiene hanesie huna nehue. 
1CO.16.24	Yisasi Kalaisiene aigamaena tamakaila naipa nelamamue. Tamage.
1CO.16.24	Kenia male hano hie.
1CO.16.24	Nagaini nagia Polonae.
2CO.1.1	Nagaila Polonia Anumaya Kotia hapalinateno Aposolo kano maiyo huno hunatene. Nelafua Timotiene mani avona negaoe.
2CO.1.1	Tamakaife nehue. Tamakaya Anumaya Koti anagala Kolini kumate mainetama agai kema havigahe melitalu hutama nemaiya veafeene Akaiya kotega maineya Yisasife haviya amakupi malenaya veanenefe hutaa mani avona negaoe. 
2CO.1.2	Anumaya Kotia Nelafaene Yisasi Kalaisi Anumayatimoene kayone yamaaene tamaipa falu hisia yaene tamamisae huna Anumayamotega havigena mani avona negaove.
2CO.1.3	Musena huneateta Anumaya Koti agia alisaga nehuta maisune. Anumaya Kotia Yisasi Kalaisina Nefaagino kalagi aimate yamona aepaa maineafe mukia veamogatina taipamoa kanale hisia yamona aepaa nagoke maineanagino ani yana hunelate. 
2CO.1.4	Tagaya mukia kana yama alunagenoa Anumaya Kotia taipa kanale hulatesia yana nelamie. Tamineafe tagaya ania huta nagoa veama kana yama falote humatesigeta Anumaya Kotia tayama hia kava huta veala amaipa alita kanale humatesunafe tagaitema falote humainea avamete kana yana falote humaine. 
2CO.1.5	Yisasi Kalaisitema kasagoya kana yama falote humainea avamete huno tagaipina kana yana falote nehiafe Kalaisiene ailokaeta mainonanagino agaya tusiya huno taipamona alino kanale hunelate. 
2CO.1.6	Tagaitema kana yama falote hisigeta tamakaifena, tagaya tamaipa ali kanale hulamatesuna yafe falote nehie. Tamakaila tamaku tamamema aligatisiafe falote nehie. Falotema hia kanafina Anumaya Kotia taipamona alino kanale hulatesigeta tagaya tamaya hisunafe taipa alino kanale hunelate. Tagaitema falote humainea avamete kana yana tamakaya aligeno Anumaya Kotia tamaya hinageno tamaipamoa kanale hisigetama mailava hutama mai lokiya vaitama maigahae. 
2CO.1.7	“Tokiyaage huya maigahae.” huta tamakaifena tusiya huta tametitia nehune. Tagaiteenema kana yama folote hia kanafina Anumayamoa tagaila taipa alino kanale hulatenea avamete huno tamakai tamaipa alino kanale hulamategahie huta nehune.
2CO.1.8	Esia kotega kana yama alimainona yafena nafunaganatama huna lamakesa hugahe tamahapaigahue. Tusiya huno kana yana tagaipina falote higeta tokiya vaita maisuna tokiyatia omalegeta “Faligahune.” huta humainone. 
2CO.1.9	Humainonanagi tagaya kanaleya huta maisuna tokiyatia omaleneanagita ani lokiyahena tametitia ohisunagi Anumaya Kotia fali vayama alino heti-neamatea kanomofe tametitia hisunafe ani avamete kana yana falote humaine. 
2CO.1.10	Ani kotega tahaesageno tusi lagata aisigeta fali-mainesuna yapiti Anumaya Kotia taugafa aligatiteno haenagaa eteno nagoene taugafa aligatigahie huta tametitia nehune. 
2CO.1.11	Tametitia nehunagi tamakaya laya hutama Anumayamotega ke hutama havigegeno laya hino. Taya hisigeya mukia veamoya anima tahamaesia yana ageteya mukia veamoya havigaya kema havisaya yafena Anumaya Kotina muse hutegahae.
2CO.1.12	Nagaya Yisasi kema nohaviya veanene tamakaiene ailokaena mainena alu aotage kano mainogeno Anumaya Kotia kayone yamaa namigena fatago huna mainena ma mopale haviyaami hanea vayamogami ke kana kea nohue. Ani yafena nagesa havuana naguamoa “Havi kava nehane.” huno ohia yafena muse nehue. 
2CO.1.13+2CO.1.14	Nagi menia hapalitama havilama hisaya kegeya avopina negaove. Menia mukia aepania havilama nohayanagi haenagaa havilama hisae huna nametitia nehue. Yisasi Kalaisima eteno esia yupa aepania havilama hutetama tagaya tamakaifema muse nehuna avamete hutama tamakaya tagaifena musena hugahae.
2CO.1.15+2CO.1.16	Nagaifena muse hugahae huna nametitia nehuna Masetonia ugahe hagotena mainesalega mo lamavatagigena Masetoniatila etena egahe tole yupa tamaya hugahe me lamakeme evisuafe nagaila naya hisae huna nagesa nehavue. 
2CO.1.17	Ani kema hutena ounama mainoa yafena “Havige huno ayelavataga hie.” hutama tamakesa havimainao? Nagaya nagesa havina “Naa maa huna aliyana aligahue.” hutena atafa naipamo haiya yafe “E.” hutena haenaga “Aao.” nehuo? Aao naa kavala nohue. 
2CO.1.18	Anumaya Kotia agoma humainea kea fatago huno hugahie. Nagaienena fatago huna havigea ayelamavataga ohugahue. Tamahapai-mainoa kea nago yupa “E.” hutena haenaga “Aao.” huna ohunoane. 
2CO.1.19	Yisasi Kalaisia Anumaya Koti nafanemoa havige huno ayelavataga hisia kanoa omaine. Nago yupa “E.” huteno haenaga “Aao.” huno ohuneane. Fatago kegeya huno “E.” nehia kano maine. Sailasiene Timotiene nagainiene tamakaipina Yisasi Kalaisi kea mo lamahapai-mainone. 
2CO.1.20	Tamahapaunageno Anumaya Kotia “Hulamategahue.” huno hulokiya vai-malenea kemona aepaa Yisasia agaia maineanagino ani kehena “E, hulamategahue.” huno agaia humaineafe Anumaya Kotifena “Tamage nehie.” huta nehuta agia alisaga nehune. 
2CO.1.21	Agia alisaga nehunageno Anumaya Kotia agaia tavaleno tagaiene tamakaiene Kalaisiene aigamaelateno “Tokiya vaitama maiho.” huno hunelate. Ani kema huhaleta hisunafe tagaila hapalilatene. 
2CO.1.22	Hapalilateno “Tamakaya nagai anaga mainae.” huno humainea kema havisaya yafe agaia Avamula taguafina faetene. Faetegeno taguafina maineafe tagayama havunana “Haenagaa kanaleya huta maigahune.” huta nehune.
2CO.1.23	Nagaya kelamama-kisugeno tamaipamoa haviya huyafene huna Kolini kumatela nagoene uvayi ohunoe. Anumaya Kotia nagesa havua yana ago havimaineanagina agai aufina tamage nehue. 
2CO.1.24	Tamakaya Anumayamofena havitama lamakupi maletama tamametiti humainaya kemona atafa hutama tokiyaage hulinayafe menia kahegi kea huta kava hu notamatonagi muse hutama tamaipa kanale yapi maisayafe mani kea nehune.
2CO.2.1	Tamakaitega etenama esuana kelamama-kisugetama tamaipa haviya huyafene huna nagoene ougahue huna humainoe. 
2CO.2.2	Nagaya hisua kemo tamaipa ali haviya hisigeya taya nagaila muse yania namigahae? Tamakai tamaipa haviya hisia yama tamamisua veamogatamage muse yana namisaya veanea mainae. 
2CO.2.3	Tamakaitegama visua yupa kea otamama-kisuafe mani avona ago kaena tamaminoe. Tamakaya muse yama namisaya veane mainagi havigu kelamama-kisua yamo tamaipa haviya hisigeno naipamoene haviya hu yafene huna aupaa omenoe. Tamahapai-mainoa kefo yana ago ali fatago hugahae huna nagaya musema hisua yana ailokaeta nagopi musena hugahune huna nehue. 
2CO.2.4	Tusiya huna tamakaifena nagesa nehavugeno naipamoa kanaage nehigena avi neatena ani avona ago kaena tamaminoe. Tamaipa haviya hisie huna okaenogi “Tagaifena aluya huno haigeno mani avona lamie.” hutama hisayafene huna ani avona ago kaena lamaminoe.
2CO.2.5	Tokaetama mainaya vayapiti nago kanomoma kefo yama hia yafe naipa havina haviyama huana nagainigelomagi tamakaiene mukiamogatamina tamaipamoa tusiya huno haviya nehie. Haviya nehianagi ani yafena mukia kea ohisua nagesa nehie. 
2CO.2.6	Tamaipamoa haviya higetama ani kanomona “Kefo ya nehane.” hutama havi anonaa hu neatayafe ani kefo yamo anonaa ago alimaine. 
2CO.2.7	Ali-maineafe aigeatetama kefo yamaa ataletetama aipa alitama kanale huteho. Havigu agaye yamo kana ya amisigi kanale kava huteho. 
2CO.2.8	Alitama kanale hu neatetama “Kagaifena aluya huno nelahaiye.” hutama huteho huna tokiyaage ke nehue. 
2CO.2.9	“Kanaleya hutama mukia kenia havitama akave nemalao ifi nomalao?” huna nagaya tamakaila avame hulamatena ani avona ago kaena lamaminoe. 
2CO.2.10	Nago kanomona aigeatetama kefo yamaama ataletesayana nagaya ania huna ani kanomona aigeatena kefo yamaa ataleneatoe. Nago kanomona aigeatenama kefo yamaa ataletoana tamakaifene huna Kalaisi aufina ania humainoe. 
2CO.2.11	Naa ohisugenoa Satania ayelavataga huno tatafa hugahie. Agaia havige huno ayelavataga hisia yafena ago havilinone.
2CO.2.12	Kalaisifena kanale mono kema huhalena hugahema Taloasi kumate uvayima hugenoa Anumayamoa anile mainaya veamogamina amakua alino aikalo higena kanaleya huna ani kea huhalena humainoe. 
2CO.2.13	Huhalena huanagi nenafua Taitasia omaigena agaife nagesa kumo higena amatalena atiyegahe Masetonia umainoe.
2CO.2.14	Kalaisia Satani ayapitila tavalegeta agaiene ailokaeta mainonanagita mukia kefo yana agaseta mainona yafe Anumaya Kotife muse huta agia alisaga hisune. Agaya tagaila laya higeta alule alule vaiyeta Yisasi kema nehuna yafena ani kemona havilama hageno kanale manaage yamo hia kava huno ute ete nehie. 
2CO.2.15	Higeta lagaya Yisasi kema nehuna veamogata Kalaisiene ailokaeta mainonafe kanale manaage yamo hia avamete hunageno Anumaya Kotia muse nehie. Ani manaamoa ute ete huno mukia veapi vigeya ani manaage kea nehavigeno amaku amamema alinegatia veanene kefo yakeya huya hani yapima tegelege nehia atafi visaya veanene ani kea nehaviye. 
2CO.2.16	Nehavigi nagoamoya ani kea haviya “Akave omalegahune.” huya nehaya veala hani yapi tegelege nehia atafi visaya veamogamife mani kemoa fali-mai veamogami manaamimo hia kava humaineanagi nagoamoya haviya amakupi maleteya “Maige maige hisuna yafe kanale manaage nehie.” huya nehae. Tusia aliya nealunanagi tagaitigela mani aliyana oaluteasine. 
2CO.2.17	Kasagoya veamoya Anumaya Koti aliyateti “Miya alisune.” huya nehagi tagaila Anumaya Kotia hulategeta fatago huta kelamagema huhaleta hunana Kalaisiene ailokaeta maineta Anumaya Koti aufina mani kea huhaleta nehune.
2CO.3.1	Tagaya nagoene tagaiti laugafa alita haisuna yafe mani kea nehuno? Aao naa nohune. Tagaifema ohaviya yafe mani kea nehuno? Nago kanomofe avopina “Kanale kano mainegi agai kea haviho.” huya kae-malenaya kea aliya vaiyatete nehagi tagaifena ago havimainaya yafe tagaya ani avamete avona alita vai noayone. Tamatalena visuana “Ani avamete avona namiho.” huna ohugahue. 
2CO.3.2	Ohugahugi tamakaya tagai kea havitetama tamakua ago aiyahae hageya mukia veamoya nelamakeya tagaifena “Anumaya Koti kea fatago ke nehae.” huya nehagetama tagai avo kana hutama mainageno tagupina hane. 
2CO.3.3	Nagaya tamaya huna Kalaisifena tamahapaugeno Kalaisia ani avona tamakaife huno veamogami amakupina kae-malene. Oko titetila yafamona amega okaenegi haimua hanea Anumaya Kotia agaia Avamuteti veamogatami amakupina ani avona kae-malegetama Kalaisi avo kana hutama mainayafe mukia veamoya hapaliya nehaviye.
2CO.3.4	Kalaisia tayama hia yafe Anumaya Kotifena tametiti nehuta mani kea nehune. 
2CO.3.5	Nehunanagi “Mani aliyana tagaitige alimainone” huta nohunagi Anumaya Kotia tokiya lamigeta mani aliyana nealune. 
2CO.3.6	Anumaya Kotia kosa helatesia tokiyaa tamineafe Anumaya Kotia haegafama alino hagelafi-latenea kema hamapaisuna yafe hulatene. Anumaya Kotia hagoteno kahegi kea yafate kae-malenegeya veamoya akave malesaya amakesa haviyanagi tokiyaamia omalegeya ago alitagae-mainaya yafe fali-mainae. Fali-mainagi Avamumoa anima haegafama alino hagelafi-latenea kea tave-liteno haegafa yama alita maige maige hisuna tahaimula nelamie.
2CO.3.7	Nelamianagi hagote kahegi kema akave omalaya yafe ani kemoa hamaegeya fali-maine. Ani kahegi kea yafate kaeteno amaminea yupa Anumaya Kotitegati tokiya hale yamoa falote huno Mosese augosafina tusiya huno aihalea yamo Isaleli veamogami amaulaga ayeno haviya higeya Mosesena oagageno ani tokiyaage hale yamoa osia maigeno fanane humaine. 
2CO.3.8	Meni kanafina Alu Aotage Avamumoma taya nehia aliyamoa nayo kahegi kemona agaseno tusiya huno tokiyaage hale yamoa falote humaine. 
2CO.3.9	Hagote kahegi kema akave omalageno hefalimatenea kea tusia tokiyaage hale yamaaene kema hanesiana Anumaya Koti aufina fatago huta maisuna kea hagote kemo hale yamona ago agaseno tusia tokiya hale yamaaene kea hane. 
2CO.3.10	Tamage tusia tokiya hale yamaama hanea kema falote humaineafe hagoteno falote humainea hale yamona agase-maineanagino menia hagote kahegi kemoa aye hale olatene. 
2CO.3.11	Fananema humainea kahegi kemoa tokiya hale yamaaene hagoteno falote humaineanagi menima agola maige maige hisuna kemoa tusia tokiya hale yamaa hanea ke hane.
2CO.3.12	Ani kemoa “Agola hanege hanege hugahie.” huta tametitima nehuna yafe kolia huta fala okita ani kegeya huhaleta nehune. 
2CO.3.13	Nehuta falanokunagi Mosesena augosafima tokiya hale yama fanane hisigeya Isaleli veamoya oagesayafene huno augosafina kenaletila alino fala kigeya oagenae. Oagenayanagi tagaya Mosesema humainea avamete huta Anumayamo kea fala nokune. 
2CO.3.14	Fala nokunagi Mosesea kenaleti augosafina alino aiso humalenea avamete huno Anumaya Kotia Isaleli veamogami amakuamona alino hayagino atalako higeya havilama ohunae. Nagi nayoene meniene Anumaya Koti avopima hapaliyana kenaleti aiso humalenea avamete huno amaku amamemoa aiso humainegeya havilama nohagi nagoa veamoya Kalaisiene ailokaesayana ani amaku amamema aliya aiso humalenaya yana Kalaisia alitalegeya havilama huya nehaviye. 
2CO.3.15	Tamage menienema Mosese kahegi kema hapaliyama haviyana amaku amamemoa kenama Mosesea alino augosafi aiso humainea avamete higeya havilama nohae. 
2CO.3.16	Havilama nohagi nagoa veamoya amakua aiyahae huya Anumayamotega visayana aliyama aiso humalenaya yana Kalaisia alitalenageya havilama hugahae. 
2CO.3.17	Nagi Anumayamoa Alu Aotage Avamu maine. Anumayamo Avamula tagaienema mainesiana taguama alino aiso hulateno aigagilatenea yana aligalu helateneafe nagoene kahegi kemo akavela omalegeta nofipi mainaya vaya kana huta nagoene omainone. 
2CO.3.18	Taugosafi aiso humainea yana omalegeno Anumayamo tokiya hale yamoa lagai taugosafi aye halegeya veamoya nelageya Anumayamo tokiya hale yamaa neagae. Avamumoa agai avamete veane maisunafe tagaila alino hapae-lategeta agaia tokiya hale yana alime alime nehaune.
2CO.4.1	Anumaya Kotia kalagi ailateno “Nagai kea huhaletama hiho.” huno hulateneafe “Kasalotahae.” huta nohune. 
2CO.4.2	Aao ani aliyama alunana falakita tagaye hisifa kavala huta veala aye-mavataga huta Anumaya Koti kea alita aiyahae huta “Mage nehie.” huta havigea nohunagi hulama huta huhaleta nehune. Anumaya Koti aufina veamogamina kelamagea hamapaunageya mukia veamoya amakualeti “Lamage nehae.” huya nehae. 
2CO.4.3	Nehagi Yisasifena kanale mono kema huhaleta nehunageya nagoa veamoya havilamama nohayana ani veamoya hani yapima tegelege nehia atafi visaya veane mainae. 
2CO.4.4	Satania, ma mopafi kava yagai-mainea kanomoa, Yisasi kema nohaviya veala Kalaisia kefo yaamia alino kanale humateno alino halematesia kea ohavisaya yafe Satania amaku amakesa alino aye-lileno amaulaga alino asu humainea vea kana humatene. Humategeno Kalaisia agaia tokiya hale yamaa hanea kano maineanagino Anumaya Kotienena nago avamete huana mainae. 
2CO.4.5	Mainaageta lagaya tagaiti laugafa alita haisuna yafe mani kea huhaleta nohunagi Yisasina Anumaya Kotia taugafa aligatigahe hutenea kanoa “Anumayati maine.” huta tamaya hisunafe Yisasi aliya vaya mainone. 
2CO.4.6	Anumaya Kotia ikaene mopaene talo humaleteno “Hani yapitila halo.” hunoma humainea kanomoa hani yama hanea taguafina aye hale-lategeta maineta Yisasi Kalaisi augosafina Anumaya Koti tokiya hale yamoa hanegeno tave-ligeta age-mainone.
2CO.4.7	Age-mainonanagi Anumaya Kotia agaiage ani ala tokiyamona aepaa maineafe “Veamogamina amave-lisue.” huno ani lokiya yamaa tagaila, fulu fulu veamogati tagupina malenegeta agai aliyana nealunageya veamoya nelageya “Amakaila tokiyaamia omalene.” huya Anumayamo agia alisaga nehae. 
2CO.4.8	Mukia kanafina alu kana ya alu kana yana tagaitela falote nehigenoagi tagaila alino haviyatafana nohie. Tagesa kumo nehianagi tagesa alino haviyatafana nohie. 
2CO.4.9	Yisasi kema huna yateti ali haviya hulatayanagi Anumayamoa otatalene. Mukia kanafina kayo kevema lamiyana ofalinone. 
2CO.4.10	Nagi Yisasia fali-mainefiti heti-mainea haimumoa tagai taugafale hanenageya agesayafe “Yisasina haesunageno falisie.” huya hutenaya kavala menia ania huya tahaeya faligahe nehae. 
2CO.4.11	Yisasia fanane hisia taugafale maineno tokiyaama nelamia yana amave-lisiafe tagaya ma mopafima mainona kanafina Yisasi kea huhaleta nehunageya hamaiya vai-lateya tahaegahena maiya nehae. 
2CO.4.12	Higeya Anumaya Koti kema huhaleta huna yafe fali yamoa tagaipina haneanagi agola maige maige hisuna haimumoa tamakaipina aliyana nealiye.
2CO.4.13	Anumaya Koti avopina mage huno kae-maleneane
2CO.4.13	“Tamage nehie huna havina nagupi malena nametiti hu-mainoafe mani kea huhalena nehue.” huno higeya kae-malenayane.
2CO.4.13	Tagaya ania huta “Anumayamoa lamage nehie.” huta tagupi malenonafe mani kea huhaleta nehune. 
2CO.4.14	Tagaya ago havimainone Yisasiene ailokaeta mainonafe Anumaya Kotia Anumayatimoa Yisasina fali-mainefiti alino hetitenea kanomoa tagaiene tamakaienena ania huno fali-mainesupitila ali hetilateno agaia mainelega tavaleno lategahie huta tagesa havimainone. 
2CO.4.15	Tamakai tamaya hisunafe tagaitela kana yana falote nehianagi kasagoya veanele Anumayamo kayone yamaamoa falote higeya neagageno Anumayamoa kasagoya veala amaya nehianagia kasagoya veamoya Anumaya Kotifena muse huya agia alisaga hugahae.
2CO.4.16	Nagi amega taugafamoa haviya hugahe hianagi mukia kanafina Anumayamoa taipamona alino haegafa hulategeta Anumayamo aliyafena “Kasalo tahae.” huta noatalone. 
2CO.4.17	Tamage menima falote nehia kana yana afa ya kana huno fanane hugahie. Ani kana yama nealuna yafe ikapinaga haita maisuna yamoa, tusia ala yane, ohavunamaa kanale tokiya hale yana falote huno hanege hanege hugahie. 
2CO.4.18	Ikapinaga haita maineta alisuna yafena ago havimainonafe ma mopafi yafena tagesa havi havi nohunagi oagenona yana, haenagama falote hisia kanale yafe tagesa nehavune. Ma mopafi hanegeta neagona yana fanane hugahigi noagona yana, haenagama falote hisia kanale yana afaa agola hanege hanege huno hanegahie huta nehune.
2CO.5.1	Tagaya maa huta nehavune ma mopafi mainona taugafa yugu no kana hu-mainegi falisunagenoa ani nona fanane hisigeno Anumaya Kotia ikapinaga agola hanege hanege hisia no kana taugafa talo tala hulatene. Vayamoya ani nona amayatetila okinagi Anumaya Kotia agaia kimalene huta ago havimainone. 
2CO.5.2	Havimainonanagi menia ma mopafi taugafale mainonafe “Kasalo tahae.” huta ikapinaga maisuna taugafa tamisia yafe tusiya huno nelahaiye. 
2CO.5.3	Nelahaiyanagi ani laugafa aliteta hakalo kana huta omaigahunagi taugafaene veane maigahune. 
2CO.5.4	Maigahunagi ma mopafi mainona taugafalela kana yamo higeta “Avovo.” huta kalagila neaita falisuna yafena notahaiyanagi maige maige hisuna taugafa alisuna yafena aluya huno nelahaiye. Maige maige hisuna tahaimumoa esiaamo haegafa kenama nefaiya avamete huno falino fananema hisia taugafa alino aiso hulatesigeta agola maige maige hisuna yafena aluya huno nelahaiye. 
2CO.5.5	Anumaya Kotia tagaya agola maige maige hisunafene huno talo hu lateneanagita ani yafena “Tamage nehie.” huta havisuna yafe Alu Aotage Avamula lamine.
2CO.5.6	Tamineafe taguamoa kolia nohianagita havilama huta havilinone ma mopafi mainona kanafina ikapinaga Anumayamo avatela omainonane. 
2CO.5.7+2CO.5.8	Omainonanagi Anumayamona oagenona kanafina agaife havita lagupi maleta lametiti hu-mainona yateti ma mopafina vaineayeta ma ma mainona taugafa neataleta Anumayamo avatela agola umaisuna yafena aluya huno nelahaiye. 
2CO.5.9	“Ma mopafi mainonano falisunano Anumayamona haisia kavala hugahune.” huta huna yafena aluya huno nelahaiye. 
2CO.5.10	Tagaya mukia veala nagoke nagokemogata Kalaisi aule mo hetisunageno mopalema havi auava yama humainesuna yafeene kanale auava yama hu-mainesuna yafeenena agelama huno fako hulateno tagayama maita nehisuna avamete anonatia tahaote tahaote tamisiafene huta Anumayamona haiya kavala nehune.
2CO.5.11	Tagaya Anumayamofena “Kolia hisuna kano maine.” huta havilineta veamoya fatago huya maisaya auava yana amave-nelune. Anumaya Kotia lagupina nelageno “Kanale kava nehae.” huno nehio? Ifi tamakaya tamakuafinaga tagaifena “Kanale kava nehae.” hutama nehao? huna nehue. 
2CO.5.12	Mani kea tagaiti lagi alita ala hisuna yafe nohunagi nagoa veamoya amega amaugafahe haviya muse nehuya “Fatago kavakeya nehuna veane mainone.” huya nehayanagi amakupina oageneya ani veamoya tagaifema tamahavi-gesagetama tagaifena “Kanale kava nehae.” hutama muse nehutama kenonaamia hamapaisayafene huta mani kea nehune. 
2CO.5.13	Anumaya Koti aliya nealunageya nagoa veamoya tagaifena “Aifo vaya mainae.” huya nehayanagi ani aifo-nafo kavama hisunana Anumayamo agi alisaga hisuna yafe ani kavala nehune. Tamakai tamaya hisunafene huta kanale tagu tagesa nehavita Anumaya Koti aliyana nealune. 
2CO.5.14	Kalaisia lagaifena hau ayamopafima nehaiya yamofe huta agai aliyana nealune. Nealita nago yafema havunana nago kanomoa mukia veafene huno fali-maine. Kalaisia tagaife huno fali-maineafe mukia veala agaiene tokaeta ago fali-mainone. 
2CO.5.15	Faliteta ago eteta hetita haegafa veane mainonafe tagaiti tahaisia kavala ohisunagi tagaifema huno faliteno heti-mainea kanomona tagua amiteta agaima haisia kavakeya hisunafene huno Yisasia fali-maine.
2CO.5.16	Nayona veamoya nehaya kavafena ageteta amegati fako humainonagi menia Kalaisia tagaifema huno fali-mainea kema havuna yafe ani kea nago kanomofena nohune. Nayona Kalaisima humainea kavala ageteta fako hu-mainonagi menia ago havilama huteta ani kavala nohune. 
2CO.5.17	Ani yafe nagoa veamoya Kalaisiene ailokaeya maiyaamo haegafa veala hapaeya mainageno atafa auava amaipamoa fanane higeno haegafa amaipa alino hapaematene. 
2CO.5.18	Anumaya Kotia agaia ani yamona aepaa maineanagino agaienena kame vayaa mainonageno Kalaisina hutegeno eaamo Anumaya Kotiene melino taipa falu hulategeta agaiene nago taipale mainone. Mainonageno Anumaya Kotia “Nagoa veamogamina ani kavala humategahue.” huno humaineafe tagaya amaipa alita agaiene falu humatesuna aliyamaa tagaila lamine. 
2CO.5.19	Nelamino “Veala nagaiene alitama amaipa falu hisia kea mage hutama hamapaiho.” huno mage humaine “Kalaisia tamakaifene huno fali-mainea yafe Anumaya Kotia kefo yatimo anonaa otamisia agesa haviteno ma mopafi veamogami amaipa alino falu humateno agaiene nagopi maiho.” huno hulatene.
2CO.5.20	Hulategeta Anumaya Kotia Kalaisi agile huhaleno tahapaigeta agai avayafiti kea mage nehune “Musetami nehunagi Kalaisia tamakaifene huno fali-maineafe Anumaya Kotina tamakoya hute yana ataletama agaiene tamaipa alitama falu hutama nagopi maiho.” huta tamahapai-mainone. 
2CO.5.21	Nagi tagaila taya hisiafene huno hulateneafe nagola osi kefo yamaa omalenea kanoa, Yisasie, tagayama kefo yama hu-mainona yana alino Yisasi agupile maleno kefo yatimo anonaa amigeno kefo yama nehaya vaya kana huno fali-maineafe Anumaya Kotia tagaifena “Nagainia fatago veania mainae.” huno hulatene.
2CO.6.1	Anumayamoene ailokaeta aliyana nealita mage huta ali lamakafa nehune. Anumaya Kotia kayone yamaa ago tamamigetama ali-mainagi afa kavala ohutama akave maleme maleme haiho. 
2CO.6.2	Anumayamoa agaia avopina mage huno hu-maineane
2CO.6.2	“Naguamoa kanale nehigena nahavigaya kea havuanagi tamaugafama aligatisua kanale tamaya hugahue.” huno hu-maineane.
2CO.6.2	Hu-maineanagina tamahanepauve meni kanafina Anumaya Kotia aguamoa kanale nehigeno tamaku tamamena aligatisiafe nehaigi tamakua aiyahae hiho.
2CO.6.3	Aliyatihena “Haviya hie.” huya ohisaya yafe tagaya kefo yana nohune. Havigu kefo yama hisunana veamoya nelageya amakua aiyahae ohugahae huta lagaya tagu tametela kava neyagaune. 
2CO.6.4	Anumaya Koti aliya vaya mainone huta mukia maa kavala nehune. Vayamoya aliya haviyama hulatayana tokiya vaita mailava huta mainone. Kana yama falote higeta mailava huta mainonafe tamakaya “Kanale aliya vayaa mainae.” hutama hisaya yafe tagutela kava neyagaune. 
2CO.6.5	Neyagaunageno maa yana falote humaine kayoteti nelahaeya nofi hulatenae. Mukia veamoya alakenake huya tahaegahe humainae. Tusia aliya nealita taula ofaonageno tusia tagate-maine. 
2CO.6.6	Naa hulatayanagi oniyaage kavala ohune. Anumayamo kea havilama hulineta mailava huta maineta veala ali kayone humateta amaya nehune. Alu Aotage Avamula taguafi maineno laya higeta lamage huta veafena tahau tayamopafi nelahaiye. 
2CO.6.7	Nelahaigeta kelamage kea huta Anumaya Koti tokiyaleti aliyana nealita vayamoya ati kevema tamaga amayapina nealiya hauga amayapina halegula aye haiteya kamema nehaya avamete huta fatago kavakeya nehuta Satanienena tua nehuta Anumayamo aliyana nealune 
2CO.6.8	Nagoa veamoya tagia alisaga nehayanagi nagoa veamoya tagia ali haviya hunelatae. Nagoa veamoya kamugea hatageya vainelayanagi nagoa veamoya huya kanale hunelatae. Tagaya tama kavakeya nehunanagi tagaifena “Havige huya ayelavataga nehae.” huya nehae. 
2CO.6.9	Nagoa veamoya tagaifena “Afa vaya kana humainae.” huya nehayanagi Anumaya Kotiene nagoa veanene “Aao amaki hanea vaya mainae.” huya nehageya nagoa veamoya tatafa huya tahayayanagi ageho ofalinone. Anumaya Koti kema nehunafenagiya hamai vailateya tahayayanagi ofalinone. 
2CO.6.10	Nagoa yafena tahauna hunanagi mukia kanafina taipamoa kanale nehigeta musena nehune. Afeno yatia omaleanagi Yisasi kema huhaleta nehunafenagita nagoa veamogamina tusia kanale yana neamamune. Nagoa yatia omaleanagi afeno yaamima hanea vaya kana huta mainone. Ani yamoa tagaipina falote higeya veamoya tagaila nelagae.
2CO.6.11	Kolini kumate mainaya nelafugatama tamakaifena aluya huno nelahaigeta nago kea fala okinonagi fatago huta tamahapai-mainone. 
2CO.6.12	Tamahanepaunageno tamakaifena lahaiyanagi tamakaya tagaifena otamahaiye. 
2CO.6.13	Nagaini nafane kana hutama mainayafe tamakaila taguama tamamuna avamete hutama anonatia tagaila tamakua tamiho.
2CO.6.14	Aliya aligaheno anemoya vema aligaheno vemoya anema aligaheno naama hinutamahena Anumaya Kotina amakaveno huneataya veanenena ailo okaeho. Ailokaetama maisayana hanaa huno fatago humainea yaene kefo yamoenena ailokaeana maigae? Hani yamoa hale yamoenena ailokaegao? 
2CO.6.15	Ifi Yisasi Kalaisiene Satanienena ailokaeana nagoke anaipale maigao? Ifi Anumayamo akave nomalaya veanene Yisasife haviya amakupi malenaya veanene ailokaeya maisayana nagoke amaku amakesale omaigahae. 
2CO.6.16	Ago fali-mainaya veafe “Anumayati maine.” huya amakisana nevaiya yaene Anumaya Kotima mainea noene aliya nagopi malesayana kanale hugahio? Anumaya Kotia haimuene kanoa tagai tagupi maineafe Anumaya Koti avopina mage huno hu-maineane
2CO.6.16	“Nagaya amakupi mainena amakaiene vaiyatete nehuna Anumaya Kotiami maisugeya nagai anaga maigahae. 
2CO.6.17	Ani yafe kefo yana neataletama alule mainetama oniyaage kefo yana ohisagena nagainilega tamavalena tamategahue. 
2CO.6.18	Lamatenena tamakaila nelamafana maisugetama nagai nafane munaneyaga maigahae. Nagaya mukia tokiyamona aepaagina mainoe. Anumayamona, mani kea nehue.” huno higeya kae-malenayane.
2CO.7.1	Ani kema hulokiya vaino hulateneafe nahau nayamopafi nenahaiya nenafu-gatama taugafaene tagu tameene ali haviya hisia kavala neataleteta Anumaya Kotifema koli hisuna tagesa havita fatago kavakeya huge huge nehuta alu aotage veane maisune.
2CO.7.2	Tagaifena tamaipa haviya ohutama tamakua lamiho. Nagoa veala ali haviya hu noamatone. Nagoa veala havi katela amavaleta noamatone. Nagoa veala ayemavataga huta moneamia noalune. 
2CO.7.3	Noalunagi kelamama-kisuafene huna mani kea nohugi “Nahau nayamopafi nenahaiye.” huna ago tamahapai-mainoe. Afaa maisunano falisunano tamakaiene ailokaeta maigahune. 
2CO.7.4	Tamakaya fatago hutama maigahae huna nametitia nehuna tamakia alisaga nehue. Mukia kana yana nagaipima falote higena ani yapima mauvanagi tamakaifena naipa havina tusia muse nehue.
2CO.7.5	Masetonia kotega uvayi hunanagi alu kumate kumatela kana yamoa falote higeya nagoa veamoya tagaiene ke vaiya tu hulatageno taguamoa koli hia kava higeta maifalua ohunone. 
2CO.7.6	Ohunonagi Anumaya Kotia kana yama aliya veala amakua alino kanale huneamatea kano maineanagino Taitasina hutegeno eaamo tagua melino falu hulatene. 
2CO.7.7	Taitasima ea yafekela musena nohunagi Taitasina hutageno mage huno me lahapaiye “Amakaya Kolini kumate mainaya veamoya kanale yama hunataya yafena nagua alino kanale humaine.” huno huteno “Kagesaya yafena hamaigeya kagayama hamapai-mainana kefo yaamihena amakua aiyahae hayanagi neataleya ‘Nagoa vayamoya kagai kagia ali haviya hugahe hayanagita tagaya kaya hugahune.’ huya hae.” huno hia yafena naipamoa kanale higena tusia muse nehue.
2CO.7.8	Nehugi avoma kaena lamamuana tamaipamoa haviya hie huna nagesa havuanagi “Haviya huna avona kaena amaminoe.” huna hu-mainoanagi menia osi kanafina tamaipamoa kana higetama etetama tamakua aiyahae haya yafena muse nehuna “Kanaleya huna avona kaena amaminoe.” huna nagesa havimainoe. 
2CO.7.9	Havitena menia muse nehue. Tamaipa kanama haya yafena musena nohugi tamaipa kana hutetama etetama tamaipama aiyahae haya yafena muse nehue. Anumaya Kotia ania huno tamaipa kana hutetama etetama lamaipama aiyahae hutama agaitegama aya yafena muse nehigi tamaminoa avomoa tamakaila alino haviyana ohunegi kanaleya hulamatene huna nehue. 
2CO.7.10	Tagua aiyahae hisunafe Anumaya Kotia kana yana taguafina nelamie. Tamisigeta aliteta tagua aiyahae hisunageno tagu tamena aligatisiafene huno nelamie. Ani yafe Anumaya Kotima tamia kana yafena “Otahaiye.” huta nohunagi ma mopafi yafema amakesa havi havi nehaya veamoya kana yama falote hinageya amakuama aiyahae ohisagenoa Anumaya Kotia amaya ohinageya faliteya hani yapi ugahae. 
2CO.7.11	Tamakaipima mainea kanomoa kefo yama higena osi avona kaena tamamugetama agetageno tamaipamoa kana higeno Anumaya Kotima tamaminea kana yana tusia kanaleya hulamatenegi haviho. Ani kefo yafena “Tagaye nehinagetama aupaa alitalegahune.” hutama tamakua aiyahae humainagi koli hutama ani kefo yama humainea kanomofena tamaipamoa kana higetama anonaa aminayafe nagaima nagesaya yafena nelamahaiye. Anima mukia yama humainaya yafena tamakaya ani kefo yama ohunaya yana ago naveli-mainae.
2CO.7.12	Mani avoma kaovana ani kefo yama nehia kanomofeene kefo yama hutaya veanenefe huna okaenogi tamakaife huna kae-malogetama tamakaya hapalitama Anumaya Koti aufina ani avopiti kea akave maletama “Polofe lahaigeta agai veane mainone.” hutama hisayafene huna mani avona kaena tamaminoe. 
2CO.7.13	Tamaminogi nagai kema haviya yafena naipamoa kanaleya nehie.
2CO.7.13	Naafenomagi ania hutama Taitasi aipama alitama kanale haya yafena nagoene naipamoa kanaleya nehie. 
2CO.7.14	Tamakaifena muse huna tamakima alisaga huna Taitasina hapaugetama kanale kavama hutaya yafena nagayea nohie. Tamakaila kelamagema tamahapai-mainoa avamete huna Taitasina tamakaifema hapauva kea havigea huna haopainogi tamakaya hapauva avamete hutama kanaleya humainae. 
2CO.7.15	Tamakaya koli hutama atali hutetama agai kema haviya yafena Taitasia agesa havi havi huno tamakaifena aipamoa aluya huno musena humaine. 
2CO.7.16	Ani yafe tamakaya kefo yana ohiho. Fatago hutama maigahae huna nametitia nehuna tusia muse nehue.
2CO.8.1	Anumaya Kotia Masetonia maineya Yisasina amakua aminaya veamogamina kayone yamaa amamigeya kanale yama haya yafe tamahapaigahe hue. 
2CO.8.2	Ani veapina tusia kana yamo falote hianagi Anumayamofena muse nehuya amakaipina osi kanoa afeno yaamia hanegeya afa veane maiyanagi tusiya huya alu veamogamima amaya hisaya yafena monea alitalu huya kanale kavakeya humatenae. 
2CO.8.3+2CO.8.4	Tamahanepauve osi kanoa afeno yaamia hanegeya “Nagoa tagaitia malesune.” huya amakesa ohaviya havigu mainaya veamogamina monea amaminae. “Ani kava hiho.” huta hamaopaunanagi “Tatalageta Yutia maineya Yisasina amakua aminaya veamogamina amaya hamano.” huya huteya ani kavala humainae. 
2CO.8.5	Hayanagita “Monea osia amamigahae.” huta hunanagi ala mone hageya amaminae. Ani yamaagelomagi Anumaya Kotifena hamaiya avamete huya hagoteya amakaiami amakua Anumayamona amitafa huteya ania huya amakua tagaila taminae. 
2CO.8.6	Naa hayafe Taitasifena mage huta hapai-mainone “Hagoteka Kolini veanene umaineka ‘Nagoa veamogami amaya hisia monea alitalu hiho.’ huka hamapai-mainanagi menia anima kayone hisaya aliyana molivayayo.” huta hapai-mainone. 
2CO.8.7	Tamakaya mukia yama haya yamoa aluya huno kanale ya higetama Anumayamofena havitama lamakupi maletama lamametitima haya yamo tokiyaagela hutama Yisasi kema hayana fatago kegeya nehae. Kanale tamaku tamakesaene veane mainayafe tagaifena tamahau tamayamopafi nelama-hainagetama menia kayone hutama veamogamina amaya hisaya monema neamamiya aliyana aluya hutama aliho.
2CO.8.8	“Monea amamiho.” huna kahegi kea nohugi nagoa veamoya kanaleya huya monea malagena agetena fako hulamatogi hanaa hugahae? Nagoa veafe tamahau tamayamopafi nelahamaiya yana kanaleya huno haneo? huna nelamakoe. 
2CO.8.9	Tamakaya Anumayati Yisasi Kalaisia kayonema hulatenea yafena ago havilinae. Tusia kanale yapi maineanagino tagaifene huno tagayama kanale noma maisunafene huno agaia kanale maiyamaa ataleteno ma mopafi eaamo tusia havi noma mainea yateti tamakaya mukia kanale yana ali-mainae.
2CO.8.10	Ali-mainagi ani kanale kavala hiho huna nagesa havua kea tamahapaigahugi haviho. Tamakaya ago hano humainea kafufina hagotetama “Ani monea alitalu hisune.” hutetama aepa hetama alitalu hu-mainagi menia ani aliyakeya alitama alivayayeho. 
2CO.8.11	“Monea amamigahune.” hutama hayanagi menia ania hutama amamisaya tamakesama havinutamahena malenesaya yapitila ali hano hutama alitalu hutetama amamiho. 
2CO.8.12	Nagi amakuamoa kanale higeya malenaya monefiti amaminaya yafena Anumayamoa muse humateanagi nagoa veamoya nago yaamima omalesayana Anumayamoa “Amamiho” huno ohugahie.
2CO.8.13+2CO.8.14	“Amakaya kanale no maisaya yafe ala monea amamitetama monetamia omaleafe tamakaya havi no maigahae.” huna nohugi menia monea tamakaipi haneafenagiya omalegeyama afaa mainaya veamogamina amaya nehutama haenagaa tamakaya omalesigetama afaa maisageyahena tamaya hugahae. Ani kavama hisayana mukiamogatama nago avamete hutama maigahae. 
2CO.8.15	Nayona Anumaya Kotia Isaleli veamogamina ikapinagati kave amaminea kanafina Anumaya Koti avopina mage huno hu-maineane
2CO.8.15	“Kasagoya ali-mainea kanomoene osia ali-mainea kanomoenena amamu hia kave nemainae.” huno avona kae-maleneane.
2CO.8.15	Naa humaineafe amaya hiho huna nehue.
2CO.8.16	Tamaya hisua nagesa havua nagesa Anumaya Kotia Taitasina ago aminea yafena Anumayamofena muse nehue. 
2CO.8.17	Muse nehugi “Kolini kumate vuo.” huta hutonana “E, muse nehue ani kumate visua nagesa nehavue.” huno agaia humaine. 
2CO.8.18	Humainegi nago kanoa kanaleya huno Yisasi kanale mono kea huhaleno higeya mukia veamoya muse humainaya kanoa hutesugeana Taitasiene ugae. 
2CO.8.19	Ani yamaagelomagi alu kumate kumate Yisasina amakua aminaya veapina tagaiene vaiyeno taminaya monea alita momisunafe ani kanomona aliya hetitenae. Hetitageta veafeke tahau higeta Anumayamo agima alisaga hisuna yafe “Monea alita momamisune.” huta nehune.
2CO.8.20	Ani tusia monema alitalu haya monehena havigu veamoya tagaifena “Havi kava hae.” huya hisaya yafenagita lagaya kava yagaita ani tafutaganaene nagopi vaiyegahune. 
2CO.8.21	Kava yagaita Anumayamo auleene veamogami amauleene kanaleya huta aliyana alisuna yafe nelahaiye.
2CO.8.22	Nelahaigeta nago tafu-taganaa mukia kanafina alu aliya alu aliyana nealianagita fako huta agonana tokiyaage huno veamogamina amaya nehianagino menia aluya huno lamakaifena “Kanale kava hugahae.” huno hia yafe Taitasiganiene hunategahune. 
2CO.8.23	Tamakaima tamaya hisia yafe Taitasia nagaiene tokaeno maineno aliyana nealigeya alu kumate kumate mono note veamoya humatageana agaiene vaa tafu-taganagania aliyama nealia yamoa Kalaisi agia alisaga nehae. 
2CO.8.24	Naa nehaafe tamakaya tamahau tamayamopafima nelahamaiya yafena tamakia alisaga huta hamapai-mainona yana amave-lisaya yafe anima esaya vayala amaya nehisageya Yisasina amakua aminaya veamoyama agesayana “Poloa humainea kea tamage humaine.” huya hugahae.
2CO.9.1+2CO.9.2	“Yutia maineya Yisasina amakua aminaya veane amaya huta monea amamigahune.” hutama haya kea havitena Masetonia kotega mainaya veamogamina tamakaifena mage huna hamapauve “Akaiya kotega mainaya veamoya ago hano hia kafufina anima amamisaya monea ago talo tala humalenae.” huna hamapaugeya nagoa veamoya tamakaya tokiyaagema hutama haya yafena haviteya “Tagaya ania hugahune.” huya nehae. Ani monema amamisayafene huna nagoene avoma kaesuana afa ya kana hugahie. 
2CO.9.3	Tamakaifena “Ago talo tala humalenae.” huna hamanepaugi havigu “Kagaya havige nehane.” huya huyafenagi ani monea menima alitalu hisaya yafe nagoa tafu-taganagamina humatesugeya tamakaitega ugahae. 
2CO.9.4	Ani monema alisuafe nagaya amakave visuaamona Masetonia kotega mainaya veanenema visugeya havigu monema alitalu ohunesagena nagayaene tamakayaenena tagaye huyafene huna nagoa vayala hagotena humatesugeya ugahae. 
2CO.9.5	Ani monehena “Kasagoya amamigahune.” hutama humainaya monea talo tala hisayafene huna nagoa tafu-taganagamina humatogeya ugahe nehagi uvayima huteya “Naama tamiho.” huya hisagetama amamiho. Oamamisaya tamakesa ohavitama tamaipa kanale yapiti ala monea afaa amamiho huna nehue.
2CO.9.6	Ani monema amamisaya yafena tamakesa haviho. Osi avina kanoa fai-malenesia kanomoa kosa ohesia kave kanoa aligahigi kasagoya hoya vai-malenesia kanomoa kasagoya kavea aligahie. 
2CO.9.7	Naa hu-maineafe tamakaya tamahaote tamahaote tamaku tamakesa havitetama “Ma monea amamigahune.” higeno tamaipamoa kanaagela ohinagetama kanaleya hutama amamiho. Aipa kanale yapiti vaya kaikai hisia kanomofena Anumaya Kotia hau ayamopafi nehaiye. 
2CO.9.8	Anumaya Kotia kosa helamatesia yana kayone yamaa tamamisia amukoa haneanagino mukia kanafina tamakaila tamaya hisia yaene mukia veamogamina amaya hisia yamaaene kosa helamatesia yana alu ya alu yana tamamigahie. 
2CO.9.9	Naama hisia yafena Anumaya Koti avopina mage huno kae-maleneane
2CO.9.9	“Nagoa veamoya afeno yaamima omalenesia veamogamina amamite amamite hisageno fatago kavaamimoa hanege hanege huno agola hanegahie.” huno kae-maleneane.
2CO.9.10	Anumaya Kotia avina yana tamigeno anifiti nena hutegeno kavela falote higeno nelamino vayama kaitama amaya hisaya yana kasagoya tamamisigetama tamahau hutama vayama kaisayana fatago kavatamimoa ala hugahie. 
2CO.9.11	Anumayamoa mukia yana tamamisigetama mukia kanafina veala amamigahae. Amamisayafene hutama tagai tayapi malenesageta ani veamogamina amamisuna yateti Anumaya Kotina musena hutegahae. 
2CO.9.12	Yisasina amakua aminaya veamogamina kosa heoamatea yama amamiyanagi ani yamaagelomagi ani kavama haya yafena tusiya huya Anumaya Kotina musena hutegahae. 
2CO.9.13	“Kalaisi kanale mono kea havita lagupi malenone.” hutetama ani kea kanaleya hutama akave maletama vaya kaikai nehutama amakaiene nagoa veanene amaya hutama amave-lisageya “Tamage Anumayamo akave nehae.” huya Anumaya Koti agia alisaga hugahae. 
2CO.9.14	Alisaga hisageno Anumaya Kotia tusiya huno kayone hulamatesia yafe amakesa haviya tamakaifena aluya huno nehamainageya “Anumayamoa nagoene tamaya hisie.” huya nunamuna hugahae. 
2CO.9.15	Anumaya Kotia tusiya huno kayone hulateno laminea kanohena hanaa huta musena hisune. Ani yafe Anumaya Kotifena tusiya huta musena hutesune huna nehue.
2CO.10.1	Nagoa vayamoya nagaifena mage huya nehae “Poloa alulema mainenoa tagaifena tokiyaage ke nehianagi tagai taulema emaiyana koli huno kea nohie.” huya nehayanagi nagaya Polona musetami nehugi Kalaisia ako huno kayone humainea avamete huna ako huna kayone kefiti mage huna tamahavi-negoe. 
2CO.10.2	Tamakaya mainesalema uvayi hisuana tokiyaage ke huyafenagi menima omenesule ali fatago hiho. Ali fatago ohisayana nagoa veamoya nagaifena “Mopafi veamoya nehaya avamete kava nehie.” huya haya veamogamina nagayama vinunahena ani veafena tokiyaage ke hugahue huna nehue. 
2CO.10.3	Tamage tagaya mopafi vaya mainonanagi Sataniene tuma hunana atafa laipa akave maleta tua nohune. 
2CO.10.4	Mopafi mainaya veamoya kame hugahe nehaya avamete huta ati kevea alita kamea nohunagi Anumaya Kotia agaia tokiya ago tamineanagita Satani tokiya yamaa ali haviya huta neagasone. 
2CO.10.5	Satanina agaseta Anumaya Kotifena havigema huneataya kemona ali haviya huteta veamoya amakaiami amaugafama aliya haiteya “Anumaya Koti kema ohavigahune.” huya nehaya kemona agaseta hu-mainona keleti amakaiami amaku amakesa Kalaisi aiyafinaga agai kema akave hisayafe amatenone. 
2CO.10.6	Amatenonafe tamakaya tamakua aiyahae hutama mukia Kalaisi kea akave malesageta kema neatagaya veala anonaamia anamigahune.
2CO.10.7	Tamakaya amega yate neagae. Nagoa veamoya “Tagaya tamage huta Kalaisi veane mainone.” huya hisayana nagaienena ania huna Kalaisina agai kano mainoa yafena lamakesa havi havi hutama maiho. 
2CO.10.8	Tagaya kavatami mainonafe tamakua ali lokiya vailama-tesunafene huno Anumayamoa tagaila hulatene. Tamakua ali haviya hisunafene huno huotatenegi Anumayamoma hulatenea yafe tusia muse huna veala hamanepauva yafena nagayea ohugahie. 
2CO.10.9	Nagayama kae-maloa avona kolinia hisaya kea huna avopina okaenoe. 
2CO.10.10	Nagoa veamoya nagaifena mage nehae “Poloa avoma kaeno lahapaiyana tokiyaage huno keanelama-kianagi tagai taulema neenoa fulu fulu kano emaineno koliti huno afa ke maino nehie.” huya nehae. 
2CO.10.11	Naa kema nehaya veala mani kea haviho. Avopitima hua kene navayafitima hua kenena nagoke augafa avamete ke haneanagina ani kavala hugahue.
2CO.10.12	Hugahuanagi ani veamoya nagoamogamina maiya auavaami ageteya “Naa nehaya veane mainagi nagai auava yamoa amakaila amakasena mainoe.” huya nehayanagi kanale amaku amakesa omalene. Omaleneanagina nagaya “Amakaya maiya auava yamona ago amakasena kanaleya huna mainoe.” huna hisuo? “Ifi nagaila ago nagaseya kanaleya huna mainae.” huna hisue? Naa avamete kavala ohugahue. 
2CO.10.13	Anumaya Kotia alisuna aliyana ago tamiteno ani aliyate tavalegeta tamakaitegama onana anima taminea aliyakeya nealita tagia alisaga hugahunanagi nagoa aliyafena tagia alisaga ohugahune. 
2CO.10.14	Ohugahunagi nagoa veanea omenageta tagaya hagoteta Kalaisifena kanale mono kea tamakaila tamahapai-mainonafe menia ani aliyafena muse nehugi Anumaya Kotia otaminesia aliyafena tagia alisaga ohugahune. 
2CO.10.15	Alu vayamoyama agoma ali-mainesaya aliyafena “Tagaiti ali-mainona aliyane.” huta tagia alisaga nohunagi Yisasife havitama tamakupi malenaya yamoa ala huno tokiyaage hisigetama tamakaipina nagoene Yisasi mono kea tamahapaisunageno aliyatimoa ala hisie huta tametitia nehune. 
2CO.10.16	Naa hisigeta kotamia agaseta alu kote kote vaiyeta Anumayamo kema ohavinesaya veamogamina mo hamapaisuna yafe nelahaiye. Alu vayamogami aliyatela tagia alisaga hisuna yafena notahaiye.
2CO.10.17	Anumaya Koti avopina mage huya humainayane
2CO.10.17	“Nago kanomoa agima alisaga hugahena Anumayamo agigeya alisaga hino.” huya kae-malenayane.
2CO.10.18	Nago kanomoa “Kanale kavakeya nehua kano mainoe.” huno hisia kanomona Anumayamo aulela agia omalenegi Anumayamoa agaia nago kanomofena “Kanale kavakeya nehia kanoe.” hunoma hisigenoa tamagelafa huno Anumayamo aulela agimoa hanegahie.
2CO.11.1	Ako hutama natalenetama mani kea haviho. Afaa osia aifo ke kana ke hugahugi ako hutama maiya avamete nagoene maiho. 
2CO.11.2	Anumayamoa tamakaifema agesa nehavia avamete huna havi kapi ovisaya yafe nagesa kumoa tusiya huno nehie. Nagi nagola hage-malenea munala alu vemoa avayu hia yafe amona nefaa tusia agaye nehia avamete huna nagaya Kalaisina alu aotage veanea maisae huna kava yagainelamatoe. 
2CO.11.3	Osifavemoa savalema huno Ivina ayevataga humainea avamete huya nagoa vayamoya ayelama-vatagama hisagetamahena tamakesa ali fatago hutama Kalaisi akavema nevaletila agai katela neataletama tole lamakesa havitama Kalaisina tamakavenoma hutesaya yafena nagaila tusiya huno nagesa kumoa nehie. 
2CO.11.4	Yisasifena ago tamahapai-mainoa kea nagoa vayamoya nohagi Yisasifena havigea alu kema me lamahanepaiyana tamakaya “Tamage nehae.” hutama aupaa amakave nemalae. Nemalayanagi tagaya “Alu Aotage Avamula tamakupi emaigahie.” huta nehunanagi amakaya haya kemoa mage hae “Alu kanomo avamula tamakupi emaine.” huya hagetama aupaa muse nehutama tusia havi kava nehae.
2CO.11.5	Anima havige huya ayemavataga haya vayamoya tamage huya nagaila onagasenae. 
2CO.11.6	Aupa aupa kema hisua tokiyania omalegi aluya huna nagu nagesaene kano mainena mukia kanafina kanale kava huna mukia yana mukia veamogami amaufina kea huhalena nehugetama nehaviye.
2CO.11.7	Anumaya Koti kanale mono kema tamahapauvana “Nagoa monea namiho.” huna ohunoe. Tamavalesaga hisugetama tamakaya anale maisaya yafe nagainia ako huna mai kayone huna nayapiti aliyana ali-mainoe. Aniama huana kefo ya humaino? 
2CO.11.8	Tamakai tamaya huna mono aliyana nealugeya alu kumate maineya Yisasina amakua aminaya veamoya nagaila naya huya monea naminae. Namigena ani monea alina musufayama nehia kanomo nehia auava kavala humaino? 
2CO.11.9	Tamakaipina aliyama aluana nagoa yaniama omalegena “Monea namiho.” huna tamahaviokenogi Masetoniati aya vayamoya mukia yana naminae. Hagotenama havimainoa nagesa haenagaa ania huna tamakaifena “Monea namiho.” huna ohugahue. 
2CO.11.10	Kalaisi kelamage kemoa nagupima haneafene huna tamagea nehue. Monema oalina afa aliyama nealua yafena tusia muse nehuafe nagola Akaiya kotega mainaya veamoya ani musema nehua yamoa kania tileonategahae. 
2CO.11.11	Naa higena ani kavala nehue? Miya oalua yafe tamakaifena nonahaiyo? Aao tamakaifena nahau nayamopafima nenahaiya yana Anumaya Kotia ago age-maine.
2CO.11.12	Havigema tamahanepaiya vayamoya amakima aliya haigahena “Poloma nehia kava nehune.” huya hu-mainesaya kea ohavisaya yafe nagaya humainoa kavala huge huge huna tamakaipitila monea oaligahue. 
2CO.11.13	Ani vayamoya havigegeya nehageya veamoya “Kalaisi Aposolo vaya mainae.” huya hulatesayafene huya Aposolo vaya kana nehuya veala ayemavataga nehae. 
2CO.11.14	Naama hayana amakaiami-omagi Satania agaia hale yapima nemaiya ensole vaya kana huno ali hapaeteno veamogamina ayemavataga nehie. 
2CO.11.15	Satani ani kavala nehigeya agaia aliya vayamoya ania huya fatago yamo aliya vaya kana huya aliya hapaesayana tamakaya atalia ohiho. Haenagaa ani kavama nehaya yamona kefo miyana anonaamia aligahae.
2CO.11.16	Nagoene tamahanepauve nagima alina hauva yafena nagoa veamogatama nagaifena “Agaya aifo kano maine.” hutama ohiho. Ani kema hinutamahena natalegena osi kanoa afaa nagima alina haisua kea haviho. 
2CO.11.17	Ani nagima alina haisua kea Anumayamoa “Mage huka huo.” huno ohunea kea nagainia anegi nena aifo vaya kana huna mani kea nehue. 
2CO.11.18	Mukia ma mopafi veamoya havigu kema nehuya amakaiami amakima alisaga nehaya kava huna nagaini nagia alisaga huna mani kea tamahapaigahue. 
2CO.11.19	Tamakaila kelamama-kina mage huna nehue tamakaya kanale havi haviyatamima hanea veamogatama naa higetama aifonafo vayamogami kea nehaviye? 
2CO.11.20	Ani vayamoya “Tagai aliya vaya maiho.” huya hagetama amakavela nemalae. Tamakaipitila monea nealiya tamakaila aliya haviya hu nelamateya amakaiami amaugafa aliya nehaiya tamakaifena “Afa vaya mainae.” huya haya kehena kea ohutama amatalageya ani kavala maiya nehae.
2CO.11.21	Ani kavama haya kavala nagaya naa nohuafe havi kava nehuo? Nagaifena “Tokiyaa omale.” hutama nehao? Ani kema haya yafena nagayea nehugi nagoa vayamoya amakaiami amaki alisaga hisaya kea nehayanagi nagayaenena ania augafa kea huna aifo vaya kana huna mani kea hugahue. 
2CO.11.22	Ani vayala Hipalu vayama maisayana nagayaenena ania huna Hipalu kano mainoe. Amakaya Isaleli veamogami mono kema havisayana nagayaenena ania huna Isaleli veamogami mono kea nehavue. Amakaya Apalahamu aginagomoya mainesayana nagayaenena ania huna Apalahamu aginagomona mainoe. 
2CO.11.23	Amakaya Kalaisina aliya vayaama mainesayana nagaya amakaila amakasena tusiya huna Kalaisi aliyana nealue. Avonio nagima alisaga hua kea aifo ke kana ke nehue. Amakasena nagaya tusiya huna Anumayamo aliyana nealue. Amakasena kasagoya kanafina kina nopina mainoane. Kasagoya kanafina kayo kevea naminayanagi amakaila osia amaminae. Nagaya kasagoya kanafi falisua kavala huanagi amakaya nagayama hua kavala ania huya ohunae. 
2CO.11.24	Yuta vayamoya faefua (5) kanafi alu ikate alu ikate teti naenia (39) haifula naminae. 
2CO.11.25	Tagufa (3) kanafi kayo kevea naminae. Nago kanafi yafa kayotetila nahae-mainae. Tagufa (3) kanafi tipi kalefina mainogeno timoa ai kalato kalato huno nahaesia kavala humaine. Ani tipi kalemoa kofa-nafa huno haviya higena nago yosa atupale atafa hulina nago kanaene kegeene felugaene tipina mainoane. 
2CO.11.26	Mukia kanafina vaiyatete nehugeno nahaesia kavakeya falote hunatene. Timoa hogino nahaesia kavaene musufaya nehaya vayamoya nahaesaya kavaene nagai anagamoya, Yuta vayaene, Yuta vea omainaya vayaene nahaesaya kavakeyana hunatenae. Ala kumate mainogeyaene kame kotega mainogeyaenena ali haviyana hunatenae. Tipi kalefima umainoana nahae-mainae. “Negafugata mainone.” huya havige nehaya vayamoyaene nahaegahena humainae. 
2CO.11.27	Tusia aliyama aluana nafia nelegena kasagoya kanafina naula ofaena nagala neleno tifeenena nage-maine. Kasagoya kanafina kavefeene kenanienefena omalegeno yasimoa nahaigena havi no mainoe. 
2CO.11.28	Amega naugafamo kana yaene mukia kanafina Yisasife haviya elitaluma nehaya veamogamina kava yagaisua yafena nagesa havi havi nehugeno nagesa kumoa nehie. 
2CO.11.29	Ani veapina nagoa veamogamina hamao otage fatage higena amakaifena nahauna humatenoe. Nagoa veamoya veamogamifena “Kefo yana hiho” huya hageya Anumayamo katela neataleya kefo yama hagena naipamoa ata lemaine.
2CO.11.30	Nagia alina haisua nagesama havisugenoa nago yafena fulu fulu kano mainoa yafe tamave-ligahue. 
2CO.11.31	Anumayatia, Yisasina Nefaa, Anumaya Kotina, vayamoya agola agai agia alisaga huge huge hisaya kanomo aufina nagaya havigea huna nohue. 
2CO.11.32+2CO.11.33	Nagaya Tamasigasi kumate mainogeno sauve kanomo agia Aletasae kava kanoamona hutegeno natafa hisaya yafe “Katela yagaiho.” huno higeya yagaiya maiyanagi vayanimoya kupi nasaga huya nateya ani kumamona tokiyaage kegiya akalogapiti nofi aliya ayeteya ali kaleyo nehagena falena ayenefe huna umainoe.
2CO.12.1	Nagaini nagima alisaga hisuana naya ohugahigi alu katela omaleneanagina nago kene tamahapaigahue. Anumayamoa himona kana yapi naveli-mainea kea tamahapaisue. 
2CO.12.2	Navelia yamoa fotinia (14) kafu nagasetegena ani kavafena tamahapaigahe hue. Ani kanafina Kalaisiene ailokaena mainoanagino Anumaya Kotia ikapinaga navalegena hauvana nagu nameene haimainesuo naugafaene haimainesuo nagaya ohavinoe. Anumaya Kotia agaiage havimaine. 
2CO.12.3	Havimainegi ikapinaga navalegenama hai-mainoa yafena havilinoe. Nagu nameke hai-mainesuo ifi naugafamoene hai-maineo ohavinogi Anumaya Kotike haviline. 
2CO.12.4	Ikapinaga hai-vayi hutena alua augafa avamete kea havitena ani augafa kea ma mopafi veamoya ohaleasinagi nagalu hu-malenea kea humaine. 
2CO.12.5	Kanale muse yamaa navelia yafena muse nehuna mani kea hugahuanagi nagainia nagia alina ohaigahue. Tokiyania omalegeno naya humaineafe muse nehuna tamahanepauve. 
2CO.12.6	Tamage nagaya nagia alina haisua kema hisua nagesama havuleasina havigu-nagu kea ohugahuanagina tamage huna huleasinagi ani kea ohugahue. Veamoya ani kea haviteya “Naa augafa kano maine.” huya hisaya yafena nonahaigi nemauva auavaniene nagai kema havisaya yafeene musena hisae huna nehue.
2CO.12.7	Anumayamoa tusia kanale yakeyama naveligena agoa yafena Anumayamoa mage hie “Havigu kaugafa alika haiyafene.” huno nekaya akoya kana yamoa naugafafina malegeno nagata aiye. Ani kana yamoa Satanipiti falote higeno namineanagina naugafa alina ohaisuafene huno nagata yana namine. 
2CO.12.8	Nagatama aiya yamoa fanane hisia yafe tagufa (3) yupa Anumayamotega havige-mainoe. 
2CO.12.9	Havigogeno kenonania mage huno nahapaiye “Ani yamoa hano ohugahie. Nagaya kayone yanialeti kaya hisugeno kosa hegatesigeka aliyakaa afaa aligane. Kayamufa omaleneafe tusia tokiyania falote hugategahie.” huno higena ani kema havuafena nayamufa omalegeno Kalaisia tokiya namigena musena humainoe. 
2CO.12.10	Kalaisifena nagesa havina aliyamaa nealuafe nayamufa omalegeya nagai nagia hu-haviya nehao kana yama falote hunateo ifi Yisasi kema nehua yafe nagaila ali haviya hunenatao havi no maisuo ani yamoma falote hia yafena naipamoa haviya ohugahianagina afaa muse hugahue. Nayamufa omalegeno Anumayamoa tokiyaama naminea yafena tusia muse nehue.
2CO.12.11	Tamakaya havi kava hutama nagai nagima alisaga ohayafene huna nagainia nagia alisaga nehuna aifo vaya kana nehue. Anima havigegeyama huya mono kema tamahanepaiya vayafena tamakaya “Kanale vaya mainae.” hutama nehayanagi nagaya afa ya kana kano mainoanagi ani vayamoya tamage huya nagaila onagasenae. 
2CO.12.12	Onagasenagi tamage nagaya Aposolo kano mainoafe tamakaiene mainena ako huna tokiyaage avame yana hugetama “Tamage Aposolo kano maine.” hutama nage-mainae. 
2CO.12.13	Nage-mainetamagi tamakaya mage hutama nehae “Alu Anumayamo anagama kava neyagaiya avamete huno tagaila kava nohie.” hutama nehao? Aao, nagoke avamete huna kava yagainelamatoe. Tamakaipina nagoke yana alu kavala humainoe “Monea namiho.” huna oalinoa yafena “Havi kava hie.” hutama nehao? Ifi hanageke yama hu-mainesuana afaa aigenatetama atalenateho.
2CO.12.14	Nagi tole kanale mo lamake-mainogi menia tagufa (3) molia kanale nagoene mo lamakesuafene huna nehuanagi tamakaipitila nagoa yana oaligahue. Tamakai monehena nonahaiye afaa tamakayama Yisasina tamakua amisaya yafe nenahaiye. Nafanemoya ita-afoamimogamife huya monea alitalu huteya kave amamisaya aliyana omalenegi ita-afoamimoyage nafaneamihena huya monea halaya huteya kavela neamamiya yane. Nagaya ania huna nelamafana mainoanagina “Nafanenimogatama monea namiho.” huna ohugahue. 
2CO.12.15	Nagaya tamaya hisugetama Yisasina tamakua amisayafene huna mukia moneniene tokiyaniene atalegahue. Atalesuaamoma nafima lesiana kanalele. Tamakaifena tusiya huno nahau nayamopafina nenahaiyanagi tamakaya nagaifena tamahau tamayamopafina notamahaiyo? huna nehue.
2CO.12.16	Nagoa veamoya nagaifena mage nehae “Tamage Poloa fufu yatela tagai monea noaligi savalekeya huno havigegeya nehuno falakino kesi monetia nealie.” hutama nehae. 
2CO.12.17	Nehayanagi nagaya hanaa huna ayelamavataga nehue? Nagoa vayala humatogeya ayelamavataga huya tamakai monea aliya me naminao? Aao ani kavala ohunae. 
2CO.12.18	Tamakaya mainalega Taitasiene nago tafu-taganaene “Vio.” huna hunatogeana umainae. Taitasia mo ayelama-vataga huno tamakai monea ali-maineo? Aao Taitasiene nagaiene nago avamete hutaa kanale taagesale mainetaa aliyana nealue.
2CO.12.19	Tamakaya manima kae-maloa kehena mage hutama nehao? “Tagai taufina agi alisaga nehie.” hutama nehao? Aao Anumaya Koti aufina Kalaisiene ailokaena mainena mani kea nehue. Nahau nayamopafi nenahaiya nenafugatama Yisasife huna tamakua ali lokiya vailamatesua yafe mukia mani kea nehue. 
2CO.12.20	Naafene koli nehuna ma nagesa nehavue havigu tamakaya mainesalega uvayi hisugetama onahaisia kavama hutama mainesayana naipa haviya hutena kelamama-kisugetama nagaifena tamaipa haviya hinagetama havigu ke vaitama tamaipa ali haviya hisaya yamoa tamahaivai yana falote hisigetama vaya okai yama hisagenoa tamakaitami tamaugafahekeya tamakesa havitetama alu kanomo agia ali haviya nehutama veafema havige nehaya kava hutama ala tamaki alitetama kefo yama hisaya yafenagina koli nehuna mani avona kaena nelamamue. 
2CO.12.21	Havigu tamakaya mainesalega uvayi hisugeya oniyaage kefo kavaene moli huliteya nehuya kumai he kavaene age hamaye huya kumai nehaya kavaenema nayoma nehaya veamoya amakua aiyahae ohuya ani kavakeya nehisagena me neamakesugeno tamakai tamaufi Anumaya Kotia nagaye hisifa yana namisigeno naipamoa haviya hisia yafena tusiya huna koli nagesa nehavue.
2CO.13.1	Tole yupa tamakaya mainalega umainoanagi menia tagufa (3) molia kanale nagoene visue huna nehue. Nago kanomoa kefo yama hisigena kaiyekema hutesuana tole (2) vayalo tagufa (3) veamoyao humainesia yama ageteya hufalote hisayana kanalelagina kaiyekea hutegahue. 
2CO.13.2	Agoma tamakaienema mainena humainoa kea menia alule mainena mani kea nagoene hulokiya vaina lamahanepauve. Haenagama tagufa (3) molia kanale tamakaya mainesalegama esua kanafina kefo yama humainaya veanene nagoa veamoya kefo yama nehaya veanenena kaiyekea humatetena anonaamia amamigahue. 
2CO.13.3	Tamakaya nagaifena “Kalaisi hapaiya ke nehio ifi agesafiti ke nehie?” hutama nehayanagi nagaya kefo yama nehaya vayafena tokiyaage ke huna me kemama-kisugetama nenagetama “Tamage Kalaisiteti tokiyaage kea nehie.” hutama hugahae. Tamage Kalaisia tamakaipima aliyama ali-maineana fulu fulu kanoa omainegi tokiyaaleti aliyamaa ali-maineane. 
2CO.13.4	Tamage Kalaisia fulu fulu veane mainaya avamete huno maigeya yafaga yosalela nili heya asaigeno fali-maineanagi menia Anumaya Koti tokiyaleti hetino maine. Tagayaenena fulu fulu veane mainonanagi Kalaisiene ailokaeta mainonageno Anumaya Kotia tokiyaa lamigeta agaiene maineta agai tokiyaleti tamaya nehune.
2CO.13.5	Tamakaya tamakaitami lamakua agelama hutama lamakupi malenaya kea atafa hulitama mainao? Yisasi Kalaisia tamakupima mainea yafena havilinao? Tamakupima omainesiana agaia veala tamagelafa hutama omainae. 
2CO.13.6	Tamakua agelama hutetama ania hutama tagaila tagelama hutama lageho “Kanale kava nehae.” hutama hisaya yafe nenahaiye. 
2CO.13.7	Nenahaiyafe “Kefo yana ohisae.” huna nunamuna nehue. Tamakaya kanale kava hisageya nagoa veamoya nelamakeya “Poloa kanale aliya nealie.” huya hisayafene huna nunamuna nohugi tamakaitamia kanale kava hutama maisae huna nunamuna nehue. Nagoa vayamoya tagaifena “Anumayamo kea nehuya havi aliya nealiye.” huya hisayana kanalele. 
2CO.13.8	Anumaya Koti kelamage kemoa “Ohiho.” huno humainesia kea ohugahunagi agai kea akave malesuna vaya mainone. 
2CO.13.9	Tayamufa omalenagetama tamakaya mai lokiya vaitama mainesaya yafena muse nehune. Fatago hutama tokiyaage hisae huta nunamuna nehune. 
2CO.13.10	Tamakaya mainalega uvayima hisuana havigu Anumaya Kotima naminea tokiyaleti kelamama-kiyafene huna menia alule mainena mani avona kaena nelamamugi tamakua aiyahae hiho. Anumaya Kotima naminea tokiya tamakaila alino haviya hulamatesia yafe onaminegi tamakaila tamakua alina tokiya vailamatesuafe namine.
2CO.13.11	Nafunagana-gatama nagaya hua kemoa hano hugahe hue. Fatago hutama maisaya yafena tamakesa havi havi hutama nagayama nehua kea havilama hiho. Nagoke tamaku tamakesale kea ovaitama tamaipamo falu nehinagetama maiho. Naa nehisageno hau ayamopafi nehainageno kanale falu yamona aepaamoa Anumaya Kotia tamakaiene maigahie.
2CO.13.12	Tamakaya nagoke nagokemo-gatama tamayana oami aami hutama maiho. Mukia Anumaya Koti anagala nagaiene maineya tamakaifena “Felugae.” huya hu falu fala hunelamatae.
2CO.13.13+2CO.13.14	Anumayati Yisasi Kalaisia kayone hulamatesia yamaa tamaminageno Anumaya Kotia tamakaifena hau ayamopafi nehainageno Alu Aotage Avamumoa tamakaiene tokaeno maisigetama nagopi maisae huna nunamuna nehue.
2CO.13.13+2CO.13.14	Kenia male hano hie.
2CO.13.13+2CO.13.14	Nagaini nagia Polonae.
GAL.1.1	Nagaya Polonae Aposolo kanomona mani avona kae-malenoe. Yisasi aliya alisua yafe vayamoya hu onatenagi Yisasima fali-mainefiti ali hetitenea Anumaya Kotia, Nelafaene Yisasi Kalaisiene hunataagena Yisasi mono kea huhalena nehue. 
GAL.1.2	Nagaienema tokaeya mainaya nafunaganayaene Kalesia kotega Anumaya Koti anagafe Felugae. huya hu falu fala hulamatagena mani avona negaove.
GAL.1.3	Anumaya Kotia, Nelafaene Yisasi Kalaisia, Anumayatimoene kayone yamaa tamamisaageno tamaipamoa falu hisie huna nehue.
GAL.1.4	Meni kanafina mukia veanemogata kefo kavama maita nehuna yamo nofila hulatenegeno ani kefo yapiti tagu tamena aligatisuafene huno Yisasia Anumaya Koti Nelafana haiya kava huno tagaya kefo yapi mainonageno Yisasia alino kalu helategahe agesa havino agaia augafa hakino falimaine. 
GAL.1.5	Naama humaineafene huta Anumaya Koti agia alisaga hisunageno agaia tokiyaa hale yamaamoa hanege hanege huno haneme haisie. Tamage.
GAL.1.6	Kalaisia kayone yamaaleti agaitegama visaya yafene huno Anumaya Kotia ke higetama agaitega vayanagi aupaa agaila neataletama alu mono kema haviya yafena nagaila tusiya huno namayoa neaiye. 
GAL.1.7	Tamage, mani kea alu Yisasife kanale mono kea omalegi nagoa vayamoya Yisasima hulatenea kanale mono kea aliya aiyahae huya huhaviya nehuya alu mono kema tamahanepaigeno tole tamaku tamakesama lamamiya ali haviya hunelamatae. 
GAL.1.8	Huhaviya hunelamatagi Yisasia hulatenea kanale mono kema tamahanepauva kemoa tamageage nehigi haviho. Tagayafi ensole vayamoyafi tamahapaisaya kemoagi nago avamete ohisigeno alu mono kema tamahapaisayana Anumaya Kotia ani vayamogamina hai vaimateno haniki-mainea yapi amatesie huna nehue. 
GAL.1.9	Nayoma tamahapai-mainoa kea etena nagoene menia tamahanepauve. Nagoa vayamoya Yisasima hulatenea kanale mono keama tamahapai-mainoa kanale mono kea ago alitama tamakupi malenaya kema tamahaopaiya alu mono kema tamahapaisaya vayala Anumaya Kotia hai vaimateno haniki-mainea yapi amatesie huna nehue.
GAL.1.10	Naane hutama tamakesa nehaviye mani kema nehua kea vayamoya haviya muse hunatesae huna mani kea nehufi? Ifi Anumaya Kotia havino Kanale ke nehane. huno muse hunatesiafene huna hugetama nehavifi? Nayoma humainoa kavala veamoya ageteya muse hisaya yafe nenahaigi menia Muse hugahae. huna nohue. Veamoya Kanale kava nehie. huya hunatesaya yafema nahaileasina nagaya Kalaisi aliya kanoa omauleasine.
GAL.1.11	Nafunagana-gatama tamahanepaugi haviho. Nayona Yisasima hulatenea kanale mono kema tamahapai-mainoana vayamogami amaku amakesafitila ali falote humainaya kea ohunoe. 
GAL.1.12	Nagaya nagoa vayapitila mani mono kea oalinoe. Nagoa vayamoya hu naveligena mani mono kea oalinogi Yisasi Kalaisia agaia mani mono kea hu naveligena havitena tamahanepauve.
GAL.1.13	Nayona nagaya Yuta veamogami mono ke havitena akave malena Anumaya Koti anagala nahauna hu oamatena hamae hano hugahe aluya huna ali haviya hu neamatoa navagea ago havimainae. 
GAL.1.14	Nagai aunale vayala ago amakasena Yuta veamogami monola ali hipoya huna tusia aliya nealina taginagomoyama humainaya auava kavala havilama hulinena akave malenoane.
GAL.1.15	Akave malenoanagi itanimoa onatenegeno Anumaya Kotia aliyamaa alisuafene huno agaia kayone yamaaleti nagaila ago hapali-nateneane. 
GAL.1.16	Nagaila ago hapali-nateno Isaleli veane omainaya veamogamina Yisasi mono kema hamapaisanafene huno nafanea nagaini naulagale avaleno efalote higena aepaama agetena havitena hua yafe ma mopale veamogamina Naane ke havilinoe? huna mo hamavi-okenoe. 
GAL.1.17	Hamavi-okenogi Yelusalemua hagoteya nagaseya Aposolo vaya mainaya vayatela mani kehena me hamavi-okenogi Alepia kotega umaigena etena Tamasigusia emainoe. 
GAL.1.18	Emauvana tagufa (3) kafu mai hano hutena Yelusalemu haina Pitaene kea kea hugahe fifitinia (15) yupa agaienena mainoe. 
GAL.1.19	Mainena Yisasina aganaamo agia Yemesie agaiage mainegena age-mainogi nagoa Aposolo vayala oamakenoe. 
GAL.1.20	Nagaya mani kema negaova kea Anumaya Koti aulagafi tamage huna havigea nohue.
GAL.1.21	Yelusalemua neatalena alu kumate kumate faete faete hume vuaamona Silia kotegaene Silisia kotegaene haimainoe. 
GAL.1.22	Ania huna neogeya Yutia kaiyaga Yisasi anaga mainaya anagamoya nagai naugosa onagenae. 
GAL.1.23	Naugosa oageya nagaifena mage huya havimainae Nayona Yisasife havita tagupi maleta tametiti nehuna veamogatina kayo keve nelamia kanomoagi menia kanaleya huno Yisasima hulatenea kanale mono kea huhaleno nehie. huya hageya havimainae. 
GAL.1.24	Ani kea haviteya Anumayamona naguama aminoa yafena Anumaya Koti agi alisaga humainae.
GAL.2.1	Fotinia (14) kafu maitena Yelusalemua Panapasiene etetaama elavuana nago kanomo agia Taitasie taavagi higetaa elavi-mainoe. 
GAL.2.2	Anumayamoa nahapaigena elavina monote kava vayamoya kema hisua kehena havigu havige nehie huya hisagena kema hisua kemoa afa ya kana hu yafene huna Yisasima hulatenea kanale mono kea Isaleli vea omainaya veamogami hamanepauva yafena monote kava vayala amakaiamige mainalega mo hamapai-mainoe. 
GAL.2.3	Nagayama avalena emainoa kanoa Taitasie kanomofe Yuta anagamo-gatama avame yatia huta tagoya anoya laga nehuna kava huta Taitasi augafa laga hiho. huya hayanagi Taitasia agaya Isaleli veane omainea kanoe Kaliki kanoma maineafene huya ani kea hayanagi mono kava vayamoya Ataleo huya hageta afaa mainone. 
GAL.2.4	Nagoa vayamoya havige huya Tagaya Yisasi kea alita lagupi malenona vaya mainone. huya kesi ke huteya tagai amunopi hai faleya maineya Mosese kahegi kemo akave maleho. huya nehagi ani kahegi kemoa nofi hu nelataya kava huno haneanagi Yisasi Kalaisienema tokaeta mainona yafe ani nofima hulatenaya nofila ago alino kalu helategeta kanaleya huta mainonagi ani vayayagamoya Etetama ani nofipi maiho. huya hugahe emainae. 
GAL.2.5	Hayanagi Yisasima hulatenea kanale mono kema havilama hutama akave malege malege hisayafene huta amakai kea tamage huta ohavitafa nehuta Taitasi augafa taga ohunone.
GAL.2.6	Ohunonagi ani kema hamapai-mainoa vayafena Kava vaya mainae. huya hayanagi anima haya kavala afa ya hane huna nagesa nehavue. Anumaya Kotia amega taugafahena agesa nohavigi taguahekeya agesa havi nelamie. Ani kava vayamoya kea nahapaiyanagi haegafa kea nahaopainae. 
GAL.2.7	Naha-opainagi amakesa mage huya haviye Isaleli veane omainaya veapi Yisasima hulatenea kanale mono kea hamapaisie huno Anumayamoa Polona hutegeno umainegi Yuta veama Yisasia hulatenea kanale mono kea hamapaisiafene huno Anumayamoa Pitana hutegeno umaine. huya agemainae. 
GAL.2.8	Anumaya Kotia tokiyaaleti Pitama Yuta vayapima Yisasi kema hamapaisiafene huno hamae-mainea kava huno Anumaya Kotia tokiyaaleti nagaila Isaleli vea omainaya veapi Yisasima hulatenea kanale mono kema hamapaisuafene huno nahanemaeye. 
GAL.2.9	Monote ala kava vaya mainae. huya humatenaya vayala Yisasina aganaamoa Yemesiene Pitaene Yoniene mani kea haviteya Tamage nehane. Anumayamoa mani aliyana kamiteno kayone yamaaleti kaya nehie. huya hageta tagua ali nagopi maleneta Tanakaya Isaleli vea omainaya veapi aliyana molio. Tagaya Yuta vayapi aliyana aligahune. huya huteya amayana Panapasiene taaminae. 
GAL.2.10	Naa huteya nago kea mage huya hae Yuta veamogami amunoamifima afenoamima omalenesia veala kanale kava hutana amaya hio. huya hayanagi nagaya mani yafena nagesa ago nehavina aluya huno nenahaigena tokiyaage aliya alimainoane.
GAL.2.11	Pitaa Atioku emaineno havi kavama humainea yafena vaya amaufi kea amaki-mainoe. 
GAL.2.12	Yemesi anagala falote ohunageno hagoteno Pitaa Yisasina amakua aminaya veala, Isaleli vea omainaya veanene, kanaleya huno kavela neneno mainegeya Yemesi mainelegati nagoa vayala evayi hageno Pitaa ma agesa havie Aao humainaya yana neatalena Isaleli vea omainaya veanene, amakoya anoya taga ohunaya vayaene, kavela nenoa yafena ke namakisafi. huno Isaleli vea omainaya veala neamataleno aluale umaineno kavela nemaine. 
GAL.2.13	Nenegeya mukia Yisasina amakuama aminaya Yuta veamoya ania huya amakuafina havi omaleya amegati nehaviya yafe amataleya amahaote mo nemainae. Naa nehageno Panapasia amegatima haya kavala ageteno agaienena ani kavakeya humaine. 
GAL.2.14	Higena Yisasima hulatenea kanale mono kea, kelamage fatago huno hanea katela ovagena agetena ani yateti mukia veamogami amaufi Pitana hapauve Pitagae kagaya Yuta nofi kano mainananagi Isaleli vea omainaya veanemoya nehaya kava huka Isaleli vea omainaya veaenena kavela neneka Yuta vayamoya nehaya kavala nohane. Naa higeka menia kagaya Isaleli vea omainaya veafena Yuta vayamoya nehaya kavala hiho. huka kahegi nemalane?
GAL.2.15	Itatimoya Yuta anegiya latageta tagaya Yuta anaga mainone. Mainonagi Isaleli vea omainaya veala kefo kava nehaya veane omainone. 
GAL.2.16	Omainonagi nagoa veamoya Mosese kahegi kemona akave malesaya yateti Anumaya Kotia neageno Fatago veane mainae. huno hu oamatenegi Yisasi Kalaisife haviya amakupi maleya amametiti nehisamogamife Anumaya Kotia Fatago veane mainae. huno hunelate. Tagayaenena Yuta anagamogata Yisasife havita lagupi maleta tametiti humainonafe Anumaya Kotia Fatago veane mainae. huno hulatene. Tagaya ago nehavune mani kavatetikeya Anumaya Kotia Fatago veane mainae. huno hulategahigi Mosese kahegi kemona akave malesaya yafe Anumaya Kotia nagoa veafe Fatago veane mainae. huno hu oamategahie. 
GAL.2.17	Anumaya Kotia takaifena Fatago veane mainae. huno hulatesiafene huta Yisasi Kalaisiene ailokaeta maineta agaite tametitima hisunana nagoa veamoya tagaifena Kefo kava nehaya veane mainae. huya hisagenofena Yisasi Kalaisia alino Kefo kava hiho. huno hisifi? Aao ania augafa kavala ohutafa huno ohugahie. 
GAL.2.18	Ohugahigi Mosese kahegi kema nayoma akave malenoa kavala ago neatalena menia Yisasife havina nagupi malenoe. huna nehuanagi nagaya etena maiyahae huna nayoma mainoa kate uleasina kefo kava huleasine. 
GAL.2.19	Mosese kahegi kema ali hipoya hume hume nehauva yafena Fatago kanoe. huno hu onateleasine huna nehavugi fali-mainea kanomo augafa kava huna mani kehena nametitia nohue. Ani kahegi kemoa nahaegena falitogeno Anumaya Kotina haisia kava hisuafene huna kahema ki-malenea kehena nametitia nohue. Yisasia nagai kefo yamo anonaa aligahe higeya yafaga yosale heya asaigeno nagaifene huno fali-maineanagina nagaienena yafaga yosale nagaya asaina agaiene ago fali-mainoe. 
GAL.2.20	Fali-mainoanagi nagoene nagainigela vaiyatete nohugi Yisasia nagupi mainegena ma mopale mainena Anumaya Kotina nafaneamoa nagaifena hau ayamopafi haigeno fali-maineafene huna havina nagupi malena nametiti nehuna haegafa huna vaiyatete nehue. 
GAL.2.21	Mosese kahegi kemo akave malenona yafene huno Anumaya Kotia Fatago veala mainae. huno hulateleasina Yisasima fali-mainea yamoa afa ya kana hileasinagi Anumaya Kotia kayone hulatenea yateti Yisasia fali-maineanagina afa ya kana nehie huna nakavenona huoategahue.
GAL.3.1	Tamakaya aifonafo Kalesia veala tagaya Yisasina tamavelunagetama tamaulagafiti age-mainaya kava huno yafaga yosalela fali-mainea yafena tamakaila ago tamahapai-mainogi taya tamakaila aye lamavataga nehagetama Yisasi kea neatalae? 
GAL.3.2	Nago yafe tamahavi-gegahugi nahapaiho Mosese kahegi kemo akave malaya yateti Alu Aotage Avamula tamakuafina emainefi ifi Yisasife havitama tamakupi maletama tamametiti haya yateti tamakuafina emaineo? 
GAL.3.3	Ehema Yisasi kema havitama tamakupi malenaya kanafina Alu Aotage Avamumoa tamaya hianagi menia naa higetama anegi-nagia nehutama Tagaitigela Yuta veamoya nehaya kavaage nehuta fatago veane maigahune. hutama nehae? 
GAL.3.4	Nayoma kana yama ali-mainayana afaa evayi humaine hutama nehafi? Aao afaa ali-mainae huna nagaya nagesa nohavue. 
GAL.3.5	Mosese kahegi kemo akave malenaya yafe Anumaya Kotia agaia Alu Aotage Avamula lamamiteno tokiyaaleti avameyama humainea kavala alino falote humainefi? Ifi Yisasife havitama tamakupi maletama tamametiti haya yafe mani kavala hu-maineo? E, tamametiti hu-mainaya yafe humaine.
GAL.3.6	Anumaya Koti autamafina Apalahamufe mage huno humaine
GAL.3.6	Apalahamua Anumaya Kotife havino aguafi maleno ametiti higeno Anumaya Kotia Kagaya fatago kano mainane. huno huteneane. huno humaineane.
GAL.3.7	Ani yafe ageho Apalahamuma humainea kava huya Anumaya Kotife haviya amakupi maleya amametiti nehaya veala Apalahamu nafaneyaga mainae. 
GAL.3.8	Anumaya Kotia nayona mage huno agesa havimaine Haenagaa Isaleli vea omainesaya veanemoya nagaifena haviya amakupi maleya amametiti hisayafe Fatago veane. huna humategahue. huno agesa haviteno kanale mono kea Apalahamuna hapai-maineanagino Anumaya Koti autamafina mage huya kae-maleneayane
GAL.3.8	Kagaitetifene huna mukia ma mopale veanea Anumaya Kotina muse yana amamitena ali kanale humategahue. huno higeya kae-malenayane.
GAL.3.9	Ani yafe Apalahamua Anumaya Kotife havino aguafi maleno ametiti higeno Anumaya Kotia ali kanale hutene. Nagoa veamoya Apalahamuma humainea kava huya Anumaya Kotife haviya amakupi malenaya veala Anumaya Kotia ali kanale hu neamate. 
GAL.3.10	Anumaya Koti avopina mage huya kae-malenayane
GAL.3.10	Nagoa veamoya mukia kahegi kema akave omaleya nagoke ke kanoama aliya atagaesayana Anumaya Kotia hai vaimateno haniki-mainesia yapi amategahie. huya kae-malenayane.
GAL.3.10	Ani yafe nagoa veamoya mukiama Mosese kahegi kema akave omalesayana Anumaya Kotia havi kapi amavaleno amategahie. 
GAL.3.11	Anumaya Koti avopina mage huya kae-malenayane
GAL.3.11	Fatago veane mainae huno humatenea veamoya Anumaya Kotife haviya amakupi maleya amametiti humainaya yateti mai kanale huya maigahae. huya kae-malenayane.
GAL.3.11	Ani kemoa maa huno fufute taveli-maine. Mosese kahegi kema akave malesagenofena Anumaya Kotia ageteno Fatago veane mainae. huno hu oamategahie. 
GAL.3.12	Kahegi kemo akave malesuna yana Anumaya Kotife havita tametiti hisuna yana omalene. Aao, Anumaya Koti kefina mage huya kae-malenayane
GAL.3.12	Mosese kahegi kema mukia haviya akave malesaya veamoya ani keleti mai kanale huya maigahae. huya kae-malenayane.
GAL.3.13	Anumaya Koti avopina mage huya kae-malenae
GAL.3.13	Yafaga yosale asai-mainaya vayamoya Anumaya Kotia kayo keve amamisigeya faliteya haniki-mainea yapi ugahae. huya avona kae-malenae.
GAL.3.13	Mosese kahegi kema mukia akave nomalonafe nofipi maineta haniki-mainea yapi ugahunagi tagaiti ani kefo kava nehuna anonaa Yisasia alino yafaga yosale faliteno mani nofi ali kalu hetalesia yafe miya hutalene. Yafaga yosale asai-malenaya yafe Yisasife mage huya nehae Anumaya Kotia kayo keve amigeno faliteno haniki-mainea yapi ugahie. huya hu-mainae. 
GAL.3.14	Humainagi Yisasia fali-mainea yateti Anumaya Kotia nayoma Apalahamuna muse yana aminea kavala Isaleli vea omainaya veane menia ani muse yana amamigeta tagaya Yisasife havita tagupi maleta tametiti nehuna yafe Anumaya Kotia Tamamigahue. huno humainea Alu Aotage Avamua taguafi tategeno maine.
GAL.3.15	Nafunagana-gatama Anumaya Kotima hulokiya vai-malenesia kemona nagoamogata nehuna augafa kava humainegi aepaa havisae. Nago kanomoa agesama havinofena Falisua yupa ma yana nafanenimoga aligane. huno aulaga age-maineno hulokiya vaino avopi kae-maleteno fali-mainesia kemona nagoa veamoya ali oatagaegahayanagiya nago kea moliya ohugahae. Anumaya Kotima hulokiya vai-malenea kemoa ani augafa kava humaine. 
GAL.3.16	Anumaya Kotia Maa huna kamigahue. huno hulokiya vaino Apalahamuene aginagomoenefe humaine. Anima Anumaya Koti avopima kae-malenea kemoa Kaginagomogamifena nehunagi mukia veafeene nehue. huno ohunegi Nagoke kaginagomona amigahue. huno humaine. Anima humainea kanoa Kalaisife humaine. 
GAL.3.17	Ani kemona aepaamoa maa humaine. Hagoteno Anumaya Kotia Apalahamufena Ma yana kamigahue. huno hulokiya vaiteno fo hataleti tetia (430) kafu eutegeno Mosese kahegi kemoa evayi higeya havimainayanagi mani kemoa hagoteno alino hagelafi-matenea kemona tamage huno ayehananeno oagasene. 
GAL.3.18	Anumaya Kotia Apalahamufe Ma yana hugategahue. huno hulokiya vai-malenea kavala humaineanagi tagaya Mosese kahegi kema alita hipoya hisunana Anumaya Kotia Fatago veane mainae. huno hulategahie hutama hinutamahena havige nehae. Takaiti nehuna kavateti mani kea hulatene. huta nehunanagi Anumaya Kotia Nagainiage afaa hulamategahue. huno humaine.
GAL.3.19	Anima Kamigahue. huno hulokiya vai-malenea kema humaineana naa higeno nago kene, kahegi kea, huno falote huno tahapai-maine? Aepaa mage huno humaine tagayama kefo kavama nehuna yana taveligahe kahegi kea tamine. Apalahamuna aginagomofe huno hulokiya vaimalenea kema amisia kanoa Kalaisima evayi hisiana ani kahegi kemoa hano hugahie. Ani kahegi kea ensole vayamogamina hamapaigeya amakaya amunopi kanoa Mosesena hapaigeno veamogamina hamapai-maine. 
GAL.3.20	Hamapaiyanagi amunoamifi mainea kanomoa aote aote mainaya vayamogami amunoamifi maineanagi nayona Anumaya Kotia hulokiya vaimalenea kema Apalahamuna hapaigahena nagoke kano hutegeno me haopainegi tusia ala kema hanea yafe Anumaya Kotia agaia nagoke kano maineanagino avate uno hapaimaine.
GAL.3.21	Anumaya Kotia Apalahamuna hulokiya vai kema hapaitegenoa haenaga Mosese kahegi kemoa efalote huteno hagote kea agaseno ali haviya humainefi? Aao, ani kavala ohune. Kahegi kema ali hipoya hisunafena Anumaya Kotia maige maige hisuna tahaimula tamileasinagi Fatago veane mainae. huno hulatesia kavala kahegi keletila falote hileasine ani keamoa maige maige hisuna tahaimula tamisia tokiyaa omalene. 
GAL.3.22	Omaleneanagino Anumaya Koti avopina mage huno haneane mukia ma mopafi veamoya kefo kava maiya hageno amatafa huno nofila humatenegeno Yisasi Kalaisife haviya amakupi maleya amametiti hisayana Aligahae. huno hulokiya vaimalenea kema alisagenoa nofima humainaya nofila alikalu hetalegahie.
GAL.3.23	Yisasife havita tagupi maleta tametiti hisuna kema falote ohunea kanafina kahegi kemoa tusiya huno nofila hulateno kava yagai-lateneane. Anumaya Kotia Yisasife havita tagupi maleta tametiti hisuna kea fufute taveligeta ageteta nofi hulatenaya yana ago atalone. 
GAL.3.24	Yisasi Kalaisia falote ohunea kanafina kahegi kemoa Kalaisife havita tagupi maleta tametiti hisunafe kava hulategeta tametiti nehuna yateti Anumaya Kotia Fatago veane mainae. huno hunelate. 
GAL.3.25	Yisasife havita tagupi maleta tametiti nehuna kemoa ago efalote humaineafe menia kahegi kemoa kava yagai-nolate.
GAL.3.26	Tamakaya Yisasi Kalaisife havitama tamakupi maletama tamametiti haya yateti mukiamo-gatama Anumaya Koti nafaneyaga mainae. 
GAL.3.27	Yisasi Kalaisiene alino ailokae-lamatesiafene huya tina fale-lamatenaya veamogatama taugafale kenama nefauna kava hutama Kalaisi auava yana alitama ano vailiho. 
GAL.3.28	Kalaisiene tokaetama mainaya veala nagoke avamete hutama mainae. Yuta veanene Yuta vea omainaya veanene, nofipi maineya miya oali aliya veanene afa veanene, anene vene nagoke avamete hutama mainae. Menia Yisasi Kalaisiene ailokaetama mainayafe nagokepi ali konaga ayetama nagoke avamete mainae. 
GAL.3.29	Mainayanagitama Kalaisi veane maisayana Apalahamuna agehoamogatama mainageno Anumaya Kotia Apalahamufema Hugategahue. huno hulokiya vaitenea yana aligahae.
GAL.4.1	Kenia mage huna nehue nefaa nemofofena Afeno yania kamigahue. huno hapali-teneanagino mukia nefa yana agaia yamaage hanegi osi nafanema mainea kanafina ani afeno yamaa oalinegi nefa aliya vaya kana huno maineane. 
GAL.4.2	Osi nafanema mainea yafe kava vayamogami amayapi maineno afaa maime maime haino nefama humalenea kanale afeno yamaa aliteno agaia kava yagaigahie. 
GAL.4.3	Tagayaenena ania huta hagoteta osi nafanema mainona kanafina ma mopafi kava nehaya Kefo Avamumogami auava yapi mainonageya nofi hulatenae. 
GAL.4.4	Nofi hu-latenayanagi Anumaya Kotia humalenea kanamoa ago efalote higeno Anumaya Kotia nafanea hutegeno ma mopafi egeno nago amoa ategeno kahegi kea ali hipoya huno maineane. 
GAL.4.5	Maineanagita tagayama, kahegi kemo nofipi mainona veanea nofipitila kalu helatesia miyama atalesiafene huno Kalaisia fali-maine. Anumaya Koti nafaneyaga maisunafene huno Yisasina hutegeno ma mopafina elavi-maine.
GAL.4.6	Tamakaya Anumaya Kotina nafaneyagaa mainayafene huno nafaneamona Alu Aotage Avamula hutegeno tagaila taguafina emaineno Anumaya Kotifena Nelahaiya Nelafaga mainane. huta hisuna tagesa nelamie. 
GAL.4.7	Humaineafe kagaya nofipina nagoene omaigane. Aao. Menia Anumaya Kotia kavaleno agaia nafane kategeka mainane. Anumaya Koti nafane mainanafe Kamigahue. huno hulokiya vaimalenea yana aligane.
GAL.4.8	Hagotetama Anumaya Kotina oagenayanagitama afa yafe Anumayatimoe. hutama agisana vaimainaya yamoa nofi hu-lamategetama mainayane. 
GAL.4.9	Mainayanagitama menia Anumaya Kotina ago age-mainae huna hisufi ifi Anumaya Kotia ago tamakelama humaine huna nehue. Vaeha namayo neaigi naa higetama maiyahae hutama etetama nayoma tamakinagomogami agisanama vai yamona tokiyaa omalenegi afa yamogamifena Amakia alisaga hisune. hutama nehae? Nagoene ani yamo nofipi maisaya tamakesa nehavifi? 
GAL.4.10	Nehavitama Tagaya tagaiti kanale kava hisuna yafe Anumaya Kotia Fatago veane mainae. huno hulategahie hutama Yuta veamoya maifalu nehaya kanaene haegafa ikateene kafuhe kafahe imuma negiya mono nehaya kavala akavela nemalae. 
GAL.4.11	Ani kavama haya yafena nagesa kumo nehigena tamakaipi aliyama ali-mainoa aliyamoa afa ya kana nehie. huna nehue.
GAL.4.12	Nafunagana-gatama afaa musetami nehugi nagayama kahegi kemofena nametiti ohua kava hutama maiho. Nagaya Yuta kano mainoanagina tamakai kana kano mainoafe kahegi kehena nametitia ohunoane nayona havi kavala hu onatenae. 
GAL.4.13	Tamakaya ago havimainae nago kalima alimainoa kanafina hagotena tamakaienena mo mainena Yisasima hulatenea kanale mono kea tamahapaugetama havi-mainayane. 
GAL.4.14	Haviyanagi nagaya kalima alugenoa naugafamoa haviya huno tokiyania omalegetama nahamaetama Kasalo nelahaegi. Otahaiya kano maine. hutama tamakavenona hu onatenagi Anumaya Koti ensole kanoene Yisasi Kalaisiene anavalaya kava hutama navaletama nagaila ali falu fala hunatenae. 
GAL.4.15	Falu fala hunatetama tamaipamoa tusia musema humainaya yamoa hanatega umaine? Hagote kanafina tamaulaga alilagatitama nagaima naya hutama namigahe humainagi menia naa higetama tamaipa haviyana hunenatae? 
GAL.4.16	Menia kelamage kema tamahapauva yateti kame kanotami kana nehugetama keanenamakiyo? Inio?
GAL.4.17	Haviho mani vayamoya ayelamavataga hugahe ma kea nehae Mosese kahegi kea alitama hipoya hiho. huya nehuya tamaya hisayafe mani kea nohagi ani kemo akave malesayafe nagaila nenataletama amakai amakia alisaga hisayafe tusiya huno nehamaiye. 
GAL.4.18	Kanale kavama humatesayafene huya tusiya huno hamaisiana kanale kava nehagi tamakaienema mainoa kanafikeya ani kavala ohugahagi nagayama tamatalena alulegama umaisua kanafienena ani kavala hiho. 
GAL.4.19	Nakaini nafanemogatama nagoene anemoya inamu yama alimategeno amakata neaiya augafa kava huno tamakaya Yisasi Kalaisi aepaa kana hutama maisaya yafe nagaila tusiya huno nenahaigeno naipamoa kanaage nehie. 
GAL.4.20	Vaeha menia tamakaiene maisua nagesa nehavugeno tamakaifena nagesa kumo nehigi. Tamakaiene nagokepima umainoteasina nagaya aiyahae huna kea otamamakina kanale keage tamahapauleasine.
GAL.4.21	Tamakaya Mosese kahegi kema alitama hipoya nehisaya veamogatama menia nahapaiho. Mani kahegi kea havilama hutama havilinafi? 
GAL.4.22	Ani kemoa maa humaine. Apalahamua tole ne nafanema anateneana nago nafanea nofipi maineno miya oali aliya nealia amo ateno amigeno afaa mainea agihena aamoa nago nafanea atene. 
GAL.4.23	Nofipi mainea amo agia Hagae nafanema ateana ve alavemogami auava kavateti atenegi afaama mainea agihena aamo agia Selae namo a maineanagino ago alekano le-maineanagi Anumaya Kotia Kamigahue. huno hulokiya vaimalenea keleti ani nafanea atene. 
GAL.4.24	Atenaa kemoa Anumayamoa alino tole hagelafi-latenea yafe mani tole atalamoganite avame kea humaine. Hagaa nofipi maineno miya oali aliya a maineanagino Sainai agoyafiti eno Mosese kahegi kea taveli-maine. Nafaneamoya nofipi mainaya vaya kana huya mainae. 
GAL.4.25	Hagaa Alepia kotega hanea agoya, Sainai agoyahe humaleno Yelusalemu kumate avame ke huno humaine. Ani Yelusalemu nafaneyagaenena nofi vaya kana huya mainae. Yuta veamoya menia ania huya Mosese kahegi kea akave nemalayafe nofipi mainae. 
GAL.4.26	Mainagi ikapinaga hanea Yelusalemu nafaneyagaenena nofipina omainagi ani kumala itatimoe. 
GAL.4.27	Ani yafe Anumaya Koti avopina mage huno kae-maleneane
GAL.4.27	Inamu yana ali okateno kagata oai amoga nafane oateka, namo anema mainana yafena tusiya huka musena nehuka yagamea huo. Anaukamoa katalesigeka afaa mainesana amoga anauamoene maineno nafane neatesia anemogamina amakaseka kasagoya nafaneyakaa ateteka maigane. Ani yafe kaipamoa kanaleya nehisigeka muse nehuka maiyo. huno humaineane.
GAL.4.28	Ani yafe, nafunagana-gatama, Anumayamo hulokiya vaimalenea keleti Aisakina atenea augafa kava huno tagaila lategeta agaia nafaneyaga mainone. 
GAL.4.29	Apalahamu aliya amoa ma mopafi veamoya neamataya augafa kava huno Isimelina ategeno Alu Aotage Avamumo humainea keleti agihena amoa Aisakina atene. Atetegeno nepuamoa Isimelia aganaamona Aisakina alino haviya hutene. Nagi menia ani augafa kavala maiya nehae. 
GAL.4.30	Anumaya Koti avopina mani nafanehena mage huno humaineane
GAL.4.30	Afaa mainea agihena amo nafanemofena nefaa Kanale hulamategahue. huno humainea yana aligahianagi nofipi maineno miya oali aliya amo nafanemoa tokaeana mani yana oaligahie. Ani yafe aliya amoene nafaneaene hunategeana vio. huno humaineane.
GAL.4.31	Na ke humaineafe nafunagana-gatama nofipi mainea aliya amo nafaneyaga tagaya omainonagi afaa mainea agihena amo nafaneyaga mainone. Ani yafe kahegi kemona ali hipoya huta nofipi vaya kana huta omaisune.
GAL.5.1	Yisasi Kalaisia kanaleya huta maisuna yafe nofipitila ago alino kalu helatenegi fatago hutama hetitama maiho. Nagoa veanemoya Kahegi kema akave maleho. huya nagoene nofi hu-lamatesagi Aao. hutama tokiya vaitama maiho.
GAL.5.2	Nagaya Polona mani kea nehugi haviho. Yuta veamoya nehaya avame yama hugahe Taugafa laga hulato. hinutamahena Yisasi Kalaisima fali-mainea yamoa afa ya kana huno tamaya ohugahie. 
GAL.5.3	Nagoene tamahanepauve nagoa vayamogatama Taugafa laga hulateho. hutama hinutamahena mukia Mosese kahegi kene akave malesaya aliyatamia hanegahie. 
GAL.5.4	Mosese kahegi kea ali hipoya nehunageno Anumaya Kotia Fatago veane mainae. huno hulategahie. hutama ani kelema tamametiti nehaya veamogatama Yisasi Kalaisina tamakaveno hutetama alu kate neutama Anumaya Koti alino kayone hu-lamatesia yamaa ago tamakaveno hu neatayanagino ani yamoa tamaya ohugahie. 
GAL.5.5	Tamaya ohugahigi tagaya ani kavala nohunagi Yisasife havita tagupi maleta tametiti hu-mainona yateti Alu Aotake Avamumoa tagaila taya hu-maineanagita Anumaya Kotia Fatago veane mainae. huno hu-latesiafe agava maineta tametitia nehune. 
GAL.5.6	Yisasi Kalaisina tagua amiteta agaiene ailokaeta maineta Yuta vayamogami kava huta taugafa laga hisunapi taga ohisunapi ani augafa kavatalana afa ya haneanagino taya hutafa huno ohugahigi Yisasife havita lagupi maleta nelafugamife tahau tayamopafi nelahainageta amaya hisunana ani kavala tamage huno hagote yatafa hane.
GAL.5.7	Hagotetama kanaleya hutama Yisasi akave umainagi menia taya katamia tile-lamatagetama Yisasi kelamage kea ohavitama neataletama ani vayamogami kea ali hipoya nehae? 
GAL.5.8	Ani kema akave malayana Anumayamoa agaia ke huno tamavale-mainea kanomoa ani kea ohunegi alu vayamoya tamakaila alihaviya nelamahayae. 
GAL.5.9	Tamakesa haviho tanefa falauvateti kai hame maya talo nehuya osia halegisia yana aliya ali havigu hagenoa haenagaa mukia tanefamoa halegino alakefa humaine. Anima halegi-mainea augafa kava huya osi ke kanoa, havige hisaya kemoa mukiamogatamina ali haviya hu-lamateyafenagi kayetama maiho. 
GAL.5.10	Nagaya Yisasi Kalaisiene ailokaena mainoanagina tamakaifena mage huna nagesa nehavue Nagai kea nehaviyanagitama alu kea ohavigahae. huna nagesa havine-lamamue. Tamakaima alino haviya tamahaisia kanoa hana augafa kano mainefi? Anumayamoa agaiage age-maineanagino ani vayamogamina haenagaa kayo kevea amamigahie.
GAL.5.11	Nafunaganagatama nagayama Tamaugafa laga hisageno Anumaya Kotia Fatago vaya mainae. huno hu-lamategahie. huna huleasina veamoya nagaila ali haviya hu onataleasinagi vayamoya nagaila ali haviya haya yana tagaila taveligeta age-mainone. Nagaya Yisasia yafaga yosale fali-mainea yateti Anumaya Kotia tagaifena Fatago veane mainae. huno hulatene. huna nehua yateti taveli-maine. 
GAL.5.12	Tamakesa kumo hia kema tamahapaiya vayafena mage huna nehue Kanalelagi mukia amakayamoenema fayi-talesayana kanalele. huna nehue.
GAL.5.13	Nafunagana-gatama Mosese kahegi kefiti nofila humainageno Anumayamoa alino kalu he-lamateteno ago ke higetama agaialega emainagi tamakaya atafa lamaku tamakesamo nehaisia kavala hutama omaiho. Omaigahagi nelamafu-gamifena tamahau tamayamopafi nelama-haisigetama amaya hisaya kavakeya hiho. 
GAL.5.14	Mukia Anumaya Koti kahegi kemo aepamoa maa humaine. Kagaika kaugafahema kahaiya avamete alu veamogami amaugafahena tama-hainagetama mai-hilato hutama maiho. huno humaine. 
GAL.5.15	Hu-maineanagi havigu lamakaya afai afumoma hia kava hutama ke vaitama tuma hisayana apasetama mainesageno tamaugosamoene fanane hisigi kayetama maiho.
GAL.5.16	Nagaya mage huna tamahanepauve Alu Aotage Avamumofe Kava yagai-lato. hutama akave malesayana atafa lamaku tamakesale age lamahaye nehisia kavala ohutama kefo kavala ohugahae. 
GAL.5.17	Alu Aotage Avamumoa Kanale kate eho. huno tamavaleno nevigeno atafa lamaku tamakesamoa age haye hisia yamoa tamakaifena Havi kapi eho. huno tamavaleno ugahe nehie. Naa kavamogania kame nehaagi tamahaisia kavala kanale kavaage hisaya yafena maitama ya nehae. 
GAL.5.18	Ya nehayanagi Alu Aotage Avamumofema Kava yagai-lato. hutama akave malesayana Mosese kahegi kemo aiyafina omaigahae.
GAL.5.19	Mopale vayamogata atafa lamaku tamakesamo auava yamoa maa humainegi haviho. Moli huliteya nehuya kumai he yane. Amaugafafi oniyaage kefo kavale. Amaugafa haga neya kumai he kava akave male yane. 
GAL.5.20	Ago fali-mainaya veafe Anumayati mainae. huya amakisana nevaiya kavale. Hanageke ya huya veane hamae-fali yane. Kame hu kavale. Amakaiami kemo tu huya hamai vai yane. Alu kanomo yate ageya hamaye hu yane. Ke vaiya amaipafinaga ata nelea yane. Amakaiami amakiake alisaga hisaya yafe amakesa havi havi yane. Vaya apase yane. 
GAL.5.21	Alu kanomo hia kavafe ageya hamaye nehaya yane. Havili neya aneginagi huya hagi fali ke hatage yane. Tagaiti atafa lagu tagesamoa mani kavayaga alino nagoa yayagaene alifalote nehie. Nayona ago tamahapai-mainoanagi menia nagoene tamahanepauve ani kavama maiya nehaya veanea Anumaya Kotima kava yagai-mainea yapina tamage huya omaigahae.
GAL.5.22	Nagi Alu Aotage Avamumoa nago kanomo agupima mainesiana maa yayagamo falote hugahie. Veafe hau ayamopafi haisigeno amaya hisia yane. Muse hisaya yane. Kanaleya huno amaipamoa falu hamaisia yane. Tamamena male-lava hutama maisaya yane. Ali kayone hisaya yane. Veane amaya hisaya yane. Ke ali hipoya huya fatago huya maisaya yane. 
GAL.5.23	Ako hutama tamakaitami lamaugafa alitama ohaitama mai kayone hisaya yane. Tamaku tamakesale yagai lokiya vaitama lamahaisia yana neataletama Anumaya Kotina haisia kavakeya hisaya yane. Alu Aotage Avamumoa veamogami amakupima mainesigeno mani kavama hisiana kahegi kemoa Kefo ya nehane. huno ohugahie. 
GAL.5.24	Yisasi Kalaisiene ailokaeta mainona veanea Yisasia yafaga yosale fali-mainea kava huta atafa laku takesaene age lahaye hisuna yaene ago fali lavata humainone. 
GAL.5.25	Fali lavata hu-mainonageno Alu Aotage Avamumoa tagupi emaineno haegafa huta maineta Alu Aotage Avamumo ke akave nemaleta fatago kate vaiyesune. 
GAL.5.26	Tagaiti tagia alita ohaisune. Tafu-taganaya humainesaya kavafena ageta lahaye nehuta taipa haviya huta tua ohisune.
GAL.6.1	Nafunagana-gatama nago kanomoma kefo kava huno asaga hu-lavisigetama agegetama tamakaya Alu Aotage Avamumo kea akave nemalaya veane kea oamakitama ako hutama ali hetigeno kanaleya huno maino. Ali hetitegahagi tamakaienena Satania tamavayu huno havi kapi tamateyafe aluya hutama tamaugafa kayetama maiho. 
GAL.6.2	Kana yama alisia kanomona aya hutama aliho. Ani kavama hisayana Yisasi Kalaisina haegafa kahegi kea ali hipoya hugahae. 
GAL.6.3	Afaa havigu nemaisia kanomoa Nagaya ala kano mainoe. huno hisia kanomoa agaia agua ayevataga nehuno augafa alino haisiafe agaiahe havige nehie. 
GAL.6.4	Alu veala neamaketama Amakaila ago amakase-mainone. hutama ohutama mukiamogatama aliyatamia fako hutama Kanale yapi havi yapi? hutama agetetama kanale yama hanesigetamahena ani yafekeya muse hiho. 
GAL.6.5	Muse hugahagi tagaya mukiamogata tahaote tahaote kana yama hane-latesigeta tagaiti alita vaiyesune.
GAL.6.6	Yisasi mono kema tamahapaisia kanomona kanale yama tamamefe malenesaya yapiti aye fako hutama amiho.
GAL.6.7	Avina yama kalunagenoa ani augafa avinaage falote humaine. Tagaya mukia yupa nehuna kavamoa ania augafa kavea falote hu lamisigeta agegahune. Tamakaitami tamaugafa havige hutama Anumaya Kotina ayevataga hugahune. hutama ohiho. Anumaya Kotina ayevataga hisuna kanoa omaine. 
GAL.6.8	Mukia kanafina atafa agu agesahekeya nehuno age haye hisia kavafekeya hoyaafima nehakalesia kanomoa agaia ali nena hisia kavemo avaleno haniki-mainesia yapi tegelege nehia atafi atenageno agola maigahianagi Alu Aotage Avamumo kema haviya akave malesaya veamoya ani avinama hakale-malesageno nenama hisia kavemoa alino falote hisigeya maige maige hisaya hamaimula aliteya agola maigahae. 
GAL.6.9	Naama hisiafe nagoa kefo kavala ohuta kanale kavakeya kasalola otahaesigeta oataleta nago kanama vayi hisigeta kanaleya huta ali nena hisunageno ala hinageta anonaa aligahune. 
GAL.6.10	Aligahunagi menia kanale auava kavala hisuna katia hanegeta Yisasife haviya amakupi maleya amametiti nehaya anagala hagoteta kanaleya huta amaya huteta mukia veanene amaya hisune.
GAL.6.11	Nagi ageho. Menia atupale kea nakainia nayapiti ala avopitila mani avopi kaena nelamamue. 
GAL.6.12	Nagoa veamoya amakaiami amaugafa aliya nehaiya Yisasia yafaga yosale tagai kefo yamo anonatia aliteno fali-maine huta hisunana Yuta veamogami amaipamoa haviya hisigeya hu-haviya hu-lategahae. huya haviya yafe mage huya mono kea tamahanepaiye Tamakoya anoya laga hiho. huya nehae. 
GAL.6.13	Mosese kahegi kea ali hipoya huya amaugafama laga nehaya vayala amakaienena mani kea mukiamoya ali hipoya ohunagi. Amakaiami amaugafa aliya haigahe tamakaifena Tagai kema ali hipoya hisayafene huya amakoya anoya laga humainae. huya hisayafene mani kea humainae. 
GAL.6.14	Nagaya nago yafena naugafa alina nohauvanagi Anumayatimoa Yisasi Kalaisi nagaifene huno yafaga yosale fali-maineafene huna nagaya agai agigeya alisaga nehue. Yafaga yosale fali-maineafe nagaya agaiene ania huna yafaga yosale fali-mainoanagina ma mopale veamoya haya yafena nagesa havina nagoene akave ohugahue. 
GAL.6.15	Yuta vayamoya amaugafa laga nehaya yana afa yane. Amaugafa laga ohunaya yana afa yakeya hanegi Anumaya Kotia haegafa lagu tagesa laminea yana tusia tokiyaage kanale ya hane. 
GAL.6.16	Ani kema ali hipoya hisaya veala Isaleli veanelafa mainageno Anumaya Kotia amaipa falu hisia yaene kayone humatesia yaene amamisie huna nehue.
GAL.6.17	Nagaya Yisasi aliya nealugeya nagoa veamoya nagaima nahae-mainaya nafugula hanegi menia nago kanomoa kana yana onamisie huna nehue.
GAL.6.18	Nafunagana-gatama Anumayati Yisasi Kalaisia kayone yamaa tamaminageno tamaku nafanene maisie huna Anumayamotega nunamuna huna havinegoe. Tamage.
GAL.6.18	Kenia male hano hie.
GAL.6.18	Nagaini nagia Polonae.
EPH.1.1	Nagaya Polonia Anumaya Kotia agaia agu agesafiti haiya kava huno Yisasi Kalaisi Aposolo kano maiyo. huno hunategena mainoane. Anumaya Koti alu aotage veamogatama Efesusi mainaya veala Yisasi Kalaisife havitama tamakupi malenetama efi efi hutama Anumayamo aliya alike alike nehaya veamogatamahe mani avona kaena nelamamue. 
EPH.1.2	Nelafaa, Anumaya Kotiene Anumayatimoa, Yisasi Kalaisiene kayone hisaya yaene tamaipa falu lamahaisia yaene tamamisae.
EPH.1.3	Tagaya Kalaisiene aigamaeta mainonageno Anumaya Kotia ikapinagati mukia tagu nafane aya hisia yana ago tamineanagita tusiya huta Anumayati, Yisasi Kalaisina Nefaa, Anumaya Koti agia alisaga hisune. 
EPH.1.4	Anumaya Kotia ehema ma mopama talo ohuneno tagayama Kalaisiene aigamaeta agai aulagafina agaia alu aotage anaga maineta mukia veamogami amaufina nagola kefo kavala ohu veane mai-fatago huta maisunafe tagaifena haigeno hapalilatene. 
EPH.1.5	Tagaifena hau ayamopafi haigeno tagaila hapali-lateneafe Yisasi Kalaisia kefo yatimo anonaa alino fali-mainea yateti agaia nafane alino hapae-latene. 
EPH.1.6	Hapae-lateteno agaia hau ayamopafi haumainea Kanoene aigamae-mainonageno fali-mainea yateti tusiya huno kayonea hu-lateneanagita muse huta tokiya hale yamaa hanea kanomo agia alisaga hisune.
EPH.1.7+EPH.1.8	Anumaya Koti ali kayone hu-latenea yaene kanale tagesa havi yaene tusiya huno hiya hutenegeno ali helafino nelamino kefo yatimoma alino hayagi-latenea yapitila tagaila lavayu hisia miyama atalesiafe kefo kavama nehuna anonatia aligahe Yisasia faliteno agaia kolana atalegeno lavi-maine. Tavi-mainea yateti tagayama humainona kefo kavala ago aigetateno atalelatene. 
EPH.1.9	Atalelateno muse huno agaiama haisia kava havisunafe anima hagoteno falaki-malenea kea ago taveli-mainea kemofena Anumaya Kotia nayona mage huno humaine Kalaisina hutesugeno elavino veamogami amaku amamena aligatigahie. huno humaineane. 
EPH.1.10	Anumaya Kotia agaia malenea kanamoa mukia mopale yaene ikapinaga yaene alitalu hu-maletesigeno Kalaisia ani yatela kava kanoami maigahie.
EPH.1.11	Anumaya Kotia Nago kava hugahue. huno agesama havimainea yateti mukia yamoa falote humaine. Agaia agu agesama havimalea yamo akave maleno tagayama Kalaisiene aigamaeta maineta Anumaya Kotina agai veane maisunafene huno tagaila ago hapali-latene. 
EPH.1.12	Tagaila Yuta veamogatina hagoteno ehe kanafi Kalaisia hulatenea kanale mono kea alita tagupi maleta lametiti humainona veamogatina tokiya hale yamaa hanea kanomo agia alisaga hisunafene huno tagaila hapali-malene.
EPH.1.13	Tamakaienena kelamage kea, Yisasia tamaku tamame aligatisia kea ago havitama tamakupi maletama tamametiti hageno Nagaini veane mainae. huno hu-lamateneafe Anumaya Kotia agaia Alu Aotage Avamula Tamamigahue. huno humainea kanomona ago tamamigeno tamakupina maine. 
EPH.1.14	Maineno Anumaya Kotia Haenaga nago ya hulamategahue. huno humalenea kema havisunafene huno Alu Aotage Avamula ago tamineanagita tagaya tagu tamema aligatisiafe agava mainone. Ani yafe tusiya huta tokiya hale yamaa hanea Anumaya Koti agia alisaga huta anale malesune.
EPH.1.15+EPH.1.16	Tamakaifema nagaya havuana Anumayatimoa, Yisasife havitama tamakupi maletama tamametitia hutetama mukia Yisasi veamogamina tamakua amaminaya kea ago havitena mukia kanafina nagela kani-otamatena tamakaifena Anumayamotega tusia muse huna havinegoe. 
EPH.1.17	Nunamuna mage huna havinegoe Tokiya hale yamo aepamoga Anumayati, Yisasi Kalaisina Nefaga, Anumaya Kotigae, kanale amaku amakesa amamiteka kagaika aepakaa Alu Aotage Avamumoa amavelisigeya agelama huteya havisae huna kahavi-negoe. 
EPH.1.18	Amakua alika halesanageya kagaikalega visaya kema humainana veamoya haenagama falote hisia yafena amametiti huya agava maisaya yamona aepaa havilama hisae huna kahavi-negoe. Kagaya Yisasife haviya amakupi malenaya veafe Nagaini veane mainagi musema nehaya yana alu aotage yanagina tamatenoe. huka humainana kehena havilama huya havisae huna kahavi-negoe. 
EPH.1.19+EPH.1.20	Amakaya kagai tokiyamoa Yisasife tagupi maleta tametiti humainona veamogati lagupi haneno laya nehia yafe havisae. Ani lokiya yana tusia yakefagita tagaya hapalita ohugahune. Ani tokiyakaleti Kalaisia falitegeka Anumaya Kotiga fali-mainefiti ali hetiteteka avalesaga huka kaya tamaga kaiyaga ala kano mainelega atanageno ikapinaga kagaiene siale maine. Ani lokiyakahe havilama huya havisae. huna kahavi-negoe. 
EPH.1.21	Kalaisia ikapinaga maineno mukia ala kava vayama ikapinaga mainaya vayaene mopale mainaya ala kava vayaene Kefo Avamuyagaene amaki hanea vayaene meni kanafima mainaya veanene haenagama falote hisaya veanene Kalaisia mukiamogamina amakaseno anale ala kano maine. 
EPH.1.22	Mainegeno Anumaya Kotia mukia yana alino Kalaisia yagaisiafene huno aiyafi maleneno agaifema haviya amakupi malenaya veate Kava yagaiyo. huno hutene. 
EPH.1.23	Yisasife haviya amakua aminaya veamoya Kalaisina augafaa mainageno Kalaisia tokaeno maineanagino agaia tokiyaamoa hiya humateteno mukia yapinaga havatematene.
EPH.2.1	Nayona kefo kava huge huge hutama mainaya yamoa tamahaegetama fali-mainageno Kalaisia ago fali-mainafiti ali hetilamatene. 
EPH.2.2	Nayo kanafina tamakaya ma mopafi kefo auava kava hutama Satani akave maletama vai neayageno ani Satania menia Anumaya Koti kema neatagayaya veamogami amakupi maineno aliyamaa nealie. 
EPH.2.3	Nayo kanafina tagaya ani veanene tokaeta maineta atafa lagu tagesamo taugafa age lahaye hisuna kavafekeya akave maleta mainonageya mukia veama kefo kava humainayafe anonaamia amakata aisia yana alisaya kava huta mani anonaa aligahe hunanagi Anumaya Kotia laya humaine.
EPH.2.4+EPH.2.5	Tamage tagaitima kefo kavama huna yamo tahaegeta ago fali-mai veanelafa mainonageno Anumaya Kotia tusiya huno kalagi ailateteno tagaifena hau ayamopafi haigeno Kalaisia fali-mainefiti alino hetitenea kava huno tagaila agaiene alihetilateno haegafa tahaimula lamine. E, Anumaya Kotia kayone hulatenea yateti ago lagu tamena alino katimaine. 
EPH.2.6	Alino katilateteno tavalesaga huno ikapinaga Yisasi Kalaisiene tokaetama siale maiho. huno alino ailokaelatene. 
EPH.2.7	Alino ailokaelateteno haenagama mukia vea amaufi agaia tusiya huno kayone hulateneanagino Yisasi Kalaisia kefo yatimo anonaa alino fali-mainea yana ali fufute huno amave-lisiafene huno ani kavala humaine. 
EPH.2.8	Anumaya Kotia kayone hulamatenea yateti tamakaya Yisasife havitama tamakupi maletama tamametiti hageno Anumaya Kotia tamaku tamamena aligati-maine. Tamakaitami kanale kava haya yateti aliokatinegi Anumaya Kotia agaia afaa lamamine. 
EPH.2.9	Tamakaya kanale aliyama ali-mainaya anonaa tamaku tamamena aligati-mainea yana omaletafa huno omalegi havigu nago kanomoa Nagainige alimainoa aliyatetile. huno huyafenagi Anumaya Kotia agaia tamaku tamamena aligati-mainea yana afaa lamamine. 
EPH.2.10	Kanale kava haenagaa hisunafene huno Anumaya Kotia tagaila Yisasi Kalaisiene alino ailokaelateneno haegafa veane alino hapae-latene.
EPH.2.11	Yuta veamoya amayateti amaugafa laga humalenaya yafena lamakaya Yuta vea omainaya veafe mage humainae Amaugafa laga ohunaya vayala, afa vaya, mainae. huya humainayane. 
EPH.2.12	Ani kanafina tamakaya Kalaisi avatela omainagi aluale mainetama Yuta veanea omainageno Anumaya Kotia Isaleli vayala alino hagelafi-mateno Nago ya hu-lamategahue. huno hulokiya vaimalenea yana tamakaifena ani kea ohune. Tamakaya ma mopale mainetama Anumaya Kotifena ohavitama Haenagama kanale yana falote hugahie. hutama lamametiti hisaya yana omaletafa huno omalene. Nayoma mainaya yafe tamakesa alikalo hulinetama havi havi hiho. 
EPH.2.13	Nayona tamakaya aluafinaga mainayanagino menia Kalaisia kolamaaleti tamavayu higetama Yisasi Kalaisiene ailokaetama Anumaya Koti avate mainae. 
EPH.2.14+EPH.2.15	Kalaisia taipa falu huta maisuna yamona aepaa maine. Nayona Yuta veamoyaene Yuta vea omainaya veanene kame huya mainaya yamoa amunoamifina kegiya lafigefa humaleteya mainageno Kalaisia Mosesi kahegi kea agaia augafale aliteno fali-mainea yamo mani kahegi kea alino hano hutaleteno anima amunoamifima hanea kegiya lafia ago aye lagape aitalene. Aitaleteno tole nofi veanea ago alitalu humateteno Kalaisiene alino ailokaemategeya haegafa veane mainayafe nagoke amaku amakesale mainae. 
EPH.2.16	Nayona tagaya Anumaya Kotiene kame huta mainonageno Yisasia yafaga yosale fali-mainea yateti kamema huta mainona yatia heno faliteteno Nagoke nofi veane maiho. huno hulatene. 
EPH.2.17	Hu-lateneanagino Yisasia eaamo anima taipa falu lahaisia kea alino aluafima mainaya veaenefe agaia avatema mainaya Yuta veanenefe tahapai-maine. 
EPH.2.18	Kalaisia hulatenea yateti tagaya tole nofi veanea mainonageno Alu Aotage Avamumoa Nelafatega visuna katia ago vali-latene.
EPH.2.19	Menia tamakaya nagoene mopatamia omalenea natu veane kana huta omainagi tamakaya Anumaya Koti nofi anaga mainetama Yisasina amakua aminaya veanene ailokaetama agaia nafaneyaga-lafamaa mainae. 
EPH.2.20	Tamakaya Anumaya Koti kimalenea no kana hutama mainae. Hagoteno Anumaya Kotia Yisasi Kalaisina tokiyaage anumaya yosa aye-maleteno anile Aposolo vayamogatiene agaia amaune vayaene ani nomo no yosa kana huno latene. 
EPH.2.21+EPH.2.22	Lateteno tamakaila ani nomo ayamufa kana alino hu-lamateteno Kalaisiene alino aigamae-lamategetama mukiamogatama tokiyaage hutama mainageno Anumaya Kotia ani nona tusiya huno alino ala hume hume nevigetama alu aotage nomaa mainae. Anumaya Koti Alu Aotage Avamumoa ani nopi maine. Ani nona tamakayae.
EPH.3.1	Nagaya Polona Yuta vea omainaya veamogatama lamaya hisuafe Yisasi Kalaisife lamahanepaugeya nofila hunatenagena Anumayamoa kanale hu-lateneafe nagesa havina nunamu nehue. 
EPH.3.2	Anumaya Kotia Yuta vea omainaya veamogamina tamakaila agaia kayone yamaahe tamahapaisuafene huno hunatenegetama tamakaya ago havimainafi? 
EPH.3.3+EPH.3.4	Hunateneno nayoma falaki-mainea kea Anumaya Kotia hu falote huno nahapaigena havitena aupaa avo kaena tamahapai-mainogi hapalitama havinutamahena Kalaisifema falakino hanea kea havilinoa aepaa havigahae. 
EPH.3.5	Havigahagi nayoma mainaya veamoya anima falaki-mainea kea ohavinayane meni kanafina Alu Aotage Avamumoa Aposolo vayaene amaune vayaaene ago tahapai-maine. 
EPH.3.6	Manima falaki-mainea kemoa mage huno humaine Yisasi kanale mono kea haviya amakupi malenayafe Yuta vea omainaya veamoya menia Yuta veanene nagoke veane maineya Yisasi Kalaisiene ailokaeya mainageno Anumaya Kotia Hulamategahue. huno hulokiya vai-malenea ya ali-mainae.
EPH.3.7	Anumaya Kotia nagaifena Yisasia hulatenea kanale mono kea hamapaiyo. huno hunateteno kayone yamaaene tokiyaaene mani aliya alisuafene huno namine. 
EPH.3.8	Namineanagiya mukia Yisasina amaku aminaya veamoya nagaseya maigena nagayama osi nafane kana kano mainogeno Anumaya Kotia kayone hunateteno Kalaisina ohavunamaa kanale yamaa kanale taya hisia yafe Yuta vea omainaya veane hamapaisua-fene huno hunatene. 
EPH.3.9	Anumaya Kotia mukia yana talo humaleteno Nago kavala maa hugahue. huno humainea kea falaki-maleneane. Mani falaki-malenea kea hufalote hisugeya mukia veamoya agayama hisia kea havisae huno hunatene. 
EPH.3.10	Hunategeya Yisasi veamoya anima falaki-mainea kea ago havimainayafe mukia ikapinaga kava veanene ensole vayaene Kefo Avamuyagaene ageteya Anumaya Kotia tusiya huno alu kava alu kava hisia kanale agu agesa hane. huya havisae huno Anumaya Kotia anima falaki-mainea kea amaveli-maine. 
EPH.3.11+EPH.3.12	Ani kavala Anumaya Kotia ehema ma mopama talo ohunea kanafina Ma kava huna Yisasi Kalaisina hutesugeno amaku amamena aligatigahie. huno hu-maineanagino Anumayati Yisasife havita tagupi maleta tametiti humainona yateti kolia ohuta Yisasiene aigamaeta maineta ke huta havinegone. 
EPH.3.13	Ani yafe musetami nehugi tamakai tamaya hua yateti nagata aiya yana falote hunateneafe tamaipamoa haviyana ohinagetama Yisasi kea oataletama tamayama nehua yafena muse hiho.
EPH.3.14	Anumayamoa kanale hu-lateneafe nagesa nehavina nagaya Nenafatega naleya aye kofa huna havinegoe. 
EPH.3.15	Ani Nenafa mukia agaia afamoyaga ikapinaga mainaya afamoene mopale mainaya afamoene tamagelafa amakia malene. 
EPH.3.16	Mage huna Anumayamotega nunamuna nehue Tokiyaage hale yayagakaa kasagoya hanea yapiti Alu Aotage Avamukamona tamamisanageno amakupi maisia yafe amaku amakesa alilokiya vaimatesane. 
EPH.3.17	Yisasife ago tamakupi malenaya yafe Kalaisia no aepagino tamakuafi maineanagitama yosamona hafuyaamoma mopafima taviteno atafa huno lokiya hulia kava hutama Anumaya Kotina hau ayamopafi nehaiya yapi hafuya kana tavitama atafa hutama maisae. 
EPH.3.18	Mainetama mukia Yisasina alu aotage veanene Kalaisina hau ayamopafima nehaiya yana tusia ala yakefa hanea yafe tamaku tamakesa tokiyaage vaitama haviho. Ani yamoa ayaaya huno anale haiteno eteno afepi tavi-mainea yana tusia yakefa haneafe havisae huna Anumayamotega havinegoe. 
EPH.3.19	Tamakaya Kalaisima hau ayamopafima nehaiya yafena havilama hisae huna havine-goanagi mani yana tusia ala yakefa haneafe ma mopale maineta mukia tama yafena havilama ohugahunagi havisae huna Anumayamotega havinegoe. Havisayana Anumaya Kotina aepaamoene tokiyaamoene tamakai tamakupi male havate-lamatesie huna Anumayamotega havinegoe.
EPH.3.20	Anumaya Kotina tokiyaamoa tagai tagupi aliyana nealia yateti tagesa havita havigesuna yaene alu ya alu yaene tusia ala yakefa hulategahie. 
EPH.3.21	Tagayama Yisasi anagamogata Yisasi Kalaisiene aigamaeta Anumaya Kotiga kagia alisaga hume kanaaene kanaaene hanege hanege huno hanesie huta kahavi-negone. Tamage.
EPH.4.1	Nagaya Anumayamo aliya nealuafe nagaila nofila hunatenaya kanomona musetami nehugi Anumaya Kotia tamakaife ke higetama agaitega umainayafe tamakaya tamatea kava hutama kema hia kate neutama agai kea akave maleho. 
EPH.4.2	Tamaugafa alitama ohaiho. Nago kanomo kema havinutamahena ako hutama kea oamakiho. Tamamena malelava hutama maiho. Nago kanomoa haviya hu-lamatesigetamahena tamakua neamitama tamamena male falu hutama maiho. 
EPH.4.3	Alu Aotake Avamumoa nagoke tamakuale falu hutama maisaya tokiya ago tamamineanagitama mani kavama atafa hu-linesaya yana atafa hu lokiya vaiho. 
EPH.4.4	Tamakaya tokaetama nagoke tamaugafa kalitama mainae. Ani lamaugafafina Alu Aotage Avamula nagoke maine. Anumaya Kotia haenagama efalote hisia yafena tamametiti hutama agava maisayafene huno ke higetama agaitega umainae. 
EPH.4.5	Anumayatia nagoke maine. Nagoke kanomoma hulatenea yafena havita lamakupi malonageya tina nagoke titeti fale-latenae. 
EPH.4.6	Anumaya Kotia nagoke maineanagino mukia veamogatina nelafa maineno mukia veate kava yagai-lateno amunotifina aliyamaa nealino taguafina maine.
EPH.4.7	Kalaisia kayone hulateno agaiama haiya kava huno tahaote tahaote alu aliya alu aliya alisuna tokiya tamine. 
EPH.4.8	Tamineafe Anumaya Koti avopina Yisasife mage huno humaineane
EPH.4.8	Agayama analega hai-mainea yupa Satanima nofi humatenea veala kasagoya amavaleno haiteno muse yaamia ago amamine. huno kae-maleneane.
EPH.4.9	Analega hai-maine huno hia kemo aepaa naane? Hagoteno ma mopamo agusafinaga fali-mainaya veamoya umainalega lavi-maine. 
EPH.4.10	Anima lavi-mainea kanomoa kava yagaisia tokiyaamoa mukia kotega male havatesia yafe analega eteno haino umaineno mukia ikana agaseno anafinaga haimaine. 
EPH.4.11	Anafinaga haino maineno aliya alisaya tokiya amamine. Nagoa veamoya Aposolo vaya maiho. huno huneamateno nagoa veafe Anumaya Kotina avayafiti tamahapaisia kea huhaletama hiho. huno hu neamateno nagoa veanemogatama Nagai kea alitama vaiyeho. huno hu neamateno nagoa veanehena Nagaifema haviya amakupi malenaya vayate kava yagaitama huge amavelige hiho. huno hu matetele humaine. 
EPH.4.12	Kalaisia mani aliya alisaya tokiyaa agaila alu aotage veanea amamineanagiya amafuamakana-gamina amaya hisageya mukia Kalaisi anagaa tokiyaage huya aliya alakefa hulatesae huno lamine. 
EPH.4.13	Lamineanagita ko hume hume haita mola huteta tagaya mukiamogata Anumaya Koti nafanemo hulatenea kanale mono kea havita lagupi maleneta nagoke tagu tagesale ko huteta vayatama maineta Kalaisima humainea auava kava huta velafa maigahune. 
EPH.4.14	Maisunana tagaya nagoene osi nafane kana huta omainona yafe taipafi ayegesaya vaya eya havige huya ayelavataga hisaya kea ohavigetao. Ani havigeage vayamoya yasimo alino neea augafa kea aliya neagi havigu ani yasimo kemoa yasimoma hia kava huno tavaleno atifi mafi ohisigeta ko huta Kalaisi kana veane maisune. 
EPH.4.15+EPH.4.16	Ani havigeage kemotela tamakesa kumoa ohutama tafu-tagana-gamina tagua neamamita tamage keage nehuta ko huta Kalaisiene aigamaeta agai kana veane maisunageno agaya tagaila tagenopa maineno kava hu-latesigeta tagaya mukiamogata agai augafa mainone. Tanuteti tokiya aliteta taganunamoa latafa hulinea kava huno mukia taiya taya taulagamo hia augafa kava huta veamogamina amaya huge huge nehuta nagopi aigamaeta maisunageno taugafamoa tusiya huno tokiyaage hisigeta tahau tayamopafima nelahaiya yateti tokiyaage huta maigahune.
EPH.4.17	Nagaya Anumayatimoene aigamaena mainena nago kea tokiyaage huna tamahapaigahe nehue. Tamakaya nagoene Yisasi kema ohavinaya veamoya afa yafe amakesa havi havi huya nemaiya kavala ohiho. 
EPH.4.18	Amakaya amakaiami amaku amakesamoa hanimaage humainegeya kanale haviya alisaya amakuamoa atalako humainegeya kanale amaku amakesa omalegeya Anumaya Kotia amaminea hamaimula oalinae. 
EPH.4.19	Oalineya nagoene amakayea nohigi amakuamoa oniyaage humainegeya amaugafa haga neya kumai he yana huge huge nehuya noatalae.
EPH.4.20	Mani augafa kavana Kalaisife hulamave-limainea kanafina ohavinae. 
EPH.4.21	Kalaisife havitama mainaya yateti tamakaya Yisasi kelamage kemoa hane huya huge tamavelige hagetama havitetama agaiene ailokaetama mainetama ago havimainae. 
EPH.4.22+EPH.4.23	Havimainagi ani kelamage kemoa mage humaine hagotetama tamakaya atafa lamaku lamakesafi mainetama vaiyatete nehageno ani atafa tamaku tamakesamoa havige huno tamaugafa age lamahaye huliteteno nehuno alino haviya hulamatesia kava humaineafe menia atafa lamaku tamakesa atalesageno Alu Aotage Avamumoma tamamisia haegafa lamaku tamakesa tamamisigetama aliho. 
EPH.4.24	Anumaya Kotia haegafa lamaku tamakesa agaia agu agesamoma hia auava kava huno fatago huno talo humalenegi havi kavala ohuno alu aotage tamaku tamakesa talo huno tamaminegi alitama maleho.
EPH.4.25	Malelinetama havigema hisaya yana neataletama tagaya nagoke taugafa mainonafe mukia tamafu-tamakana-gamiene tamage keage hiho. 
EPH.4.26	Tamakuamoa tamahai vaisigetama havigu kefo kava hisagi. Tamahai vaisia yamoa ayaayate ani tamahai ya ovaitama havigu yage lavi falesigi aupaa alifalu hiho. 
EPH.4.27	Havigu ayaayate tamahai vaisaya yamoa Satani fita yakiteyafenagi aupaa ataleho. 
EPH.4.28	Musufa yama nehisia kanomoa nagoene musufa yana ohuno agaia ayapiti aliyana alinegeno monea falote hisigeno nagoa yamaa omalesia kanomona aya hino. 
EPH.4.29	Nagola kanale ohu kea tamavayafitila hati otavino. Kanale amaya hisia keage hutama hisageya havisaya veamogamina ali lokiya vaimatetama amaya hugahae. 
EPH.4.30	Anumaya Kotia Haenaga tamaku tamamena aligatigahue. huno higetama Ania hugahie. hutama havisayafene huno Alu Aotage Avamula tamakupina tamamigeno mainegi ani Avamumona aipa agata aisia kavala huoateho. 
EPH.4.31	Huoatesayafe tamakaya tamaipa haviya hisia yaene ala kefiti ke nevaiya yaene tamahai vai yaene kamuge vaimate yaene mukia veane havitama haviya humatesaya yaene tamakaipitila ataleho. 
EPH.4.32	Ataletetama tamafu-tamakana-gamina kayone humatetama tamakua amamiho. Anumaya Kotia Yisasia hulatenea yateti kefo yatamihe aigetamateno atalelatenea kava hutama nagoa veamoya kefo kava hulamatesayana aigeamatetama atalemateho.
EPH.5.1	Anumaya Kotia agua lamamigetama agaia nafaneyaga mainagi agayama nehia kava hutama akave maleho. 
EPH.5.2	Kalaisima tagaife hau ayamopafi haigeno agaia haimula tagaife ataleno fali-mainea yana Anumaya Kotitega manaage hia kava huno kae-salamana huteneafe tamakaya ania hutama nelamafu-lamifena tamahau tamayamopafi tamahainagetama tamakua neamamitama vaiyeho.
EPH.5.3	Vai neayetama munane ane amaugafale maiya vai neayaya kavaene moli huliteya nehaya kavaene mukia ani oniyaage kefo yaene alu kanomofe age lamahaye hisaya yaene ohiho. Tamakaya Anumaya Koti nafaneyaga mainagi havigu Na kava nehae. huya hulamateyafenagi ani kavala mukia yupa ohiho. 
EPH.5.4	Moli huliteya hisaya yafena tamakesa ohavitama havi kigi humatesaya kea ohutama aifonafo augafa kea ohutama ani kavama hisaya kavamoa Anumaya Koti nafanemogami kavala omalene. Anumaya Kotia lamaminea yafe Anumayamotega nunamu kefiti muse higetao. hutama hiho. 
EPH.5.5	Tamakaya ago havimainae amo augafale mai vayaene aguamoa oniyaage humai veanene alu kanomo yafe age haye hisaya veanene afa yafe Anumayati maine. huya agisana vaiya amakua neamiya Anumaya Kotina amakua oamisaya kava nehuya ani veamoya Anumaya Kotiene Kalaisiene kavama yagai-mainaa kumatela ovisaya kava nehayafe ougahae.
EPH.5.6	Havigu nago kanomoa tamavayu huno havigea nehuno Ani kefo kavala afaa maitama hiho. huno hisigetamahena agai kea ohaviho. Naa augafa kavama nehaya yamoa Anumaya Kotina agai kema neatagayaya vayamogamina aipa haviya hu neamateanagino hai vaimateno amakata aisia yana amamigahie. 
EPH.5.7	Naa humaineafe tamakaya ani kavama nehisaya veanenena aigamaetama omaiho. 
EPH.5.8	Hagotetama haniki mainea yapi mainayanagino menia Anumayamoa hale yapi tamavaleno tamategetama hale yapi mainagi hale yate vaiyeho. 
EPH.5.9	Hale yate vaiyesageno hale yamoa kanale yaene fatago kava hisaya kavaene tamage hisaya kene alino falote hugahie. 
EPH.5.10	Tamakaya Anumayamona haisia kavafema havinutamahena kasageke nehutama tamaula ofaeho. 
EPH.5.11	Tamaula ofaetama kanale yana hanimaage yapitila falote ohugahie. Hanimaage yapiti vayi humainea kavala ohutama tamakaya veamoya ani kavama hisagetama Kefo kava nehae. hutama hamapaiho. 
EPH.5.12	Yisasi kema nohaviya veamoya falakiyama nehaya kavafena kema hisunana tagaye hugahianagita ohugahune. 
EPH.5.13	Hale yamoa mukia kefo auava yama falaki-mainea yamona aepaa alino fufute maleno lavenelie. 
EPH.5.14	Ani kemofena mage huya humainayane Faetama mainaya veamogatama hetiho. Komufitila hetisageno Kalaisia hale yamaa lamamino. huno humaine.
EPH.5.15+EPH.5.16	Ani yafe tamakaya kama vaiyesalega kayetama vaiyeho. Menima mainona kanafina veamoya tusia kefo kava maiya haya kafi mainonagi veamoya havilama huya maineya vaineayaya augafa kava hutama vaiyeho. Kanale amaku amakesale mainaya veamoya nehaya kava vaiyeho. Maisuna kana kanoa aupaa hanegi havigu kavala ohutama kanale kavaage hiho. 
EPH.5.17	Havigu havagu kavala ohutama Anumaya Kotina haisia kavafekeya havilama hutama akave maleho.
EPH.5.18	Havili netama anegi-nagia ohiho. Naa augafa kavamoa lamakaila alino haviya hulamategahigi tamakaya Alu Aotage Avamuamona avalegeno tamakupina hiya hino. 
EPH.5.19	Tamafu-tamakanayaene kaiyekema hugahena Anumaya Koti ke kae-malenaya kemona hutama mainetama yagamefiti Anumaya Kotitega muse huteho. Tamakupiti Anumaya Koti kea yagamefiti hutama agia alisaga hiho. 
EPH.5.20	Mukia kanafina tamakaya Anumayatimo, Yisasi Kalaisiene ali lokaetama agai agi neayetama Anumaya Koti, Nelafatega mukia yafena muse huteho.
EPH.5.21	Tamakaya Kalaisife alati maine hutama tamakesa nehavitama agima alisaga nehaya tamafu-tamakana-gamife amaiyaafi maiho. 
EPH.5.22	Anemogatama Anumayamo aiyaafinaga mainetama kema akave nemalaya kava hutama anautamimo-gami kea akave maletama amaiyaafinaga maiho. 
EPH.5.23	Kalaisia agaia anagamogami amaku amamena aligatiteno amakaitela amakenopa mainegeya amakaya agaila augafaa mainagi vemoya ania huya anemogatamina lamakenopa mainane. 
EPH.5.24	Kalaisina anagamoya agai aiyafinaga maineya agai kema akave malaya kava hutama aneyaga-mogatama anautami-mogami amaiyafinaga mainetama mukia amakai kea akave maleho.
EPH.5.25	Kalaisia anagaamogamife hau ayamopafi tusiya huno hau humateno hamamaesia yafe fali-maine. Ani kava hutama vemogatama anetamimo-gamina amaya hutama tamahau tamayamopafi anetamihena tamahaino. 
EPH.5.26	Kalaisia agaife amakupi malenaya veala titetiene agaia keletiene sese hu-lamateteno alu aotage veane maisayafene huno fali-maine. 
EPH.5.27	Kalaisia agaife amakupi malenaya veamogamina agai aufi hetiya agaia haisia kava huya amakupi oniya omaleno nagoke kefo yaamia omaleno alu aotage veane maineya agai aufima hetisayafene huno fali-maine. 
EPH.5.28	Kalaisia veafema hau ayamopafi hau-mainea kava hutama vemogatama tamakaitami tamaugafahe tamahaiya avamete anetamimo-gamifena tamahau humateho. Tamahauma hu-matesayana tamakaitami lamaugafahena nelamahaiye. 
EPH.5.29+EPH.5.30	Tagaya ago havimainone nago kanomoa agaia augafamona kame yana hunoategi afaa kavela neamino kanaleya huno kava yagai neate. Kalaisia ania huno agaife amakupi malenaya veala agaia augafahe haiya kava huno aiya ayana aulaga kana hutama mainayafe kava hu nelamate. 
EPH.5.31	Anumaya Koti autamafina mage huno kae-maleneane
EPH.5.31	Ani yafe nago kanomoa itaamoene nefaene neanataleno aamoene ailokaegae. Ailokaesaana ani tolemogania nagoke anaugafa hapaegae. huno kae-maleneane.
EPH.5.32	Nagaya havuana Kalaisia agaife amakupi malenaya veaenene ailokaeno mainea yafe humaine huna nehue. Ani kea aupaa havisuna kea omalene. 
EPH.5.33	Ani kehe humainoanagi nagoke nagoke veamogatama tamakaitami tamaugafahema tamahaiya avamete ania hutama anetamihena tamahau humateho. Anemogatama ania hutama anautami-mogami amakia alisaga nehutama amakave maleho.
EPH.6.1	Nafaneyakamogatama Anumayatimoene aigamaetama itaamimi-afoamimogamina keamia havitama akave maleho. Ani kavala fatago kavale. 
EPH.6.2+EPH.6.3	Anumaya Koti avopi kahegi kea mage huno kae-maleneane
EPH.6.2+EPH.6.3	Itaami-afoamimogami amakia alisaga hiho. Ani kavama hisayana kanaleya hutama ayaaya kanagefa ofalitama mani mopale kosuna alekano legahae. huno kae-maleneane.
EPH.6.2+EPH.6.3	Mani kea hagoteno Kahegi ke akave malesaya yateti ma kavala hulamategahue. huno hulokiya vai-malenea kea haneane.
EPH.6.4	Tamakaya neamafagatama nafanetamimoya amaipa ali haviya huya hamai vaisaya kea huoamatetama Anumayamo aufima haisia kava hutama agai kea humavelitama yagai mateho.
EPH.6.5	Tamaugafa miya hu-malenage-tama nofipi mainetama miya oali aliya veamogatama mopale mainaya kava vayatamimogami amaiyaafinaga mainetama koliami hutama keamia havitama akave maleho. Anumayamo aliya nealiya avamete hutama tole lamaku tamakesa ohavitama tamakuamoa fatago hinagetama aliyatela maiho. 
EPH.6.6	Havigu Kava kanomoa nagaifena kanale kano maine huno hisie. hutama mainesale amaufikeya aliyamaage aliyafenagi alulega umainesia kanafiene aliho. Mukia kanafina kanale aliya alitama Kalaisina aliya veaa mainone. hutama amega tamaugafaleti ohutama tamakuafiti Anumaya Kotina haisia kavala hiho. 
EPH.6.7	Vayamogamitekeya aliyana nealune hutama ohiho Anumayamoteene aliyana nealune hutama tamaipamoa kanaleya nehinagetama aliho. 
EPH.6.8	Tamakaya ago havimainae nagoa veamoya amakai aliya nealiya veapi alu kanomo aliya nealiya veapi kanale aliya alisayana aliyateti Anumayamoa eteno kanale anonaa lamamigahie.
EPH.6.9	Tamakaya aliyate kava vayaamimogatama ania hutama Anumayamofe tamakesa nehavitama kanale auava kava humateho. Mukia kanafina kea oamamakitama tamakai kava kanomoene amakai kava kanomoene nagoke kanogino ikapinaga maineafe tamakaya ago havimainae. Agaya mukia veala nagoke avamete huno kava yagai nelamate.
EPH.6.10	Nagaya mani kea hu hano hugahe mage huna nehue. Tamakaya Anumayatimoene aigamaetama agaia tokiyaage ayamufa alitama tokiya vaitama maiho. 
EPH.6.11	Lamakaya Satania havige havage me hunoma aye-lamavataga lamavatagoma hisia savale kemoa tamatafa ohisie mukia Anumaya Kotia tamaminea yana tuma hisaya halegula aye hailiho. 
EPH.6.12	Tagaya veanenena tua nohunagi analema mainaya Satani Avamuyagaene ma mopale haniki maiyapi kava yagai-mainaya Satani Avamuyagaene mopaleene siapiene tokiyaage huno hanea Satani Avamuyagaene tua nehune. 
EPH.6.13	Ani yafe tamakaya mukia Anumaya Kotima tamaminea haleguyaga ali-linesageno ala tuma falote hisia kanafina auvai-lamatesigetama hetitama tokiyaage hutama tuma hu-mainayafe mogasetama hetitama maigahae.
EPH.6.14	Tamakaya maa hutama hetiho. Amamu nofimaa aye-talako huya kiliya kava hutama Anumaya Koti kelamage kea lokiyaage hutama hulitama maiho. Hamaifiyafalema tokiyaage kapa siota vai-liya kava hutama fatago hisia kavala hulokiyaage hisayana tamakuamona auvaitegahie. 
EPH.6.15	Tamakaya Anumaya Kotia Falu hutama kigi yokalo hutama maigetao. huno humainea kemoa tamaiya noma vailigeno atafa hulinea kava hutama mani kea ali-linetama huhaletama hisale talo tala hutama maiho. 
EPH.6.16	Mukia mani yana alitetama Yisasife tamakupi malenaya yamoa halegu kana hinageno Satanima ata nelea kevema hesigeno esia katela tamakupi malenaya tamametitimoa halegu kana hu-maineafe maleno tilegahianagino anima ata nelesia kevema meye su hugahie. 
EPH.6.17	Anumaya Kotia tamaku tamamema ago aligati-mainea yana kapale talo humale tumano ku kana hinagetama alitama tamakenopale vai-linetama Alu Aotage Avamumona ayaaya naepe kana huno avenene humainegi animona Anumaya Kotina kea hanegi alitama tokiyaage hiho. 
EPH.6.18	Ali lokiya hulinetama Alu Aotage Avamumoene ailokaesageno lamaya hisigetama mukia kanafina nunamuna hutama Anumayamotega havigesaya yafe kava yagaitama mainetama havige havige nehutama Yisasife haviya amakupi malenaya veafe Hamamao. hutama havigesaya kehe tamakesa havi havi hutama maiho. 
EPH.6.19	Naa nehutama nakaienema naya hisiafe Anumayamotega havigeho. Nagaya tokiyaage huna mainena atali huna kolia ohuna Anumaya Kotia agoma falakino malenea kea Yisasi hulatenea kanale mono kema huhalena hisuafe kea namisigena hisua yafe nunamupiti ke hutama havigeho. 
EPH.6.20	Nagaya Kalaisi avayafiti kema huhalena hisuafene huno hunategena emainena ani kema hua yateti kina hunatenagi menienena kolia ohuna tokiyaage huna mainena mani kea huhalena hisuafe nagaila Anumayamoa nahamaese hutama nunamupiti havigeho.
EPH.6.21+EPH.6.22	Tamakayaenena nagayama naa huna nemauva kea havinutamahena Anumayamo aliyana kanaleya huno nealia kanoa nahau nayamopafi nenagea nenafu agia Tikikusina hutesugeno tamakaitega neuno nagaifena mukia kea alino tamahapaisigetama havitama tamaipa kanale hugahae. Ani yafe agaila hutesugeno ugahie.
EPH.6.23	Anumaya Kotia, Nelafaene Anumayatimoa, Yisasi Kalaisiene tamakaila tafu-tagana-gatamina tamaipa ali falu hulamatesia yaene Yisasife tamakupi malesaya tokiyaene tamahau tamayamopafi nelahamaiya yaene tamamisae huna nehue. 
EPH.6.24	Anumayati Yisasi Kalaisite amakua agola amitafa humainaya veamogatamahe Anumaya Kotia tamakaila kayone hulamatesie huna nehue.
EPH.6.24	Kenia male hano hie.
EPH.6.24	Nagaini nagia Polonae.
PHP.1.1	Polonaene Timotiene taagaya Yisasi Kalaisina aliya kanolatamaa-mogataa Filipai mainetama Yisasi Kalaisi hulatenea yafe havitama tamakupi malenaya veanene tamakai soka vayaene amakaima amaya nehaya vayaene mani avona kaetaa nelamamue.
PHP.1.2	Anumaya Kotia, Nelafaene Anumayatimoa, Yisasi Kalaisiene kayone huge huge nehaa yaaniene tamaipa falu hisia yaaniene tamamisae.
PHP.1.3	Mukia kanafina tamakaife nagesa havi havi huna Anumayani-motega muse huna havinegoe. 
PHP.1.4+PHP.1.5	Yisasia hulatenea kanale mono kema hagotetama havilinaya kanaleti tamakaya nagaiene ailokaetama ani kea hamapai-mainaya yafena tamakaifena muse huna Anumayamotega havinegoe. 
PHP.1.6	Nagaya ago havimainoe Anumaya Kotia tamakupima kanale aliyama aepa hemainea aliyana alime alime haino Yisasi Kalaisi eteno esia yupa hano hugahie. 
PHP.1.7	Tamakaya nagupima mainaya yafena tamakaifena nagesa havua nagesamoa fatago huno ani kate nevie. Nagaya kinafi mainoa kanafiene Yisasia hulatenea kanale mono kema huhalena hamapai-mainoa kanafienena tamakaya nagaiene Anumaya Kotia kayone hu-nelatea yapi mainone. 
PHP.1.8	Anumaya Koti aulagafina lamage nehue Yisasi Kalaisima hau ayamopafi nehaiya yana nagupi hanegena tamakesua yafena aluya huna ha ha nehue.
PHP.1.9+PHP.1.10	Mukia kanafina Anumayamo-tegama havigoana maa nehue tamahau tamayamopafi nelamahaiya yamoa ala huteno kanale tamaku tamakesa hanesigetama mukia yana agetama Kanale yano havi yano? hutama ali fako hutama havisae. Havisageno Yisasi Kalaisima esia yupa tamakuamoa efeage nehisigetama mukia veamogami amaufina kefo yatamia omale veane maisae huna havinegoe. 
PHP.1.11	Yisasi Kalaisia ali falote hinageno fatago auava yama hisaya yamoa tamakupina hiya hisigetama Anumaya Kotina agia alisaga hisae huna Anumayamotega havinegoe.
PHP.1.12	Nafunagana-gatama havisae huna nehue nagaitema falote humainea kana yateti Yisasima hu-latenea kanale mono kemona alino maleli otenegi alu kumate kumatela nagoene umaine. 
PHP.1.13	Umainegi ala kava kanomo ati vayamoyaene mukia veamoyaene haviya nagaifena mage nehae Yisasi akavema nehia yateti kina nopina maine. huya havilinae. 
PHP.1.14	Kina nopi mainoa yateti Yisasina amakua aminaya nafunaganaya tokiya vaiya koli hisaya amakesa neataleya Anumaya Koti kea nagoene ali lokiya vaiya hamapai-mainae.
PHP.1.15	Nagoamoya nagima haneafe amaipamoa haviya higeya nagima ali haviya hisaya yafena Kalaisi kea hamapaigeya nagoamoya kanale amaku amakesale maineya naya hisaya yafena Kalaisi kea hamapai-mainae. 
PHP.1.16	Nagayama Yisasia hu-latenea kanale mono kema huna lokiya vai-malenoa yateti navaleya kina nopina natagena mainoafe nagoamoya haviteya amakua namiya Yisasima hulatenea kanale mono kea hamanepaiye. 
PHP.1.17	Hamanepaiyanagi nagoa vayamoya fatago amaku amakesa omalegeya amakaiami amaki alisaga hisaya yafe kina nopima mainoa kana yafena Nagoene kana yana amisune. huya Kalaisia hu-latenea mono kea hamanepaiye. 
PHP.1.18	Naa nehayanagi aoteyamaae. Mukia hamapaiya kea amegati kema nehaya kene tamagema nehaya kenena Kalaisia hulatenea kanale mono kea hamanepaiye. Ani yafena aluya huna musena nehue. Tamage nagaya nagoene musena hugahue.
PHP.1.19	Ago havimainoe tamakaya naya hugahema Anumayamotega havinegaya yamoene Yisasi Kalaisi Avamumoa nayama nehia yamoene ali haviyama hunatenaya yapiti naugafa aligatigahie huna musena nehue. 
PHP.1.20	Ani yafena tusiya huna nametitia nehuna nagayea nohigi Kalaisina mukiama haisia kavala hugahue huna nagesa nehavina mukia kanafima humainoa kava huna menienena kolia nohue. Haegafama huna maisuo falisuo humainoa yateti mukia veamoya Kalaisi agia alisaga hisae huna nagesa nehavue. 
PHP.1.21	Haegafama hunama mainoana Kalaisia nagaila aepania maineanagina falisuana tusia kanale yania aligahue. 
PHP.1.22	Haegafama huna ma mopafima maisuana nagaini aliyamoa alagaa ayegahianagi hana kate visue huna havilama nohue. 
PHP.1.23+PHP.1.24	Ani yafena kasageke-voke huna tole nagesa nehavue Kalaisiene umaisuana tusia kanaleya hugahie huna nagesa nehavuanagi tamaya hisuafene huna ma mopafi maisue huna nehue. 
PHP.1.25	Ani yafe nagoke kate nagesa nemaloe. Yisasima hulatenea yafe havitama tamakupi maletama tamametiti humainaya yamo tokiya vaisigetama muse hisae huna tamakaienena maigahue huna nehue. 
PHP.1.26	Ani yafe tamakaitega etena visugetama nagaifena muse hisaya yamoa ala hisigetama Yisasi Kalaisi agia alisaga hugahae huna nehue.
PHP.1.27	Falisuo maisuo Kalaisia hulatenea kanale mono kema tamahapai-mainoa kava hutama fatago kate vaiyeho. Mo lamakesuo afaa alule mainesuo tamakaifena mani kegeya havisue Nagoke amaku amakesale hetiya maineya Yisasia hulatenea yana haviya amakupi maleneya tokiyaage huya alu veamogamina huhaleya hamanepaiye. huya hisagenahena tusia muse hugahue. 
PHP.1.28	Yisasi kema ohiho. huya nehaya veamogamifena kolima ohisayana tole yana amaveligahae. Amakaya agola hani yapi tegelege nehia atafi visaya veane mainaya yafeene Anumaya Kotia agaia tamaku tamamema aligatisia yafeene amaveligahae. 
PHP.1.29	Ani yafe Kalaisima hulatenea yamo kea havitama lamakupi maletama tamametiti hisaya lamaku tamakesageya Anumaya Kotia otamaminegi Kalaisi agile tamaugafa lamakata aisia yaene tamamine. 
PHP.1.30	Tamamineanagitama hagotena Yisasi kema hamanepaina Satanienena tua hugetama nage-mainayanagino menia nagoene ani kavala nehie huno higetama ago havilinae. Tamakaya nagaiene ani aliyatela Satanienena nagopi tua nehune.
PHP.2.1	Tamakaya Kalaisiene ailokaetama mainageno tamakuamoa muse huno tokiyaagela nehio? Ifi agaia hau ayamopafima nehaiya yamaa ago aligeno tamaipamoa falu nehio? Ifi Alu Aotage Avamumoene ailokaetama vaiyetama mainao? Ifi nagoamogamina tamahauna humatetama kalagila aineamatao? 
PHP.2.2	Naama hayana nagaila muse yanimoa alama hisiafena nagoke tamaku tamakesale maiho. Nagoamogamifena tamahau tamayamopafi tamahaisigeya amakaya ania huya tamakaifena hamaisie. 
PHP.2.3	Tamakaitami lamakia alitama haisaya yafena tamakesa ohaviho. Aao, mukia veafena Ago tagasetama mainae. hutama afete maiho. 
PHP.2.4	Tamakaitami yamaagefena tamakesa ohavitama alu veamogami yateenena amaya hisaya yafena tamakesa haviho.
PHP.2.5	Yisasi Kalaisi agu agesamoma humainea avamete hutama maiho. 
PHP.2.6+PHP.2.7	Yisasi Kalaisia Anumaya Kotiene nagoke avamete huana mainaanagi anima Anumaya Kotienema nago avamete huno mainea auava yamaa agaia atafa hulino maisia agesa ohavinegi ani auava yamaa ataletegeno vaya kana huno falote huteno aliya kanomo auava kava huno maine. 
PHP.2.8	Maigeya veamoyama agayana velafa maineno augafa alino ohaino ako huno Anumaya Koti kea akave maleteno maime haino fali-maine. Afaa ofalinegi agaye hisifa kava huya yafaga yosale nili heya asaigeno fali-maine. 
PHP.2.9	Naama higenofena Anumaya Kotia anale avalesaga huno ateteno nago agia malene. Ani agimoa mukia veamogami amakia amakase-mainea agia malene. 
PHP.2.10	Maleneafe ikapinaga mainaya vayaene ma mopafi mainaya veanene fali-mainaya veanene Yisasi agile amaleya ayeya agia alisaga huya Kava hulato. huya hugahae. 
PHP.2.11	Huteya mukia veamoya mage huya hufalote hugahae Yisasi Kalaisia Anumayatimo maine. huya nehuya Nelafana, Anumaya Koti agia alisaga hugahae.
PHP.2.12	Nahau-mainea nenafugatama Yisasima hulatenea yafena nehavitama mukia kanafina, nagaya tamakaienema mainoa kanafiene, menima tamatalena emainoa kanafienena tusiya hutama navayama ali hipoya humainaya kavakeya hiho. Tamaku tamamema aligati-mainea yana ali-talako hulisaya yafena kolia nehutama atali talu hutama tokiyaage hiho. 
PHP.2.13	Anumaya Kotina agaima haisia kavama hisaya tamaku tamakesa tamamiteno ani yama alisaya tokiyatamienena agola tamamine.
PHP.2.14	Mukia aliyama alinutamahena kalugalu kema vaiya yaene ala kenakema nehaya yaenena neataletama aliyakeya aliho. 
PHP.2.15	Naama hisayana mukia vea amaufina kefo yatamia omalesia veane mainesageno tamakuamoa efeage hisigetama kanale auava yama ohuya vegano-kano nehaya veapi mainetama Anumaya Koti nafaneyaga mainetama kani kana hutama maiho. 
PHP.2.16	Maige maige hisaya hamaimu alisaya kea hamanepaigena nagaya Kalaisia kaiyekema humatesia yupa tamakaifena muse hulamatena Kasageke aliyama ali-mainoa aliyamoa afa ya kanala ohunegi anonaa ago falote humaine. huna hugahue.
PHP.2.17	Tamametitima nehutama aliyama nealiya yamoa maa humaine nayoma afu heya Anumaya Kotina muse yama neamiya avamete humaine. Humaineafe nagaima nahaesageno kolaniamoma taki-lavisigena Anumaya Kotina muse yama amisuana tamakaiene nagaiene muse hugahune. 
PHP.2.18	Naa humaineafe tamakaya nagaiene musena hiho.
PHP.2.19	Anumayatimona Yisasima haisigenahena aupa kanafi Timotina hutesugeno tamakaitega ugahie. Uteno etenoma esiana tamakaifena me nahapaisigeno naguamoa tusi muse hugahie. 
PHP.2.20	Timotia agaiage nagai nagu nagesamo nehia avamete kano mainea kano maineanagino hau hulamateno tamaya hisia yafe agesa nehavie. 
PHP.2.21	Mukia veamoya amakaiami yatefekeya amakesa nehavigi Yisasi Kalaisi aliyatefena amakesa nohaviye. 
PHP.2.22	Timotifena tamakaya ago havimainae. Kanale kano maineanagino Yisasima hulatenea yafema kanale mono kema hamapauva kemona maa nehie nafanemona nefaa aliyama aya huno alia kava huno naya nehiane. 
PHP.2.23	Ani yafe nagaima mukia kavama hunatesaya kea havitena Timotina aupaa hutesugeno tamakaitega ugahie. 
PHP.2.24	Visigena nagaya visua yupa Anumayamoa kania vali-nategahie huna nametitia nehuna nagaienena aupaa tamakaitega ugahue huna nehue.
PHP.2.25	Epafalotitusina hutesugeno tamakaitega eteno visie huna nehue. Ani kanoa nenafuagitama hutageno egetaa lokaetaa nagopi afalu-falu kana hutaa mainetaa Satanienena tua nehutaa Yisasi kea hamapai-mainoe. Tagai tagile taya huo. hutama hutageno me naya humaine. 
PHP.2.26	Aguamoa tusiya huno tamakesia yafena avianeate. Tamakaya agayama kalima alia kea ago havimainayanagino aguamoa kanaagela nehie. 
PHP.2.27	Tamage ala kali alino aupaa faligahe hianagi Anumaya Kotia kalagi aiteno alino falu hutene. Agaiagefena kalagila ai oatenegi nagaya nago kana yaene alisua yafena agesa nehavino kalagila ainateteno alino falu hutene. 
PHP.2.28	Alino falu hu-teneanagitama tamakaya musema hisaya yafe hutesugeno eteno tamakaitega visia yafena aluya huno nenahaiye. Muse hisagena nagaya havina kanama hua yamoa hano hugahie. 
PHP.2.29	Tamakaitegama vigetamahena Anumayamoene ailokaetama mainageno etenoma emainea yafena tusia muse hutama agia alisaga hiho. 
PHP.2.30	Tamakaya naya hugahe hayanagi kosa he-otamategeno agaya eno maiyamaa atafa hu-talako ohuno tamakai tamakile Kalaisi aliyatela nagaila me naya huteno aupaa falisia kavala humaine. Naa yama nehia kanomo agia alisaga hiho.
PHP.3.1	Nafunagana-gatama nago kene tamahapaisue Anumayamona nafaneyagaa mainagi tusia muse hiho. Etena mani kema kaesua yafena kasalola nonahae. Ani kemoa tamaya hugahie. 
PHP.3.2	Kefo aliyama nealiya vayamoya afai kala kana huya Tamaugafa hataga hiho. huya nehaya vayafena kayetama maiho. 
PHP.3.3	Tagaya Anumaya Koti Avamuteti Anumaya Koti agia alisaga nehunafe Anumaya Kotina tama nafanea mainone. Yisasi Kalaisia hulatenea yafena aluya huta musena nehuta Taugafama laga hu-malenona yamoa taya ohugahie. huta tametitia nehune. 
PHP.3.4	Nagoa veamoya Tagaiti laugafale hu-malenona yamoa taya hugahie. huya nehayanagi nagaya ago amakasena mainoe. Mainoafe nahaigena Nagaini naugafale hu-malenoa yamoa naya hugahie. huna hisua kania haneanagi ani kea ohugahue. 
PHP.3.5	Natetenoa nagoke sota maiteya nagoya anoya laga hu-mainayanagina Isaleli kotega kano-lafana Penisamini nofipiti kano mainoe. Tole Hipalu alavelatamogani nataagena Hipalu kano mainoe. Falasia vayamogami kahegi kea akave nemaloane. 
PHP.3.6	Anumaya Koti aliya nealue huna lokiyaage huna Yisasi veamogamina hamaena ali haviya humatenoanagi kahegi kema akave malenoafenagina fatago kano mainoanagino mukia veamogami amaufina kefo yania omalene. 
PHP.3.7	Naa auava kavala humainoanagi Kalaisi nafanema maisuafene huna mukia nagima alisaga nehaya yamoa afa ya kana humaine huna neataloe. 
PHP.3.8	Tamage Yisasi Kalaisienema ailokaena maisua yamoa mukia nagima alisaga hisua yamona agase-maine. Yisasi Kalaisina agelama hisua yafe mukia nagima alisaga nehaya yana afa ya kana hu-maineanagina afaa neataloe. Ani yayagamoa aifa kana hu-maineanagina Kalaisienema ailokaena maisuafene huna neataloe. 
PHP.3.9	Ataletena Yisasiene ailokaena maisue huna Nagainima kahegi kema ali oatagaovafe fatago kano mainoe. huna nohugi Kalaisima hulatenea yafe havina nagupi malena nametiti hua yateti Anumaya Kotia Fatago kano mainane. huno hunenate. Yisasi Kalaisima hulatenea yafe haviya amakupi maleya amametiti humainaya yateti Anumaya Kotina fatago auavaamoa falote nehie. 
PHP.3.10	Nagaila nago yafeke nenahaiye. Kalaisina agelama huna agetena fali-mainefitima heti-mainea tokiyaahena havina atafa hulisua yafe nenahaiye. Agaiene ailokaena augafa agatama aimainea yana alitena agaiene nagoke avamete huna falisua yafe nenahaiye. 
PHP.3.11	Naa huna mainena falisugeno ali hetinategahie huna nametitia nehue.
PHP.3.12	Yisasi Kalaisi auava yana ago alina avaya-yetena tusiya huna kanale kavakeya nehua kano mainoe huna nohugi Yisasi Kalaisia navalegena agai nafane mainoafe nayamufa aina ani aliyana nealue. 
PHP.3.13	Nafunagana-gatama ani auava yana ago ali-mainoe huna nohugi nagoke nagu nagesale mainoe. Nayoma humainoa yafena nagesa nohavugi haenagama Alime alime uka anile mo talo. huno humainele visuafene huna nayamufa aina naiyayena neue. 
PHP.3.14	Anumaya Kotia Yisasi Kalaisi keleti Anale haiyo. huno humaineafe tusiya huna naiyayena Ani legana yate uka mo talo. huno humainele uvayi hutena muse yania alisue huna nehue.
PHP.3.15	Tametitima humainona yana tokiya vaita ani tametitilema alopa veama maisunana nagayama nehua kea alita tagu tagesale malesune. Nagoa veamogatama alu lamakesale mainesayana Anumaya Kotia ani lamaku tamakesa ali fatago huno tamave-ligahie. 
PHP.3.16	Tamave-ligahigi kanale auava yama agoma atafa hutalako hulita mainona yamona akave maleta vaiyesune.
PHP.3.17	Nafunagana-gatama haviho mukia nagayama nehua auavanima ageteya akave nemalesaya veamogamina agelama hutama amakave maleho. 
PHP.3.18	Mukia kanafina ago tamahapai-mainoa keagi menia nahaigena nagoene naunumoa nehigena tamahanepauve nagoa veamoya Kalaisia yafaga yosale fali-mainea kemona kame huteya mainae. 
PHP.3.19	Ani veamoya amakaiami amaugafamo age haye hia yafena tusia muse nehuya Ani yamoa Anumaya Kotina agaseno kanale ya hane. huya amakaye hisifa kavafena musemaa hu neateya ma mopafi yafekeya amakesa havi havi huya nemaiye. Naama nehaya veamoya hani yapi tegelege nehia atafi ugahae. 
PHP.3.20	Ugahayanagi tagaya ikapinaga anaga mainonanagino tagu tamema aligatisia kanomofena, Anumayati Yisasi Kalaisia, ikapinagatila ataleno elavisia yafe tametitia huta agava mainone. 
PHP.3.21	Agava mainonanagino eteno esiana agaia tokiyaleti mukia yamoa agai akave malesaya yafe alino aiyafinaga nemaleno tagaima kana yama nelamia fulu fulu laugafa alino agaia augafamo tokiya hale yamaaene augafa kana huno talo hulatesigeta ani laugafale maigahune.
PHP.4.1	Nenahaiya nafunagana-gatama ania hutama Anumayatimote hetitama ailokaetama mai fatago hiho. Nagua lamamina tamakai tamaufima tamakesua yafena aluya huno nenahaiye. Aluya huna musetamia nehuna veamogamina tamakaifena hamanepaina tamakia alisaga nehue.
PHP.4.2	Yuotiagatana Sitikegatana Anumayatimote ailokaetana mainetana nagoke tanaku tanakesale maio huna nehue. 
PHP.4.3	Nehuafe kagaya Anumaya Koti aliyama ailokaetaa nealua kanomoga ani atalana anaya huo. Ani atalamogania nagaiene Kalemeniene nagoa nagaienema aliya nealiya veanene ailokaeta Yisasima hulatenea kanale mono kema hamanepauna aliyana ali-mainae. Ani veamogami amakima agola maige maige hisaya hamaimuene veamogami amaki kae-malenea avopi amakia hanegi ani atalana anaya huo.
PHP.4.4	Mukia kanafina Anumayatimote ailokaetama mainetama muse hiho. Nagoene mani kea nehue musena hiho.
PHP.4.5	Anumayatimoa ago aupaa egahe nehiafe kayone humate veane mainegeya tamakeho. 
PHP.4.6	Nago yafena tamakesa havi havi hutama kalagila oaiho. Muki yafena Anumaya Kotitega muse nehutama havigeho. 
PHP.4.7	Havigesayana Yisasi Kalaisiene ailokaetama mainesageno tamaipa falu hisia yama tamamisiana mukia alu yamo amaipa falu yana agase-mainea falu yamaamoa tamaku tamakesalela yagailamategahie.
PHP.4.8	Nafunagana-gatama kenima hano hisia kea mage hugahe hue. Ma yafena tamakesa havi havi hutama haviho, tamageage kene, kanale agu agesafiti humainea yaene, fatago humainea kavaene, oniya ohunea kavafeene, tusia muse hisaya yafeene, nagoa kavama hisayana tamaki alisaga hisaya kavafeene, mukia fatago kavafeenena tamakesa havi havi hiho. 
PHP.4.9	Nagaya mukia kavala huge tamave-ligema hugetama ali-mainaya auavafeene mukia tamahapaugetama havimainaya auavafeene, higetama age-mainaya auavafeenena mukia kanafina ani kavakeya hiho. Naama hisagenoa Anumaya Kotia taipa falu hisia yama taminea kanomoa tamakaiene ailokaeno maigahie.
PHP.4.10	Tamakaya etetama nagaifena tamakesa havi havi hutama ali heti-mainaya yafena Anumayamotega huna tusia muse nehue. Hagotetama nagaifena tamakesa havi havi hu-mainayanagi nayama hisaya katamia omalene. 
PHP.4.11+PHP.4.12	Mani kema nehuana Mukia yania omalene. huna nohugi maa yafena havimainoe alu ya alu yamoa nagaitema falote higena mukia yafena naipa havina kanale huneamatoafe afenonia hanesiano omalesiano kanalele. Kavela nenamu hisuo nagatesiano kanalelagi. Mukia yama hanesiano omalesiano kanalele. Mukia kanafina naipa havina kanale huneamatoe. 
PHP.4.13	Kalaisia nagaila nagu nagesa alino tokiya vainategena agaia tokiyaleti mukia kavala afaa huleasine.
PHP.4.14	Huleasinagi kana yamoa nagaitema falote higetama tamakaya kanaleya hutama ali kayone hunatetama naya humainae. 
PHP.4.15	Tamakaya Filipai kumate veala ago havimainae ehema Yisasia hulatenea kanale mono kema tamahapai-mainoa kanafina Masetoniatima umainoa kanafina nagoa Yisasi anagamoya nahamaeya nagoa yana namigena oalinogi tamakaitamige naminae. 
PHP.4.16	Tesalonaika mainogetama hagotetama naya hutetama haenagaenena ania hutama naya humainae. 
PHP.4.17	Naya humainagi menia nagoa yana namisae huna nohugi naminaya yatetila Anumaya Kotia anonaa tamamisiafene huna nehue. 
PHP.4.18	Kosa henatea yaene nagoa yaene ago namigena alugeno namu humaine. Tamakaya muse yama namiya yana Epafalotitusia ago alino me namigena ali-mainoe. Anima naminaya muse yana afu heya Anumaya Kotina muse yama neamiya avamete kava humainie. Nagaima namiya yana Anumaya Kotiene amigeno ageteno aipamoa tusia kanaleya humaine. 
PHP.4.19	Anumayanimoa agaia tokiyaage hale yamaafina mukia kanale yakeya malenefiti tamakaya Yisasi Kalaisiene ailokaetama mainayanagino nagoa yamoma kosa he otamatesiana afaa tamamigahie. 
PHP.4.20	Anumaya Kotina Nelafa agia tamagelafa huta alisaga nehisunageno mukia kanafina anale hanege hanege huno hanesie. Tamage.
PHP.4.21	Mukia veamoya, Yisasi Kalaisina amakuama neamiya veamogamifena huna falu fala hu neamatoe. Nagaiene mainaya tafu-taganaya ania huya hu falu fala hu nelamatae. 
PHP.4.22	Sisa nopi aliya nealiya veanene nagoa Yisasina amakua aminaya veamoyaene tamakaila hu falu fala hu nelamatae.
PHP.4.23	Yisasi Kalaisia Anumayatimona kayone yamaamoa tamaku nafanene maisie.
PHP.4.23	Kenia male hano hie.
PHP.4.23	Nagaini nagia Polonae.
COL.1.1+COL.1.2	Nagaya Polonae Anumaya Kotia agaia haiya avamete huno Aposolo kanoa hunatenegena mainoafe nagaiene Timoti nenafuene Kolosi kumate mainetama Yisasife havitama tamakupi malenaya neafugatama mani avona kaetaa nelamamue. Anumaya Kotia Nelafa kayone hisia yamaaene tamaipa falu hisia yamaaene tamamisie.
COL.1.3	Taagaya mukia kanafina Yisasi Kalaisina Nefaa, Anumaya Kotifena havinegeta tamakaifena tusia muse hutaa havinegoe. 
COL.1.4+COL.1.5	Taagaya tamavagea ago havilinoe. Anumaya Kotia tamagelafa humainea kemoa, Yisasife kanale mono kea, tamahapaiya kea ago evayi higetama Yisasia hulatenea yafe havitama tamakupi maletama tamametiti hutama mukia Yisasife haviya amakua amitafa humainaya veamogamife tamahau tamayamopafi nelamahaiye. Anumaya Kotia tamamisia yana ikapinaga talo tala humaleneafe tamametiti nehaya yapiti aniama nehaya yamoa falote hia yafena taagaya Anumayamotega tamakaifena muse nehutaa ke hutaa havinegoe. mage hutaa 
COL.1.6	Anima Yisasia hulatenea kanale mono kea mukia kotega kagino ala huno veapina alino kanale auava yana ali falote humaineafe tamakaite eaamo Anumaya Koti kayone hisia yafema havilama haya kanafi aepa heno tamakaipina ania huno kanale auava yana ali falote humaine. 
COL.1.7	Epafalasia mani mono kea huhaleno higetama havilinae. Ani kanoa taagaila taaya huno Yisasi Kalaisi aliyana alige alige nehia kanogino taagaiene nagopi aliyana nealuna kanogino agaifena aluya huno nenahaiye. 
COL.1.8	Alu Aotage Avamumoa veafema tamahau tamayamopafi nelahamaiya yana tamaminegetama ania kavama nehaya yafena Epafalasia ago taahapai-maine.
COL.1.9	Ani yafe hagote kanafina taagaya ani kea havitetaa ani yupa aepa hetaa tamaya hutaa Anumaya Kotitega havigetaa tamakaifena taagela kaniotamatenoe. Mage hutaa havigoe “Alu Aotake Avamumoa kanale amaku amakesa amamino Anumaya Kotima nehaiya auava yana hamapaisigeno amakupina hiya hinageya havisae. 
COL.1.10	Hiya hisigetama tamakaya kama vaiyesayana Anumayamo veane fatago hutama maisageno Anumayamoa mukia maisaya auava yatamihena ‘Nagai nafanemoya amatea kava nehae.’ huno haisie. Mukiama nehaya kavala kanale yakeya falote hisigetama Anumaya Koti aepaa aluya hutama agetetama agaifema havilinaya yatamimoa ala hisie. 
COL.1.11	Anumayamona tokiyaage hale yamaaleti aliya tokiya vaimatesageya hetofa veane maineya mukia kana yama falote hisigenoa amakuamoa atali talua ohinageya tokiyaage veane ako huya amaipa muse yapi maisae. 
COL.1.12	Tokiyaage hale yapi mainaya veanene hetita maisuna tokiya taminageta tatesia kava huta anifi maisuna yafe Nelafatega tusia muse hisune.” hutaa Anumayamotega havinegoe. 
COL.1.13	Hagoteno Satani kava hulategeta hani yapi mainonageno Anumaya Kotia ani yapiti tavaleno agaia hau ayamopafi nehaiya nafanemo kava yagai-mainelega tavaleno latene. 
COL.1.14	Kefo yatimo aigagilategeta mainonageno Anumaya Koti nafanemoa anifiti kalu hetalesiafe miya hulategeta mainonageno kefo yatia aigetateno atalelatene.
COL.1.15	Veamoya Anumaya Kotina oagegahe hayanagi agaia nafanea Yisasia Nefaene nago avamete huana mainaanagino Yisasia Anumaya Kotina hagote nafaneagino maineno mukia Anumaya Kotima talo humalenea yatela alaami maine. 
COL.1.16	Anumaya Kotia hapaigeno Yisasia agaia mukia yana talo humalene. Ikapinaga yaene mopafi yaene neagona yaene noagona yaene ensole vayaene Satani Avamuene ala kava vayaenena agaia agima alisaga hisaya yafe Yisasia talo humalene. 
COL.1.17	Yisasia hagoteno mainegeno mukia yamoa agaia humainea keleti noamile noamile maime ute ete huya mailama humainae. 
COL.1.18	Yisasia agaife haviya amakupi malenaya veamogami amakenopa maineno kava yagaimatene. Yisasia agaife haviya amakupi malenaya veamogami aepaa maineno mukia yamona kava yagaimateno ala kanoami maisiafe uhagotemateno fali-mainefitila eteno heti-maine. 
COL.1.19	Anumaya Kotia haigeno agaiaene mukia tokiyaaene kanale auava yamaaene nafaneamopi maleno hiya humalene. 
COL.1.20	Naa humaineafe Yisasia yafaga yosalema faligeno lavi-mainea kolateti Anumaya Kotia mukia yamaa ma mopafi yaene ikapinaga yaene aigetateno falu hulateno “Nagoke taipale maisune.” huno humaine.
COL.1.21	Nayona tamaku tamakesamoa kame hutesaya kava higetama kefo yana maitama nehutama Anumaya Kotienena kame hutenae. 
COL.1.22	Hutayanagi Yisasia Nefatega tamavalesigetama kefo yatamia omalesigetama alu aotage veaa maisaya yafeene nagoke veamoya “Kefo ya nehae.” huya ohisaya yafeene Yisasia augafa agata aigeno yafaga yosale fali-maine. Fali-mainea yateti ago aigetamateno falu hunelamateno nagoke taipale alino lamatene. 
COL.1.23	Lamatenegi tamakaya Yisasima hulamatenea mono kema havitama tamakupi malenaya yana atafa hutama tokiya vaiho. Havigu nago yamo tamavayu hisigetama Yisasima hulamatenea kanale mono kema havilinetama tamametiti nehaya yana ataleyafenagi mai lokiya vaitama maiho. Ani kanale mono kea tamakaya havitageya mukia mopale veamoya havilinagena nagaya Polona anima Yisasi hulatenea kanale mono kemo aliya kano mainena mani kea hamanepauve.
COL.1.24	Tamakai tamaya hisuafe naugafa nagata aiya nopima mainoa yafena aluya huna musena nehue. Kalaisi augafamoma tusia agata aimainea avamete huna nagaya naugafa nagatama aiya yateti Yisasife haviya amakupi malenaya veala agaia augafa maigena Yisasina agatama aimainea yana ali hano nehue. 
COL.1.25	Anumaya Kotia “Yisasina amakua aminaya veanea amaya huo.” huno hunateneanagina mukia Anumaya Koti kea huhalena tamahapaisugetama havilama hisayafene huno hunatene. 
COL.1.26	Hunatenegeno Anumaya Koti kea nayona falakino hanegeya mukia veala hamaopainagi menia ago fufute evayi higeya mukia Yisasina amakua aminaya veamoya nehaviye. 
COL.1.27	Nehavianagino Anumaya Kotia agaia haiya kava huno Yuta vea omainaya veamogami amunopi anima falaki-mainea kea, tusia kanale kea, taveligeta anima falaki-mainea kea mage huya hageta havimainone “Yisasi Kalaisia tagupi maineanagita tagaya haenagaa agaia tokiyaage hale yamaaene kumatela umaigahune.” huya hageta haviteta tametitia nehune. 
COL.1.28	Tagaya nagoke nagokemogami Kalaisifena huhaleta hamanepaita tamavaleta Anumaya Koti aulema tamatesunana Kalaisiene aigamaeya tokiyaage mono veane maisae huta kanale tagu tagesaleti huge tamaveligea nehuta mukia veafena “Kayetama maiho.” huta nehune. 
COL.1.29	Nehugeno Kalaisia mukia tokiyaama nagupi naminea tokiyaleti nagaya tusia kasageke yapiti himamu huna aliyana nealue.
COL.2.1	Tamakaiene Leotisia mainaya veanene mukia nagai naufima onagenaya veanene tamaya hisua yafe nagaya kasageke huna aliyana nealuanagitama havisae huna avona negaove. 
COL.2.2+COL.2.3	Tamakuamona ali lokiya vailamatesigetama nelamafuene nago tamaku tamakesa havitama tamahau tamayamopafi tama-haisigetama Anumaya Kotina falaki-mainea keamo aepa Yisasi Kalaisia agaia mukia kanale agu agesa nehavia yaene Anumaya Koti agesafi hanea yaene havilama hisageno tamakupina hiya hisia yafe tusiya huno nenahaiye.
COL.2.4	Havigu nagoa veamoya tamaipa ayesaya ke huya havige ayelamavataga hisaya yafe mani kea nehue. 
COL.2.5	Tamakaienena tokaena omainoanagi nagu nagesamoa tamakaiene maineanagitama tamakaya Kalaisia hulatenea mono kema havitama tamakupi maletama tamametiti hutetama tokiya vaitama nagopima hetitama fatago hutama maiya yafe havitena tusia muse nehue.
COL.2.6	Tamakaya “Yisasi Kalaisia tagaite kava yagai-latesie.” hutama ago avale-mainayafe kava hutama agaiene ailokaetama vaiyeho. 
COL.2.7	Yisasima hulatenea mono kema huhaleya hagetama havitama tamakupi malenaya kea atafa hutama yosa hafuyamoma mopafi taviteno itaamoma atafa huno hageno ala hume hume analema haiya avamete hutama Yisasi Kalaisiene ailokaetama fatago hutama ala hutama mukia kanafina Anumaya Kotifena muse hiho.
COL.2.8	Havigu nagoa veamoya afa kema, yasimo alino esia kema, nehuya havige ayelamavataga nehuya tamavayu huya havi kapi tamatesagi tamakaya kaye ho. Naa augafa veamoya taginagomogami kavaene ma mopafi havigu kene aliya nehagi Yisasi Kalaisifena nohae. 
COL.2.9	Nohagi mukia Anumaya Kotina tusia lokiya yamaaene kanale auava yamaaene Yisasi Kalaisi agupina tusiya huno hiya humaine. 
COL.2.10	Hiya humaineafe Kalaisiene aigamaetama ani lokiya yamaaene kanale auava yamaaene ali-mainageno hiya higetama mainae. Mainageno Kalaisia agaia mukia kava vayaene ensole vayaene Satani Avamuyagaene kavaami maine. 
COL.2.11	Maineafe Kalaisiene hagotetama aigamaetama mainaya kanafina Yuta vayamoya amaugafa laga nehaya avamete huno kefo yama nehaya atafa lamaipa laga huno alitalene. Ani yana veamoya amayatetila taga ohunagi Kalaisia agaia taga hu-talegeno kefo yamoa menia yagai otatene. 
COL.2.12	Yagai otamateneafe tima falelamatea kanala Kalaisienena aigamaetama maigeno agaiene komufina hevailamatene. Anumaya Kotia komufitima Kalaisina ali hetitenea yafena havitama tamakupi malageno Kalaisiene fali-mainafitila ago ali hetilamatene. 
COL.2.13	Hagotetama age lamahaye hutama kefo yama haya yamo tamahaegeno tamaku tamamemoa fali-maine. Falianagi Anumaya Kotia tamakaila Yisasi Kalaisiene fali-mainafitila ali hetilamateno haegafa tamahaimula tamamiteno mukia kefo yama haya yana aigetamateno atale-lamatene. 
COL.2.14	Mukia nayo kahegi kema akave omalonafe kaiyekea hulatesia kemona Anumaya Kotia aye hanane-talene. Ani avomoa kaiyeke hulatesia yate tatafa hu-linegeno Yisasina yafaga yosale maleya nili hetafa hu-malenaya yateti ani kemo akavela nomalonafe anonaa ali hano hu-talene. 
COL.2.15	Ali hano hu-taleneafe Anumaya Kotia Yisasima yafaga yosale fali-mainea yateti mukia Satani Avamuyagaene kavaamiene tokiyaamia amakaseno alihaviya hu-taleteno mukia veamogami amaulagafi Satani yayaga “Tokiyaamia omalene.” huno amaveli-maine.
COL.2.16	Havigu nagoa veamoya nesaya kavefeene tifeene opa kanaene sapati kanaene maifalu hisaya kanaenefena “Naa higetama ma kavala nehae.” huya kaiyekea hu otamatesae. 
COL.2.17	Ani kavayaga augafaa omalenea yayaga amemaamo hia avamete huya haenagama falote hisia kanamofe tave-neligi Yisasi Kalaisia tama yatafana agaiage maine. 
COL.2.18	Nagoa veamoya himonama agaya yafena atafa amaipafiti tusiya huya amaugafa aliya haiteya mage nehae “Taugafa alita nohauna veane mainone.” huya amega amaugafafiti huteya “Ensole vayamogami amakia alisaga hiho. Alisaga ohisayana Anumaya Koti nafanea omainae.” huya nehaya yafe havigu amakai kema havisageya fako huya kanale anonatamia tamaha-falesagi kaye ho. 
COL.2.19	Ani vayamoya Kalaisienena aigamaeya omainae. Tamage Kalaisia tagai kava yagailatesia tagenopa maigeta augafaa mainone. Ani tagenopamoa mukia augafafina taleya taganunaene nuna amigeno ayegamaesia yaene amigeno Anumaya Koti tokiyaleti ani augafamoa ko nehie.
COL.2.20	Tamakaya Kalaisiene ago falitetama kefo yatamia ataletama mukia ma mopafi tamakinagomogami kefo yana ago atalenae. Naa higetama Yisasi kea nohaviya veamoya vaineayaya kava hutama vaineayae? Naa higetama mani vayamo kahegi kea akave nemalae? 
COL.2.21	Mage huya nehae “Ma yatela atafa ohiho. Ma yana oneho. Ma yatela ameamela ohiho.” huya nehae. 
COL.2.22	Ani kema nehaya yayagamoa nesunageno fanane hugahie. Amakaiami amaku amakesafiti mani kahegi kea tamahanepaiye. 
COL.2.23	Nehageya tamage ani kahegi kea kanale havi haviya nehaya vayamogami kea kana nehagi amegale kea mage hae “Tagaitige Anumaya Koti agia alisaga nehuna yaene laugafa alita ohaisuna yaene laugafa aiko neluna kavaene tahanemae.” huya hagi ani nehaya kavala taugafa age tahaye hisia yana atalesuna yafe taya ohugahie.
COL.3.1	Anumaya Kotia Kalaisiene tamakaila ago alino hetilamateno haegafa tamahaimula ago tamamine. Tamamineafe tamakaya anafinagati alisaya yafe tamakesa havi havi hutama maiho. Anafinaga Yisasia Anumaya Kotina tamaga ayatega hanea siale maine. 
COL.3.2	Maineafe mukia kanafina tamakaya anafinaga yafekeya tamakesa havi havi hutama mainetama ma mopafi yafena tamakesa ohaviho. 
COL.3.3	Tamakaya kefo yama nehaya atafa tamaipa ago falitegeno kanaleya hutama maisaya yatamia ago falakino Kalaisiene aigamae-maineanagino Anumaya Kotipi hane. 
COL.3.4	Hanegeno Kalaisia tamahaimumo aepaa fufutema evayi hisigetama tamakaiene tokiya hale yamaafi umaigahae.
COL.3.5	Tokiyaage hale yamaafi umaisaya yafe ma mopafi kefo yama nehaya yayaga hamaetama hano hiho. Maa auavafe nehue munanene anene kumai he yane. Tamaugafamoa oniyaage nehia kefo yane. Augafa haga neyane. Age lamahaye nehaya yane. Alu kanomo yate age lamahaye nehaya yamoa ago fali-mainaya veamogamife “Anumayati maine.” huya amakisana vaiya amaku amisaya avamete huno Anumaya Kotina amaku oaminaya avamete kava nehie. 
COL.3.6	Mukia ani kavama nehaya veamogamina Anumaya Kotia aipamoa haviya nehianagino haivaimateno anonaamia amakata aisia yana amamigahie. 
COL.3.7+COL.3.8	Hagotetama tamakaienena ani veanene vaiyatete nehutama ani kavala hu-mainagi menia mukia ani kavala ataleho. Kema vaiyane. Tamaipafiti anumayayamo hai yane. Vaya havita haviya humatesaya yane. Veamogamife kamuge hatagetama vaimate yane. Age lamahaye nehaya yamo avagema nehaya kea ataleho. 
COL.3.9	Tamakaya atafa kenama asagitama hagayu hutalaya avamete hutama atafa lamaipaene humainaya yaenena ago atalenagi nelamafu-gamifena havigema ayemavataga nehaya kea ataleho. 
COL.3.10	Tamakaya yaufa kenama alitama nefaiya avamete hutama haegafa tamaku tamakesale ago mainageno Anumaya Kotia mukia kanafina agaia auava yana tamave-ligetama havitetama ani haegafa lamaku tamakesamoa nagoene haegafa veane kana hutama Anumaya Koti mainea avamete hutama mainetama Anumaya Kotifena havilama hugahae. 
COL.3.11	Ani haegafa vayala mainetama mukia veala nagoke avamete mainone Yuta veanene Yuta vea omainaya veanene, amaugafa laga hu-malenaya vayaene taga ohunaya vayaene haesa veanene anupa veanene nofipi aliya nealiya veanene afaa maineya miya nealiya veanene nago avamete mainageno Kalaisia agaia hagote kanoamia kasagoya veamogami amakupina maine.
COL.3.12	Tamakaila Anumaya Kotia hapali-lamatenea veala agaila alu aotage veanea mainageno tamakaifena hau ayamopafi nehaiya veane mainaya yafe kenama alitama nefaiya avamete hutama maa kanale kavala failiho. Mukia veafe tamahau humatetama kayone humateho. Tamaugafa alitama ohaiho. Alu kanomo kema havisayana ako hutama kea oamakiho. Tamamena mailava hutama maiho. 
COL.3.13	Tamakai amunopima mainesia kanomoa nefufena havigema hutesigenofena amena malelava huno maineno aigeateno kefo yamaa ataletesie. Anumayatimoa kefo yatamia ago aigetamateno atalelamateneafe tamakaya ania hutama ani kavakeya hiho. 
COL.3.14	Tamahau tamayamopafima nelamahaiya yamoa mukia mani kanale kavamona agaseno ala humaine. Kenatimona atafa hisia tamunofima kitama atalakoma huna avamete huno tahau tayamopafima nelahaiya yana ania huno mukia mani kanale kavala hayagino hetofa huligahie. 
COL.3.15	Kalaisia tamaipa falu hisia yana tamamineanagino kava hulamatesigetama kea haviho. Nagoke tamaipale maisaya yafe Anumaya Kotia tamakaifena ke higetama ageno “Nagai naugafa nagoke mainae.” huno humaine. Mukia yafena mukia kanafina Anumaya Kotitega muse huteho. 
COL.3.16	Kalaisi humainea kea tusia kanale kegi tamakuafina tokiyaage huno haneno. Mani kea nelamafuya kefo yama hisagetama kanale havi haviyatamileti hamapaitama ali fatago humateho. Tamakualeti yagamea hutama Anumaya Kotitega musena hutetama yagamefiti Anumaya Koti agia alisaga hiho. 
COL.3.17	Mukiama hisaya kavaene kenema mukia ani yateti Anumayatimona Yisasi agia alisaga nehutama agaiama hulatenea yafena Anumaya Kotitega musena hiho.
COL.3.18	Tamakaya anemogatama anautamimogami kea akave maleho. Naama hisaya yamoa Anumayamo aufina fatago kava nehie. 
COL.3.19	Vemogatama anetamimo-gamifena tamahau tamayamopafi tamahaisigetama amaipa haviya hisia kea hu oamateho.
COL.3.20	Nafanemogatama itatami-afotamimogami kea mukia havitama akave maleho. Naama hisaya yafena Anumayamoa aluya huno nehaiye. 
COL.3.21	Nefagatama nafanetamimoya haviya amakaye hisifa kea hu oamateho. Humatesayana amaipa haviya haviya hugahae.
COL.3.22	Nofipi mainetama miya oali aliya veamogatama mopale mainaya kava vayatamimogami kea mukia havitama akave maleho. Havigu “Nagaifena ‘Kanale kano maine.’ huno hisie.” hutama kava kanomo aulekeya aliyana nealitama havigu alulegama visaya kanafina oalisagi aao Anumayamofena koli nehutama tamakuamoa fatago hinagetama mukia kanafina aliyatekeya maiho. 
COL.3.23	Mukia yama hisaya yana alitama tokiyaage hutama aliho. “Ma mopafi afa vayamogami aliyana noalunagi Anumayatimo aliya nealune.” hutama aliho. 
COL.3.24	Tamakaya ago havimainae Anumaya Kalaisia tamakaila kava kanotami maineanagino haenagaa aliyatamileti anonaa tamamigahie. 
COL.3.25	Tamamigahigi veamoya kefo yama nehisaya yatetila anonaamia aligahae. Anumayamoa mukia veamoya humainesaya yateti nago avamete huno anonaamia amamigahie.
COL.4.1	Tamakaya aliyate kava vayamogatama aliya vayatamimo-gamina fatago kavakeya humateho. Tamakaya ago havimainae kava kanotamia ikapinaga nagoke maine.
COL.4.2	Tamakaya nunamuna atafa hutama tokiyaage hu-linetama tamau kalo-kalola ohutama efi efi hutama tamakesa havitama musena hiho. 
COL.4.3	Kalaisifena nayoma hu falakitenaya mono kea nagaya huhalena hua yateti nagaila navaleya kina hunatagena mainoanagino Anumaya Kotia kama yakinatesigena ani kema nagoene huhalena hisua yafena nunamuna havigeho. 
COL.4.4	Anumayamona haisia avamete kanaleya huna aepaaene huhalena hisugeya havisaya yafe Anumayamotega ke hutama havigeho.
COL.4.5	Tamakaya kanale havi haviyaamima hanea vea kana hutama Yisasi kema nohavisaya veapima mainutama fatago hutama mainetama afaa omaitama Yisasi kea hamapaiho. 
COL.4.6	Hamapaisaya kemoa mukia kanafina hagageya hamaisifa kegeya nehutama mukia veapima kenonaamima hugahena kanale kegeya hutama hamapaisae.
COL.4.7	Tikikusia nagaya mukia navagea tamahapaigahie. Ani kanoa nagaila nenahaiya nenafue, Anumayamo aliyatela efi efi huno kanale aliya kanogita tokaetaa aliyana nealuane. 
COL.4.8	Tamakaya tagayama nemauna tavagea tamaha-painagetama havitama muse hisageno tamaipamoa kanale hisiafene huna hutogeno tamakaitega umaine. 
COL.4.9	Onesimusina agaiene Tikikusiganina hunatesugeana ugae. Onesimusia efi efi huno kanale aliya alino maigeno nenahaiya nenafua, tamakai kumateti kanogino malema folote humainea yamo kea tamahapaigae.
COL.4.10+COL.4.11	Alisatakusia nagaiene nofipi mainea kanoene Makia Panapasina akuamoene Yisasia nago agia Yasatusiene huya falu fala hulamatae. Ani vayamoyage Yuta vayapitila nagaienena Anumaya Kotima kava yagaisia yafena vaiyatete huya hamanepaiya nagaila aluya huya naya hageno naipamoa kanale humaineafe Makifena nagaya agoma humainoa kele nehavianagitama tamakaitema uvayi hisigetama avaletama ali kayone huteho.
COL.4.12	Epafalasia tamakai kumate kanogino tamakaila huno falu fala hu nelamate. Ani kanoa Yisasi Kalaisi aliya kanogino mukia kanafina tamaya hisia yafena Anumaya Kotitega mage huno havinege “Anumaya Kotina hau-mainea kavafena havilama huteya hetiya tokiyaage veane fatago huya maisae.” huno havinegeane. 
COL.4.13	Havinegeno tamakayaene Leotisia veanene Hielapolisi veanene tamaya hisia yafena tusiya huno aliyana aligena agelama hutena tamakaitela huhalena nehue. 
COL.4.14	Lukua tahau tayamopafi nelahaiya tota kanotiene Temasiene huana falu fala hulamatae.
COL.4.15	Leotisia kumate mainaya tafu-tagana-gamiene Nifaene agai nopi melitalu huya Yisasife haviya amakupi malenaya veanene hu falu fala humatogi hamapaiho. 
COL.4.16	Tamakaya mani avoma hapalitama havitetama Leotisia maineya Yisasife haviya amakupi malenaya veate atalegeno vinageya amakaiene hapaliya havisageya amakaima amaminoa avona tamakaila tamamisagetama hapalitama haviho. 
COL.4.17	Tamakaya Akipusina mage hutama hapaiho “Anumayamoma kaminea aliyana kava yagaika tokiyaage huka mukia alio.” hutama hapaiho.
COL.4.18	Mani kea nago kanoa hapaugeno kae-maleneanagi nagaya Polona nagainia nayapiti “Kanaleya hutama mainao?” huna hu falu fala hulamate kenia negaove. Nagaya nofipi mainogi tamakesa havitama namiho. Anumaya Kotia kayone hisia yamaamoa tamakaiene hanesie.
COL.4.18	Kenia male hano hie.
COL.4.18	Nagaini nagia Polonae.
1TH.1.1	Polonagi Sailasiagi Timotiagi tagaya mani avona kaeta Tesalonaika kumatema mainetama Yisasifema havitama tamakupi malenaya veamogatamina kaeta nelamamune. Anumaya Koti, Nelafaene Yisasi Kalaisi, Anumayatimoene tokaetama mainaya veamogatamina mani avona kaeta nelamamune. Anumaya Kotia kayone hisaya yaene tamaipamoa falu tamahaisia yaene tamamisie.
1TH.1.2	Tagaya mukia yupa Anumaya Kotitega tamakaifena muse huta tamaki ayeta nunamuna nehune. 
1TH.1.3	Tamakayama nehaya kavafe tamakaitamima tamakupima alitama malenaya yamoa kanale auava yatamia falote higetama aliyana nealitama nagoamogamifema tamahau tamayamopafi lamahaigetama hama nemaetama Anumayatimoa Yisasi Kalaisima esia kanahe tamametiti hutama tokiya vaitama mailama humainaya yafena tagela-okanita Nelafaa Anumaya Kotitega muse huta nunamuna nehune. 
1TH.1.4	Nafunagana-gatama, Anumaya Kotia hau ayamopafima nehaiya tafutagana-gatama, Anumaya Kotia tamakayama agai veama maisaya yafe ago huyogi-malegeta tagaya ago havimainone. 
1TH.1.5	Haviteta tagayama Yisasife mani kanale kema alitama emainonana Kelamage kea hane. hutama havilama hu-mainonafene huta tamakaitela keagela evayi ohunegi Alu Aotage Avamumo tokiyaleti tusiya huno ani kema tamakupi malesaya tamaku tamakesa tamamine. Tamakaila amunotamifima tamaya hisuna yafe tagayama fatago kavama huna kavala ago age-mainae. 
1TH.1.6	Ago agetetama tagai auava yaene Anumayamo auava yaene akave maletama Anumayamo kea alitama tamakupi malenageya nagoa vayamoya alihavi ya hulamatageno kasagoya kana yamoa tamakaipima evayi higenoa Alu Aotage Avamumoa agaia tusia musema hisaya yana nelamamie. 
1TH.1.7	Lamamigetama tamakaya Yisasifema haviya amakupi malenaya vayamogamina Masetonia mainaya veanene Akaiya mainaya veanene kanale kavaage hutama Naa maa hiho. hutama amave-limainae. 
1TH.1.8	Anumayamo kemona tamakaya huhaletama hageno ani kemoa atifi mafi huno ute ete hia yamo Masetonia kotegaene Akaiya kotegaenekela ounegi mukia kotega tamakayama Anumaya Kotifema havitama tamakupima malaya kemona ago havimainayanagita tagaya nagoene hamapaisuna kea omalene. 
1TH.1.9	Tagayama nayoma tamakaitegama uvayima hunageya amakaiami tamavagea mage huya hae Tamakayama amakaipima uvayima hageya agoma fali-mainaya veanemogamife Anumayati mainae. huya amakisana nevaiya kavala ago ataleya amakua aiyahae huya Anumaya Kotitega umainae. Agola maige maige huno hilato haimu hanea Anumaya Kotina aliyamaa alisaya yafe Anumaya Kotitega umainae. 
1TH.1.10	Umaineya agaia nafanema ikapinagati eteno esia kanaahe amametiti huya agava mainae. Ani kanoa, Yisasia fali-mainefiti Anumaya Kotia alino hetiteneanagino haenagama Anumaya Kotima hai vaino kaiyekema hulatesia kanafina Yisasia tagu tamena aligatigahie. huya humainae.
1TH.2.1	Nafunagana-gatama tamakaitamia ago havimainae, tamakaipima umaineta kema tamahapai-mainona kemoa afa ya kana ohunegi ago tamakupina aliyamaa ali-maine. 
1TH.2.2	Tagaila hagoteya Filipai kumatela tagaye hisifa ya tamigeno taugafamoa tusia tagata aimainegi Mukia vayapina ani kea ohutafa hutama ohiho. huya hageno Anumaya Kotitimoa eteno tokiya tagu tagesa tamigeta kolia ohuta afaa Anumaya Kotina kanale kea tamakaipina huhaleta tamahapai-mainone. 
1TH.2.3+1TH.2.4	Tamahapai-mainona kea havigea omale. Taugafamoa oniyaage huno kefo kavala humainefitila veala aye-lamavataga hisuna kea nohunagi Anumaya Kotia taguamona ageteno keama hamapaisuna aliyana tayapi malegeta tamahanepaune. Veamoya muse hisayafene huta nohunagi Anumaya Kotia agaia muse hisia ke hunageno Anumaya Kotia agaia taguamona ali fako huno neage. 
1TH.2.5	Tamakayaene Anumaya Kotienena havimainageta tagaya mani kea humainona kemoa tamaipafina ayegesia kea ohunone. Tamakai yate ageta tahaye huteta ani yatami ali fala-kisuna yafe mani kea tamahanopaune. 
1TH.2.6	Tamakaienefe alu veanenefe tagi alisaga hisae huta mani kea tamahanopaune. 
1TH.2.7	Tamage tagaya Aposolo vaya mainonanagita Tagia alisaga hutama taya hiho. huta hisuna amukotia haneanagi ani kea ohunone Tamakaienema mainona kanafina tagaya anemoyama nafaneamima ako huya amataya kavaage hu-mainone. 
1TH.2.8	Tamakaifena aluya huno nelahaigeta Yisasina kanale mono kea tamahapaisune huta nehune. Ani yamaagela omalegi tamakaifena tusiya huno tahau tayamopafi nelahaigeta tamaya hisuna yafe Afaa faligahune. huta nehune. 
1TH.2.9	Nafunagana-gatama tagayama tusiya huta tayapiti aliyama aluna yana ago age-mainae. Havigu kavete yagai-latesaya yamo kana ya tamamigahune huta tayapitila aliyana alita kave neyana alifalote hugahe kegeene felugaene nealita Anumaya Koti kea tamahanepaune.
1TH.2.10	Tamakayaene Anumaya Kotiene tagayama mauna auava yana tage-mainae. Yisasifema havitama tamakupi maletama tamametiti haya veamogatamilema fatago huta vaiyeta alu aotage auava yama nehuta nagola osi kefo kavala ohunone. 
1TH.2.11+1TH.2.12	Anumaya Kotia agaia kava yagai-mainea yapina tokiya hale yamaaene hanea yapi maisaya yafe tamakaila ago ke hu-maineanagitama Anumaya Kotina haisia auava ya alitama vaiyeho. huta ali lamakafa nehune. Tamakaya ago havimainae, nefaa nafaneyagaama huge amave-ligema nehia kava huta tamakaila nagoke nagokemogatamina ani kava hisayana nagoke kate tamatesia tamakua maletama maisae huta ali heti-lamatenone.
1TH.2.13	Tamakaya Anumaya Koti kea tagai tavayafitila alitama Nagola afa kanomo ke hane. hutama ohunagi Anumaya Kotina tokiyaage kelamaa hane. hutetama alitama lamakupi malageno tamakuafina ani kemoa umaineno aliyamaa nealia yafena mukia kanafina muse nehuta nunamuna nehune. 
1TH.2.14	Nafunagana-gatama Yuta vayamoya Yutia maineya Yisasife haviya amakupi malenaya veala ali haviya humataya kava huya tamakaila kumatamile vayayamoya ali haviya hu nelamatae. Tamakaya Yutia maineya Yisasife haviya amakupi malenaya veanene nago iyaya hutama tamaugafa lamakata yana ali-mainae. 
1TH.2.15	Ani Yuta vayamoya Yisasia Anumayatimoene Anumaya Koti amaune vayaene hamayageya falitageya tagaila tanati-talenae. Ani vayamoya Anumaya Kotima nehaiya kavala ohuya mukia vayamogamina kame humatenae. 
1TH.2.16	Naa nehageta tagaya Yuta vea omainaya vayapina Anumaya Kotia amaku amamena aligatisiafene huta Yisasi kea alita hamapaigahe nehunageya visunema huna kaana maleli nelae. Aniama haya kefo yaamima halaya hagenoa ago ala hu-mainegeno Anumaya Kotia hai vaimateno kaiyeke humatesia yamoa ago amavate emaine.
1TH.2.17	Nafunagana-gatama Yuta vayamoya tagaila tanatigeta aupa kana kanoa tamakaienena omainona yafe megusa nafanemoya haya kava huta mainone. Tamage tamaulagafina notamakonanagi taguamoa tamakaifena nelahaigeta tamakesuna yafena tusiya huno kalagi neaigeta tamakesuna kafena tusiya huta ati neayone. 
1TH.2.18	Tamakaitega egahe nehunanagi nagaya Polona mukia kanafina tamakaitega egahue nehuanagi Satania kania malelile nenate. 
1TH.2.19	Yisasima eteno esigeta agai aulela hetita maineta na yafene huta muse kea hapaisune? Hana vayafe tametiti nehune? Tamakayama agai kema havimainaya yafe Yisasia muse yana tamigahie. 
1TH.2.20	He tamakaya Yisasina tamakuama aminaya yafe ala tagia aligahune. Tamakaifekeya musena nehune.
1TH.3.1+1TH.3.2	Tamakaifena havi havi nehuta nagoene maiyaaya ohugahune huta nagainige Atenisia maigahue huna Timotina tamakaitega hutenoe. Ani kanoa tafutaganae Anumaya Koti aliya kano maineno Yisasi Kalaisina kanale mono kea hamanepaiya kanogina tamakayama Yisasife havitama tamakupima malenaya yana atafa hutama tokiya vaisaya yafe tamaya hisie huna hutenoe. 
1TH.3.3	Tokiya vaitetama tamakaitema kana yamoma tamakata neaiya yafe Yisasi kea oataletama tamaku tamakesa alino agafa hisie huna tamakaitega hutenoe. Tamakaitamia ago havimainae Anumaya Kotia Ani kana yana aligahae. huno hu-maineane. 
1TH.3.4	Tamage nayona tagaya tamakaiene maineta mani kea ago tamahapai-mainone Haenagaa tagata aisia yana aligahune. huta hu-mainona yana menia ago vayi higetama age-mainae. 
1TH.3.5	Ani yafe havigu Satania aye-lamavataga hisigetama tamakupi alitama malenaya yana afa ya kana huyafene huna ani kema havisua yafena aluya huno nenahaigena nago kanoa hutenoe. Tamakupi alitama malenaya yama atalesayana aliya ali-mainoa aliyamoa afa ya kana hugahie huna nehue.
1TH.3.6	Timotina hutogeno tamakaite uteno tamakaila nelama-taleno tagaitega evayi huno kanale ke alino tamakaifena mage huno melahapaiye Amakaya Yisasife haviya amakupi malenaya yana tokiyaage huya atafa hulineya mukia veafe hamau amayamopafi nehamaigeya mukia yupa tagaifena amakesa havi havi huya amaipa haviya kanaleya hu nelatae. Tagayama amakaila amakesuna yafema nelahaiya kava huya tagesaya yafena aluya huno nehamaiye. huno tahapaiye. 
1TH.3.7	Tahapaigeta haviteta tamakaya nafunagana-gatama Yisasife havitama tamakupi maletama nemaiye huno higeta havuna yafena kanaagema tahaigeta mainonageno ani kema egeta havunagenoa taipamoa kanale hia ke alino me nelamie. 
1TH.3.8	Tamakaya Anumayamoene tokaetama maitafa haya yafena tagaila maiyatimoa kanaleya higeta mainone. 
1TH.3.9	Tagaya tamakaifena aluya huta Anumayamotega hetita musena hu neatonagi hanaa huta Anumayamotega tamakaifena muse huna yana amisune huta nehune. 
1TH.3.10	Kegeene felugaene tamakai tamaufima agesuna yafena Anumaya Kotitega aluya huta nunamuna nehune. Tamaketeta Yisasife havitama tamakupi malenaya yamoma kosa he otamatesiana tagaya Nagoene kosa helamatesia yana tamamimano. huta nunamuna nehune.
1TH.3.11	Anumaya Kotia Nelafaene Yisasia Anumayatimoene anakaiani tamakaitega tavaleana visae huta havinegone. 
1TH.3.12	Tagayama tamakaifena tahau tayamopafi nelahaiya kava hutama tamakayama tamafu-tamakana-gamifeene mukia veanenefe tamahau tamayamopafima tamahaisia yatamimoa ala hisia yafe Anumayamotega havinegone. 
1TH.3.13	Ania hulamatesigeno tokiya vaisia tamaku tamamisigetama haenagaa Anumayatimoa Yisasia agaia alu aotage veaamoenema eteno esiana tamakaya kefo kava ohutama alu aotage veanea mainetama Anumaya Kotina, Nelafa aufina hetitama Nagola kefo yaamia omale veane mainae. huno hu-lamatesie huta Anumayatimotega havinegone. Tamage.
1TH.4.1	Nagaya mani kea huna hano hugahe mage nehue nafunagana-gatama musetami nehugi Yisasia Alatimoene tokaeta mainona yafe tamakaifena huna tokiyaage ke nehue. Anumaya Kotina haiya yama alinutamahena kaana ago tamave-lunagetama ani yana akave nemalagi nagoene akave maleme maleme haiho. 
1TH.4.2	Alatimoa Yisasina agai agile tahapaigeta tamahapai-mainona kea ago havimainae. 
1TH.4.3	Anumaya Kotima haiya agu agesamoa maa humaine Kefo kavala ohutama alu aotage vea mainetama lamaugafa age lamahaye hu kavala neataletama afaa maiho. huno humaine. 
1TH.4.4+1TH.4.5	Tamaugafa age lamahaye hutama havi kava hisaya tamaku tamakesa ataletama kava yagaitama maiho. Anumaya Kotife nohaviya veamoya nehisaya kavala hutama kumai yama hisaya tamaku tamakesa ohavisae. 
1TH.4.6	Tamakaitami ama alinutamahena tamafu-tamakana-gami anea amavayu hutama kefo kavala hu oamateho. Alatimoa ani augafa kavama haya veala anonaamia kana yana amamigahie huta nayona ani kavafena tamakesa ago huta hale-mainone. 
1TH.4.7	Taguamoa oniyaage huno kefo yamo tagu tagesa havisunafene huno Anumaya Kotia tagaifena kea ohunegi kefo kavala ohuta alu aotage veaa maisunafene huno kea humaine. 
1TH.4.8	Naa hianagiya veamoyama ani kemona amakavenoma hutenayana veamogamina amakaveno hu oamatenagi Anumaya Kotina Alu Aotage Avamuama tamaminea kanomona amakaveno hutegahae.
1TH.4.9	Yisasifema haviya amakupi malenaya tafu-tagana-gamifena tamahau tamayamopafima tamahaisia yafena Anumaya Kotia agaia ago tamave-limaineanagina nagaya nagoene ani yafena tamaha-opaigahue. 
1TH.4.10	Tamage tamakaya mukia Masetonia mainaya nenafu-gamifena tamahau tamayamopafina ago tamahau-maineanagitama Nagoene ani kavala hume hume haiho. huna nenafu-gatamahena tokiya kenia nehue. 
1TH.4.11	Tamakaya ako hutama tamaugafa kava hutama maiya tamamete maisaya yafe muse hutama nagoa veamoya hisaya kavafena tamakesa ohavitama tamakaitami tamayapiti aliyana alitama maiho huna nayona ago tamahapai-mainoane. 
1TH.4.12	Ani kavama hisayana nagoa yatamihena omalesigetama nagoa veafe Tamiho. hutama ohisageya Yisasi kema nohaviya veamogami amaufina kanaleya hutama vaiyesageya tamakia alisaga hugahae.
1TH.4.13	Nafunagana-gatama fali-mainaya veama haenagama hisaya kavafe ohavisaya yafena onahaiyanagina tamahapaigahue. Yisasi kema nohaviya veamoya tusiya huya avia neataya kavala tamakaya ohutama tamahaumana ohaleno alava hino. 
1TH.4.14	Tagaya Yisasima faliteno heti-mainea yafena tagupi ago malenone. Ania nehuta Yisasima eteno esia kanafina agaifema haviya amakupi maleteya fali-mainaya veanene amavaleno egahie huta ago havimainone.
1TH.4.15	Anumayatimo tahapai-mainea kea hufalote huta tamaha-nepaunagi haviho Anumayatimoma eteno esia kanafina tagaya tahaimuma hanegeta mainona veala analega aupaa uhagoteta ohaigahunagi fali-mainaya veamoya hagoteya hetiya haigahae. 
1TH.4.16	Anumayamoa agaia hu lokiya vaino kea nehinageno uhagote mainea ensole kanomoa ke nehisigeno Anumaya Kotina kapufamaafitila ke nehinageno Anumayamoa ikapinagatila neataleno elavino egahie. Esigeya Yisasifema haviya amakupima maleteya fali-mainaya veamoya hagoteya fali-mainesafitila hetigahae. 
1TH.4.17	Hetisageta tagayama tahaimuma afaa hanegeta mainesuna veala amakaiene tokaesunageno tavalesaga hisigeta siapi haita Anumayatimona mogeteta agola agaiene tokaeta maige maige hugahune. 
1TH.4.18	Naa hisaya yafe kasagoya veala mani kea mo hamapai me hamapai hutama amaipa ali tokiya vaiho.
1TH.5.1	Nafunagana-gatama Anumayamoa elavisia kanahena Na kanafine ma kanafi elavigahie. huta kanaa maleta tamaha-opaigahune. 
1TH.5.2	Tamakaitamia ago havimainae Anumayamoa enunofena kesima musufa kanoma ako huno hanipinaga kesima evayi nehia kava huno egahie. 
1TH.5.3	Veamoyama Menia kanale yupagita ako huta maigahune. huya hisaya kana kanoafi aupaa amakata aino ali haviya humatesia yana vayi hugahie. Anemoya nafanema ategahe hageno aupaa amakata neaiya kava huno ani kana aupaa vayi hugahianagiya veamoya faleya falakiyama maisaya kaamia omalegahie. 
1TH.5.4	Omalegahigi tamakaya nafunagana-gatama haniki-mainea yapina omainaya yafe ani kanafina musufa kanomo nehia kava huno esigetama atili-talua ohugahae. 
1TH.5.5	Tamakaya mukiamogatama hale mainea yapiene yagele mainea yapiene mainaya veane mainagi tagaya kegepi haniki-mainea yapi mainaya veala omainone. 
1TH.5.6	Nagoa kefo kava nehaya veamoya nehaya kavala huta havigua taula faeta omaigetao. Taulaga agegali huta ageta tagu tagesamona yagai lokiya vaita maisune. 
1TH.5.7	Amauma nefayaya veala hanimo aguafi nefayae. Havilima neya aneginagi nehisaya veala hanimo aguafi maineya ani kavala nehae. 
1TH.5.8	Nehagi tagayama yagelema mainona veala tagu tagesale kava yagaisune. Yisasife havita tagupi maleneta tametiti nehuna yaene nagoa anagatimogamife tahau tayamopafi nelahaisia yaene auvai-latesia yana alita aye hailita maisune. Anumaya Kotia tagu tamema aligatisia yafe tametiti huta tanutela tokiyaage tumano ku vailisune. 
1TH.5.9	Tagaya Anumaya Kotia hai vaisia ya alisuna yafene huno huyo okinegi Yisasi Kalaisia tagu tamema aligatisia yafene huno Anumaya Kotia tagaila huyogi-malene. 
1TH.5.10	Yisasi Kalaisia tagaifene huno fali-maineafe tahaimuene mainesuno fali-mainesuno agaienekeya tahaimula hanesigeta agola maige maige huta maigahune. 
1TH.5.11	Ani yafe nagoke nagokemogatama nehaya auava kavala nagoene hutama tamafu-tamakana-gamina kanale fatago amaku amakesale maisaya kea hamapaiho.
1TH.5.12	Anumaya Kotia tamakaipina mono kava vayala amatete amatete higeya mainagi ani kava vayamoya ke huya fatago tamaku tamakesa alisagetama amaiyaafi mainetama keamia haviho. 
1TH.5.13	Amaiyaafi mainetama aliyaamihena tamakesa havitama amamitetama Kanale kava nehae. hutama tamahau tamayamopafi aluya huno tama-hainagetama tamafu-tamakana-gamiene nagoke avamete tamaipa falu hutama maiho.
1TH.5.14	Nafunagana-gatama nagaya tamakaifena hu lokiya vaina tamahapauve aliyama oaliya haviguma nemaiya veafena tamakaya Naa hutama aliyana aliho. hutama humateho. Kolima nehaya veala Kolia ohiho. hutama amakua alitama oya humateho. Lokiyaamima omalesia veala amaya hiho. Mukia veamogamina ako hutama alilava hutama amateho. 
1TH.5.15	Nagoa veamoya kefo kavama hulamatesagetama anonaamia etetama kefo kavala hu oamateho. Mukia yupa tamafu-tamakana-gamifeene mukia veamogamifeene kayone kavaage humateho.
1TH.5.16	Mukia kanafina muse hutama kigi yokalo hutama maiho. 
1TH.5.17	Mukia kanafina nunamuna huge huge hutama maiho. 
1TH.5.18	Mukia kanale yaene havi yaenema tamakaitema falote hulamatesigetama Anumayamotega muse hutama havigeho. Tamakayama Yisasi Kalaisiene tokaetama mainetama mani kavama hisaya yafena Anumaya Kotina nehaiye.
1TH.5.19	Anumaya Kotina Alu Aotage Avamuamoa tamakupima nelea ata tamakaya ayesua ohiho. 
1TH.5.20	Anumayamo avayafiti amaune kema tamahanepaiya kemona tamakaya tamakavenona hu oateho. 
1TH.5.21+1TH.5.22	Tamakaveno hu oategahagi mukia yana ali fako hutetama Kanale yapi havi yapi? hutama tamakesa havilama hutetama kanale yamaage tamakoya amupi ali-maletama mukia kefo yana tamakaveno huteho.
1TH.5.23	Anumaya Kotia taipamo falu hisia yamona aepaa agaiage mainea kanogino alu aotage auava kava hutama mai fatago hisaya tokiya tamamisie. Agaya mukia tamaku tamakesaene tamaugafaene kava yagai-lamatesigetama haenagaa Anumayatimoa Yisasi Kalaisima elavisia kanafina kefo yatamia omalesie huna Anumayamotega havinegoe. 
1TH.5.24	Anumaya Kotia tamakaifema ke higetama agaialegama ageno fatago kanoma maineafe Naa hugahue. hunoma mukia humainea keamona fatago huno akave maleno hugahie.
1TH.5.25	Tafu-tagana-gatama tamakaya nunamuna hutama tagaila laya hiho. 
1TH.5.26	Mukia tafutagana-gamina tamayana amamitama ali falu fala humateho. 
1TH.5.27	Nagaya Anumayamo agile tokiyaage kea mage nehue Tamakaya ma avona hapalitama hamapaigeya mukia tafu-taganaya haviho.
1TH.5.28	Anumayatimoa Yisasi Kalaisia agaia ali kayone hulamatesia yana tamamisie.
1TH.5.28	Kenia male hano hie.
1TH.5.28	Nagaini nagia Polonae.
2TH.1.1	Tagaya Polonagi Sailasiagi Timotiagi huta mani autama kaeta Tesalonaika kumate Yisasi anagamogatamilega kaeta nelamamune. Tamakaila Anumaya Kotia, Nelafaene Anumayatimoa, Yisasi Kalaisiene tokaetama nemaiye.
2TH.1.2	Anumaya Kotia, Nelafaene Anumayatimo, Yisasi Kalaisiene kayone hu yaene tamaipa falu lamahaisia yaene tamamisae huta Anumayamotega havinegone.
2TH.1.3	Tafu-tagana-gatama tamakaya Yisasifema havitama tamakupi malenaya yamoa mai lokiya vaitama maiya yaenefe tamakayama tusiya hutama mukiamogatama nagoke nagokemogatama tamahau tamayamopafima lamahaiya yamoa via yamo alakefa hia yaenefe Anumaya Kotitega ke huta muse ya neamune. Mukia yupa tatea kava huta tamakaifena Anumayamotega ke huta muse yana neamune. 
2TH.1.4	Aniama haya yateti Anumaya Kotina veamoya alitaluma huya maiya amunoamifina maineta tamakai tamakia alisaga nehuta mage huta nehune Yisasife haviya amakupi malenaya yafe Anumaya Kotina kame vayaamoya ali haviya humatayanagi tokiyaage huya amakupima malenaya kemona atafa huya tokiya hulinae. huta hamanepaune.
2TH.1.5	Anima kefo kava hulamataya kavateti Anumaya Kotia fatago huno fako nehia kavala tavelino tamakaife Nagai kea havimainafi ohavinafi? huno fako hisia yafe ani tamaugafa lamakata aisia yana vayi nehie. Vayi higetama tamakupi malenaya yatamimoa tokiyaage humainea yafe tamatea kava hageno Anumaya Kotia haenagama agaia kava yagai-lamatesia kumatema umaisayafe tamakua alino fatago hu nelamate. 
2TH.1.6	Hu nelamateanagi Anumaya Kotia fatago kanogino tamakaima kana yama nelamamiya veamogamina anonaamia kana yana amamigahie. 
2TH.1.7	Neamamino Yisasia agaia tokiyaage ensole vayaaene tusiya huno anefea hanea ataene ikapinagatila ataleya fufu yate esageno manima havi kavama hulamatenaya yana Anumaya Kotia alitaleteno tamakaiene tagaiene mai falu hisuna yana tamigahie. 
2TH.1.8	Tamiteno Anumaya Kotina amakuama oaminesaya veanene Yisasina kanale keama haviya akave nomalaya veanene amakata aisia yana amamigahie. 
2TH.1.9	Anima amagata aisia yama amamisiana Anumayamo aulela omaigahagi aluale maineya halesia yamaaene tokiyaage yamaaene oagetafa huya oagegahagi amakata aige aige hisia yapi agola maige maige huya maigahae. 
2TH.1.10	Maigahayanagi mukia Anumayamona alu aotage anagaa Yisasife haviya amakupi maleya amametiti nehaya anagaa ani kanafina Yisasima tokiya halesia yamaale esigeya ageteya tusia muse nehuya Tamayo aiya kava nehane. huya agia alisaga hugahae. Tamakayaene Anumaya Koti kema tamakai amunopima tamahapaunagetama havitetama tamakupi maletama tamametiti nehutama agia alisaga hugahae.
2TH.1.11	Tagaya ani kanahe tagesa havita mukia kanafina Anumayamotega tamakaifena ke huta mage huta havinegone Nagainialega esae huka ke humainana veamoya amakaiamima fatago huya vaiyesaya yana kosa hematesia yana amamisanageya alisageno amatesie. Amakaila amaya huka tokiyakaa amamisanageya Yisasife haviya amakupi nemalaya yapina Kanale auava yana hugahune. huya haya yana ali hano hisae. huta havinegone. 
2TH.1.12	Ani kavama hinutamahena Anumaya Kotiene Anumayatimoa Yisasi Kalaisiene kayone huta maisuna yana tamamisaagetama ani kanale kavama haya yafe Anumayatimona, Yisasi agima alisaga nehisageya veamoya ania huya tamakai tamakia alisaga hugahae.
2TH.2.1	Tafu-tagana-gatama Anumayatimoa, Yisasi Kalaisima eteno elavisigeta agaitega alitalu huta maisuna kanahe tamahapaigahe nehunagi haviho. 
2TH.2.2	Nagoa veamoya Anumaya Koti nahapaigena havuana Anumayamoma kaiyeke hulatesia kanaa ago evayi humaine. huyama hisaya kene nagaifema Polo mani kea avopi kaegeno evayi humaine. huya hisaya kene havitama tamakesa kumoa ohinagetama atali talua ohutama mai-lanetama maiho. 
2TH.2.3	Havigu nago kanomoa mani havigehena aye-lamavataga hisigi ani kanaa kahaoneno vayi ohugahigi hagoteya mukia veamoya vegano-kano huya Anumaya Kotina amakaveno hutetesageno Kefo Kanoa fufu yate evayi hugahie. Ani kanomoa hani kimainea yapi uno agola agata aige aige huno maisia kano maine. 
2TH.2.4	Mukia yamona vayamoya agima alisaga nehuya Anumayati maine. huyama hisaya yafena ani Kefo Kanomoa Afa ya kana yane. huno kame humateteno ala mono nopi haino siale maineno Nagaya nagainia Anumaya Kotina mainoe. huno hugahie.
2TH.2.5	Nayona tamakaiene mainena mani yafena ago tamahapai-mainogi ago tamake-kanifi? 
2TH.2.6	Kefo Kanoma esia kaana tile-mainea kanohena tamakaya ago havimainae. Agaia kanaama vayi hisigenoa fufu yatela evayi hugahie. 
2TH.2.7	Kefo Kanomoa falakunaku humaineno aliyamaa menia nealianagi efufutema ataleno esia katema mailile-mainea kanoma avalenageno maime vinageno fufu yatela Kefo Kano evayi hugahie. 
2TH.2.8+2TH.2.9	Evayima hisiana mani Kefo Kanoa Satani tokiyaleti veamogamina aye-mavataga hisia yafe ageati tokiya avame aliyana aligahianagi haenagaa Anumayatimoa Yisasia fufu yate evayi huteno avayafiti haimutetiene aye vasa hisia hale yamo himamuletiene mani Kefo Kanomona haesigeno faligahie. 
2TH.2.10+2TH.2.11	Hagoteno Kefo Kanomoa tusiya huno kasagoya havi kavaage hinageya veamoya Anumaya Kotia amaku amamema aligatisia ke-lamage kehena nelahaiye huya ohuya amakaveno hutenaya veamoya Kefo Kanomo kea nehaviye. Mani kavala ageteya Tamage nehie. huya amakupina malesaya yafena Anumaya Kotia havigehekeya havisaya amaku amakesa amamigahie. Ani veamoya kelamage kemona haviya amakupina nomalayanagiya amakata yana aliya haniki-mainea yapi tegelege nehia atafina maigahae. Kelamage kemona haviya amakupima malaleasina Anumaya Kotia amaku amamena aligatileasine. 
2TH.2.12	Aligatigahianagi mukia vemoya kelamage kemona haviya amakupi omaleya kefo kavaage hisaya yafekeya tusia muse huya nemaiya veamogamina Anumaya Kotia kaiyekea humatetenageno tusia amakata maino aisia anonaamia aligahae.
2TH.2.13	Tamakaya Anumayamoma hau ayamopafi nehaiya nafunagana-gatama mukia yupa nunamuna huta tamakaifena muse nehune. Nayona ehe kanafina Anumaya Kotia tamaku tamamena aligatisia yafe tamakaila agaialega tamavaleno tamatesie huno ago huyogi-maleneanagino Alu Aotage Avamua tamakaila ago tamamine. Anumaya Kotina alu aotage auava kavaama hisaya tamaku tamamena tamamigetama tamakaya Anumaya Koti kelamage kea havitama lamakupi maletama havilama nehayafe tamaku tamamena aligatigahie. 
2TH.2.14	Anumayatimona, Yisasi Kalaisi tokiya halesia yamaa tamamisia yafe Yisasife kanale kema tamahapai-mainona yateti agaialega visaya yafena tamakaila ago ke humaine. 
2TH.2.15	Ke humainea yafe nafunagana-gatama hetitama fatago hutama maiho. Mukia Anumaya Koti kema tavayafiti huge amave-lige nehuna yaene avopi kae-malenona kene atafa hutama akave maletafa hutama maleho.
2TH.2.16+2TH.2.17	Anumayatimoa, Yisasi Kalaisiene Anumaya Kotia, Nelafaene tagaifema hau ayamopafi maino haigeno kayone hisia yamaaleti mukia kanafina agola tagai tagupina falu huta maisuna yaene agaife agava hisuna tametiti yaene ago tamiteno tamaipa alino tokiya vailamatesigetama mukia kanale kavaage nehutama kanale kema hisaya yafe tamaya hisae huta Anumayamotega havinegone.
2TH.3.1	Tafu-tagana-gatama tagaya nago kene tamahapaigahune. Nunamuna mage hutama tagaifena havigeho Anumayamo kemoa tamakaipima humainea kava huno mukia kotega aiyage aiyage huno mukia veamogamite visigeya mani kehena muse huya agia alisaga hisae hutama havigeho. 
2TH.3.2	Tamakaya nunamuna nehisageno havi vayamoya tagaima tatafa hugahema hisayana Anumaya Kotia taugafa aligatisigeta vamano. Tamakaya ago age-mainae mukia veamoya Yisasifena haviya amakupina maleya amametiti nohae.
2TH.3.3	Amametiti nohagi Anumaya Kotia Nagaya maa hugahue. huno humainesia kavala hugahie. Aniama nehia kanoa mainea yafe agaya tamaku tamakesa alino kanale tokiya vai-lamatesigeno Satania tamavayuma hisia kanafina tamahau vaigahie. 
2TH.3.4	Anumayamoa tamakaila tamaya hisigetama tamahapai-mainona kea nehutama haenagaaenena ani kavala hugahae ani yafe havita tametiti nehune.
2TH.3.5	Anumayamoa tamakaife hau ayamopafi haiya yafeene Kalaisima kana yama falote hisia kanafina mai fatago huno mainea kavafeene tamaku tamakesa havilama hisayafene huta Anumayamotega havinegone.
2TH.3.6	Nafunagana-gatama Anumayatimoa, Yisasi Kalaisi agile tagaya tamakaifena tokiyaage ke huta tamahapaigahunagi haviho. Tamakaipitima nagoa tafu-taganaya aliyama oaliya havigu maineya agoma tamamigetama ali-mainaya kea akave nomalae. Aniama hisaya veanenena tamakaya tokaetama omaitama aluale maiho. 
2TH.3.7	Tamakaya ago age-mainae tamakaienema maunana afaa felua omainonagi tagayama hunagetama age-mainaya kava hutama maiho. 
2TH.3.8	Tagaya tamayapitila kavema aligahena afaa havigua oalinonagi tamakaipi kana ya maleyafene huta miya nehuta tagaya tusiya huta kegeene felugaene tayapiti kave nesuna aliyana tokiyaage huta nealita Yisasi kea tamahanepaune. 
2TH.3.9	Kavela tamakaipitila kanale afaa aluteasinagi tamakayama hisuna kavafena agetetama mani kava akave maleyafene huta kavela afaa noalune. 
2TH.3.10	Nayona tamakaienema maineta mage huta tamahapai-mainone Nago kanomoa aliyama oalisia kanoa kavela onegahie. huta humainone.
2TH.3.11	Tagaya havunana nagoa tamakaipi mainaya veamoya aliyana oaliya afaa feluami maineya ani veamoya alu kanomo hia yafe ke hu-liteya nehuya aliyaamia noaliye. 
2TH.3.12	Naama haya veafena Anumayatimona Yisasi Kalaisi agile hulokiya vaita kea mage huta hamanepaune Tamakaya kanaleya hutama mainetama aliyama alisaya aliyateti kavela ali falote hutama neho. huta nehune.
2TH.3.13	Tagaya mukia tafu-tagana-gatama mage huta tamahanepaune kanale auava yamofena tamakaveno hutetama kasalo otamahaeno. 
2TH.3.14	Mani avopima kae-malona kea nagoa veamoya akave omalesayana Ma kanomo mani kavala nehie. hutama amakaienena tokaetama omaitama aluale maigeya amakayea hino. 
2TH.3.15	Tamakaya aniama hisia kanomofena Kefo kavaage hana kano mainane. hutama hu oatetama Taganatimoga mainane. hutama agu agesa amigeno agua aiyahae huno eteno kanale kate esie hutama hiho.
2TH.3.16	Anumayamoa tamaipa falu hisia yamona aepaa maineno mukia kanafina alu yana alu yana tamakaitema falote hisigenoa agaia tamaipa falu hisia yana tamamisie. Anumayamoa agola tamakaiene mukiamo-gatamaene tokaeno maisie.
2TH.3.17	Hapalitama nevaya avona alu kanomofe hugesa hugeno kae-malenegi nagaya Polona haenagalafa mani ke kanoa nagaini nayapiti kaena tamakaila hu falu fala hu nelamatoe. Mani avoma kaova augafa kea mukiama kae-malenoa avopina ania huna kae-malenoe.
2TH.3.18	Anumayatimoa Yisasi Kalaisia kayone hisaya yamaamona tamamisigeno tamakaienena maisie.
2TH.3.18	Kenia male hano hie.
2TH.3.18	Nagaini nagia Polonae.
1TI.1.1	Nagaya Polonae Timotigahe mani avona negaove. Anumaya Kotia tagu tamema aligati-mainea kanoene Yisasi Kalaisifema tametiti nehuna kanoene naumono maleteana nahapaiagena Aposolo kanoa mainoe.
1TI.1.2	Ani yafe Timotiga Yisasi kema kahanepauva yafe nagai nafane kana huka mainanageno Anumaya Kotia, Nelaafaene Yisasi Kalaisia, Anumayatiamoene hanau hugateana kayone hisana yaene kaipamoa falu kahaisia yaene kamisae huna nehue.
1TI.1.3	Masetoniama neuna kagaifena Efasusi kumate maiyo. huna hugatenoe. Anile maineka alu mono huge amave-lige nehisaya vayala mage huka hamapaiyo Mani kema haya kea ataleho. huka hamapaigeya ani havi monoamia nagoene ohuya atalesae huna ani kumatela katenoe. 
1TI.1.4	Ani vayamoya manimo kea haviya amakesa havi havi nehuya Tamage nehie. huya nehuya amakinagomogami amakia ayeya ayaaya kegefa afa ke nehuya amakesa haviya mo hamavige me hamavige nehae. Aniama haya kavamoa Yisasifena havitama tamakupi maletama akavema malesaya yafena tamaya ohugahie. Ani yafe Ataleho. huka hamapaiyo. 
1TI.1.5	Hamapaisanageya akave malesayana oniyama ohunea tamakupitila tamage hutama Yisasifena havitama tamakupi maletama tamametitima nehaya yana amegatila ohutama kanale yama humainea tamakuamoma hia kava hutama veamogamifena tamahau tamayamopafi tamahaino huna nehue. 
1TI.1.6	Nagoa veamoya mani kea neataleya yagaleya neuya afaa havigu havagu havigeyaga aliya amakupi maleteya Anumaya Koti kea akave nomalae. 
1TI.1.7	Ani vayamoya Anumaya Kotima kahegi kea huta falote hisuna veane maisune. huya hayanagi anima haya keyaga havilama huya nohavigi afaa Tamage nehune. huya nehae.
1TI.1.8	Anumaya Kotina kahegi keama havilama huta akavema malesunana kanale ke haneanagino taya hugahie huta ago havimainone. 
1TI.1.9	Kanale yama huya fatagoma humainaya veanehe mani kahegi kemoa ohunegi kefo kavama maiya nehuyama mainaya veanene, ke ohavi veanene, veganokano veanene, Anumaya Koti kema akave nomalaya veanene, kefo kavaagema maiya nehaya veanene, Anumaya Kotina amakaveno huteya hu haviya hu neataya veanene, nefanagi itaamonagi huno hamaeno nefalino, alu veanene hamaeno nefalia vayaenefe mani kea humaine. 
1TI.1.10	Moli yokalo teliliatete huya kumai kavama nehaya veanene, ve amafaluyaene moli yokalo nelaya vayaene, veama musufa yama huya vaya neamavalaya veanene, havigeage nehaya veanene, kaiyekema havi kanomote havigema hu neamataya veanene, Anumaya Kotina kanale keama neataleya kefo kava nehaya veamogamife kahegi malenea kea humaine. 
1TI.1.11	Tusia musema hisuna Anumaya Kotia mani kea agaia avayafiti huno tokiya hale-mainea ke, Yisasifena kanale mono kea, nagaila nahapaino hunategena tamakaila tamahanepauve.
1TI.1.12	Yisasi Kalaisia, Anumayatimona aliyamaa alisua yafe tokiyaa namigena muse hu neatoe. Nagaifena Kanaleya huno aliyania aligahie. huno huteno nagaila huyoginateneafene huna musena huneatoe. 
1TI.1.13	Nagaya nayona agai agia hu haviya huneatena kame kanoa mainena agaifena havilama huna nagupina omalenoa yafe agaya kalagi ainatene. 
1TI.1.14	Kalagi ainateteno Anumaya Kotia kanaleya huno kayone hu yamaa tusiya huno namigena Yisasi Kalaisienena ailokaena mainena agaifena nagupi malena nametiti nehua yaene nahau nayamopafima nenagea yaene namine. 
1TI.1.15	Tusia tokiyaage kea, mukia veamoya haviya amakupi malesaya kea mage huno humaine Yisasi Kalaisia kefo kavama nehaya veamogamina amaku amamemaa aligatigahe ma mopafina elavino emaine. 
1TI.1.16	Emaineanagina nagaya kefo kavama nehaya vayala amakasena kasagoya kefo kava uhagotena humainoa yafe agaitega esaya vayamogamina kalagi ainatenea kavala agesaya yafe Yisasi Kalaisia ako huno tusia kalagi anategeya mukia veamoya Tagaiene ani kalagi ailategahie. huteya agaifena haviya amakupi maleya amametiti huteya agola maige maige hisaya hamaimula aligahae. 
1TI.1.17	Anumayamoa mukia kanafina agola maige maige nehia Sauve Kanomoa ofaligahianagita tagaya agaila oagegahune. Anumaya agaiage mainea yafe veamogata agai agia alisaga huge huge nehisunageno mukia kanafina hale-mainea tokiya yamaa hanege hanege hisie huta hisune. Mani kea tamage.
1TI.1.18	Timotigae, nagai nafanemoga, nayona nagoamogamina Anumayamoa avayafiti kea kagaifena huno falotema humainea augafa ke menia ma avopima kaenama kamua kahegi kemoa hanegi ani kemona fatago huka akave malesanana ani keleti Satanienena tua hugane. 
1TI.1.19	Anumayamofema havika kagupi malenana yana tokiyaage huka atafa hulisanageno Anumayamo aufina kaguamoa Kefo yania omalene. huno hinageka kaugafa kava hugane. Nagoa veamogamina amakuamoma Aao. huno hia kene Anumayamo kene amakaveno huteteya Anumayamofema amametitima nehaya yamona ali haviya nehae. 
1TI.1.20	Ania humainaya veapitila tole kanolatamogani anakia Himeneusiene Alekasataene ani kavala haageno Satania kana hanaisia yana anamisigeana anakua aiyahae huana Anumaya Koti agia nagoene huana haviya ohisaa yafe Satani ayapi hunatenoe.
1TI.2.1	Nunamuna hagote yane. Tama yatafa hisaya yana hanea yafe Anumayamotega havinegetama tamakaima tamahaisia yafeene mukia veamogamima hamamaesia yafeene agai agi ayetama muse hutama havigesae. 
1TI.2.2	Ala sauve vayaene mukia kamani kava vayaene amaya hisia yafe nunamuna hutama havigesageno kanale ya huno fatago kavaage humatesigeta falu yapi maineta Anumayamo nehaiya auava kava nehuta alu aotage vaya maisuna yafe nunamuna hiho. 
1TI.2.3	Ani nunamuma hisaya yana Anumaya Kotia, tagu tamema ali negatia kanomo aufina tusia kanaleya huno tatesia kavale. 
1TI.2.4	Anumaya Kotia mukia veamogami amaku amamena aligatisigeya kelamage kea havilama huya havisaya yafena tusiya huno nehaiye. 
1TI.2.5	Anumaya Kotia nagoke kanoa agaiage maine. Mainegeno Yisasi Kalaisia, nagoke kanomoa ma mopafi veanemogatileene Anumaya Kotitegaene amunotifina heti-maineno nagopi alino ailokaelatene. 
1TI.2.6	Mukia veamogamina kefo yaamimoa alino hayagimategeya mainageno Yisasia anifinagati amavayu hisiafe miya ataleno agaia augafa hakino fali-maine. Anumaya Kotia huyogi-malenea kanafi mani yana taveli-maine. 
1TI.2.7	Taveliteno Yuta vea omainaya veamoya mani kea havisae huno Anumayamoa hamapaisua yafe huno nagaila yogi-malenea ne mainoe. Aposolo kano mainena manima kelamage kema hamapaisugeya haviya amakupi maleya amametiti hisaya yafe mani kea hu falote nehue. Mani kea havigea nohugi tamageage ke nehue.
1TI.2.8	Maa kavafe nenahaiye mukia kumatema nemaiya vayamoya kanaleya huya fatago huya maineya kea ovaiya amaipa havi yana ohuyama nemaiya vayamoya amayana alisaga huya Anumayamotega nunamu huya havigesaya yafe nagaila nenahaiye.
1TI.2.9+1TI.2.10	Anemoya maa huya maisaya yafe nenahaiye amakaiami amaugafa aliya ohaiya kenaage fai-lineya ako huya maineya vayamoya auluma hamaesaya yafena amaugafale konagali ya ali-malesaya yafena ohuya Anumayamo kema akave nemalaya veamogami auava kava huya maineya mai kayone huya maisae. 
1TI.2.11	Anemoya amakaiami amaugafa aliya ohaiya Anumayamo keagema havisaya yafe ako huya maineya kanaleya huya havisae. 
1TI.2.12	Vemoya anemogamina kavaami mainayanagiya anemoya Anumayamo kea huge amavelige hiho huna nohugi ako huya maineya ke haviya maisae huna nehue. 
1TI.2.13	Haviho Anumayamoa hagoteno Atamuna talo huteno haenagaa aala Ivina talo hu-malenea yafe anemoya ako huya maisae. 
1TI.2.14	Satania Ivina aye-vataga higeno Ivia Tamage nehane. huno nehuno hagoteno kefo kavala hu-maineanagi Atamua naa kavala ohune. 
1TI.2.15	Ohunegi aneyagamoya Anumayamofe haviya amakupi maleya amametiti nehuya nagoamogamifena hamau amayamopafi hamaisigeya maineya nafaneamia amatesageno Anumaya Kotia amaugafa aligatisie.
1TI.3.1	Mani kemoa kelamage ke. Yisasife haviya amakupi malenaya veatema kava yagaisia aliyate Hagote kano maisue. hunoma nehia kanomoa kanale aliyafekeya haumaine. 
1TI.3.2	Yisasife haviya amakupi malenaya anagatema hagote kava yagaisaya vayamoa maa augafa kava huya maisae. Kefo yamaama veamogami amaufima omalenesia kanoe. Aama nagoke atenesia kano. Agu agesale yagaino tokiyaage huno havi kavama hisia yafena aupa agesa nohavia kanoe. Natu veane alino kanale hu neamatesia kanoe. Kanaleyama huno Yisasi kema humave-nelisia kanoe. 
1TI.3.3	Havili neno aneginagi nohisia kanoe. Vayala havigu mohae mehae nohisia kanoe. Ke vai yana alino falote ohuno aipa kanale yapi nemaisia kanoe. Monema alisia yafena hagaa nohaesia kanoe. 
1TI.3.4	Ane nafanea kanaleya huno kava yagai-matesigeya agai agi alisaga nehuya agai ke ali hipoya hisageno kanale yama huno nemaisia kanoe. 
1TI.3.5	Ane nafaneyagaama kanaleyama huno kava noyagaisia kanomoa Anumaya Koti anagamogamitela kanale huno kava oyagaigahie. 
1TI.3.6	Meni kanoa Anumaya Koti nafanema haegafa emainesia kanomoa kava yagaisia aliyatela he otino. Havigu hetinunoa agaia augafa alino haisigeno Anumaya Kotia Satanina kaiyekema huteteno haeno fananema humainea kava huno ani kanomona ania augafa kava hutegahie. 
1TI.3.7	Nagoa yaenefe nehue Yisasi kema nohaviya veanenema vaiyatete nehisigeya ageteya Ma kanoa kanale fatago kano maine. huya hutesaya vayapiti kava vayala ali hetite hetite huo. Kanale yama huno omainesia vayama ali heti-matesanageya veamoya hu haviya humatesageno Satanima hanagi-malenea kalifumoa aupaa hateno amatafa huno havi kate amavaleno amateyafe nehugi amaketeka ali hetimato.
1TI.3.8	Yisasife haviya amakupi malenaya vayate kava aliya vayamoya ania huya kanale vayaage maisae. Fatago huya nemaiya vayale. Vagala kea ohu vayale. Havi lina neya aneginagi ohu vayale. Moneamihe amakesa havi havi ohu vayale. 
1TI.3.9	Anumaya Kotia Yisasifena falaki-mainea kemo aepaamofena haviya amakupi maleya atafa hu-lineya Anumayamo aufina amakuamoa kefo kavala nohisia vaya maisae. 
1TI.3.10	Hagotetama amakaila avame humatetama amakelama hutetama kefo yaamima omalenesiana kanaleya huya aliya vayala maisae. 
1TI.3.11	Aneamimoyaenena ania huya kanale ya huya maineya alumo kea aliya atifi mafi ohisae. Havi lina neya aneginagi ohuya efi efi huya fatago aliyamaage aliya maisae. 
1TI.3.12	Yisasife haviya amakupi malenaya anagate kava aliya alisaya vayamoya nagokema aami mainesigeya ane nafaneamia kanaleya huya kava yagai-matesageya amakai ke ali hipoya hisae. 
1TI.3.13	Yisasife haviya amakupi malenaya anagate kava huya kanale aliyama alisayana mukia veamoya amavagea haviteya kanaleya huya amakia alisaga hugahae. Alisagama hisayana Yisasi Kalaisife haviya amakupi maleya amametitima nehaya yafena kolia ohuya hetiya hu falote hugahae.
1TI.3.14+1TI.3.15	Mani avona nagaya negaena Aupaa mo kagesue. huna nagesaa havuanagi visua kaniama omalesigena aupaama ovisugeka ma avoma kaena kamua avopiti hapalika Anumaya Koti kema nehaviya anagama alitalu hisaya yupa kanaleya huya maisaya kavafe havisane huna mani avona kaena kahanepauve. Anumaya Kotia haimuaene mainegi tagaya agai anagaamogata alitaluma hisunagenoa tokiyaage tunage yosa kana hugahie. Mukia hanae yosama ali manu manu huno atafa hulinea kava hisigeta tagaya kelamage kea tokiyaage huta alisaga hugahune. 
1TI.3.16	Anumaya Kotia hufalote huno tahanepaiya auava yana tusia lamayo aisuna yane. Yisasia ma mopafi vaya augafa kalino efalote huno mainegeno Alu Aotage Avamumoa Lamage huno Anumaya maine. huno tahapai-maine. Ensole vayamoya agaila agageya vayamoya avagea huya alu kote kote mo huya falote hageno ma mopale kasagoya veamoya haviteya aliya amakupi maleya amametiti hageno Yisasia eteno ikapinaga nehaino tokiyaage hale yamona ali-maine.
1TI.4.1	Alu Aotage Avamumoa huhaleno mage huno humaine Anumayamo esia kanamoa eaupama hisiana nagoa Kefo Avamumoya havigema huya ayemavataga hisaya yafe ani vayamogami ke haviteya akave nemaleya Yisasifema haviya amakupi malenaya kea neatalae. 
1TI.4.2	Anima ayemavataga hisaya veala amakaiami amega amaugafafiti havigeage ke ali falote hageya kanale amaku amakesa akave omalegahae. Naama hisaya yafe amakuamoa Havi kavala nehae. huno kea ohuno maine. 
1TI.4.3	Naa vayamoya mage huya nehae Vemoya anea ali oatesae. huya humategahae. Anumaya Kotia kavela agaia talo humaleteno agai kema aliya amakupi maleya amametiti nehaya veamogamifena Muse nehutama alitama neho. hunoma talo humalenea kavefena nagoa veamoya amakaiami Oneho. huya kahegi-mategahae. 
1TI.4.4	Mukia yana Anumaya Kotia talo hu-malenea yana kanale yamaage hanegi nagoke ya kanoahena Oneho. huno ohuneanagita mukia yana muse nehuta alita nesune. 
1TI.4.5	Anumaya Kotima humainea kemoene Anumayamotega nunamu huta muse hu neateta havinegona yamoene Anumaya Koti aufina ani kavela alino kanaleya nehie.
1TI.4.6	Timotigae kahapai-mainoa kema kafu-kagana-gamina hamapaisanana Yisasi Kalaisina kanale aliya kanoa maigane. Yisasifema havika kagupi maleka kametitima nehana kemoa hagaage hinageka akavema malesanana tokiyaage kano maigane. 
1TI.4.7	Maigananagi Anumaya Kotina amaku amakesa haviya oaminaya veamoya nehaya manifena aneginagi kema hisaya kea ohavika Anumayamofekeya havika akave maleme maleme haiyo. 
1TI.4.8	Taugafamoma tokiya vaisia yana yokaloma lesuna yana kanale ya haneanagino osia kanaleya huno lahamaegahie. Lahamaegahianagi tagayama Anumayamoma nehaiya kavama huta maisunana meniene haenagaene ikapinaga haita maisuna yafe lahamaegahie. 
1TI.4.9	Mani kemoa tamagelafa huno nehiafe mukia veamoya havilama huya aliya amakupi maleya amametitia hisae. 
1TI.4.10	Haimuaene mainea Anumaya Kotia mukia veamogata kefo kavaage nehuna yapiti alino kalu hetaleno tagu tamena aligatigahe nehigi agaifema haviya amakuafi maleya amametitima nehaya veamogamina amaku amamena ago aligati-maine. Ani yafekeya tametitia nehuta taya mukiki huta aliyana nealune.
1TI.4.11	Menima kahapauva kea hamanepaika Maa hiho. huka amavelio. 
1TI.4.12	Nagoa vayamoya kagaifena Meni neya kanoa, afa kano maineanagita agai kea ohavisune. huya nahagi Ani kea ohiho. huka hamapaiyo. Anumaya Koti anagamogamina kaana amavene-lika fatago keage nehuka kanale kava huka vaiyatete nehuka vayakamogamina kagua neamamika hamamaeka Yisasifena havika kagupi maleka kametiti nehuka oniyaage ohunesia kagu kagesaene maiyo. Naa hisanageya kagai kakavela visae. 
1TI.4.13	Nagaya aupaa hunama omesugekahena veamogamina Anumaya Koti avopiti kea hapalika hu haleka hamapaigeya haviho. 
1TI.4.14	Mono note kava vayamoya kanute amayana maleya huyonegiya Anumaya Koti aliya kano maiyo. huya hugatageno Anumaya Kotia avayafiti hamapaigeya aune laga hageno Anumaya Kotia tokiya yamaa kaminegi ani yana oataleka aluya huka ani yateti aliyana alio. 
1TI.4.15	Anima kahapauva aliyana aluya huka alige-lige nehuka ani yafeke kagesa havi havi huka kanale aliyama alisanana veamoya negageya Menia kanale ya nehie. huya hugategahae. 
1TI.4.16	Kagaikaa maisana auava yakaaene Yisasi kema hamanepaina yaene atale yafenagi kava hume hume haiyo. Aniama hisanana Anumaya Kotia kagai kagu kamena alinegatino kagai kema nehaviya veamogami amaku amamena aligatisigeya kanaleya huya fatago kate ugahae.
1TI.5.1	Vayatamamo-gamina kea oamamakika negafama huneatana kava huka kanaleya huka ako humateka ania huka ali hetimato. Yaufa neyavemo-gamina kaganakamo-gamima hu neamatana kava huka ania humato. 
1TI.5.2	Alekanomo-gamina itakamoma hu neatana kava huka ania humato. Yauva anemogamina kasakamo-gamima hu neamatana kava huka ania humateka havi kagu kagesa ohavika Anumaya Koti aulela fatago hisia kava humato.
1TI.5.3	Keto aneyaga hamamaesaya vayama omainesayana kanale auava kava hu neamateka amaki alisaga huo. 
1TI.5.4	Nago keto amona agehoamopi nafaneamopi mainesayana ani anagamoya kanaleya huya hamaesae. Anumaya Koti kema nehaviya veamoya itaamoa nefaa nafaneyagaama hamamaenesia anonaa kanaleya huya hamaesae. Ani kavama hisagenoa Anumayamo aipamoa kanaleya hugahie. 
1TI.5.5	Nafaneamima vayaamima omainesia keto aneyagama amakaiamige maisayana hamamao huna nehue. Ani keto anemoya kanaleya huya Anumayamofe amakesa haviya Laya hugahie. huya amametiti nehageno Anumayamoa amakaima hamamaesia yafena nateene kegeene Anumayamotega ke huya havinegagi tamakaya amaya hiho. 
1TI.5.6	Amaya hugahayanagi nagoa keto anemoya Anumaya Kotifena amakesa ohaviya amakaiami amakuamoma nehaiya kavafe havi havima nehaya aneyaga hamaimuene mainayanagi fali-mainaya veamoya haya kava huya Anumayamo kea havilama huya nohaviye. 
1TI.5.7	Alu veamoya Yisasina amakua aminaya veafe Kefo kava nehae. huya ohisaya yafe ani keto anemo-gamina kanaleya huya hamamaesae huna mani kea kahanepaugi hamapaiyo. 
1TI.5.8	Nagoa veamoya amakaiami konaga afamoma kanale kava huya oamatesayana amakupima malenaya kea amakaveno huteteya tusia havi kava nehuya Yisasi kema ohavinaya vayamoyama havi kavama nehaya kavala agaseya tusia havi kavaage nehae.
1TI.5.9	Maa humainaya keto anemogami amakia kaetetama amaya hugahae sikisitia (60) kafu humainesaya alekanoa, nagoke ve kanoale fatago huya mainesagenoma fali-mainesia alekano-mogami amakiage kaeho. 
1TI.5.10	Amavagemoma kanaleyama humainesia anegi, kanale kavaage nehisaya keto alekanoyagagi, nafaneami kanale kava huya kava nehuya natu vayaene kanaleya huya neamateya, Anumaya Kotina amakua neamiya veala kanaleya huya kava hu neamateya, kana yama amakaite evayi hinageya aliya kanale hu neamateya, mukia aliyana kanaleya huya ali-mainesaya keto alekanomo-gami amakiage kaeho.
1TI.5.11	Yauva keto anemogamina amakia okaeho. Haenagaa Kalaisi aliyana neataleya alu vele umaisaya amaku amakesa havigahae. 
1TI.5.12	Ani kavama hisayana Kalaisi aliya aligahune. huyama hulokiya vai-malenaya kemona ago atalenaya yafe Havi kava humainone. huya amaipa haviya huyafenagi. 
1TI.5.13	Nago yaenena aliyana oaliya afaa maineya nokuyate vaineayeya umaiya-hai emaiya-hai nehuya alu veamogami ke huya atile male nehuya kanale ohunea keyagaene amakesafitila hugahae. 
1TI.5.14	Yauva keto anemoya alu ve aliteya nafaneami neamateya kanaleya huya kava yagai-maisaya yafe nagaila nenahaiye. Ania hisageya kame vayatimoya havigea tagaila hu otatesae. 
1TI.5.15	Nagoa keto anemoya Yisasi kema havisaya kaana neataleya Satani akavema nevaya yafe nehue. 
1TI.5.16	Nagoma Yisasife havino aguafi malenea amoa agaia tayamepima keto ama mainesiana kanaleya huno hamaeno kava yagaitesie. Havigu mono nopi malesaya monema omalesigenoa kana hamaugahigi vayaamima omainesaya keto anege alita amaya hisune.
1TI.5.17	Yisasina amakua aminaya vayate kava vayamoya kanale aliya nealiya Anumaya Koti ke huhaleya nehuya kanale keage hamapaisaya vayala Kanaleya huya amatesia kava nehae. hutama ani kavama haya anonaa amakia alisaga nehutama kanaleya hutama nagoene monea amamisae huna nehue. 
1TI.5.18	Anumaya Koti avopima kaemalenaya kemoa mage huno humaine
1TI.5.18	Pulumakamoa viti avina aiyaleti aye hagagema hisigetamahena amavayalela nofila okiho. Amatalegeya aliyaamia nealiya vaiyeya kavela neneya vaiyeho.
1TI.5.18	Mani kea nehuno nago kene mage huno humaine
1TI.5.18	Aliya veamoya aliyaamiletila anonaa miyana alisageno amategahie. huno humaineane.
1TI.5.19	Nagoke kanomoa Anumayamo aliya nealisia kanomofe Naa huno havi kava nehie. hunoma hisigetamahena kea ohaviho. Tolemoganifi tagufa vayamoyama tamahapaisagetamahena havitetama kaiyekea hutesae. 
1TI.5.20	Anumaya Koti aliya nealisaya veamoya kefo kavama huge huge hisagetama mukia mono note veamogami amaufi amavale-matetama amaku amakesa alitama fatago hisageya mukia veamoya ageteya koli hisae huna nehue.
1TI.5.21	Anumaya Koti aufiene Yisasi Kalaisi aufiene huno yogi-malenea ensole vayaigami amaufiene mage huna kahanepauve Anima kahapauva kemona akave nehuka veala alika fako faka ohuka nago kana kana huka mukia veala kagesa havi neamamika aliyakaa alio. 
1TI.5.22	Anumaya Koti aliya alisie. huka nehanafe nago kanomo anute kaya maleka ani aliyatela aupaa alika heti oato. Agelama huteka ali hetito. Havigu nagoa vayamogami kefo yaamimo kagaipi eyafenagi kagaya fatago kavakeya huka maiyo.
1TI.5.23	Mukia kanafina kaipa kagata neaigeka kali vaya kana nehanafe titafakeyamaagela oneka nofi alagamo tina osia negeno kaipamoa kanale hino.
1TI.5.24	Nagoa veamoya kefo kavakeya nehageno kefo yaamimoa ago efufute higeya kaiyekele umainagi nagoa veamoya falakiya kefo kavala maiya nehaya veanea haenagaa kefo yaamimoa efufute huno falote hugahie. 
1TI.5.25	Naa augafa kava huya kanale kava nehaya kavala mukiamogatamina fufu yate nelamakone. Fufutema nohia kanale kavamoa nagola fala okigahianagino mukia falotekeya huno fufu yate hugahie.
1TI.6.1	Yisasina amakuama aminaya veamoya, nofi humatageya afa aliyama nealiya veamoya, amatesia kava huya kava vayaamimo-gami amakia alisaga hisae. Alisaga nehuya keamia ali hipoya ohisageya veamoya neamakeya Anumaya Koti agia ali haviya nehuya Anumaya Kotiamimo kea akave nomalae. huya hugahae. 
1TI.6.2	Kava vayatamimoya Yisasina amakuama aminaya veama mainaya yafe Afaa nafunagana maineafe agai kea ali hipoya ohugahue. hutama ohiho. Ani kema ohisayana Yisasina amakuama aminaya vayatela afa aliya veane mainetama tamakuama aminayafe tamakaila kanaleya hutama amaya hisaya aliyaamia aliho.
1TI.6.2	Manima kahapauva kea kagaya Timotiga hamapaiyo.
1TI.6.3+1TI.6.4	Nagoa veamoya alu ke hisayana Anumayatia Yisasi Kalaisina kelamage keamona akave ohuya Anumaya Kotina haiya kava hiho. huya nohaya veala amakaiami amaugafa aliya nehaiya kanale amaku amakesa amakai amakupina tamage huno omalene. Omalenea yafe kema hisaya yafena ati neayeya Yisasi kehe ke vaiya nemaiye. Kema vaiya yapiti nago yana falote nehigeya mage huya nehae Agima haneafe ali haviya hugahe nehune. huya amakaiami keamimo tua hu neamategeya amakia hu haviya nehuya Havi kavala nehae. huya humatenayane. 
1TI.6.5	Kelamage kemoa ago amakekani-mainegeya kea vaige vaige maiya nehae. Ani veamoya amakesafiti mage huya nehae Anumaya Koti kemona akave malesunana kuafenotimoa ali kasago hinageta kanaleya huta maigahune. huya tusi yate havi amakesa havimainae.
1TI.6.6	Havi amakesa nehaviyanagi tamage tagaya Anumaya Koti ke akave nemaleta ali-mainona yafeke muse nehuta Alu yaenena nagoene alisune. huta nohuna yafena tusia muse huta maigahune. 
1TI.6.7	Ehema itatimoya latageta mainonana nago yana alita omenone. Tagaya falisuna yupa nago yana eteta alita ougahune. 
1TI.6.8	Ani yafe Kenatiene kavetiene hai hane. Taipamoa kanale nehinageta kanaleya huta maigahune. huta hisune. 
1TI.6.9	Kanaleya huta maigahunanagi Mone afenoti alita kasago hisunema. haya veala ani yamoa Kefo kava hiho. huno aye-mavataga hisigeya hanagimalenea kalifufi hemaleneya amaugafa ali haviya hisia yafe aneginagi yapi asaga hulaviya kefo kavaage hisaya yaamimo ayegeamategeya ali haviya humatesigeno amaugafa amakata aigahie. 
1TI.6.10	Mukia monehema muse nehaya kavala mukia kefo kavamona aepaa hane. Ani kavamoa haga nehamaigeya nagoa veala Yisasife haviya amakupi malenaya kemona ago atalageno amaipamoa tusia kanaage hamau-maine.
1TI.6.11	Kagaya Timotigae Anumaya Koti kema akave nemalana kanomoga mukia ani kefo yana neataleka fatago kavaage hisana kagesa havika maineka Anumayamoma nehaiya kavaage nehuka Yisasife havika kagupi malenana yana atafa hulineka veafena kahau kayamopafi kahaino. Tokiya vaisana yana atafa nehuka mailava huka ako huka maiyo. 
1TI.6.12	Aluya huka Yisasifema kagupi malenana kemona atafa hisanafe Satanienena kanaleya huka tua nehuka Anumaya Koti akave neuka agola maige maige hisana kahaimula atafa huo. Mukia veamogami amaufima Yisasifena havina nagupi malenoe. huka hu falotema humainana kanafina ani agolama maige maige hisana kahaimula aligane huno humainea yafe Anumaya Kotia kagaila ago huno yogi-malene. 
1TI.6.13	Anumaya Kotia mukia yamogami hamaimu aepama mainea kanomo aufina hulokiya vaina kahanepauve. Ala kava kanomoa Potiasi Pailatia Yisasi Kalaisina kaiyekema hu neategenoa Yisasi Kalaisia kanaleya huno kelamage kea huno falote humainea kanomo aufina mage huna hulokiya vaina kahanepauve. 
1TI.6.14	Anumaya-moma kahapai-mainea kea nehavika ani kavaageya veamogami amaufina hume hume haiyo. Aniama hisanageya veamoya Havi kava nehie. huya ohugahae. Ani kavakeya hume hume nevisanageno Anumayatimoa Yisasi Kalaisia esie. 
1TI.6.15	Agaiama malenea kanama falote hisia yupa Anumaya Kotia Yisasina hutesigeno eteno elavisigeta agegahune. Tokiyaage huta tusia muse hutesuna Anumaya agaiage mukia yana kava yagaino maine. Anumaya Kotia mukiama uhagote mainaya sauve vayamo-gamina agaiage amakaseno ala sauve kanoamia maine. Ala vayamogamina agaiage amakaseno ala kanoamia maine. 
1TI.6.16	Anumaya Kotia ofalino agola maige maige nehia kano maine. Agaya tusia hale yapi maineafe mopafi veala mo aupa ohuteasine. Nago kanomoa agaila oagenegi tokiyatia omaleneanagita agaila oagoteasine. Agaya agaia ala kava kano agola maige maige huno agola kava kano maisie huta agia alisaga hisune. Mani kea tamage.
1TI.6.17	Kuafenoamima kasagoya hanea veamoya ani yaamihe amaugafa aliya ohaisae. Fanane hisia kuafenoamihe amametiti ohisagi Anumaya Kotima mukia muse nehuna yama neamamia kanomofe haviya amametiti hiho huka amaumonola malo. 
1TI.6.18	Mukia kuafenoamima hanesia veamoya kanale kava nehuya vayamogamina monene amaya hisae. Vayaamimofe hamau humateya vaya kaikai vea maisae. 
1TI.6.19	Ani kavama hisayana kanale kavaage yayaga aliya halaya hu-maleneya haenagama ikapinaga haiya maisaya no avana huya tunage yosa neayeya kanale hamaimula atafa hu-lineya maige maige hugahae.
1TI.6.20	Vaeha Timotigae kaminea aliyana aluya huka aunevaika kava neyagaigeno Anumaya Kotia ohunea kea afa kegi ohavika kakaveno huto. Nagoa veamoya Tagaya ke havilama nehuna vea mainone. huya havige huya hisaya veamogami kea ohavika kakaveno huto. Naa augafa kemoa Anumaya Kotina kamea maine. 
1TI.6.21	Nagoa veamoya amakaiami kema haviya akavema malaya yafe Anumaya Kotife havita tagupima malenona kea ago neatalae.
1TI.6.21	Anumaya Kotia kayone hisia yamaa kaminageno kanaleya huno kaya hisie huna nehue.
1TI.6.21	Kenia male hano hie.
1TI.6.21	Nagaini nagia Polonae.
2TI.1.1+2TI.1.2	Nagaya Polonae Timotigahe aluya huno nenahaiya nafanenimogahe mani avona negaove. Yisasi Kalaisiene tokaetama maisunana Maige maige hisuna tahaimula tamamigahue. huno hulokiya vai-malenea kema havisaya yafene huno Anumaya Kotia haiya kava huno nagaila huyogi-maleteno Aposolo kanoa hunatene. Kagaya Timotiga Anumaya Kotia Nelafaene Yisasi Kalaisi Anumayatimoene kagaifena hanau hugateana kayone hu yaene kaipa falu kahaisia yaene kamisae.
2TI.1.3	Nagaila naginagomoya hu-mainaya kava huno naguamoa nahapaigena ani kate neuna Anumaya Koti aliyana nealina nateene felugaene kegeene kagaila kaya hisiafene huna Anumayamotega muse huna nunamuna huna havinegoe. 
2TI.1.4	Kagaya avima atana yafene huna nagesa havinegamina kagaila kagesua yafena aluya huno nenahaigena kagesugeno naipamoa tusia musena hugahie. 
2TI.1.5	Kagehokamoa, Loisiene itakamoa, Yunasiene Yisasife haviana anakupi maleana anametitia hu-mainaa kava kagaya ania huka Yisasife havika kagupi malenane huna nagesa havina negamue. 
2TI.1.6	Naa hu-maineafe nagayama kagai kanute nayama malogeno Anumaya Koti aliyamona tokiya yamaa kamigeka ali-mainana tokiya yana fufu hisanageno kanale anefe tesigeka ani aliyana oataleka alige-lige huo. 
2TI.1.7	Anumaya Kotima laminea Avamumoa koli hisuna tagu tagesa notamiafe tagaya tokiya yamaaene kanaleya huta veanea tagua neamamita tagu tagesalema kava yagaisuna tokiya ago tamine.
2TI.1.8	Anumayatimo ke huka falote hisana yafena kagayea ohinageka kolia ohuo. Nagaya keama huna falote nehugeya kina nopi natenaya yafena kagayea ohuo. Anumaya Kotia tokiyaa kaminegeka Yisasina kanale keama hana yafe kagaima kana yama kamisageka nakaiene tokaetaa aligahue. 
2TI.1.9+2TI.1.10	Anumaya Kotia kefo kava huna yapiti tagu tamena alino katigeta alu aotage anagaa maisuna yafe tagaila huno yogi-malene. Tagayama kanale humainona yafene huno huyo okinegi agaia agesa haviteno haiya kava huno kayone hulategahe ani kavala humaine. Ikaene mopaene falote ohunegeno Yisasi Kalaisia Kayone hulamategahue. huno agesaa havimaineanagino menia Yisasia efalotema humainea yateti taveli-maine. Tagayama kefo kavama huna yamo anonaa Yisasi Kalaisia alia yafe tagu tamena aligatiteno fali yamo tokiyaa ago ali hano hu-taleteno ofalita agola maige maige hisuna tahaimula tamiteno umaige maige hisuna kaana ago taveli-maine.
2TI.1.11	Nagaya Yisasina kanale kea huna falote nehuna huge amavelige hisuafene huno Anumaya Kotia nagaila huyogi-malegena Aposolo kanoa mainoe. 
2TI.1.12	Ani yafe nagaila ali haviya hunatayanagi nagaila lamage huno nagayehena ohuna Anumayamofe havina nagupi malena nametiti humainoa kanomofena ago havilama humainoe. Agaia naminea aliyanagino auvainenateno kanaleya huna alisua yafe Nagaila nahamaegahie. huna nagesa havimainoe. Ani kavala nehinageno Yisasia ikapinagatima eteno elavigahie huna nehue. 
2TI.1.13	Naa huo huna hu-kavelina kahapai-mainoa kelamagea akave malo. Kagaya Yisasifena havika kagupi maleteka Yisasi Kalaisina kaipa amineka veafena kahau kayamopafi kahaisigeka kahapai-mainoa kea akave malo. 
2TI.1.14	Kagaya Anumayamo kelamage kea fatago huka hamapaiyo. Alu ke ohisana yafe kava huo. Taguafima mainea Alu Aotage Avamuamoa kelamage kea kaminageka ani aliyamona kava hugane.
2TI.1.15	Kagaya ago havimainane Esia kotega mainaya veamoya nagaila ago natalenae. Ani vayapitila tole kanolatamogani anakia Fiselasiene Hemosenisiene nagaila ago natalenaa kea ago havimainane. 
2TI.1.16	Onesifolasia mukia kanafima kanale yama huno naipa ali falu humainea yafena Anumayamoa Onesifolasiene agaia afamoene kanaleya huno amaya hisie huna Anumayamotega havinegoe. Nagaya kina nopima mainoa kea haviteno agayea ohunegi afaa nahamae-maine. 
2TI.1.17	Naa huteno Lomu kumate evayi huno tusiya huno nagaifena natiyemaino yemaino nageno ali falote humaine. 
2TI.1.18	Naa kavama humainea yafena Anumayamotega mage huna havinegoe Yisasima esia kanafina agaifena hau huteteno kalagi aitesie. huna nehue. Efesusi kumatela kanaleya huno naya humainea yafena kagaya ago havimainane.
2TI.2.1	Nafanenimoga mukia yupa Yisasi Kalaisiene tokaeka mainana yafena atalegeno kayone yamaa kaminenageka mai lokiya vaika maiyo. 
2TI.2.2	Maineka mukia veamogami amaufima huhalenama hamapai-mainoa kea nagoenema efi efi huya kanale aliya nealiya veamogamina hamapaisanageya ani veamoya alu veamogamina hamapaisae.
2TI.2.3	Kagaya Yisasi Kalaisina kanale ati kanoamoga aliya nealina yafema hu haviya hu negataya yafena mai lokiya vaika maiyo. 
2TI.2.4	Ati vayamoya amakaiami kava kanoamimo muse humatesifa huya alu aliyana oaliya alu kehena nohamaiye. 
2TI.2.5	Nago yaenena maa humaine oagase aagase huya yokalo nelageno nago kanomoa hagoteno agaseno umaineanagi ani yokalomo kahegi keama akave omalesiana kanale anona miyamaa oaligahie. 
2TI.2.6	Nago yaenena maa humaine nagoamoya hoya aliyana tusiya huya nealigeno hoyaamifi kavemoa nena hutegeya hagoteya kanale nenaa aligahae. Aligahagi Anumayamoa ania huno anonatia tamigahie. 
2TI.2.7	Tamigahigi mani kea havilama huka havisanageno Anumayamoa agaia ani mukia yamo aepaa kahapaigahie.
2TI.2.8	Yisasife kanale ke huna falote nehua kemoa Tevitina aginagomoa Yisasi Kalaisia fali-mainefitima heti-mainea yafena nagayama huhalena nehua kehena kagesa havi havi huka maiyo. 
2TI.2.9	Ani kema huna falote hu-mainoa keleti nagaila aliya haviya hunateteya kefo kavama nehia kanomoma hutenaya augafa kava hunateya kina nopi natayanagi Anumaya Koti kemona kina nopina oategahayanagino mukia mopalega ute ete hugahie. 
2TI.2.10	Ani yafe mukia Anumaya Kotima huno yogi-malenea veala Yisasi Kalaisiene tokaeya maisagenofena Anumaya Kotia amaku amamena aligatisigeya agola maige maige huya tokiya hale yapi maisaya yafe nagaya naugafa nagata neaigena mailava huna mai lokiya vaina mainoe. 
2TI.2.11	Tamagema humainea kemoa mage huno humaine
2TI.2.11	Yisasiene tokaeta fali-mainenutahena agaiene tokaeta hetita maigahune. 
2TI.2.12	Huhaviya hulatesaya yapina afaa lokiyama vaita mailava huta mainuta haenagaa Yisasiene ala sauve vea talo huta kava yagaita maigahune. Tagaya agaima takavenoma hutesunana agaienena tagaila ania huno akaveno hulamigahie. 
2TI.2.13	Tagaya agaiama humainea kea takavenoma huteta havita tagupi maleta tametitima ohisunagenoa agaiama hu-malenea kegino kelamage kano maineanagino ani kea oatalegahie.
2TI.2.14	Anima humainoa kehena amakesa huhagalo humateteka Anumaya Koti aufina mage huka humakesa huo. Anumaya Koti kehena kea ovaiho. Ani kehema kema nevaiya kemoa haviya veamogamina amaya nohigi amaku amakesa alino haviya nehie. 
2TI.2.15	Anumaya Koti aufima hetisana yupa kagai aliyafena muse hugatesia yafena Anumayamona kanale kelamage kemona aepaa havi fatago huka kaya mukiki huka hu falote nehuka kagayea ohino. 
2TI.2.16	Nagoa veamoya Anumaya Kotina nohaiya kea, afa keyagama, mohu mehu hisagekahena ani kavama hisalega ovuo. Ani kema nehaya veamoya Anumaya Koti kea amakaveno hutesaya kate amavaleya nevae. 
2TI.2.17	Ani kema haya kemoa tusia havi amamumoma leno alakefama nehia kava huno ani keamimoa ali haviya nehamaiye. Ani kema hamanepaiya vayapitila tole kanolata mainae anakia Himeneusiene Filetasiganie. 
2TI.2.18	Ani kanolata-mogania Anumaya Kotina kelamage keamo kaana neataleana mani havigea mage hae Agoma fali-mainaya vayala hetiya maisaya kanamoa ago vayi humaine. huana nehuana Nagoa veamoya fali-mainesafitila he otigahae. huana humainaa keleti nagoa veamoya Yisasife haviya amakupi maleya amametitima haya yamona ali haviya nehae. 
2TI.2.19	Haanagi Anumaya Kotia mono nomaa kisia yafe tokiyaage anumaya yosa aye-malenea yosale mage huno kae-maleneane
2TI.2.19	Anumayamoa agaia veamogamina ago amakelama huno amake-maine. huno humaine.
2TI.2.19	Nago kene mage huno kae-maleneane
2TI.2.19	Nagaya Anumayamona nafanea mainoe huya hisaya veamoya kefo kavala amakaveno hutesae. huno humaineane.
2TI.2.20	Nagola ala nopina alua augafa yopayaga hane. Nagoa kanileta yafateti talo humale yaene tokiya yafateti talo humale yaene yosaleti talo humale yaene mopaleti talo humale yayagaene hane. Nagoa yopa kanale aliya alisaya yafe talo hu-malenagi nagoa yopayaga tagaye hisuna augafa aliya alisaya yafe talo hu-malenae. 
2TI.2.21	Ani yopayaga aliya alisayafene huya talo humalenaya kava huno tagaila kanale aliya alisuna yafe talo hulatene. Nago kanomoa agaye hisifa kefo kavaama ataleteno alu aotage kanoma maisiana Anumaya Kotia Kanale aliyania aligane. huteno talo tala huno ani aliyatega atene. 
2TI.2.22	Neyavemoya haya kava huka age kahaye hisana kagu kagesa ohavika kakaveno huto. Maifalu ohuka fatago kavakeya nehisanageya oniyaami omalenesia amakualeti nunamu nehisaya veamoyaene Anumayamofena havitama tamakupi nemaletama tamafu tamakanafena tamahau tamayamopafi nelama-hainagetama tamaipa falu yapi maisaya yafe tamaya mukiki hiho. 
2TI.2.23	Naa nehuka havi amakesa haviya aifonafo ke huya ke nevaiya mo hu me hu kema nehaya veanenena to okao. Ania augafa kefitila tu hisaya yana falote nehia yafena ago havimainane. 
2TI.2.24	Anumayamo aliya anagamo-gatama kea ovaitama kanaleya hutama mainetama veamogamina kanaleya hutama ali kayonea humatetama mailama hutama mainetama kanale keage hamapaisae. 
2TI.2.25	Ani kavama nehuya kekaama ohavisaya veamogamina ali kayone huka kanale kaana amave-lisanagenoa Anumayamoa veamoyama havisaya yafena amakua alino aiyahae hinageya kanale kelamage kea havisafi? 
2TI.2.26	Satania agai kema akave malesae huno amatafa huno hanagi malenea kalifumoa ago hategeno Anumaya Kotia alino kalu hematesigeya ani veamogamina amakesamoma aihagalo hamaisigenoa kanaleya huya fatago kate ugahae.
2TI.3.1	Ma yafe tamakesa havi havi hutama maiho. Yisasia egahema hisigenoa tusia kanaage yayaga falote hugahie. 
2TI.3.2	Ani kanafina maa hugahae. Veamoya amakaiamihekeya hamaugahie. Mone alisaya yafe aluya huno hamaugahie. Amakaiami amaugafa aliya haiteya Ala vaya mainone. huya hugahae. Anumaya Kotiene anagaamoyaenefena hu haviya humategahae. Itaamo-afoamogami kea ali hipoya ohugahae. Nagoa yafena huya musena ohuya kefo kavaage maiya hugahae. 
2TI.3.3	Amakaiami anagaamimo-gamifena amakesa haviya oamamiya kefo kavaamia aige-amateya atale oamateya kea aliya atifi mafi huya amakia hu haviya hugahae. Amakaiami amaku amakesalela kava yagai lokiya ovaiya hamaye hu yana aupaa akave nemaleya fatago kavafena ohamaugahie. 
2TI.3.4	Havigu ke nehatageya anagamimo-gamifena kame vayaamia hamapaigahae. Amakesa ohaviya aupaa kefo kavala nehuya tusiya huya amaugafa alisaga nehuya tusiya huya hamayema hisia yafena havime havime nehaiyanagi Anumayamofena nohamaiye. 
2TI.3.5	Ani veamoya mage huya nehae Tagaya mono kea nehavune. huya nehayanagi havigea amegati nehuya Anumaya Kotina tusia tokiya yamaa amakaveno huteya aliya vai oayegahae. Ani kavaagema hisaya veanenena tokaeka omaika aluale maiyo. 
2TI.3.6	Na kavama nehaya vayapitila nagoa vayamoya alu veamogami nopi haisageyahena ani nopi anemogamina kanale amakesa omaleno afaa havigu amakesale maineya kefo kava nehuya amatafama hayana kanaage nehamauno higeya maiyana alu kefo yaenefena amakesa nehaviya anene ke hageya aupaa amakaya Tamage nehae. huya ani keamia ali hipoya hageya ani vemoya ani anemo-gamina amatafa huya amaku amakesa ali haviya nehae. 
2TI.3.7	Ani anemoya mukia kea havigu afaa nehaviya kelamage kea neataleya aliya amakupina omalenae. 
2TI.3.8	Omalageya ani havi vayamoya nayona Isipiti kotega tole kanolatana Yanesiagi Yapalesigania humainaa augafa kava humainae. Ani kanolatana Mosesena aliana havi ya huana anakaveno hutenaa augafa kava huya mani havi amakesa hanea vayamoya kelamage kemona amakaveno huteya Anumayamofena amegati haviya amakupina omalageno Anumayamoa ago ama-taleneane. 
2TI.3.9	Amatalegeana nayoma Isipiti kotega kanolatana havi auava kavala haageya anakelama humainaya augafa kava huya mani vayamo-gamina amakelama nehuya Kefo kavaage maiya nehae. huya humatesageno aliyaamimoa ala ohugahie.
2TI.3.10	Nagaya naa augafa kanoa omainogeka kagaya Timotiga mukiama humainoa kavala ago age-mainane. Nagayama hamanepauva kene nemauva auavaene mukiamo-gamifema nenahaiya yamona aepaaene Anumayamofe havina nagupi malena nametiti nehua yaene ago age-mainane. Nagaya kanaleya huna mainena veala ako huna mailama huna veafena nahau nayamopafi nenagea kavaene ago age-mainane. 
2TI.3.11	Yisasi kema nehua yafene huya nagaila ali haviya hu-natageno nagata aiyanagi mai lokiya vaina mainoa yana ago age-mainane. Atiyoku kumateene Aikoniamu kumateene Lisitala kumateene nagaila aluya huya hu haviya hunatayanagi Anumayamoa nagaila naya huno naugafa ali-gatigena ofalina mainoe. 
2TI.3.12	Ofalina afaa mainogi tamage mukia Yisasi Kalaisiene ali lokaeya fatago huya maisaya veamo-gamitela hu haviya hulamatesaya yamoa falote hugahie. 
2TI.3.13	Falote hugahigi kefo kavama nehaya veanene vagala nehaya veanene tusiya huya havi kavala nagoene hugahagi Satania aye-mavataga hisia yateti veala aye-mavataga vatagoa hugahae. 
2TI.3.14	Hugahagi kagaya aniama haya kavala ohuka kahapai-mainona veamogatina agoma tage-mainana yafena kava nehuka agoma kave-ligekama havika kagupi maletafa humainana kemofena kagesa havilama huka maiyo. 
2TI.3.15	Osi nafane kanoama mainana kanafina Anumayamo avopima kae-malenaya kea ago havimainane. Ani kemona havika Yisasi Kalaisifema havika kagupi malesanana kagaila kagu kamena aligatigahie huya kae-malenaya kea kave-limainae. 
2TI.3.16	Mukia Anumaya Koti avopima kae-malenaya kemoa Anumaya Kotia agaia veaamona hamapaigeya kae-malenayafe mukia mani kemoa kanaleya huno fatago kavala lave-nelino kefo kava hu yafene huno ke nelama-kino kayagi-mainea yana ali fatago hutama vaiyesayafene huno kanale kaana tave-nelie. 
2TI.3.17	Tave-nelino Anumaya Koti aliyama nealisia kanomoa mani kea havino kanale huteno fatago huno talo tala huno mukia kanale aliyana aligahie.
2TI.4.1	Yisasi Kalaisia fali-mainaya veanene afaa mainaya veanene kaiyekema hulatesia yafeene Yisasia agaiama kava yagaigahema ikapinagati eteno elavisia yafeene Anumaya Koti aufiene Yisasi Kalaisi aufiene tokiyaage ke huna kahanepauve. 
2TI.4.2	Kanale kanafiene havi kanafiene veamoya havisaya kanafiene ohavisaya kanafiene Anumayamo kea aluya huka kaula ofaeka huge huge huka hamapaiyo. Maigayetama maiho. Kefo kavama nehaya yamona anonaa aligahae. huka yuna kefiti vase huka hamapaiyo. Ani kavama hisana yafena kasalo okahaenageka mailava huka maineka kanale kea huhaleka hamapaiyo. 
2TI.4.3+2TI.4.4	Nagi haenagaa veamoya kelamage kea ohavisaya amakesa haviya amakaveno huteteya amakaiami hamaisia kema havisaya yafe amakesa haga neneya kasagoya vayayaga kanale ohunea kema hamapaisaya yafe amavale-mainae. Aniama haya yafe menia kaula ofaeka aluya huka kanale keage hamapaiyo. amakaiamima hamaisia kema hisaya vayate alu vayamo ke alu vayamo ke haviya havigema haya amavagea havigahae. 
2TI.4.5	Kagaya mukia kanafina kagu kagesale yagai lokiya vaika maiyo. Kana yama kagaipi falote hisigeka mailava huka maiyo. Yisasina kanale keama huhaleka hisana aliyana nealika mukia Anumaya Kotima kaminea aliyakaa mukia alivayayo.
2TI.4.6	Kagaya age-mainane nagaya Anumayamo aliya nealuanagiya nahaesageno kolania lavisigena ma mopa neatalena falina visua kania ago falote humaine. 
2TI.4.7	Satanienena kanaleya huna ago tua hu-malenoe. Anumaya Koti naminea katela ago naiyage naiyage huna evayima huo hunoma humainelela ago evayi humainoe. Anumayamo aliya alina agai kema havina nagupi malena nametiti humainoa yania oatalenoe. 
2TI.4.8	Oatalenoa yafe Anumaya Kotia kanale anona yania natene. Fatago huno kaiyeke hulatesia Anumayatimoa kaiyeke hulatesia kanafina Fatago kano mainane. huno hunateteno aliyamaa ali-mainoafe kanale anona yania namigahie. Ani anonaa nagainigela oaligahugi mukia veama Anumayamoa etenoma elavisia yafe muse nehuya agava nemaiya veanene ani anonaa aligahune.
2TI.4.9	Kaiyayeka nakaitega aupaa eno. 
2TI.4.10	Nago kanomo agia Timasie ma mopafi yafe haigeno nagaila nenataleno Tesalonaika kumate umaine. Nako kanomo agia Kalesenie Kalesia kotega vigeno Taitasia ania huno Talamesi kotega nataleno umaine. 
2TI.4.11	Nago kanomo agia Lukue agaiage nagaienena maine. Makia kanaleya huno naya hugahigi kagaya avale-lineka eno. 
2TI.4.12	Nagaya Tikikusina ago hutogeno Efasusi kumate umaine. 
2TI.4.13	Nagaya yasi siotania Taloasi kumate Kapasi nopi atalena emainogi nealika avoniaene yagamo augafaleti talo hu-malenea avofena aluya huno nenahaigi alika me namio.
2TI.4.14	Haesa kapale aliya nealia kanomo agia Alekasatae nagaila nagia alino haviya hunateanagi Anumayamoa anima humainea kava huno agaila anona yamaa havi yana amigahie. 
2TI.4.15	Aluya hutama agaifena kaye ho. Tagayama humainona kehena tusiya huno hai vai-mainea kano maine.
2TI.4.16	Ehema kaiyeke hunatageya nagoa veamoya naya hisaya yafe nagaienena hetiya omaiya natalagena nagainige heti-mainoe. Nagaima nataleya ufuma humainaya yafena Anumayamoa anonaamia havi yana oamamisie huna nunamupiti havinegoe. 
2TI.4.17	Vayamoya nagaila natalayanagi Anumayamoa naya huno nagaiene hetino tokiyaa namigena mukia Yuta vea omainaya veamoya havilama huya havisaya yafene huna Anumayamo kea huhalena hugeya ani kaiyekema hunataya vayamoya kaveage afua laiyonimoma hia kava huya naugafa anitaga huya negahe hayanagi Anumaya Kotia naugafa aligati-maine. 
2TI.4.18	Anumayamoa ani kava huno mukia havi kava hugahe haya yapitilagi nagaila nau nevaino nagu namena aligatiteno agaia ikapinaga kavama hu-mainelega navaleno nategahie. Ani yafe Anumayamo agia alisaga nehuta agai agigeya agola alisaga hume hume haisune. Tamage.
2TI.4.19	Kagaya Palisilaene Akuilaene Onesifolasina agaila nomaafi mainaya anagaaene nagainia hu falu fala kenia humato. 
2TI.4.20	Nago nafanemo agia Elasatusie Kolini kumate atalogeno mainegeno Talofimasia kali aligena Mailitusi kumate atalena emainoe. 
2TI.4.21	Kagaya havigu mainesanageno yasiage ikana evayi huyafenagi evayi ohunesigeka kaiyayeka ago eno.
2TI.4.21	Mukia lafu-taganayaene Yupulusiene Putenisiene Linusiene Kolotiaene felugae huya hu fulu fala hunegatae.
2TI.4.22	Nagi Anumayamoa kagaila kagu kagesafi maineno kayone hutama maisaya yana tamamisie huna havinegoe.
2TI.4.22	Kenia male hano hie.
2TI.4.22	Nagaini nagia Polonae.
TIT.1.1	Nagaya Polonae Anumaya Koti aliya kano mainoanagina Yisasi Kalaisina Aposolo kanoa mainena mani avona kaena Taitasiga negamue. Anumaya Kotia hapali-malenea veala agaife haviya amakupi maleya amametiti huya kelamage kea havilama huteya Anumaya Koti aulagafina fatago huya maisayafene huno hunatene. 
TIT.1.2	Anima haviya amakupi maleya amametiti nehaya yafena kelamage kemona aepaamoa mage humaine Anumaya Kotia, havigea ohu kanoe, mukia yana talo ohuneno Agola maige maige hisaya tamahaimula lamamigahue. huno hu lokiya vaino hu-malene. 
TIT.1.3	Hu-maleteno haenagaa agaia hu-malenea kanafi Anumaya Kotia, tagu tamena aligati-mainea kanogino, Mani kea hamapaiyo. huno nayapi maleneanagina mani kea huhalena hamapaitogeno efufute huno falote humaine.
TIT.1.4	Taitasiga, Anumaya Koti keleti katenoa nafanenimoga, taametiti nehua yatiamoa nagoya humaine huna mani avona kaena negamue. Anumaya Kotia Nelaafaene Yisasi Kalaisia, tagu tamema aligati-mainea kanoene, kayone hu yaene kaipamoa falu hisia yaene kamisae.
TIT.1.5	Kanale ohunea yama ali fatago hisanafeene mukia kumatefe kahapai-mainoa kava huka soka vayala mukia kumatela ali heti-matesanageya Yisasi anagatela yagaisayafe Kaliti kumatela katalogeka mainane. 
TIT.1.6	Maama nehisaya vaya ali heti-mato. Kefo yamaama veamogami amaufima omalenesia kanoe. Aama nagoke atenesia kanoe. Nafaneyagaa Yisasife haviya amakupi nemaleya neamafagami kehe Aao. huya nohisaya nafaneyagaamima mainesia kanoe. 
TIT.1.7	Soka kanomoa Anumaya Koti aliya alisiafe mukia veamogami amaufina kefo yamaa omale kano maisie. Kea ohavino agaia augafa alino ohai kano maisie. Aupaa hai ovai kano maisie. Havili neno aneginagi nohisia kano maisie. Veala mo hamae me hamae nehisia kanoa omaisie. Havige huno mone alisia yafema nohaisia kanoe. 
TIT.1.8	Natu vaya alino kanaleya hu neamatesia kano maisie. Kanale auava yafema nehauno akave huno agu agesale yagai lokiya vaino maisie. Fatago kano alu aotage kanoa maineno augafa ageno hayea nohisia kano maisie. 
TIT.1.9	Agaiama kelamage kema havilinesia kea atafa huno atalako hulineno nagoa veamogami amaku amakesa ali lokiya vaisiafe ani kea hamapaino kema naneka neaisaya veamogamina Havige nehae. huno ani kea hamapaisigeya havigeamihena amakaye hisae.
TIT.1.10	Tamage kasagoya veanea ke ohavi veane mainae. Ani veanemoya kemona aepaa ohuya afa keage maiya nehuya havigeage yaamileti mukia veamogamina aye-mavataga nehae. Aniama nehaya veala nagoa kasagoya Yuta vayamoya Tamaugafa laga hiho. huya humainae. 
TIT.1.11	Nehagi mani kema nehaya vayala Naa kea ohiho. huka kahegi-mato. Ani vayamoya moneamia havige hamapaiya yateti nealiya nagoa veamogami afamoamiene amaku amakesafima hanea kea ali haviya nehae. 
TIT.1.12	Nehagi nagola Kaliti kumate kanoa, aune laga nehia kanomoa, mage huno humaineane Kaliti kumate veamoya havigea tusiya huya nehuya afai afu kana huya ke ohavi veanea felu maineya kaveage nege nege nehaya veane mainae. huno hu-maineane. 
TIT.1.13	Lamage hu-maineafe kemama-kisanageya amametiti humainaya kemona atafa huya ali-talako hisae. 
TIT.1.14	Yuta vayamoya havigu-nagu kene nehuya kelamage kemona amakaveno nehaya veamogami kahegi kene ohavisae. 
TIT.1.15	Amaku amakesamoa oniya ohunea veamogami amaulagafina mukia yamoa oniyaagela ohunegi Yisasife haviya amakupi maleya amametiti nohaya veamogami amakupina oniyaage hu-maineanagino mukia yana oniyaage hu-mainegeno amaku amakesamoa Ma kavala kanale yanagi atu yana havi yane. huya ohavinae. 
TIT.1.16	Ani veamoya amavayaleti mage nehae Anumaya Kotina agelama hu-mainone. huya nehayanagi nemaiya auava kavaamimoa ani kehena Havige nehae. huno tahapai-maine. Anumaya Koti kea aliya neatagayageno kanale auava kava hisaya tokiyaamia omalegeno Anumaya Kotia amakaifena tusiyate nohaiye.
TIT.2.1	Kagaya Taitasiga akave malesayafe kelamage kea huhaleka hamapaiyo. 
TIT.2.2	Vayatamamo-gamina mage huka hamapaiyo Havi lina netama aneginagia ohiho. Tamaku tamakesale yagaitama tokiyaage hiho. Yisasife havitama lamakupi malenaya yatela tokiya vaitama maiho. Veafena tamahau tamayamopafi nelamahaisia kavaage hiho. Kana yama falote hulamatesigetama tokiyaage hutama hetiho. huka huo. 
TIT.2.3	Ania huka alekano-gamifena hamapaiyo Anumaya Kotina haisia kava nehutama alumo kea alitama atifi mafi ohiho. Havilina netama aneginagia ohutama kanale auava kavakeya amaveliho. huka huo. 
TIT.2.4	Amave-lisageya yauva anemoya anauamimo-gamiene nafaneyagaa-miene amakuama amamisayafena havigahae. 
TIT.2.5	Haviteya amaku amakesale yagai lokiya vaiya maineya alu velela ouya anauamimo-gami amaiyafinaga maineya no kumaamiene nafaneyagaamiene kanaleya huya yagaiya maisayana nagoa veamoya Anumaya Koti kemofe Afa kea havi ke hane. huya ohugahae.
TIT.2.6	Ania huka neyavemo-gamina tokiyaage kea mage huka hamapaiyo Tamakaitami tamaku tamakesale yagaitama tokiyaage hutama maiho. huka hamapaiyo. 
TIT.2.7	Kagaya mukiama nehana auavakaa kanale kavaage hisanageya kakave maleya visae. Visageka fatago kavaage nehuka kanale mono kema hisanana afa kea ohuka kagesafima havilama hu-mainana keage huhaleka hamapaiyo. 
TIT.2.8	Kelamagea hisanageya kame vayatimoya Havige nehane. huya hisaya keamia omalesigeya tusia amakaye hugahie.
TIT.2.9	Aliya veamo-gatama mukia kanafina kava vayaamimo-gami amaiyaafi maisageya kavaamimoya muse hu-mainaya kava hutama amakaifena amakavelaga kefo kea ohiho. 
TIT.2.10	Haviva yaamiene monene musufayana ohutama efi efi hutama kanale kava hisageya kava vayatamimoya tagu tamema aligati-mainea Anumaya Koti kea alisaga huya havisaya amaku amakesa hanegahie. huka hamapaiyo.
TIT.2.11	Veamogami amaku amamema aligatisiafe Anumaya Kotina kayone yamaa ago efalote humaine. 
TIT.2.12	Efalote humaineno Anumaya Koti auava ya akave omalesunafeene mopafi yafema age lahaye nehisuna kefo kavafeene takaveno hutesuna yafe lave-neliye. Menia ma kanafina lagu tagesale yagaita tokiyaage huta maineta fatago huta kaana vaiyesuna kavala lave-neliye. 
TIT.2.13	Lagu tamema aligati-mainea Anumayati Yisasi Kalaisia hale yamo tokiyaaene efufute ataleno evayi hisiafene huta tametitia nehuta muse huta agava mainone. 
TIT.2.14	Kefo kavama maita nehuna yamo nofila hulatenegeno tagu tamema aligatisiafene huno Yisasia agaia augafa hakino fali-maine. Ani kefo yapiti alino kalu helateno lavayu hisia miya ataleno fali-maine. Lavayu huteno mukia kefo yatia ago aye hami-lategeno taguamoa efeage higeta agaia veane mainonafe tagaya taya mukiki huta kanale aliya alisunafene huno fali-maine.
TIT.2.15	Manima hua kea tokiyaage huka veamogamina amaku amakesa alika amakafa hugeya haviya lokiyaage huya akave malesae. Havigu nagoa veamoya kagaife Afa kano mainane. huya hugateyafenagi kagaya tokiyaage huka maiyo.
TIT.3.1	Mukia veamoya ala Kamani kava vayamogami amaiyaafi maisayafe ali-makafa hisanageya amakai kea akave maleya kanale auava kavakeya hiho. 
TIT.3.2	Nagoa veamogami amakia hu haviya hu oamatetama tamaipa falu yapi maiho. Tamaugafa alitama ohaitama mukia veamogamina ali kayone humateho. huka hamapaiyo. 
TIT.3.3	Nayona tagayaenena aifonafo lagu tagesa havita Anumaya Koti kea akave omalonageno Satania aye-lavataga higeta lagaiti age lahaye huna kefo yaene taugafamo muse hia yamoene tatafa huno atalako higeta ani nofipi maineta veafe havita haviya humateta alumogami yatefe age lahaye hunageya veamoya lagaila tusiya huya kamea hu-latenayanagita ania huta kame huta mainone. 
TIT.3.4	Naa huta mainonanagi lagu tamema aligati-mainea Anumaya Kotia kayone hisuna yamaaene tagaife hau ayamopafi hau-mainea yaene taveli-mainea kanamoa vayi higeno tagu tamena ago aligatimaine. 
TIT.3.5	Tagayama fatago kavama humainona yateti tagu tamena ali okatinegi tagaifena agaia hauma hulatenea yateti kefo yatia aye hami-lategeno Alu Aotage Avamumoa haegafa tahaimula ago tamigeta haegafa veane mainone. 
TIT.3.6	Mainonageno lagu tamema aligati-mainea Yisasi Kalaisia fali-mainea yateti Anumaya Kotia Alu Aotage Avamula ago ali helafino lamine. 
TIT.3.7	Tamineafe Kalaisia agaia kayone hulatenea yateti tagaifena Nagaini fatago veane mainae. huno hu-lateteno maige maige hisuna tahaimula tamineanagita agaima agesunafe tametitia nehuta agava mainone. 
TIT.3.8	Mani kemoa kelamagelafa haneafe nagaya musekaa nehugi Anumaya Koti veamogamife mani kea huhaleka hulokiya vaika huo. Anumaya Kotife amakupi malenaya veanea kanale auava ya huya hetiya tokiyaage hisayafe mani kea huhaleka huo. Ani yamoa kanaleya huno mukia veala amaya hugahie. 
TIT.3.9	Amaya hugahigi keoke kaoke kene agili kene tototamimo-gami amakile kene kahegi kemofeene hatagetama ke ovai avai ohiho. Ani yamoa tagaila laya huno nago augafa kanale yana otamigahie. 
TIT.3.10	Nagoa veamoya mono keleti ke ovai avai huya ali haviya nehisaya veamogamina amakesa alio. Aliteka tole kanalema hisanageya kekama ohavisageka afaa neamataleka kakaveno humato. 
TIT.3.11	Naa veamoya Anumayamo kafena neataleya amakaiamima kefo kavama haya yafe amakaiami amakuamoa kaiyekea humatene huta ago havimainone.
TIT.3.12	Nagayama Atemasipi Tikikusipi hunatesugeana kagaitega uvayima hisaageka kagaya aupaa nagaitega Nikopolisi kumate eno. Nagaya Nikopolisi kumate tani kotisia kanafina maisua nagesa nehie. 
TIT.3.13	Apolosiene kahegi kema havilinea kanoa Senasiene kava hunateka katema visaageka anaya hisanageana nago yafena ati oayeana visae. 
TIT.3.14	Tagai veamogamina mukia yaamima omalenesia veala hamamaesayafe kanale aliya alisae. Na kavama hisayana kanale alagaa ayegahae.
TIT.3.15	Nagaienema mainaya veamoya Mainafio? huya hu falu fala hugatae. Anumaya Koti kema aliya amakupi malenayafenagiya tagaifema hamaiya veamo-gamifena Mainafio? huya hae huka hu falu fala humato. Anumaya Kotia kayone hisaya yamaa tamamisie.
TIT.3.15	Kenia male hano hie.
TIT.3.15	Nagaini nagia Polonae.
PHM.1.1	Nagaya Polonae Yisasi Kalaisi kema nehua yateti navaleya kina hunataya kanogina nagaiene Timoti nenafuene taagaya mani avona kaetaa Filemoniga nelamue taagaiene Yisasi aliyama nealina kanogino taahau taayamopafi laahaigetaa nehue. 
PHM.1.2	Taagaya Apiyaga taasatiamogaleene Akipusigaene Yisasi keleti taagaiene ati vaya kana huta tuma nehuna kanomoga Yisasi kema havigahe kagai nopima melitalu nehaya veamogamifeene mani avona kaetaa nelamamue.
PHM.1.3	Anumaya Koti, Nelafaene Yisasi Kalaisi Anumayatimoene kayone hisaa yaene tamaipa alino falu hulamatesae.
PHM.1.4+PHM.1.5	Kagaifena Anumayatimoa Yisasina agua amitafa humainea kano maineno mukia Yisasina amakua amiya veafena hau ayamopafi nehaiye. huya nahapaigena havua yafena nagaya kagaifena nagesa havi havi huna Anumayamotega kagai kagia ayena havinegoe. 
PHM.1.6	Kagaya Filemoniga Yisasife havika kagupi malenana nenafuga mainanagena nagaya Anumaya Kotitega mage huna havinegoe Kalaisia mukia yana kanale yama taminea yafena havilama huta havisune. huna havinegoe. 
PHM.1.7	E, nenafugae mukiamoya Yisasina amakuama aminaya veafena kahau kayamopafima negahaiya yamoa ani veamogamina amaipamoa falu hisea yama amamina yafena nagaya tusia muse ani yafena nehuna naipamoa falu huno kanale nehie.
PHM.1.8+PHM.1.9	Nagaya ma nagesa nehavue nago kavala fatago yama hisana yana hanegi havio. Yisasi Kalaisiene ailokaena mainena tokiyaage kefiti Ani kavala huo. huna huleasinagi nahau nayamopafima nahaiya yafene huna yuna kelegati kahavi-negoe. E, nagaya Polona kosuna mainogeyagi Yisasi Kalaisi kema hua yateti navaleya kina hunatagena mainena mage huna kahavi-negoe. 
PHM.1.10	Kagaya Filemoniga nagai nafanea Onesimusina Kahau huto. huna kahavi-negoe. Nagaya nofipi mainena Yisasife havino agupi malesia yafe hapaugeno havino agupi malenea yafe nagai nafane maine. 
PHM.1.11	Nayona kanaleya huno aliyakaa oalinegi menia kagaiene nagaienena taayama hisia aliyana kanaleya huno menia aligahie.
PHM.1.12	Nagaya menia kagaitega etena hutogeno nevianagino name-kafamoa agaiene nevie. 
PHM.1.13	Yisasi Kalaisifena kanale mono kema humainoa yateti nofipi mainoanagina Onesimusina atafa hisugeno nagaiene maineno kagai anonaa nahamaesie huna nehue. 
PHM.1.14	Nehuanagi kagayama ani augafa kavafema E. huka ohisanagena agaifena Ouka male maiyo. huna ohuleasinagi kagayama nagaiene maisia yafe nenahaiye hukama hisanana kanalele.
PHM.1.15	Nagesa havuana eteno kagaiene agola maisia yafe osi kana kanoa Onesimusia kataleno umaine. 
PHM.1.16	Umaineanagino nahau nayamopafi nenahaiya kanogino menia nofipi maineno miya oali aliya kanokaamoke omainegi Nahaiya nenafu maine huka nagua amisua aliya kano maine. huka kagesa havi neamika Yisasina agua aminea kano maine. huka nagoene kagua amigane.
PHM.1.17	Kagayama nagaifena Yisasi Kalaisi aliyate tokaetaa nealua nenafue. huka kagesama havinukahena nagaima navalesana avamete huka Onesimusina avalo. 
PHM.1.18	Nagola havi yama hugateteno anonaama eteno kamisia yama omalesigekahena agai agia neataleka nagai nagile kaemalo. 
PHM.1.19	Nagaya Polona nagainia nayapiti mani avona kae-maletena nagainia agai kemo anonaa negamue. Tamage Yisasi kema kahapai-mainoa keleti kagu kamena aligatea yafema havika namisana anonaama haneanagika ani yana Namio. huna kahavi-okegahue. 
PHM.1.20	E, nenafugae Anumayamoene ailokaetaa mainoa yafe ani kavama hisanagena muse hisugeno naipamoa kanale hugahie. Afaa ani kavala hunato.
PHM.1.21	Kahapauva kema akave malesanana nagoene kahapauva kemona agaseno kanale yana hutegane huna nagesa havina mani avona kaena negamue. 
PHM.1.22	Nago kene hanegi nagaya faesua nonia talo tala hunato. Anumaya Kotitega nagaifema havigana kema haviteno hunatesigena tamakaitega ugahue huna nametiti huna mainoe.
PHM.1.23	Epafalasia Yisasi Kalaisi kea humainoa yafe nagaiene kina nopi mainea kanomoa Mainano? huno hu falu fala hugate. 
PHM.1.24	Makiene Alisatakusiene Temasiene Lukuene nagaiene aliya nealiya vayamoya ania huya hu falu fala hugatae.
PHM.1.25	Anumayatimoa Yisasi Kalaisi kayone hulamatesia yamaamoa tamakaiene hanege hanege huno hanesie.
PHM.1.25	Kenia male hano hie.
PHM.1.25	Nagaini nagia Polonae.
HEB.1.1	Nayona mukia kanaene mukia yatetiene Anumaya Kotia agaia aune vayamogami amavayafitila taginagomo-gamina hamapai-maineane. 
HEB.1.2	Hamapai-maineanagino ani kanamoa hano higeno menia ma mopa hano hisia kanamoa aupa nehigeno Anumaya Kotia agaia nafanemo avayafiti hu falote huno tahapai-maine. Anumaya Kotia ma mopaene mukia ikate yaene mopafi yaenena nafaneamo ayapiti talo hu-maleteno mukia yana nafaneamo ayapi malene. 
HEB.1.3	Nafaneamoa Anumaya Kotina tokiyaage hale yamaa agaia maineanagino Anumaya Kotiene nago avamete huana mainaageno tokiyaama hanea keleti ke huno mukia yana Male maiho. huno hu-mainele mainae. Kefo ya nehuna yatimo anonaa Yisasia aliteno ani kefo yama ali talesiafe faliteno hetino anafinaga mainea Anumaya Kotina aya tamaga kaiyaga, ala vaya mainalega, hanea siale maine.
HEB.1.4	Yisasia ensole vayala amakaseno ala kano maineanagino Nefama aminea agimoa tusia kanale agi haneno ensole vayamogami amakimona amakase-maine. 
HEB.1.5	Nayona Anumaya Kotia agaifena mage higeya kae-malenayane
HEB.1.5	Kagaya nagai nafane mainananagina nagaya menia Negafana mainoe. huno hu-maineane.
HEB.1.5	huya kae-malenayane. Eteno nagoene mage huno hu-maineane
HEB.1.5	Nagaya Nefana maisugeno agaya nagai nafane maigahie. huno hu-maineane.
HEB.1.5	Anumaya Kotia nago kanafina hana ensole kanomote mani kea hu-maineane? Aao nafaneamoteke hu-maineane. 
HEB.1.6	Agaia yage nafanea avaleno ma mopafi elavino egeno Anumaya Kotia mani kea huno hu-maineane
HEB.1.6	Mukia nagai ensole vayamogatama agai agigeya ayetama agia alisaga hiho. huno higeya Anumaya Koti avopina kae-malenayane.
HEB.1.7	Kae-malenagi Anumaya Kotia ensole vayafena mage hu-maineane
HEB.1.7	Ensole vayala yasimoene ata anefemoene hia avamete huya aliyaamia nealiye. huno hu-maineane.
HEB.1.8	Hu-maineanagi nafaneamofena mage hu-maine
HEB.1.8	Anumaya Kotiga kagaya mukia kanafina agola kava yagaika maige maige huka maigane. Kagaikaa kavama yagaisanana fatago auavateti yagaigane. 
HEB.1.9	Kagaya fatago auavafekeya negahaigeno kefo auavafena nokahaiyafe nagaya kagaikaa Anumaya Kotinia Negafugamina ago amakaseka ala kano mainane. huna masaveteti falegatogeka muse hugane.
HEB.1.10+HEB.1.11+HEB.1.12	Nagoene mage huno hu-maineane
HEB.1.10+HEB.1.11+HEB.1.12	Anumayamogae ehe kanafina ma mopaene ikaene kayapiti talo hu-malenananagino ikaene mopaene fanane hugahianagi kagaya agola maige maige huka maigane. Ikaene mopaenena kenamoma falu-palegeya aye kafagegiya neataleya alu kenama aliya fai nealiya avamete huka ania huganagi kagaya alua augafa kanoa omaiganagi ania huka agola maige maige huka maigane. huno Anumaya Koti avopina kae-maleneane.
HEB.1.13	Nayona Anumaya Kotia nafaneamofena mage hu-maineane
HEB.1.13	Kagaya tamaga nayatega, ala vaya mainalega, hanea siale mainesanagena kame vayakaa kaiyafi alitalu humategahue. huno higeya kae-malenayane.
HEB.1.13	Anumaya Kotia nago ensole kanomona mani kea haopaitafa huno haopaine. Nafaneamoteke mani kea hu-maineane. 
HEB.1.14	Ensole vayala avamu mainayanagino Anumaya Kotia agaia amaku amamema ali gatisia veamogamina amaya hisiafene huno humategeya aliyana mo nealiye.
HEB.2.1	Agoma havilinona kea oagaseta taguafi maleta tokiyaage huta atafa hulineta akave malesune. 
HEB.2.2	Nayoma ensole vayamo-gami amavayafiti huhaleya hu-mainaya kea lokiyaage ke hu-mainayafe mukia taginagomoya ani kemona ali tagaeya amakaveno hutageno ani kema atagae-mainaya avamete anonaamia amakata aiya yana ali-mainae. 
HEB.2.3	Naa hu-mainayafe meni kanafina Anumaya Kotia Tamaku tamamena aligatigahue. huno higeta havimainona veamogata Tamage nehie. huta hisune. Ani tagu tamema aligatisia kea Anumayamoa hamapaigeya haviteya tahapai-mainae. Ani yamoa tusia tokiyaage ya haneanagita takavenoma hisunana hanaa huta kefo yama hu-mainaya anonaa, tagata aisia yamona agaseta falesune? Falesuna katia omalene. 
HEB.2.4	Omalegi Anumaya Kotia mani kea Tamage nehie. huya hisaya yafe alu kava alu kavala huno tokiyaage avame yana huteno agaia haiya veaamo-gamina Alu Aotage Avamumo tokiya amamite amamite humaine.
HEB.2.5	Tagayama nehuna kea haenagama falote hisia mopahe nehune. Anumaya Kotia ensole vayala ani kanahe Kava yagaisaya yatele. huno hu oamatene. 
HEB.2.6	Hu oamatenegi Anumaya Koti avopina nago kanomoa Anumaya Kotifena mage huno kae-maleneane
HEB.2.6	Vayala naane yaga mainonageka lagaifena kagesa nehavine? Afa ya kana vaya mainonagi naa higeka tagaifena kagesa nehavine? Vayamoya tatenaya nafanehenagi naane yaga mainae huka kava yagai nelatane? 
HEB.2.7	Kagaya mage huka hutenane Aupa kanafi ensole vayamoya osia kagaseya maisageka kagaya osi kano kana huka maiyo. Maigananagi haenagaa tokiyaage hale yamoene ala kagiene kamisugeka ala kano maigane. 
HEB.2.8	Ala kano maineka mukia yana kava yagaika maigane. huno higeno kae-maleneane.
HEB.2.8	Tamage Anumaya Kotia Mukia yatela yagaigane. huno huteteno nagoke ya kanoa Kava yagaiyo. huno ohunegi mukia yatela Kava yagaiyo. huno hu-maineanagi tagaya meni kanafina mukia yatela kava yagaigeta noagone. 
HEB.2.9	Noagonagi Yisasina agelama hu-mainone. Ensole vayamogami amaiyafinaga Yisasia osia kana kanoa maigeno Anumaya Kotia kayone yamaaleti mukia veamogatihe huno fali-maine. Fali-mainea yateti Anumaya Kotia agia alisaga huno tokiyaage hale yamaa ago amine.
HEB.2.10	Anumaya Kotia mukia yamona aepaa maineanagino mukia yana agaia yakeya hanesiafe talo humalene. Talo hu-malegeno Yisasia tagu tamema aligatisia kanomoa fatago huno ala kano maisia yafe Anumaya Kotia Yisasina tusia agata aiya yana amigeno aliteno ani agatama aiya yateti kasagoya nafaneyagaa amavaleno agaialega amateneanagiya tokiyaage hale yapi maigahae. 
HEB.2.11	Naa hu-mainegi nagoa veafena Fatago veane mainae. huno humatenea kanoene agoma humatenea veanene nagoke neamafaa maineafe Yisasia agayea ohuno amakaifena Nagaini nagananimogatama mainae. huno humaine. 
HEB.2.12	Anumaya Koti avopina mage huno hu-maineane
HEB.2.12	Nagaya kagai kagia huhalena hamapaigahue. Veamoya melitalu hisaya amunopina yagamefiti kagia alisaga hugahue. huno hu-maineane.
HEB.2.13	Nagoene mage huno hu-maineane
HEB.2.13	Nagaya Anumaya Kotife nametitia hugahue. huno hu-maineane.
HEB.2.13	Nagoene mage huno hu-maineane
HEB.2.13	Anumaya Kotima naminea nafaneyagaene mainogi nageho. huno kae-maleneane.
HEB.2.14	Anima nafaneyagama hiana ma mopale veafe hu-maineanagino Yisasia Faligahue. huno hu-maineafe agaiaenena vayatafa hapaeteno fali-maine. Fali-mainea yateti veama hamaeno fali neamatea tokiyaama hanea kanoa, Satani tokiyaa ago agase-maine. 
HEB.2.15	Agaseno fali-mainea yateti mukia ma mopafi mainaya kanafina veamoya falisaya yafena kolima nehaya yaamimoa amakaila alino nofi humategeya mainageno Yisasia ani nofipiti alino kalu hematesia yafe fali-maine. 
HEB.2.16	Tamage Yisasia ensole vaya amaya hugahe ani aliyana oalinegi Apalahamu anaga amaya hisiafe ani aliyana ali-maine. 
HEB.2.17	Ani yafe aganaamoyaene nago avamete huno maineno mono notela hagote kava kano maineno Anumaya Kotiene veanene amunoamifi maineno amaipa ali falu hisia kano maineanagino Anumaya Koti aliyana nealino ani aliyateti veafena kalagi aimateteno fatago aliyana nealie. Anumaya Kotia tagaya kefo yama huna yafena havino aipa haviya hulateneanagi Yisasia kefo yatihe havino falitegeno Anumaya Kotia aigetateno kefo yatia atalelatene. 
HEB.2.18	Yisasifena Kefo yama huo. huno ayevatagama higeno haumana hale-mainea yaene augafa agatama ai-mainea yaenema ali-maineafe veamoya kefo yama hisaya yamo aye-mavataga hisigenoa Yisasia amaya hugahie.
HEB.3.1	Kefo yama nohaya nenafugatama Anumaya Kotia ikapinagati agaialega visaya yafe tamakaila ago ke hu-mainegi tamakaya Yisasima hulatenea yafena tamakesa havi havi hutama maiho. Yisasina Anumaya Kotia hutenea kanogino mono notela hagote kava kanoe. Anumaya Kotiene veanene amunoamifi maineanagita havita lagupi maleta tametitima nehuna kanomofe huhaleta hisune. 
HEB.3.2	Anumaya Kotia Yisasina ani aliyate ateneanagino Anumaya Kotima humainea kea akave maleme maleme haimaine. Mosesea nayona ania huno Anumaya Koti anagapi maineno Anumaya Koti humainea kea akave maleme maleme hai-maineane. 
HEB.3.3	Veamoya nomo agia alisaga nehayanagi ani noma kimalenea kanomo agia tusiyate alisaga huya anale malenae. Naama haya yamoa Anumaya Koti anagamoya Mosese agia alisaga hu-mainayafe Yisasia ala neamafa maineanagino Anumaya Kotia Katea kano mainane. huno hutegeya tusiya huya agia alisaga humainae. 
HEB.3.4	Nagoke nagokemoya nona negiyanagi Anumaya Kotia mukia yana agaiage talohu-malenea kano maine. 
HEB.3.5	Mosesea Anumaya Koti aliya kano maineanagino Anumaya Koti veapi maineno Anumaya Kotima hu-mainea kea havino akave maleme maleme hai-maineafe aliyamaa nealino haenagama falote hisia kea huhaleno hamapai-maine. 
HEB.3.6	Mosesea hamapaiyanagi Kalaisia Anumaya Kotina nafaneagino Anumayamo kea akave maleme maleme haino Anumaya Koti veatela kava yagaime yagaime hai-maineanagita tagaya mukia kanafina kolia ohisunagi agayama eteno evayima hisia yafena tametitima nehuta tokiya vaisunana tagaya Anumaya Koti veala fatago huta maigahune.
HEB.3.7+HEB.3.8	Alu Aotage Avamumoa mage huno hu-maineane
HEB.3.7+HEB.3.8	Nayona Mosesema akave hu-mainaya veamoya kame kotega maineya amakaveno hunateteya nagai kea ohaviya avame hunateya aukaya hunatenaya kavala meni kanafina agai kema havinutama tamakavenona huonateho. 
HEB.3.9	Kame kotega tamakinagomoya fotia (40) kafufima hu-mainoa avame yana agayanagi nagaila tusiya huya avamekeya hunatenayane. 
HEB.3.10	Hunatenayafe nagaya ani veafena aluya huna naipa kafa hematetena mage humainoe Mukia kanafina amakuamoa nagai auavala oageya kenia alitagae-mainae. 
HEB.3.11	Atagayagena nagaya naipa kafa hematetena tokiyaage kea mage humainoane Amakaya maifaluma hisaya yaniafina tamagelafa huya agola uomaigahae. huna nehue. huno hu-maineane.
HEB.3.12	Na yafe nenafugatama havigu nagoke nagokemogatama havitama tamakupi malenaya kea neataletama kefo ya hutama haegafa huno mainea Anumaya Kotina tamakaveno huteyafenagi kava yagaiho. 
HEB.3.13	Kava neyagaitama Anumaya Kotia Meni kanae. huno malegeno ani kanamoa hanegi havigu nagokemogatama kefo yamofena Hagaage yane. huka hisanageno ayegavataga hinageka Anumaya Kotina kakaveno huteyafenagi mukia kanafina nelamafugamina amaku amakesa ali hetiya maisaya kegeya hamapaiho. 
HEB.3.14	Tagaya Yisasife havita lagupi malenonanagi menia ania huta lagupi malenona yana atafa huta lokiyaage hulineta ani yaenema mo falinuta Kalaisiene ailokaeta maigahune.
HEB.3.15	Tagaya ago havimainone mani kehena mage huno hu-maineane
HEB.3.15	Meni kanafima nagai kema havisayana nayona tamakina-gomoya amakavenoma hunatenaya avamete hutama lamakavenona hu onateho.
HEB.3.16	Nayona taya Anumaya Koti kea haviteya amakavenona hutenae? Mukia Isaleli veala Mosesea amavaleno vigeya Isipi kumala ataleya umaineya ani kavala hu-mainayane. 
HEB.3.17	Fotia (40) kafufina Anumaya Kotia tagamife aipa kafa hemateneane? Anumaya Kotia mukia Isaleli veamoya kame kotega kefo yama huteya faligeno amaugafamoa ani kame kotegama hanea veaneahe aipa kafa humateneane. 
HEB.3.18	Anumaya Kotia tagamife agaia lokiyaage kea huno Nagaila maifalu hisaya yaniafina agola uomaigahae. huno hu-maineane? Ani kema atagae-mainaya veafe hu-maineane. 
HEB.3.19	Tagaya ago havimainone agaife haviya amakupi maleya amametitima ohunaya veala Anumaya Kotina maifalu hisaya yamaafina agola uomaigahae huno hu-maineane.
HEB.4.1	Anumaya Kotia Maifalu hisaya yaniafina uomaigahae. huno hu lokiya vai-malenea kemoa menia afaa hanegi havigu Anumaya Kotia tamakesigetama nagoa veala ani yapi maisaya yafena kosa he otamatesigetama omaisaya yafena koli hiho. 
HEB.4.2	Tagaya nayoma Isaleli veamoya kema havimainaya avamete huta Yisasi kanale mono kea nehavunanagi amakaya kanale mono kea haviyanagi haviya amakupina omalageno ani kemoa amaya ohuneane. 
HEB.4.3	Amaya ohunegi tagaya Anumaya Kotifena havita lagupi maleta lametiti hu-mainona veamogata maifalu hisuna yapina haigahune. Nayona Anumaya Kotina amakaveno hutenaya veafena mage huno hu-maineane
HEB.4.3	Nahai-vaigena hulokiya vaina tamage nehue nagaya maifalu hisaya yama malenoa yapina agola omaitafa huya omaigahae. huno hu-maineane.
HEB.4.3	Hu-maineanagi Anumaya Kotia nayona ma mopama talo hu-maletegeno aliyamaamoa hano hu-maineane. 
HEB.4.4	Nago kaiyaga Anumaya Kotia agaia avopina seveni (7) molia kanahe mage higeya kae-malenayane.
HEB.4.4	Anumaya Kotia mukia aliyamaa aligeno hano hutegeno seveni (7) molia kanale maifalu hu-maineane. huno hu-maineane.
HEB.4.5	Ani avomoa nagoene mage hu-maineane
HEB.4.5	Amakaya maifalu hisaya yaniafina agola uomaitafa hugahae. huno hu-maineane.
HEB.4.6	Hu-maineanagi mukia nayo veamoya Anumaya Koti kanale mono kea haviteyagi akave omalenayafe maifalu hisaya yapina uomainagi menia nagoa veamoya umaigahae. 
HEB.4.7	Umaisaya yafe Anumaya Kotia eteno nago kanaa maleneno ani kanahena Menima mainona kanae. huno malene. Kasagoya kafumoa euno amakasetegeno Anumaya Kotia Teviti avayafiti nayoma humainea avamete kea mage huno humaineane
HEB.4.7	Meni kanafima agai kema havinutama tamakavenona hu oateho. huno hu-maineane.
HEB.4.8	Nayona Mosese anonaa Yosuaa hetinoma mainea kanafima maifalu hisaya yama amamineleasina Anumaya Kotia haenagaa Teviti avayafitila alu kanahena ohuneleasine. 
HEB.4.9	Naa hu-maineafe Anumaya Koti kema nehaviya veala Sapati kanamo hia avamete huno hanea yapi maifalu hisaya yana hane. 
HEB.4.10	Haneanagiya veamoya Anumaya Kotima amaminea yana maifalu hisaya yapima visayaamoa Anumaya Kotia nayona aliyama ali hano hu-maleteno maifalu humainea avamete huya amakaiami aliyana ataleya maifalu huya maigahae. 
HEB.4.11	Anima maifalu hisuna yapima umaisuna yafena taula ofaeta tokiyaage huta visune. Havigu nayo veamoya hu-mainaya avamete kava huta Anumaya Koti kea akave omalesunana anima maifalu hisuna yapina uomaigahune.
HEB.4.12	Anumayamoa haimuene ke haneanagino tokiyaage huno aliyana nealie. Ani kemoa naepe kayomona avema aluga alugama nehanea naepemona agaseno aluya huno avenenela humaine. Anumaya Koti kema veamogata havunageno lagupima laviana amegati mopale yafema muse nehuna tagu tameene Anumaya Kotifema havita tametiti hu-mainona tagupiene tavino alipanese. Taiya auaene tayamufafi nehanea taunufiene tavino alipanese. Ani kema tagu tagesamoa nehavia yaene hayema nehia yaene kanale kava nehaagi kefo ya nehaagi huno ali fako nehie. 
HEB.4.13	Mukia Anumaya Koti talo hu-malenea yamoa agai aufina fala okigahianagino mukia tagupima hanea yamoa Anumaya Koti aufina fufu yate hale-maineanagino tahavi-gesigeta tagaya mukia yama nehuna yamo aepaa hapaigahune.
HEB.4.14	Yisasia ala mono notela hagote kava kanogino, Anumaya Kotiene veamogatiene amunotifi maineno falu hu nelatea kanoa, Anumaya Koti nafanegino ikapinaga hai-maineanagita agaifena tametitima huta hu falote nehuna yana atafa huta tokiya vailisune. 
HEB.4.15	Kefo yama ohisuna tokiyatia omalenegi tagai mono notela hagote kava kanotimoa hauna hulatesia kano maineanagino tagaitema mukia Kefo yana hiho. huno aye lavataga nehia yamoa hagoteno agaila ago ayevataga hu-maineanagi kefo yana ohutafa huno ohuneane. 
HEB.4.16	Naa hu-maineafe tagaya kayone hisuna yamaa hanea Anumayamotegama havigegahena kolia ohisunagi avate visunageno kefo yama nehuna yafena kalagi ailateno kana yama tagaipima hanesiana kayone hisuna yamaa nelamino taya hugahie.
HEB.5.1	Mono notela hagote kava vayala maa huya ali hetimatae. Ani kanoa afa kano vayaamoyaene mainegeya veama hamamaesiafene huya ali hetitageno Anumaya Kotiene veanene amunoamifi maineno Anumaya Kotina muse yamaa neamino veamoya kefo yama hagenoa sipi sipi heno Anumaya Kotitega kae-salamana hu neateane. 
HEB.5.2	Ani kanomoa kefo yama hisia tokiyaa omale kano maineno kema ohaviya veanene Anumaya Koti katema neatalaya veanenefena kea oamama-kino ako huno kea hamanepaiyane. 
HEB.5.3	Agaia kefo yamaahe huno Anumaya Kotima ali-talesiafe sipi sipia heno kae-salamana huteteno anile mukia veamoya nehaya kefo yama alitalesiafene huno Anumaya Kotitega sipi sipia heno kae-salamana hu neateane. 
HEB.5.4	Mono note hagote kava kanomona agi hanea aliyanagiya veamoya amakaiamige Ani aliyana aligahune. huya ohunagi nayona Anumaya Kotia hagoteno Elonina mono note kava aliya alisia yafe alino hetitenea avamete huno meni kanafima mainaya vayapitila alino heti neamate.
HEB.5.5	Alino hetineamatea kava huno Kalaisienena agaia Nagia anale hanea kano mainoanagina mono notela hagote kava kano maigahue. huno ohunegi Anumaya Kotia agaia Mono notela kava kano maiyo. huno ani aliyate aliheti neateno Anumaya Kotia mage huno hapaiye
HEB.5.5	Kagaya nagai nafane mainanagena menia nagaya Negafana mainoe. huno humaineane.
HEB.5.6	Nagoene Anumaya Koti avopina mage huno hu-maineane
HEB.5.6	Kagaya mono note kava kanoa, Melikisetekia nayona mono note kava kanomo hu-mainea avamete huka agola ani aliyate maige maige hugane. huno hu-maineane.
HEB.5.7	Yisasia ma mopafi maineno Anumaya Kotitega ke huno havige-maine. Augafama aligatisia tokiyaama hanea Anumaya Kotitega ala kefiti ke huno falisia yafena havinegeno tusiya avia neategeno aunumoa hu-maineanagi agaia haiya avamete kavala ohunegi Anumaya Kotina haisia kemona havina akave maletena aiyafinaga maigahue. huno hu-maineafe Anumaya Kotia havigea kea havimaine. 
HEB.5.8	Havitegeno Yisasia Anumaya Koti nafane maineanagi augafa agatama aiya yateti Anumaya Koti kema akave malesia yana age-maine. 
HEB.5.9	Ageteno akave malelea yamo ala kanoa hapae-maineanagiya agai kema akave maleya ali hipoya hisaya veamogamina agola maige maige hisaya yamoene amaugafa aligatisia yamoene aepaa maine. 
HEB.5.10	Anumaya Kotia mage huno hutene Kagaya Melikisetekima humainea avamete huka mono notela hagote kava kano maigane. huno hutene.
HEB.5.11	Kasagoya kea haneanagi hanaa huta tamahapaisune? Tamakaila tamaku tamakesamoa havilama nohigetama none nane nehageta tagaya ya humaita humaita tamave-nelune. 
HEB.5.12	Tamakaya huge amavelige hisaya veanema maisaya kanatamia ago falote hu-maineanagi tamaku tamakesamoa havilama ohia yafe nago kanomoa eteno nagoene Anumaya Kotifena avoya kea hagotetama tamakupi malenaya kea eteno huge tamave-lige hugahie. Tamakaya tokiya kavela onenagi numaage nenae. 
HEB.5.13	Mukia veamoya numaage nesayana osi nafane kana huya maineya fatago kavama hisuna yafema tamahapauna kea nohaviye. 
HEB.5.14	Nohavigi tokiyaage kavela ala veamogami kavele. Ani veamoya amakaiami kefo auava yafeene fatago auava yafeenena fako huya ageteya kanale auava yana akave nemalae.
HEB.6.1+HEB.6.2	Kalaisifema hagoteya huge huge hu-mainaya kehena neataleta ko hu-mainaya veane maisune. Havigu noma atafa nehia posiage ayete yete hu-maleta maisunana nona falote ohugahie. Ma augafa kea atalesune. Fali lavata hisuna kefo yana haneanagita neataleta tagua aiyahae huta Anumaya Kotife havita lagupi malenona kene amaugafale amaya maleya tima fale neamataya kene fali-mainaya veamoya hetisageno Anumaya Kotia kaiyekea humateteno nofi humatesigeya anifi agola amakata aisia no maime haigahae huno humainea kene ani keyagafina omaitafa huta omaisune. Ko huta ala veanema maisune. 
HEB.6.3	Anumaya Kotia tayama hisigetahena ani kavala higetao. Ko huta ala veala maisune. 
HEB.6.4+HEB.6.5	Nagoa veamoya Anumaya Koti hale yapina ago emaineya ikapinagati emainea muse yana ago aliteya tusia muse nehageno Alu Aotage Avamumoa amakupina ago emainegeya ani veamoya Anumaya Koti kema haviyana kanaleya huno hamamaegeya haenagama falote hisia kanamo tokiya yamaa ago neagae. 
HEB.6.6	Ani yama age-mainaya veamoya Anumaya Kotina amakaveno huteteya mukia keama atalesayana eteya amakua aiyahae hisaya kaamia omaleneanagiya amakaiami Anumaya Koti nafenemofena Falisie. huya yafaga yosalela nagoene maiya haeya neasaiya agaye hisifa yana nagoene maiya nehae.
HEB.6.7+HEB.6.8	Mukia veala mopa kana huya mainageno ani mopamona Anumaya Kotia muse yana kola amigeno mukia kanafina aino ani mopafina lavigeno ani mopafima hu-malenea hoyafima hanea kavela mukia veane hamamaesia yafe hageanagi ani mopafima avetanafaage inoma hagesigenofena aupaa Havi mopae. huno ata kaeno asagaligahie.
HEB.6.9	Nahau nayamopafi nenahaiya nenafugatama menia manima hua kemoa tusia kana ya nelamamuanagi nagaya tamakaifena ago havimainoe Anumaya Kotina lamakavenoma hu neataya kavala ohugahagi Anumaya Kotia tamaya huno tamaku tamamema aligati-mainea avamete kava hugahae huna nehue. 
HEB.6.10	Tamakaya Yisasina tamakuama amitafa hutetama agaia anagamogamima amaya humainaya yana menia nagoene ani kavala nehae. Anumaya Kotia fatago kano maineanagino ani aliyatamia neageno agela nokaneanagino anonaa tamamigahie. 
HEB.6.11	Naama haya yafena nenahaigi mukia kanafina tamakaya aniageya hutama tamahaote tamahaote aliyana nealitama tamakupima malenaya yana atafa hu lokiya vai-linetama Anumaya Kotima tamavalesia yafena tamametitia huge huge nehisageno me lamavalesie. 
HEB.6.12	Tamakaya alige atalegela ohiho. Anumaya Kotima tamavalesia yafena tamametitia hiho. Yisasife haviya amakupi malenaya veamoya nehaya avamete hutama akave maleho. Ani veamoya Yisasife haviya amakupi maleya amametiti huteya Naa yama hulamategahue. huno humainea yafena mailava huya maineya aliyana nealiyafe ani kavakeya hutama hiho.
HEB.6.13+HEB.6.14	Nayona Anumaya Kotia Apalahamufena Naa yama hugategahue. huno hulokiya vaitenea kanafina nago kanomoa Anumaya Kotina oagaseneanagino Anumaya Kotia agaia agile Nevayanae. huno tokiyaage kea mage huno hu-maineane Tamagelafa huna nehuanagina mukia kanale yana kagaila kamisugeya kagai kaginagomoya tusia vaya kahaeya aitagu-fegahae. huno hu-maineane. 
HEB.6.15	Hu-maineanagino Apalahamua mailava huno agava maineno Anumaya Kotima Kamigahue. huno manuma aminea manua alimaine. 
HEB.6.16	Nagoa veamoya Anumaya Koti aufinagita tamagelafa nehune. huya nehaya kemona amakaseno hai-mainea kanomo agilefe ani kea nehae. Veamoya kema nevaisageno nago kanomoa Anumaya Koti aufinagina tamagelafa nehue. huno hisigeyahena nagoa veamoya kea ohuya maigahae. 
HEB.6.17	Anumaya Kotia Apalahamufeene Isaleli veanenefena hu lokiyama vai-malea kehena Etena alu kea ohugahue. huno hu-maineanagiya ani kema havisaya yafe Anumaya Koti aufina tamagelafa nehue. huno humaineane. 
HEB.6.18	Ani lole kea, hu lokiyama vai-malenea kene Anumaya Koti aufina tamagelafa nehue. huno humainea kene oatalegahie. Ani kea hanenageno eteno alu kea ohugahie. Anumaya Kotia havigea ohugahiafe ani kemoa haneanagita Anumaya Koti avatema faleta umainona veamogatina tametitia atafa hulineta tamena male falu huta maineta haenaga taugafama aligatisia yafe agava maineta mailava huta tametitia nehune. 
HEB.6.19	Anumaya Kotia Naa hulamategahue. huno humainea tametiti yamoa tagu tamena aligatisia yanagino nofi kana huno ikapinaga haitegeno nago kena asai-maleteya asama hu-malenafinaga alu aotage nopinagagino haino atafa huligeno tokiyaage humaine. 
HEB.6.20	Hu-maineanagino Yisasia tagai taya hugahe hagoteno ani ikapinaga hanea nopinaga haifale-maineanagita tagaya haenaga haigahune. Yisasia Melikiseteki humainea avamete huno mono notela hagote kava kano maineanagino agola maige maige huno ani aliyatela aligahie.
HEB.7.1	Apalahamua kasagoya sauve vayayagaene tua huno hamaeno falimateteno kumaalega eteno ugahe vilegati Melikisetekiene katega mo fotu humaine. Ani Melikisetekia Salemu kumate sauve kano maineanagino, mukia yana amakaseno hai-mainea Anumaya Koti mono note kava kanogino Apalahamuene katega mo fotu huteno kanale manua amine. 
HEB.7.2	Amitegeno Apalahamua tuma hifiti alia afenona alitalu huteno tenia (10) hetama vai-malefiti nago hetama Melikisetekina amine. Melikisetekie agimoa tagai kefina Fatago kavakeya nehia sauve kanoe. huno humaine. Salemu kumale haya agimoa tagai kefina Aipamoa falu humainea sauve kanoe. huya hu-mainayane. 
HEB.7.3	Melikisetekina itaafoamogani anakiene aginagomogami amakiene atenea kanaene fali-mainea kanaheenena Anumaya Koti avopina okaenagi Anumaya Koti nafanemo avamete huno mono note kava kanogino agola maige maige huno nemaiyane.
HEB.7.4	Tamakaya tamakesa haviho ani Melikisetekia ala kano maineanagino Apalahamua hagote laginagomoa tuma hu-mainefiti ali-mainea afenona tenia (10) hetama vai-malefiti nago hetama Melikisetekina amineane. 
HEB.7.5	Livai anagapiti mono note kava vayala ali hetimatageya mainaya vayamogamina Isaleli vayamoya kahegi kea akave maleya malenaya yapitila tenia (10) hetamafiti nagoke hetama neamafugamina amaminayanagi ani vayamoya Apalahamu nafaneyaga mainayanagiya amakaiami neamafuya mainayane. 
HEB.7.6	Mainayanagino Melikisetekia Livai anagapitila falote ohunegi Apalahamua tenia (10) hetamafitila nagoke hetama amigeno Anumaya Kotia Kanale yama hugategahue. huno hu-teneanagino Apalahamuna Melikisetekia kanale manua amineane. 
HEB.7.7	Amineanagita tagaya ago havimainone manuma aminea kanomoa anale haino maigeno manuma ali-mainea kanomoa agai aiyafinaga osi vaya kana huno maine. Naa hu-maineafe Melikisetekia Apalahamuna agaseno ala kano maine. 
HEB.7.8	Tenia (10) hetama malenafitila nagoke hetama mono note kava vayamoya ali-mainaya vayala fali vayakeya mainagi Melikisetekia tenia (10) hetamafitima nagoke hetama kanoa ali-mainea konomofena Anumaya Koti avopina Agaya ofalino afaa maine. huno hu-maineane. 
HEB.7.9+HEB.7.10	Melikisetekia Apalahamuene kategama mo fotu huteno tenia (10) hetamafitima nagoke hetama aminea kanafina Livaia falote ohunegi Apalahamuna augafafinaga mainea kanafinagita tagaya mage huta hugahune Livaia, nagoke hetama ali-mainea kanogino Apalahamuma nagoke hetama Melikisetekima amineana Livaia Apalahamu augafafinaga mainegeno amineane.
HEB.7.11	Anumaya Koti kahegi keleti Livai nofi vayala mono note kava vayale huya ali hetimatageya ani vayamoya mono note aliyana nealiya sipi sipia hageno kolamaamoa taki-lavia yateti Anumaya Kotia mukia veafena Fatago veane mainae. huno hu-maineleasina alu kava kanoa falote ohileasinagi Yisasia ago falote huno Melikiseteki avamete hu-mainegi Eloni nofi vaya avametela ohune. 
HEB.7.12	Nagi hagote mono note kava vayamogamima amatalesayana kahegi keamienena neataleya alua kahegi kemo akave malegahae. 
HEB.7.13	Mani kema humainea kanoa, Anumayatimoa alu nofi kano mainegi nagoa vayamoya agaia nofi vayapitila mono notela kava vayala omainayane. 
HEB.7.14	Omainayanagita tagaya ago havimainone Anumayatimoa Yuta nofi vayapiti falote hu-maineanagino Mosesea ani nofi vayafena Mono notela kava vaya maiho. huno hu oamateneane.
HEB.7.15	Haegafa mono note kava kanoa, Yisasia, alu kanogino Melikisetekiene nago avamete huno falotema hiana Livai nofi vayala mono note kava aliyamona ago amakase-mainea yafena ago havilinone. 
HEB.7.16	Kahegi kemo akave maleya Livai nofi vayapitila mono note kava aliyana ali-mainayanagi Yisasia hano ohisia haimumo tokiyaleti hetino mono note kava aliyana ali-maine. 
HEB.7.17	Anumaya Koti avopina Yisasifena mage hu-maineane
HEB.7.17	Kagaya mono note kava kanoa agola ani aliyatela maige maige huka Melikiseteki avamete huka maigane. huno hu-maineane.
HEB.7.18+HEB.7.19	Nayoma hanea kahegi kemoa tayama hisia tokiyaa omalegeno ago ali-talene. Veamoya ani kahegi kema mukia akave malesaya tokiyaamia omalegeya Anumaya Koti aufina fatago veanea omainayanagino Anumaya Kotia menia tusia kanale tametiti hisuna katia ago valilateneanagita ani kateti Anumaya Koti avatela neone.
HEB.7.20	Anumaya Kotia Yisasifena Mono note kava kano maiyo. huno afaa alino heti oatenegi Nagaya nevayanae tamagelafa huna ali heti negatoe. huno humaine. Hu-maineanagi nayona veamoya Mono note kava vaya maiho. huya ali hetimatenaya kanafina Anumaya Koti aufina tamagelafa huta ali heti nelamatone. huya ohunayane. 
HEB.7.21	Ohunagi Anumaya Kotia agaia Nevayanae. huteno Yisasina mono note kava kanoa ali hetiteteno mage huno hapai-maineane
HEB.7.21	Anumayamoa mage huno humaine Nevayanae tamagelafa huna kahanepauve kagaya mono note kava kanoa agola maige maige huka maigane. huno hu-maineanagino agu agesa aiyahae huno alu kea ohugahie. huno hu-maineane.
HEB.7.22	Hu-maineafe tagayama havisunana Yisasia kefo yatihe huno faliteno heti-mainea yateti Anumaya Kotia alino haegafa hagelafi-latenea kemoa nayoma alino hagelafi matenea kemona agase-maine.
HEB.7.23	Mono note kava vayala nayona kasagoya mainayanagiya ago falitageya alu vayamoya ani aliyaamia ali-mainayafe kasagoya ani aliya vayala mainayane. 
HEB.7.24	Mainayanagi Yisasia agola ofaligahianagino haimuene kanogino mono note kava kanoa agola maige maige huno maigahie. 
HEB.7.25	Maineno Anumaya Koti avatema neaya veanema hamamaesia yafena mukia kanafina Anumaya Kotitega ke huno havinegeafe mukiamoya agai agilema Anumaya Koti avatema neaya veamogamina amaku amamena ali negatie.
HEB.7.26	Yisasia mono notela hagote kava kanogino alu aotage kano maineanagino nagoke kanoa kefo yamaa omale kanoe. Aguafina oniya yamaa omaleneanagino kefo yama nehaya veala amakasegeno ame anale avaleno ategeno maineafe kanaleya huno taya nehie. 
HEB.7.27	Nayona mono notela hagote kava vayamoya mukia kanafina sipi sipi heya kae-salamana huya Anumaya Kotina neamiyane. Neamiya hagoteya amakaiami kefo yaamima ali-talesiafene huya Anumaya Kotina amiteya anile mukia veamogami kefo yaamima ali-taleseafene huya haenaga aminayane. Aminayanagi Yisasia agaia kefo yamaa omaleanagi nagoke yupa kanoa veamogami kefo yafene huno yafaga yosale fali-mainea yupa agaia augafa hakino Anumaya Kotina amiteno kae-salamana huteneane. 
HEB.7.28	Nayona kahegi kemoa mukia kanafina kefo yama ohisaya tokiyaamima omalenea veamogamifena Mono notela hagote kava vaya maiho. huno alino hetimateneanagi haenagaa Anumaya Kotia tamagelafa huno Nevayanae. huno hu lokiya vaiteno agaia nafanehena Mono notela kava kano maiyo. huno ali hetiteneanagino ani kanomo agupina fatago yamoa hiya huno kosa hetegeno maineanagino aniageya huno agola maige maige hugahie.
HEB.8.1	Manima hua kemo aepamoa maa humaine tagaila mono notela hagote kava kanotia, Anumaya Kotiene veamogatiene amunotifi maineno yuna helatesia kano maineanagino ikapinagama haiyana Anumaya Kotina tamaga kaiyagaa hanea siale kava vaya mainalaga maine. 
HEB.8.2	Maineanagino Anumaya Kotina alu aotage nomaafi maineno aliyana nealie. Ani nona Anumaya Koti alu aotage notafamaa haneanagino veamoya okinagi Anumaya Kotia agaia kimalene.
HEB.8.3	Mono notela hagote kava vayala ali hetimatageya Anumaya Kotina muse yamaaene sipi sipiene heya kae-salamana hutenae. Hutayanagi Yisasienena nago muse yana amigahe higeya yafaga yosale nili heya asaigeno ani muse yana agaia augafa hakino amine. 
HEB.8.4	Mono note kava vayala Livai nofi vayalagiya kahegi kea akave maleya Anumaya Kotina muse yaamia aminayanagino Yisasia ma mopafi maineleasina mono note kava kanoa omaileasinagi ikapinaga maineno ani aliyana maino nealie. 
HEB.8.5	Mono note kava vayamoya mopafi maineya aliya aliyamoa Anumaya Kotina ikapinaga hanea mono nomona amemaa kana huya taveli-mainae. Ani yafe Mosesea kenaleti mono noma kigahema higenoa Anumaya Kotia mage huno hapai-maineane
HEB.8.5	Kagaya agoyafima kaveli-mainoa yana agelama huteka mukia yana aniageya huka talo huo. huno hu-maineane.
HEB.8.6	Higeno Kalaisia aliyamoa mopafi maineya mono aliya vayamogami aliyana amakase-maine. Yisasia Anumaya Kotiene mopafi veanene amunotifi maineanagino Anumaya Kotiene alino hagelafi-latene. Ani haegafa kemoa nayoma alino hagelafi-matenea kemona agase-maine. Menia Anumaya Kotia Tusia kanale yama hulamategahue. huno huteno haegafama hulokiya vai-maleneanagino nayona Ma yama hulamategahue. huno humainea kemona ago agase-maine.
HEB.8.7	Hagotenoma alino hagelafi-matenea kemona veamoya akave malesaya tokiyaamima haneleasina Anumaya Kotia haegafama alino hagelafi-latesia kea ohileasine. 
HEB.8.8	Ohileasinagi Anumaya Kotia veamoya kanale kavama ohaya kavaamia ali falote humateno mage huno hu-maineane
HEB.8.8	Haenagaa nago kanafina Isaleli nofi veanene Yuta vea omainaya veanene haegafa alina hagelafi-matesua kea hugahue. 
HEB.8.9	Isipi kotegati Isaleli veamogami amakinagomo-gamina amavalena uaamona nagola hagelafi-mate kea hamapauvanagi ani kea akave omalaya yafe Tamahaote yatamie. huna nakaveno humatenoane. Humatetena menia haegafa kema hisua kemoa nayo kemoma humainea avametela ohugahie. 
HEB.8.10	Ani kanamoa hano hutesigena Isaleli veamogamina haegafa alina hagelafi-matesua kea amamigahue. Ani kemoa maa humaine kahegi kenia amakesafinaga maletena amakupinaga kae-maletena Anumaya Kotiami maisugeya nagai nafaneyaga maigahae. 
HEB.8.11	Ani kanafina mukia veamoya osi veanene ala kava vayaene nagaifena havilama hugahayanagiya nagoke nagoke veamoya neamafuyaenefe amakanaamimoyaenefena Anumayamofena havilama hutama haviho. huya hamaopaigahae. 
HEB.8.12	Na yafe nagaya kefo yaamia aigeamatena atalematetena nagoene ohavigahuanagina nagekani-talegahue. huno Anumayamoa hu-maineane.
HEB.8.13	Menima alino hagelafi-matenea kemofena Haegafa ke. huno humaineafe hagotenoma alino hagelafi-matenea kemoa ago atafa-lemaineanagino hano hutafa hugahie.
HEB.9.1	Anima hagoteno alino hagelafi-matenea kefina Anumaya Koti agima alisaga huya ayegeyege hisaya yafeene ma mopafi hanea alu aotage mono nofena kahegi kea maleneane 
HEB.9.2	Ani yugu nomoa maa huno hane. Kumategati hai nefalaya nopina aivasa hisia alamuene Anumayamoma amisaya maya alu aotage kaihame kana maya nemalaya folamoene hanegeno ani nofena Alu aotage none. huya hu-mainayane. 
HEB.9.3	Ani yugu nopina kenaleti anale maleya asa hu-maleneya nago kaiyaga hunalagi-maleneya ame kaiyagahena Tusiya huno alu aotage none. huya humainae. 
HEB.9.4	Ani nopina kanileta yafana miyamaamoa hai-mainea yafateti talo hu-malenaya folamoa haneanagiya ani folamole kimamufa kana huno manaage yana negayaya folamoe. Anile Anumaya Kotia alino hagelafi-matenea kema hanea pokisia haneane. Ani pokisia kanileta yafateti talo hugagi-male pokisie. Ani pokisimo agupinaga Eloni ayopalema agusasi aye-mainea ayopaene Anumaya Kotia nayoma alino hagelafi-matenea kema kae-malenaya yafatalaene kanileta yafateti talo humale keayola haneane. Ani keayopina ikapinagati elavi-mainea kavemo agia manae huno haneane. 
HEB.9.5	Ani pokisimo avayalela kafuahe kafuahena nagoke yupa veamoya Anumaya Kotia kefo yatima aye hami-latesiafene. huya hageno mono notela hagote kava kanomoa sipi sipimo kolana alino ailake-take hunemaleane. Ai-laketake hu nemalea avayalela tole kanileta yafateti talo hu-malenaya yana ensole vaya kana kanolatanagino Anumaya Koti tokiyaage hale yamaa tavelisia kanolatanagiana auvaiana mainaanagina menia ani yamona aepaa hufalote huna ohugahue.
HEB.9.6	Ani yayaga talo tala hu-maleteya mono note kava vayamoya mukia kanafina kumategati hai nefaleya nemaiya nopi haiya aliyaamia alimainae. 
HEB.9.7	Alimainayanagi mono notela hagote kava kanomoa agaiage noagupinaga analema kenaleti asa hu-maleneya hunalagi-malageno ame kaiyaga kafuahe kafuahena nagoke yupa kanoa unefaleane. Havigua afaa novianagi sipi sipimo kolaene alino nehaiyane. Ani kolana agaiama kefo yama humainea yama aye hamisiafene huno pokisilela ailake-take hu-maleteno haenaga mukia veamogami kefo yaamima Anumaya Kotia aye hami-talesiafene huno ani kolana alino taki-maine. 
HEB.9.8	Naama hu-mainea yafena Alu Aotage Avamumoa maa huno tave-nelie kenaleti anale asa hu-maleneya ame kaiyaga nopinaga afa vayamoya nohaiyanagino ani kanafina vayamoya Anumaya Koti avatela hai-falesaya kaamia yaufa ovalineane. 
HEB.9.9	Naama humainea yamoa avame yanagino meni kanafima maineta havisuna kea taveli-maine. Veamoya muse yama neamiya kefo yaamima aye hami-talesiafene huya sipi sipia heya Anumaya Kotina aminayanagi mukia ani veamogami amakula alino fatago hu oamatenea yafena taveli-maine. 
HEB.9.10	Taveli-maineanagi Anumaya Kotia haegafa kea yaufama ali falote ohunea kanafina hagotenoa ani kanafima hanea kahegi kemoa amega amaugafamofekeya huya kavema nenaya yaene tima nenaya yaene amaugafalema tima nefalaya yafeene humaine.
HEB.9.11	Kalaisia ago evayi huno mono notela hagote kava kano maisiafe ikapinaga hanea nona, tusiya huno alu aotage nona, nayo nomona agase-mainea nopinaga, haifale-maineno taminea kanale yatela yagai-maine. Ani nona ma mopafi nona omaleneanagiya mopafi vayamoya ani nona okinae. 
HEB.9.12	Ani alu aotage nopina Yisasima haiyana mememo kolaene pulamaka nafanemo kolaene alino ohainegi agaia kolamaa nagoke yupa ailaki-maleteno hai-maine. Kefo yatimo aigagi-lateneanagi ani yapiti agola tavalesiafene huno miya hulateteno agaia kolana ailaki-maleno hai-maine. 
HEB.9.13	Nayona Isaleli veala fali-mainaya veamogami amaugafaleene kele amamu amale-mainea veamogami amaugafaleene amatafa haya yamo Anumaya Koti aufina amaugafamona alino oniyaage humainae. Higeya mono note kava vayamoya mememo kolaene ve pulamakamo kolaene a pulamakaene heya kae-salamana huya atafi kaeteya tanefaene aliya anima oniyaage humainea amaugafale aihatali hatali humatageno Anumaya Koti aufina amega amaugafamoa kanale hu-maineane. 
HEB.9.14	Ani yamoa amega amaugafamona alino kanale humateanagi Kalaisi kolamoa hulatenea yanagino tusiya huno agase-maine. Kalaisia kefo yamaa omaleneanagino agola maige maige nehia Alu Aotage Avamumoa aya higeno agaia augafa hakino Anumaya Kotina amine. Amineafe agaia kolamoa amega taugafaageya aye ohaminegi taguafima hanea kefo yamoa tahaeno falilatesia kefo yana, aye hami-talegeta tagaya menia maige maige huno mainea Anumaya Koti aliya veane mainone.
HEB.9.15	Mukia Anumaya Kotia kema higeya agaialegama umainaya veafena Anumaya Kotia Maa tamahaimu tamamigahue. huno hu-maineanagino maige maige hisaya hamaimu alisayafene huno Kalaisia Anumaya Kotiene veanene amunotifi maineno haegafama alino hagelafila-tenea kemona ali lokiya vai-malene. Nayoma alino hagelafi-matenea kema akave malenaya veamoya kefo yama hu-mainaya yaamimoa aigagimategeya mainaya nofipiti amavayu hisiafe miyana ataleno Kalaisia fali-maine.
HEB.9.16	Nago kanomoa faligahema nehunoa manua amino Falisugetamahena ma yania aligahae. huno hu lokiya vai-maleneanagi ani kanoma ofalisigeyahena oaligahae. 
HEB.9.17	Oaligahagi veama falisageyahena hu lokiya vai-malenaya keamimoa tamage huno falote nehie. Anima hu lokiya vai-malenaya kema humalenesaya veama ofaliya afaama maisayana hu lokiya vai-malenaya keamimoa afa ya kana hugahie. 
HEB.9.18	Ani yamo aepamoa maa humaine sipi sipia hegeno faligeno ani sipi sipimo kolamoa taki-lavigeno hagotenoma alino hagelafi-matenea kemoa falote huno tamage hu-maineane. 
HEB.9.19	Nayona Mosesea mukia kahegi kea mukia veala hamapaiteno pulamaka nafanemo kolaene mememo kolaene titafaene ali havigu huteno nagola manaage inomo agia hisopua aliteno hisopulela sipi sipimo ayolagefa hiku kana huno maleno kiteno kahegi kemo avoene veanene hisopuleti kolapina ayeteno aihatali hatali humate humate hu-maineane. 
HEB.9.20	Naa nehuno mage huno hu-maineane Ani kolamoa Anumaya Kotima alino hagelafi-lamatenea kemona alino tamagegeyama hisiafene huna takinelamatogi ani kemona akave maleho. huno hu-maineane. 
HEB.9.21	Ania huno Mosesea kolana alino yuguletima kimale mono noteene ani nopima aliyama nealiya yayagaleene aihatali hatali hu-maleneane. 
HEB.9.22	E, kahegi kemoa mage huno hu-maineane Kasagoya yamoa oniyaagema humainea yana kolateti alino aye haminageno oniya ohugahie. Kolamoa takema hu otavineleasina Anumaya Kotia kefo yatia aigetateno atale oatateleasine.
HEB.9.23	Ma mopafi yama ikapinaga hanea yamo avame ya kana hu-maineanagino ani yayagama aye hami-talesiafe sipi sipia hageno kolamaaleti aye hami-taleneanagi sipi sipi kolamoa ikapinaga hanea yana aye hami oatalegahigi nayo yamona agase-mainea yana Yisasi kolatetike ikapinaga hanea yana aye hami-talene. 
HEB.9.24	Ikapinaga tama notafama tavelisia avame ya kana mono nona, ma mopafi veamoya amayateti kimalenaya mono nopina Kalaisia hai ofalenegi ikapinaga tama notafapi fatago huno hai fale-maine. Hai faleno maineno menia Anumaya Koti aufina tagaima taya hisia yafe maine. 
HEB.9.25	Kafuahe kafuahena mono notela hagote kava kanomoa Anumaya Kotifema muse hutegahena kolana alino alu aotage nopina hai-maine. Ani kolana agaia kola nomagi Yisasia kafuahe kafuahema agaia fali-mainea kolana alino ikapinaga ohainegi nagoke yupa kanoa faliteno agaia kolana amine. 
HEB.9.26	Kalaisia kafuahe kafuahema amileasina mukia kanafina ehema Anumaya Kotia ma mopama talo humalenea kanaleti aepa heno augafa agata aino falige falige hileasinagi. Aao menia ma mopama hano hisia kanamoa aupa nehigeno Kalaisia nagoke kana kanoale ma mopafina falote huno tagaila kefo yatima ali-talesia yafe agaia fali-maine. 
HEB.9.27	Ania huno Anumaya Kotia Mukia veanea nagoke yupa kanoa falitesagena kaiyekea humategahue. huno humaine. 
HEB.9.28	Ania huno Kalaisia nagoke yupa kanoa kasagoya veamogami kefo yaamima aye hami-talesia yafe faliteno agaia kolana Anumaya Kotina amine. Amineanagino haenagaama eteno enunofena kefo yatima ali-talesia yafena omegahigi agai agavama nemaisaya veamogami amaugafa aligatisia yafe egahie.
HEB.10.1	Mosese kahegi kemoa kanale yana haenagama falote hisia yamo avame ya kana huno laveli-maineanagi ani kahegi kemoa ani kanale yana omalene. Omaleneanagino kahegi kemoa Anumaya Kotifena kafuahe kafuahe nagoke augafa kava hutama sipi sipia hetama amiho. huno hu-maineanagi ani yamoa Anumaya Kotitegama neaya veamogamina alino kanale hu oamateneane. 
HEB.10.2	Sipi sipima heya kolamaa takiyaamoma veamogamina alino kanale humateneleasina eteya nagoenena nago sipi sipia heya kolana ai otakileasine. Anumaya Koti agima alisaga nehaya veamogamina hagote kanafina sipi sipi heya ailakiya kolamo kefo yaamima ayehami-taleneleasina Ayenio nagupina kefo yania hanea yafe kana ya nenamie. huya ohaleasine. 
HEB.10.3	Ohaleasinagi kafuahe kafuahena afuma heya kolamaa ailaki-mainaya kanafina Nagoene kefo yatia hane. huya hu-mainayane. 
HEB.10.4	Aepaamoa maa humaine ve pulamakamo kolamoene mememo kolamoenena tamagelafa huno kefo yana aye hami oataleneane.
HEB.10.5	Ani yafena Kalaisia ma mopafima emainea kanafina Anumaya Kotifena mage huno hu-maineane
HEB.10.5	Muse yaene afuma heya kolamaa takiya negamiya yafeenema okahainagenahena nago ya kamisua yafene huka nagai naugafa talo hu-malenane. 
HEB.10.6	Afuyaga mukia atafi kaesagali-taleya negamiya muse yaene kefo yama aye hamisiafene huya afuma heya kolamaa takiya negamiya yaenefena kagaila okahaune. 
HEB.10.7	Nagaya Yisasina anile mage huna nehue Veha Anumaya Kotiga nagaya ago emainoe. Nayona nagaife huya avopina kae-malenaya kemoa falote hisiafene huna nagaya kagaima kahaisia yana hugahe ago emainoe. huno hu-maineane.
HEB.10.8	Kahegi kemoa Maa hiho. huno humainea kehe Yisasia hagoteno mage humaine Anumaya Kotiga muse yaenema afuma heya kolamaa takiya negamiya kavafeene afuyagama mukia atafi kaesagaliya negamiya kavaenefena okahaigeka musena nohane. huno humaineane. 
HEB.10.9	Hutenoagi nagoene mage humaine Anumaya Kotiga nagaya kagaima kahaisia kavala hugahe emainoe. huno hu-maineane. Ani kema humainea kemoa hagote auava yana ali neataleno haegafama falote hia yamona alino tokiyaage huno ali heti-malene. 
HEB.10.10	Naa hu-maineafe Anumaya Kotina nehaiya yanagino, maa humaine Yisasi Kalaisia nagoke yupa kanoa agaia augafama hakino amiteno fali-mainea yateti tagaya ma mopafi veamogatina kefo yatia aye hami-talegeta tagaya agaila alu aotage veanea menia mainone.
HEB.10.11	Mukia mono note kava vayamoya kanaaene kanaaene hetiya aliyaamia nealiya afua heya kolana takime lakime hai-mainayanagi ani yamoa kefo yaamia ali oataleneane. 
HEB.10.12	Ali oatalenegi Kalaisia nagoke yupa kanoa augafa hakino Anumaya Kotina amiteno fali-mainea kolamoa agola mukia kanafima nehaya kefo yana aye hamitalegeno Anumaya Kotina tamaga kaiyagaa ala vaya mainalega hanea siale haino maine. 
HEB.10.13	Maineno Anumaya Kotia kame vayaama aiyafinaga amatesigeya Kame hugatonageka tagase-mainana kanomogae. huya hisayafe agava maine. 
HEB.10.14	Nagoke yupa kanoa faliteno Anumaya Kotina kolamaa aminea yateti mukia alu aotage auava yama hisaya tokiyama amaminea veafena Fatago kavakeya hutama agola maige maige hisaya veane mainae. huno humatene.
HEB.10.15	Alu Aotage Avamumoa ani kelamage kea hagoteno mage huno tahapai-maine
HEB.10.16	Anumayamoa mage huno hu-maineane Haenagaa amakaila haegafa alina hagelafimatesua kea amamitena nagainia kahegi kea amakupinaga maletena amaku amakesafinaga kae-malegahue. huno hu-maineane.
HEB.10.17	Nagoene mage huno hu-maineane
HEB.10.17	Kefo yaamiheene kema neatagayaya yaamienefena havina nagekani-talegahue. huno hu-maineane.
HEB.10.18	Anumaya Kotia kefo yatihema huno aigetateno atalelatenea yafena nagoene kefo yama aye hamitalesie huya afua heya kolamaa takisaya aliyana omalene.
HEB.10.19+HEB.10.20	Nayona vayamoya mono nopina kenaleti asa hunalagi-maleteya Ame kaiyaga alu aotage nopinagagitama ohaigahae. huya hu-mainayanagi Yisasia ani kena aye hatata huno hai fale-maine. Anima aye hatata humainea kenamoa maa humaine. Agaia augafagino ania huno aye hatata hu-maleteno katia vali-malene. Menia ani haegafa katia tahaimuma tamisia kapinagita Anumaya Kotitegama ke huta havigesunafe hai falegahune. Naa hu-maineafe nafunagana-gatama Yisasi kolamoa ayenalagi-malenaya kena ago ayehatata hu-maleneanagita Anumaya Kotima mainea alu aotage nopina kolia ohuta afaa hai falegahune. 
HEB.10.21	Yisasia mono notela ala kava kanoti maineno Anumaya Koti veamogatia kava yagai nelate. 
HEB.10.22	Na yafe tole lagesa ohavita Anumaya Kotife havita lagupi maleta tametiti hu-mainonafe taugafamona nunu alagaage humainea titeti sese hu-lateneanagita Anumaya Koti avatela umaigetao. Yisasi kolateti tagupina aihatali hatali hu-malegeno oniyaagela ohuneanagita tagupina Kefo yama huna yamoa hane. huta havita kana hisuna yana ago ali-talene. 
HEB.10.23	Anumaya Kotia Maa yama hu-lamategahue. huno hu lokiya vai-malenea kemoa ani yana tamage huno hugahie. Tamage huno hu-maineafe tametitia nehune. huta hu falote nehuna kehena tole lagesa ohavisunagi tokiya vaita atafa hu-lisune. 
HEB.10.24	Tagesa havi havi huta tafu-tagana-gamifena hamau amayamopafi hamaisia yafeene kayone kavama hisaya yafeene ali hetimatesunageya tagaila ania huya ali hetilatesae. 
HEB.10.25	Yisasi kema havigahema tafu-taganayaene melitaluma nehuna yana oatalesune. Nagoa veamoya ago atalenayanagi tagaya oatalesune. Yisasia eteno kaiyekema me hulatesia kanamoa ago aupa hu-mainegi melitalu hutama Tamaku tamamena ali lokiya vaitama maiho. huta hamapaisune.
HEB.10.26+HEB.10.27	Anumaya Kotina kelamageama havilama hutetagi eteta neataleta Nahaiya kava hugahuema. nehuta kefo yama hume hume nevisunagenofena nago kanoa eteya haesageno falinageno kolamaamoa taki lavisia yamoa ani kefo yatia nagoene aye hamisia aliyana omalegi. Anumaya Kotia kame vayaamogamina tusia atafi amatesigeno teno fanane hisigeya hikanufa vaigahayafe Anumaya Kotia kaiyekema hulatesia yafena tusiya huta kolia hisune. 
HEB.10.28	Nagoa veamoya Mosese kahegi kema ali tagayageyahena tole vayapi tagufa (3) vayamoyafi ageteyama hu falote hutayana ani veafena hamauna hu oamateya hamayageya fali-mainayane. 
HEB.10.29	Fali-mainagi tamakaya na tamakesa nehaviye? Anumaya Koti nafanemofema amakaveno huteteya ali haviyama hutenaya veamoya alisaya anonaamia tusia kana yana haneanagiya aligahae. Kalaisima fali-mainea kolamoa alino hagelafi-latenea kemona aepaa hanea yafena nagoa veamoya alu aotage veale huya hu neamatayanagi ani veamoya ani kolafena Afa yane. huya huteteya kayonema hisuna yama nelamia Alu Aotage Avamumona hu-haviya hu neatayanagiya anonaamia aligahae. Mosese kahegi kema ali neatagayaya veamogamina amakaseya tusia havi kayo aligahae. 
HEB.10.30	Anumaya Kotina tagaya age-mainonagino mage huno hu-maineane Kefo yama nehaya veamogamina anonaamia kayoma amamisua yana nagainia yane. Nagoene mage hu-maineane Anumayamona nagaini veamogamina nagainia kaiyekea humatetena alina fako hugahue. huno hu-maineane. 
HEB.10.31	Haimua hanea Anumaya Kotia kaiyekea hulateno kayo kevema tamisia yafena tusia koli hisuna yana hane.
HEB.10.32	Nayona Yisasi kanale mono kema havitageno aye halelamategetama mainageno kana yama falote higetama tusia kana yana aliyanagi mai lokiya vaitama mainae. Ani kavama hu-mainaya yafena tamakesa ali hao hutama maiho. 
HEB.10.33	Nagoa kanafina mukia veamogami amaufina tamakia hu-haviya nehuya tamakaila ali haviya hulamatenae. Naa nehuya nagoa kanafina ania huya havi kavama humataya nelamafu-gamima amaya hisaya yafena nagopi ailokaetama mainetama ani kana yana ali-mainae. 
HEB.10.34	Ali-mainagi Yisasi kema havilinaya anagala amavaleya nofipi amatagetama amakaifena tamahau humatetama amaya nehageno kame vayamoya ayaamoya nagoa afeno yatamima musufayama hagetama mage nehae Afa yanagi tagaiti yana tusia yanagino ikapinaga hanege hanege hisia yatia hane. hutama muse yapi nemaiyane. 
HEB.10.35	Nemaiyafe menia tamakupima malenaya yana oataletama tamakuamoa kolia ohisigetama tokiyaage hutama maiho. Naama hutama maisayana Anumaya Kotia muse huteno tusia muse hisaya yana tamamigahie. 
HEB.10.36	Tamamigahianagi ako hutama mai lokiya vaitama mainetama Anumaya Kotina haisia kavakeyama hisayana Anumaya Kotia Ma yama hulamategahue. huno hu lokiya vai-malenea yana hulamategahie. 
HEB.10.37	Ani yafena Anumaya Koti avopina mage huno kae-maleneane
HEB.10.37	Anima esia kanomoa aupa kanafi ago egahie. Agava omaigahianagino aupa kanafi ago egahie. 
HEB.10.38	Anumaya Kotia mage huno hu-maineane Fatago veane mainae. huna humatenoa veamoya nagaifema haviya amakupi maleya amametiti hu-mainaya yateti mai kanale huya maigahae. Maigahayanagi etenoma koli huno nagai kema atalesimofena musena hu oategahue. huno higeya avopina kae-malenayane.
HEB.10.39	Tagaya koli huta agai kea ataleta agola taugafa tagata aisia ata tegelege hisia kumate visuna veanea omainonagi Yisasife havita lagupi nemalonanagino tagu tamena aligatisigeta agola maisuna veane mainone.
HEB.11.1	Anumayamofema havita lagupi maleta lametiti hu-mainona yamoa maa humaine Tagaitima tametiti nehuna yana aligahune. Noagona yana haneanagita tamage agegahune. huno humaine. 
HEB.11.2	Nayona veamoya haviya amakupi maleya amametiti hu-mainayateti Anumaya Kotia Kanale veane mainae. huno humateneane.
HEB.11.3	Havita lagupi maleta lametiti hu-mainona yamoa maa humaine Anumaya Kotia ke nehigeno ikaene mopaene falote humaine. huta ago havilinone. Oagetafa hu-mainona yateti menima neagona yana talo humalene huta tagupina malenone.
HEB.11.4	Epoloa Anumaya Kotife havino agupi maleno ametiti humainea yateti kanaleya huno Anumaya Kotina sipi sipia heno kae-salamana huno amigeno Anumaya Kotifema havino agupi malenea yafena Anumayamoa Kanale ya hane. Fatago kano mainane huna hu negatoe. huno hu-maineane. Epoloa nayona maineno fali-maineanagi Anumaya Kotife havino agupi malenea yamoa meni kanafina ani kehena tahanepaiye.
HEB.11.5	Inokua Anumaya Kotife havino agupi malenea yateti Anumaya Kotia Havigu faliyafene. huno avalegeno ikapinaga hai-maineane. Haitegeya mukia veamoya Inokufena atiyegetayana Anumaya Kotia ago avalegeno vigeya augafa oagenae. Inokua afaama mainea kanafina Anumaya Koti aufina haiya kavakeya hu-maineane. huya humainae. 
HEB.11.6	Anumaya Koti avatema nevaya veamoya hagoteya ma kea haviya amakupi maleya amametitia hisae Tamage huno Anumaya Kotia maineanagino havigesuna yana tamigahie. huya hisae. Hugahayanagi agaifema haviya amametitima ohisaya veamogamifena musena nohie.
HEB.11.7	Anumaya Kotia Noana haenagama falote hisia yana, Noaa oagenea yafema hapaigenoa Tamage nehane. huno amayo aiteno havino agupi maleno ametiti huteno agaia afamo kanoa hamaoke hesiafene huno Anumaya Koti kea akave maleno tipi kalea talo humaine. Naa hu-maineafe Anumaya Kotifema havino ametitima hia yana Anumaya Kotia ageteno Fatago kano mainane. huno huteneane. Huteneanagino mukia ma mopafi mainaya veamoya Anumayamofema haviya amakupi omalaya auavaamia Noaa ali fufute maletegeno Anumayamoa ani veamogamifena Kefo ya humainae. huno anonaamia amamigeya fali-maine.
HEB.11.8	Anumaya Kotia Apalahamufena mage huno humaine Kumakaa neataleka kamisua mopalega vuo. huno higeno Apalahamua ani mopalegama visia kamona oageneanagi Anumayamo kea havino agupi maleno ametiti huteno akave maleno hetino umaine. 
HEB.11.9	Anumaya Kotima Kamigahue. huno humainea kehena havino ametiti huteno ani mopale umaineno natu veamoya nehaya kava huno kanale nona kino omainegi yugu no kino maine. Anumaya Kotia Na mopa tamamigahue. huno hulokiya vai-malenea mopale nafaneamoa Aisakiene agehoamoa Yekopuene ania huya yugu no kimaleya mainayane. 
HEB.11.10	Anumaya Kotia agesa haviteno tokiyaage noyaga hanege hanege hisia posileti ikapinaga kimalene. Ki-maleneanagino Apalahamua ani kumafena tusiya huno agesa havi havi huteno Ani noyagafi umaigahuanagina afaa menia yugu nopi maigahue. huno hu-maineane.
HEB.11.11	Higeno aamoa Salae namo a maineanagino Anumaya Kotia Nafanekaa ategane. huno hu lokiya vaino huteanagi Apalahamua kosuna leno maineanagi ani kehena Tamage hanafe hana yana afaa hugane. huno havino agupi maleno ametiti hu-maineafe nafanea atene. 
HEB.11.12	Ategeno Apalahamua kosuna leteno ago faligahe hianagi agaipiti aginagomoya ohavunamaa veane ateya aitagu-fageno ikatema hanea kanefiyagamo hia avamete huteya ti kahaepamoma hia avamete huya ohavunamaa veane aitagufe-mainae.
HEB.11.13	Ani veamoya Anumaya Kotima hu lokiya vaino Tamamigahue. huno humainea yana oaliya afaa haviya amametitia nehuya fali-mainae. Ani yana oalinagi alualega hanegeya afaa maineya amakesa haviya musena humainae. Musena nehuya Natu veane kana huta afaa yoka ma mopalela mainone. huya nehuya mainae. 
HEB.11.14	Ani kema humainaya veamoya mage huya humainae Haenagaa haegafa kumatile haita maisuna yafe tamametitia nehuta agava mainone. huya humainae. 
HEB.11.15	Hayanagi Apalahamuma ataleno emainea mopa aepaahema mani kema hileasina eteya maiyahae huya valeasine. 
HEB.11.16	Valeasinagi ani mopahena ohunagi ikapinaga visaya kanale kumafe tusiya huno hamaigeya humaine. Hamaigeya Anumaya Kotifena Anumayatimo maine. huya hageno Anumaya Kotia ani kehena havigeno aipamoa kanale higeno ikapinaga kanale kumaamia talo humatene.
HEB.11.17+HEB.11.18	Anumaya Kotia hulokiya vaino Apalahamufe mage huno humaine Aisakipiti kagai veala kasagoya veane falote hugahae. huno humaine. Nagi Anumaya Kotia Apalahamufena Hisua kea havisio? huno avame huteno mage hie Kagaikaa nafanea heka kae-salamana hunato. huno hapaiyanagi Anumaya Kotia Naa yama kamigahue. huno hu lokiya vai-malenea kea Apalahamua havino ametiti hu-maineafe Aisakina aiya nagoke nafaneamona heno kae-salamana hutegahe humaine. 
HEB.11.19	Huteno Apalahamua mage huno agesa havie Anumaya Kotia tusia tokiyaaene kano maineanagino fali-mainesifitila ali hetitesia tokiyaa hane. huno huteno haegahe nehigeno Anumaya Kotia ke higeno atalene. Ataleneafe tagaya avame kema havisunana Aisakia ago fali-mainefiti ali hetitene huta hugahune.
HEB.11.20	Aisakia Anumaya Kotife havino ametitima hia yafe Yekopugani Isoganitema haenagaa falote hisia yafe huno manua anamine.
HEB.11.21	Yekopua kosuna leno faligahe hia kanafinagi Anumayamo kea havino ametiti hia yafe ayopaale aivasaga huno ape hu-maineno Anumaya Kotifena muse huteno aginagomogania, Yosefe nafanelatana, manua anamine.
HEB.11.22	Yosefea falisia kanamoa aupa higeno Anumayamo kea havino ametitima humainea yafe vayaamo-gamina mage huno hamapaiye Anumaya Kotia Isipiti Isaleli veama amavaleno visigeyahena nayamufama vati huya aliyama visayana Anumaya Kotima tamamisia mopale mo hevainateho. huno hamapai-maineane.
HEB.11.23	Mosesena ita-afoamogania kanale nafane ateteana muse haanagi Isipi sauve kanomoa Ne nafaneyaga hamaeho. huno hia kehena kolia ohuana Anumayamo kema haviana anakupi maleana anametiti hu-mainaa yafe tagufa (3) ikana ani nafanea fala-kiteana mainae.
HEB.11.24	Maiageno Mosesea maineno ko hutegeya mage hae Isipi Sauve kanomo munamo nafane maine. Felona agehoamoe. huya hisaya yafena ohaigeno Anumaya Kotifena havino agupi maleno ametitia humainea yafe mage huno humaine Nagaya agai nafanea omainoe. huno humaine. 
HEB.11.25	Huteno agesa havigeno Isipi vayaene mainena kefo yamoa aupaa fanane hisia muse yana ohisue. huno hie. Huteno Nagaini anagala, Anumaya Koti anagaene umainesugeya Isipi vayamoya ali haviya humatesaya avamete huya nagaila ali haviyama hunatesayana kanalene huna hugahue. huno humaine. 
HEB.11.26	Huteno Isipi vayamogamina mukia kanale-nale yaamia kasago haneanagi Mosesea ani yafena agesa ohavinegi Afa ya kana yane. huno neataleno Anumaya Koti anagaene mainena Kalaisima ali haviya hutesaya avamete kava huya nagaila ali haviya hu-natesagena kanalene huna hugahue. huno nehuno Anumaya Kotia haenagama kanale yama amisia yafe agesa havino maine.
HEB.11.27	Mosesea Isipitima ugahema hiana Anumaya Kotife havino ametiti humainea yafe kava kanomoa hai vaiteanagi kolia ohunegi tagaya taulagamoa oagenea Anumaya Kotina agemegeme haisia avamete huno kolia ohuno maineno tokiya vaino maine. 
HEB.11.28	Anumaya Kotia Isaleli veafena mage huno hamapaiye Ensole kanomoa Isipi veamogami yage ne nafaneyagaamia hamaegahie. Tamakaila otamahaesia yafe sipi sipia hetama kolamaa fiate fale-malenegeno tamakai ne nafaneyaga amakaseno ohamaesie. huno higeno Mosesea ani kea havino ametiti huteno ani kemo akave maleno Isaleli veala hamapaigeya ania humainae.
HEB.11.29	Isaleli veamoya Isipi mopaleti ataleya Haesa titema ayana haviya amametiti hu-mainaya yafe Anumaya Kotia higeno ani limoa aluga luga heti-mainegeya hau hu-mainea mopa kana higeya ani lina afaa takaeya vayanagi Isipi vayamoya amanatiya Ani lina takaesune. huya hayanagi aluga lugama heti-mainea timoa eteno meli-nakaigeya fali hano humainae.
HEB.11.30	Isaleli veamoya Anumayamofe haviya amametiti haya yafe Yeliko kumate uvayima hayana sevenia (7) yupa kagi kagi nehageno yafatetima hu-malenaya kegiyamoa agaia tagape ailavi-maine. 
HEB.11.31	Nagi Yeliko kumate veamoya Anumaya Koti kea haviya amakaveno hutenaya yafe Isaleli vayamoya amakasageya fali hano hayanagi nagola kumai yate vai neaya amo agia Lehapue ani yupa ofaline. Ani amoa Anumaya Koti kea havino agupi maleno ametiti hia yafe Isaleli vayamoya yaufa neeya tole kanolatana hunatageana amamata hugahe vaageno ani amoa anaya huno nomaafi anavaleno anategeana fayaa yafe Anumaya Kotia haoke hegeno ofaline.
HEB.11.32	Nagoa vayafena ayaayate kea ohugahue. Anumaya Kotife haviya amametiti humainaya kava vayamogami amakia Kiteonie Palakie Samusonie Yefatae Tevitie Samuelie naa vayala Anumaya Koti amaune vayafeenenagina ayaayate maina ani kema hisua kanania omalene. 
HEB.11.33	Ani kasagoya vayamoya Anumaya Kotifena haviya amakupi maleya ametiti humainaya yafe kame vayaamia hamae hano humainae. Fatago kavakeya huya veatela kava yagai-mainae. Anumaya Kotia Tamamigahue. huno hu lokiya vai-malenea yana amamine. Nagi nagola kaveage afumo agia Laiyonie afugino Anumaya Kotife haviya amametiti haya vayala hamaeno nakai-talegahe hianagi avaya Anumayamoa alino tukiteneane. 
HEB.11.34	Nagoamogamina tusia atafi amasaga huya takigahe hayanagi Anumaya Kotia ani ata alisu humaine. Kame vayaamimoya ayaaya naepeleti hamaegahe hayanagi Anumaya Kotia hamaoke hemaine. Amakaila amayamufa omalegeno Anumayamoa ali hetimateteno tokiyaage amayamufa amamigeya ati vayala amanati-mainae. 
HEB.11.35	Nagoa anemoya Anumayamofe haviya amametiti humainaya yafe vayaamima faliyana Anumaya Kotia fali-mainafitila ali hetimategeya eteya amavale-mainae. Kame vayamoya nagoamo-gamina nehamaeya mage huya hae Anumaya Kotina tamakavenoma hutesayana otamahaeta afaa tama-talesunagetama notamilega ugahae. huya hayanagi mage hae Tamahaoteyatamigi tahaesageta faliteta haenaga hetita kanaleya huta maigahune. huya hageya hamayageya fali-mainae.
HEB.11.36	Nagoamoya Anumayamofe haviya ametiti humainaya yateti kame vayamoya kigi hu neamateya hegi kayoteti hamaeya aeni nofiteti kimateteya kinafina amatenayane. 
HEB.11.37	Nagoamogamina yafa kayoteti hamayageya fali-mainae. Nagoamogamina tuteti hefatagi-lole hageya fali-mainae. Nagoamogamina ayaaya naepeleti amaugafafina aye kalo hageya fali-mainae. Nagoamogamina kenaamia omalegeya memene sipi sipiene augafaleti kenaamia hatiya fai-linae. Nagoamogamina kaveamiene faesaya noamiene afenoamiene omalegeya kame vayamoya ali haviyana humatenae. 
HEB.11.38	Nagoamoya koli faleya agoyafinagaene yafa kapinagaene mopafi kafi-malenaya komufinagaene vaya omai kame kotegaene falageyama vayana tusia kanale veanegiya naa humainayafe nagoa ma mopafi veanea ania huya fatago veanea omainayanagiya ani kanale veanenema maisayana oamategahie.
HEB.11.39	Mukia ani veamoya kanale ya huya Anumayamofena haviya amakupina maleya amametitima humainaya kea nehavunanagi Anumaya Kotia Kanale yama hulamategahue. huno hu lokiya vai-malenea yana aupaa oamamigeya fali-mainae. 
HEB.11.40	Nayona Anumaya Kotia kanale yama hulatesia yana ago talo tala hulateneanagi hagoteyama mainaya veamoya ago aliteya tagasesaya yafena Anumaya Kotia ohaigeno oamamine. Nagopi mai lokaetesunageno Fatago veane mainae. huno hulategahie.
HEB.12.1	Mukia veamoya Anumayamofe haviya amakupi maleya amametiti hu-mainaya yana tagaila ago taveliteya faliyanagi siamoma hia kava huya tagaila mai kove humaineya nelagae. Naa nehayafe Anumaya Kotia taiya-yeta visuna katia tamineanagita ma mopafi yafema tagesa havi havi nehuna yamoene kefo yamoma nofi hulatenea yamoene aya aya kenamoma hia kava nehianagita taga huta alita aupa huteta Anumaya Kotima tavelia katela tokiyaage huta taiya-yeta visune. 
HEB.12.2	Taiya-yeta neuta mukia yatela moge mege ohisunagi Yisasitekeya agelita visune. Yisasife havita tametiti hu-mainona yamona aepaaene augafaaene kanogino mage huno humaine Naipamoa muse yama alisiafe yafaga yosalela nahaeya asaigena fali-mainofe nagayema hia yana kana yanagi afa ya hane. huteno fali-maine. Faliteno hetino Anumaya Kotina aya tamaga kaiyaga, kava vayamoya nemaiya siale haino mainegi ani kanomona ageme geme haiho.
HEB.12.3	Tamakaila kasalola otamahaeno. Yisasifena tamakesa havi havi hutama maiho. Kefo yama nehaya vayamoya Yisasina kame lagiya kaetayanagi agaya tokiyaage huno mainea yafena tamakesa nehavitama tamahaumanamoa faki faki ohino. 
HEB.12.4	Kefo yama hiho. huya aye lamavataga hageno tamakuamoa kana higetama Aao, kefo yana ohugahune. hutama hageya tamahayageno kolatamimoa higetama ofalinae. 
HEB.12.5	Anumaya Kotia tamavaleteno nafaneyagaahema humainea kemoa tamake-kanio? Mage huno hu-maineane
HEB.12.5	Nafanenimoga Anumayamoa kaumonoma malesigekahena Afa yane. huka ohuo. Ke negama-kino kayoma kamisiana kagaila kavaleno ali fatago hugatesia yafe nehigi kaipamoa haviyana ohino. 
HEB.12.6	Anumayamoa ayamopafima nehaiya veala amaumono maleno ali fatago hu neamateno. Nagai nafane maigahae. huno neamavalea veala kayona neamamie. huno humainea kea ohavinao?
HEB.12.7	Kana yama falote hisigetama Tamaumono malenoa kea havisae. huno Anumaya Kotia agaia nafanemogatama mainae huno ali fatago hu nelamategi tokiyaage hutama maiho. Mukia nafaneyaga neamafaya kayona amaumonola nemalaya yane. 
HEB.12.8	Naa yanagino Anumaya Kotia tamakaila ani kavama hu otamateleasina agaia lamatenea nafane kana ohaleasinagi munamo nafanea, nefaa omai nafane kana hutama maileasine. 
HEB.12.9	Ma mopafi nelamafaya tamaumono maleya kayo kevema lamamigeta amakima alisaga huta amakai kema ali hipoya nehuta nemaunanagi Anumaya Kotia tagu nafanemo nefa maineanagita agai kea tayamufaage huta ali hipoyama hinutahena kanaleya huta maigahune. 
HEB.12.10	Ma mopafi nelafaya aupa kana kanoa amakaiami hamaiya avamete huya kayo kevea nelamiyanagi Anumaya Kotia kanale kava huno kava yagai-lateno agaia mainea avamete veala alu aotage veane maisuna yafe kayo kevea nelamie. 
HEB.12.11	Nelamia yamofe Kana ya nelamigi muse yatia omalegeno otahaiye. huta nehunanagi haenagaa ali fatagoma hulatenea kanafina augafaaene yamoa falu hisia yana falote hinageta keama ali hipoya nehisumogata fatago huta ani falu yapi maigahune.
HEB.12.12	Tamayamoma kalake kisigetamahena alipi hu-linetama aliyana aliho. Tamaleya yama nelama-kesigetamahena ayepi hu-mainetama tokiyaage hutama vaiyeho. 
HEB.12.13	Tole lamakesa ohavitama tamaiya aye fatago hutama vaiyesayana nago kanomoa tole agesama havisia kanomona kanale hutesigenofena nagoke agesale maigahie.
HEB.12.14	Mukia veanenena falu hutama maisaya yafe tamakesa nehavitama tamaya mukiki hutama alu aotage veane maiho. Fatago huya omaisaya veamoya Anumaya Kotina oagetafa huya oagegahae. 
HEB.12.15	Anumaya Kotia kayone hisaya yamaa ago tamaminegi tamakaipiti nagoa veamoya ani yafema amakaveno humisaya yafena kayetama maiho. Nagoamoya kana ya amamigeno amaipamoa haviya higeno amaipafinaga atuage yosamoa hafuya ayeteno nenaamoa atuage hia kava huno mukia veapina kana yamoa falote huteno tamakua alino haviya huno oniyaage hugahigi kayeho. 
HEB.12.16	Kayetama mainetama Isoa nayoma humainea kavala ohiho. Isoa nagoke yupa nesia kavefe haviteno mukia kanafima kanale yama alino maisia yama nefaa amisia yafena agesa ohavino Aoteyamaae. huno humainea kavala ohiho. Havigu nagoamogatama Anumaya Kotifena Haoteyamaae. hutama nehisagetama nagoamogatama alu kanomo anea amavayu ohiho. 
HEB.12.17	Isoa haenaga agesamoa akalo higeno nefaa manuma amisia yafena tusiya huno avia ateanagi nefaa aganaamo ani manua ago amineanagino agua aiyahae huno Isona manuma amisia kamaa omalegeno manua oamine.
HEB.12.18	Nayona Isaleli veamoya kahegi kema aligahena Sinai agoyamo aiyafi haiya maineya neageya ani agoyamona tusia ata neleno tusia kumayu hani kigeno yasimoa tusiya humaine. Tamakaya Anumaya Kotitega visayana tamayana avate hisaya yate ougahagi Isaleli veamogamima humatenea kavala hu otamategahie. 
HEB.12.19	Nehigeno ufe kemoene nagoa kema huhaleno higeya haviya kehena koli huya Mosesefena Nagoene havisuna yafena notahaiye. huya humainae. 
HEB.12.20	Ani kemoa mage huno hu-maineane
HEB.12.20	Veaneo afuo ani agoyafima haino aiyakama ayesigetamahena ayana avate hugahe yafa kayoteti hamaegeya faliho. huno hu-maineane.
HEB.12.20	Na ke higeya haviteya tusia amamayo aimainae. 
HEB.12.21	Mosesea ani amamayoma aiya yana ageteno mage hie Nagaienena ani yama neagogenoa namayo neaigeno tagi tagiyana nenage. huno hu-maineane.
HEB.12.22	Hu-maineanagi tamakaya haegafa huno mainea Anumaya Koti kumatela ago emainae. Ikapinaga hanea Saiyoni agoyale kimalenea Yelusalemua ago emainae. Ani kumatela ohavunamaa ensole vayamoya musena huya Anumayamo agia alisaga nehuya melitalu nehale ago emainae. 
HEB.12.23	Anumaya Kotia yage nafaneamoya amakua aiyahae hageno Anumaya Kotia amakia ikapinaga ago kae-malenea anaga mainale emainae. Mukia veamogamina kaiyekema hu neamatea Anumaya Koti maineleene Anumaya Kotife haviya amakupi malageno Fatago veane mainae. huno humatenea veala hai ala veaneage maineya falitageno amaku nafanemoya ikapinaga haiya mainaleene ago emainae. 
HEB.12.24	Yisasia haegafama alino hagelafi-latenea kema alino falote hu-malenea kanoene kefo yatima aye hami-talenea kolamaamoene mainele ago emainae. Nayona Kenia aganaamona haegeno Epoloa fali-mainea kolamoa Kenia kefo yama humainea anonaa aligahie. huno hu-maineanagi Yisasi kolamoa ani kolana agase-mainea kolanagino mage hie Kefo yatamia ago aye hami-talenoe. huno humaine.
HEB.12.25	Menima kema nehia kanomo kea, Yisasi kema, akavela omalesagi kayeho. Nayona Anumaya Kotia mopale kanoa Mosese avayafiti, kema higeya akavema omalaya veala kayo kevea amamineanagino menia ikapinagati ea kema nehia kanomo kea ohavinesamogatama tahaokela ohegahianagino tusia kayo tamigahie. 
HEB.12.26	Nayona Sinai agoyafiti ke nehigeno tusia imila ali-maineanagi menia mage huno hu lokiya vai-malene Nagoene mopaagela alina kosia ohugahugi ikaene alina kosia hugahue. huno hu-maineane. 
HEB.12.27	Nagoene. huno hia kemo aepaamoa maa humaine agaia talo hu-malenea yana alino kosi hinageno fanane hugahianagi fananema ohisia yamaa tokiyaage huno agola hanegahie.
HEB.12.28+HEB.12.29	Naama hisiafenagino lagaifena Kava yagai-lamategahue. huno humainea kea havita lagupi malenona yana kosi kosi huno fananema ohisia yafena tusia muse hisune. Anumaya Kotia kefo yafena aipamoa ata neleanagino ani atamoma mukia yama leno fanane nehia avamete kano maineanagita tamayoa neaita Anumaya Koti aipamoa kanale hisifa kavakeya huta agia alisaga higetao.
HEB.13.1	Yisasi kema haviya amakupi malenaya nelama-fugamina tamaipa amamiho. 
HEB.13.2	Natu veala noamakesaya veanema, kumatamile esagetamahena kanaleya hutama kava humateho. Nagoamoya naa vayafena Afa vayale. huya hayanagi ikapinagati aya ensole vaya amavaleya kava humatenayane. 
HEB.13.3	Kina nopima mainaya veala tamakaiene ani veanene nemaiya avamete hutama amaya hiho. Ali haviya humataya veafena ania huya tagaila ali haviya hulatageno amaugafa amakata aiya avamete huno tagata neaye hutama amaya hiho.
HEB.13.4	Alavemo-gatama maisaya yana kanale yanagi anene munanenena vemogatama amavayu ohigeya ane munanemo-gatama vemogamina amavayu ohiho. Ani kavama hisagenoa Anumaya Koti kaiyekea hulamateno kayo keve tamamigahie.
HEB.13.5	Monema alisaya yafena hagaa oalitama afaa maiho. Malenesaya yafena tamaipamoa kanale hinagetama Nagoene ani yana alisune. hutama ohiho. Anumaya Kotia mage huno hu-maineane
HEB.13.5	Nagaya nagela kanina otama-talegahuanagina tamage huna tamaya hugahue. huno hu-maineane.
HEB.13.6	Hu-maineanagita tole lagesa ohavisunagi tokiyaage huta maineta mage hisune
HEB.13.6	Kolia ohugahugi Anumayamoa kanaleya huno naya nehigeya veamoya ali haviya hu onategahae. huta hugahune.
HEB.13.7	Anumaya Koti kea tamahapai-mainaya mono kava vayafena tamakesa haviho. Anumaya Kotife haviya amakupi maleya kanaleya huya vaiyeyama nemaiya kavamo falote hia augafaaene yafena tamakesa havi havi nehutama Anumaya Kotife haviya amakupi maleya amametiti nehaya avamete hutama maiho. 
HEB.13.8	Yisasi Kalaisia nayoene meniene nagoke avamete hume hume haino agola aniageya hugahie. 
HEB.13.9	Naa nehiafe alu mono kema tamahapaisageya havi kate tamavaleya tamategahe hugahagi kayema ohaviho. Ma kavela neho ma kavela oneho. huya haya kema akave nemalaya kemoa tamaya ohugahae. Kavemo nesunafe kahegi kemoa tagu tamena alino kanale hu otategahigi Anumaya Kotia kayone yamaaleti kanaleya huno alino tokiya vai-lategahie. 
HEB.13.10	Nayona mono note kava vayamoya sipi sipi heya kae-salamana hu-mainaya yamoa alu kate umainayafe Yisasi kolamoa amaya ohigeyahe onegahagi Yisasima yafaga yosalema fali-mainea yana tama yanagita tagaya nenone. 
HEB.13.11	Mono note hagote kava kanomoa kefo yaamihe sipi sipia hageno kolamaa alu aotage nopinaga alino haiyaamo ailake hu-maleteno tamaa alino hati-lavino kegiyamoa malaga viaamo atafi mo kaeno fanane hu neataleane. 
HEB.13.12	Naama humainaya avamete huno Yisasia fali-mainea kolateti kefo yati aye hamiteno alu aotage veane maisayafene higeya kegiyamona malaga avaleya agaye hisifa kavala mo hutageno agata neaigeno fali-maine. 
HEB.13.13	Naa hu-maineafe tagayaenena ania huta kegiyamona malaga Yisasite vigetao. Agaima ali haviya hutenaya yana tagaienena tagaye hisifa kavala hulateya ali haviya hulatesae. 
HEB.13.14	Tagaya agola maisuna kumala ma mopafina omalegi ikapinaga agola maige maige hisuna kumate haenaga haisuna yafe nelahaigeta agava mainone. 
HEB.13.15	Yisasia tagaife huno fali-mainea yatetila Anumaya Kotina muse yama amigahena sipi sipia heta oamigahunagi mukia kanafina tavayafiti Agaife havina nagupi malenoe. huta hu falote nehuta Anumaya Koti agia alisaga huge huge higetao. 
HEB.13.16	Nehutama veala ali kayone humatetama malenesaya yapitila veama amamisayana Anumaya Kotina muse ya amisageno aipamoa kanale hugahie.
HEB.13.17	Kava vayamogami kea havitama ali hipoya nehutama amakai amaiyaafi maiho. Anumaya Kotia tamaku tamamete kava hisaya yafe ali hetimateno aliyana amamineanagi haenagaa tamakaifena hamavi-gegahie. Hamavi-gesigeya tamakaila muse hisaya kema hisagetama tamakaienena muse hugahayanagi amaipamoa kanalema ohisiana tamaya ohugahie.
HEB.13.18	Tagu tagesa havunana kefo yatia omaleanagita Anumaya Koti agima alisaga hisuna yafene huta mukia kanafina kanale kavakeya huta hisuna yafene hutama Anumayamotega tagaifena nunamupiti havigeho. 
HEB.13.19	Tamakayaene umaisuafene huna nehugi Anumayamoma naya hisiafe nunamupiti havigeho.
HEB.13.20	Anumaya Kotia taipa falu hisia yamona aepaa maineno alino hagelafi-latea kemoa tokiyaage huno hanege hanege hisia yafenagino Yisasima fali-mainea kolamoa ailaki-lavigeno Anumaya Kotia Yisasina fali-mainefiti alino hetitene. Ali hetitegeno sipi sipile kava kanoa tusia ala kava kanoti maine. 
HEB.13.21	Maineanagina tamakaifena mage huna Anumayamotega havinegoe. Yisasi Kalaisima hulatenea yafena Anumaya Kotia tamakupina aliyamaa aliteno agaia haisia kavama hisaya tokiya tamamisie huna havinegoe. Yisasi Kalaisi tokiya hale yamo agia hanege hanege hanesia yafe alisaga higetao huna nehue. Tamage.
HEB.13.22	Nenafu-gatama tokiyaage hutama maisaya yafe ayaaya kea okaenogi musetami nehugi tamakaya havitama akave maleho. 
HEB.13.23	Nelafua Timotina nofipiti kalu heya atalageno umainegena tamahanepauve. Aupaama nagaitega esiana tokaetaa mo lamakegahue.
HEB.13.24	Kava vayatamiene Anumaya Koti anagaaene hu falu fala kenia humateho. Itali kotegati ataleya aya veamoya tamakaila ania huya hu falu fala hu nelamatae.
HEB.13.25	Anumaya Kotina kayone yamaamoa mukiamo-gatamiene hanesie. Tamage.
JAS.1.1	Nagaya Yemesinae Anumaya Kotiene Anumayati Yisasi Kalaisiene aliya kanoanimona mani autama kaena kuma aepatamima ataletamama alu mopalega umainaya Isaleli veamogatamihe mani avona kaena nelamamina kanale mainafio huna hu falu fala hu nelamatoe.
JAS.1.2	Nafunagana-gatamae nagoa kana yama tamakaitema falote hisigetamahena ma lamakesa haviho Inamona musekase hisuna yane. hutama hiho. 
JAS.1.3	Kana yama falote hulamateana Anumaya Kotia Tamametitima nehaya yana agola nehafi havige nehafi? huno tamakegahe ani kana yana tamakaitela falote hu nelamateafe tokiya vaisaya yamoa anifiti falote hugahie. 
JAS.1.4	Mukia kanafina tokiya vaisaya yamoa tokiyaagema hisiana Anumaya Koti aufina Kosa helamatene. huno hinagetama ala veanegeya maigahae.
JAS.1.5	Nago kanomoa amunotamifitima kanale agu agesa havisia yafema ati yenunofena Anumaya Kotitega havigesigeno amino. Anumaya Kotia ayaaya ayaene kano maineanagino mukia veamogaminakea oamama-kigahianagino afaa mukia yana amamigahie. 
JAS.1.6	Amamigahigi Anumaya Kotia agu agesamoma havisia kavala tamage huno hugahie. huno havino agupi maleneno havigesie. Maa agesa ohavisie Kema hisua yana namigahifi onamigahie? huno tolefina agesa ohavino. Tole agesama havisia kanomoa yasimoma hage lima alino vai-lagaitalea augafa kava humaine. 
JAS.1.7+JAS.1.8	Tole agu agesama hanesia kanomoa nagoke katela novigi alu kapi alu kapi agoya mo vaige me vaige huno vai neayeno Afaa namigahie. huno agesa nehavianagi Anumaya Kotia naa veamogamina nagola osi ya kanoa oamamigahie.
JAS.1.9	Mone afenoamima omale veamoya Anumaya Kotifena haviya amakupi malenayafenagiya mage huya hisae Anumaya Kotia tavalesaga huno Nagai nafaneyagae. huno humaine. huya tusi muse hisae. 
JAS.1.10	Muse hugahagi kasagoya moneamima hanesia veamoya yosa ausemoma heno hali hulavia ya kana huya aletesayafe Anumaya Kotia alime tavino amatesigeya afa vea kana huya maisayafe musena hisae. 
JAS.1.11	Yagemoa evayi huno tokiyaage yagema leana ani tala yana leno mukia fayotegeno auseamoa asaga hu lavino haviya nehia avamete huya mukia moneamima nemalesaya veala ani mone alisaya yaamimo amunopi maineya faligahae.
JAS.1.12	Nagoa veamogamitema kana yama falote hisigeya tokiyama vaisayana anonaamia Anumaya Kotia hano ohuno agola maige maige hisaya hamaimula amamigahie. Ani muse yana Anumaya Kotia agaifema hamau ayamopafi nehamaiya veamogamina Amamigahue. huno hu lokiya vai-maleneafe musena hisae. 
JAS.1.13	Havi kavala hiho. hunoma nagoa veamogamina amavayu hisigeyahena ani veamoya Anumaya Kotia aye lavataka higeta mani kavala nehune. huya ohiho. Kefo yamoa Anumaya Kotina avayu nohie. Anumaya Kotia nagoa veala avayu huno Kefo kavala hiho. huno nohie. 
JAS.1.14	Nohianagi tagaiti nagoke nagokemogata age lahaye hu yana taipafiti falote huteno aye lavataga huno tavayu nehie. 
JAS.1.15	Age lahaye hu yamoa amu maleteno aihefa nehea avamete humaine. Amu maleteno kefo yamoa falote huteno ala higeno kefo yama huge huge nehaya veamogamitela fali yana falote hu neamate.
JAS.1.16	Nahau nayamopafi nahau-mainea nafunagana-gatama havigu Anumaya Kotia aye lavataga higeta kefo yana nehune. hutama hisagi. 
JAS.1.17	Mukia kanale yana hale yamona Nefaa ikapinagati nelamie. Yagemo amemoa molino ayaaya huteno melino aupa huteno nehia kavala Nelafa ohune. Alu kava alu kavaenena nohie. Nagoke avamete kavakeya nehia kano maine. 
JAS.1.18	Anumaya Kotia mukia yama talo hu-malenea yapi uhagoteta maisunafe Anumayamoa agaia haiya kava huno kelamage kealeti tagaila agaia nafaneyaga ago alino latene.
JAS.1.19	Nahau nayamopafi nahau-mainea nafunagana-gatama kema hisaya kea aupaa haviho. Ke ohutama mainetama aupaa tamahaiya ovaino. 
JAS.1.20	Veamogatama tamahaima vaisaya yatetila Anumaya Kotina aufina fatago ohugahie. 
JAS.1.21	Ani yafe mukia kefo yana tamakaveno hutetama tamaugafa alitama ohaitama Anumaya Kotia kema tamakupima fai-malenea kea havilama hutama haviho. Ani kemoa tamaku tamamena aligatisia ke hane. 
JAS.1.22	Kanale kema havitetama akave omalesayana afa ya kana nehagi afaama havitetama atalesayana tamakaitami tamaku nafanemona aye vataga nehae.
JAS.1.23+JAS.1.24	Nagoa veamoya Anumaya Koti kea haviteya akave omaleya atalesageya nagoa veamoyama galasifima amaugosa ageteyagi ago neataleya age hatayo hatayama nehaya avamete kava nehae. 
JAS.1.25	Nehayanagi nagoa veamoya Anumaya Kotina kanale kealegama ageke huya nemaiya veamoya ani kea havigeya oataleya akave nemalaya veala naama haya yafe Anumaya Kotia musema hisaya amaku amakesa amamigahie. Ani kemoa fatago huno kefo yamoma haya kimainea yana ali kalu hetalenea ke hane.
JAS.1.26	Haneanagi Tagaya kanaleya huta tametitia nehune. huya hisayana veamoya amavefunamona kava oyagaiya amakaiami amakuamona havige ayevataga nehayanagino amametiti nehaya yamoa afa ya kana humaine. 
JAS.1.27	Nehigi Anumaya Kotia Nelafa aufina nagola tusia kanale tametiti hisuna yana mage huno hane. Megusa anagala havi no nemaiyafe amaya nehuta kama vaiyesuna yatela kava yagaisune. Havigu ma mopafi kefo yama hisunana Anumayamo aufina taguamoa oniyaage hugahie.
JAS.2.1	Nafunagana-gatama tokiya hale-mainea yaaene kanoa, Anumayati Yisasi Kalaisife havitama tamakupi maletama tamametiti nehayafe amakima hanesia veamogamina kanaleya hu neamatetama afa veamogamina hu-haviyama humatayana havi kava nehae. 
JAS.2.2+JAS.2.3	Yisasi kema havigahe melitalu nehisagenoma nagola monea kasago hu-mainesia kanomoa kanale kena fai-lino tamakaipi evayi hinageno nagola monea omaleno kenaamoa hatata hatatu hu-mainesia kanoma anile evayima hisigetamahena tamakaya moneama hanea kanomofena hutama kanale hutetama mage nehae Kagaya ma kanale siale emaiyo. hutama nehayanagi moneama omalenea kanomofena mage nehae Amuale hetika maiyo. nehutama Naiyafi mopale emaiyo. hutama hu neatae. 
JAS.2.4	Ani kavama haya kavala tamakaitami havi tamaku tamakesa nehavitama tamafu-tamakana-gamina fako hu neamatae.
JAS.2.5	Nahau nayamopafi nenahaiya nafunagana-gatama haviho. Ma mopale veamogami amaufina afenoamima omale veamogamina Anumaya Kotia ago hapali-mateno agai kema haviya amakupi maleya amametiti hisaya yana kasagoya neamamino Nagaifema hamau ayamopafi nehamaiya veamoya visaya kumala, nagaya kava yagaisua kumate umaigahae. huno hu lokiya vaino hu-matene. 
JAS.2.6	Hu-matenegi tamakaya afenoamima omale veamogamina amakaye hisafa kavala ago hu-matenagi afenoamima hanea veamoyage tamakaila aliya afepi nelamateya kaiyekema hulamatesaya yatela tamavaleya nelamatae. 
JAS.2.7	Yisasia, tamakaila agaialega lamatenea kanomona kanale agia anima moneamima hanea veamoya hu-haviya hu neatae. 
JAS.2.8	Anumaya Koti autamafina nagola kahegi kea mage huno haneane
JAS.2.8	Kagaikaa kaugafahema kahaisia avamete negafu augafahena kahaino. huno hu-maineane.
JAS.2.8	Tamakaya ani kahegi kema akave malayana kanale kava nehae. 
JAS.2.9	Nehagi tamakaya nagoa veamogamina kanale kava hu neamatetama nagoa veamogamina tamakavenoma hu-matayana kefo kava nehageno kahegi kemoa mage nehie Kea ali tagaetama kefo kava nehae. huno nehie. 
JAS.2.10	Nagoa veamoya mukia kahegi kema akave nemaleya nagoke ke kanoama aliya atagayayana mukia kahegi kea ago ali atagae-mainae. 
JAS.2.11	Anumaya Kotia mage huno hu-maineane
JAS.2.11	Anea amavayu hutama kumaiya oheho. huno nehuno nagi Nago kanoa hetama ofaliho. huno hu-maineane.
JAS.2.11	Nagi anea amavayu hutama kumaiya ohenesayanagi nago kanoma hetama falitesayana Anumaya Koti kahegi kea ago alitama atagae-mainae. 
JAS.2.12	Kefo yamoma nofi kilatenea yana ago alino kalu helatenea kemoa kaiyekea hulateno fako hugahie. Ani yafe mukia kanafina kema hisaya yaene maisaya auava yaene ani kemoene nagopi maiho. 
JAS.2.13	Nagoa veamoya veafema kalagima ai oamatesayana Anumaya Kotia ani veamogamina kaiyekema humatesia yupa kalagila ai oamategahie. Kalagima ai neamatesaya veamoya ani kanafina keamimoa kanaleya hinageya kanaleya huya maigahae.
JAS.2.14	Nafunagana-gatama nagoa veamoya Tagaya Yisasife havita tagupi maleta ago tametiti hu-mainone. nehuya nagola kanale auava yama ohunesayana anima amametiti nehaya yaamimoa amaku amamena ali okatigahianagino afa ya kana hugahie. 
JAS.2.15+JAS.2.16	Tamafu-tamakana-gamina kenaamima hoyaamima omalesigeya esagetama tamakai amunopitila nagoa veamogatama mage hutamama hamapaisayana Afaa viho. Yasi siota tamakaitami nealitama kavela tamakaitami negeno tamamu hino. hutama hisayana kaveene kenaamiene amaya ohunetama kegeyama hisayana ani kemoa amamu ohugahigi ani kegeyana hu oamatetama amaya hiho. 
JAS.2.17	Yisasife havita tagupi maleta tametiti hu-mainone. hutama hu-mainayanagi afaa mainetama kanale kavama ohisayana tamakaila tamametiti yatamimoa afa ya kana hugahie.
JAS.2.18	Nagoa veamoya mage hugahae Kagaya Yisasife havika kagupi malenanagi nagaya kanale aliyania nealue. huno hisigena mage huna hugahue Kanale auava yama ohisanana hanaa huna Yisasife havika kagupi malenana yana agegahue? Nagaya kanale auava yama nehua yateti Yisasife havina nagupi malenoa yana kaveligahue. 
JAS.2.19	Kagaya kanaleya huka Nagoke Anumaya Koti maine. huka kametiti nehananagi Kefo Avamumoya ania huya Anumaya Kotia maine. huya amakupi maleya atalia nehae. 
JAS.2.20	Kagaya kagesa omale veamoga menia kavelisue. Nagoa veamoya Yisasife havita tagupi maleta tametiti hu-mainone. huya hisagenoma kanale auava yaamima falote ohisiana anima amakupi malenaya yamoa afa ya kana hugahie huna nagoene kaveligahue. 
JAS.2.21	Nayona Apalahamu, taginagomoa, Anumaya Koti kea akave maleno muse yama amigahena nafanea, Aisakina, avaleno yafa folamole ateneno hegahe nehigeno Anumaya Kotia aniama hia yana ageteno Fatago kano mainane. huno huteneane. 
JAS.2.22	Ani yafena ago havilinae Anumaya Koti kema havino agupi maleno ametiti humainea yamaamoene kanale aliyama ali-mainea yamaamoene ailokaeana ali-mainae. Ani kanale aliyamaamoa agupi maleno ametiti hu-mainea yamaamona alivaya aye-maine. 
JAS.2.23	Anumaya Koti avopina mage huya kae-malenayane
JAS.2.23	Apalahamua Anumaya Koti humainea kehe Tamage nehane. huno agupi maleno ametiti hu-maineafe Anumaya Kotia agaifena mage huno hutene Fatago kano mainane. huno huteneane. huno kae-maleneane.
JAS.2.23	Apalahamua ani aliyama ali-mainea kanafi mani kea kae-malenea kemoa agola falote huno tamage humaine. Anumaya Kotia Apalahamufena Kagaya nagaila name kafa mainane. huno hu-maineane. 
JAS.2.24	Tamakaya haviho Anumaya Kotia agaifema haviya amakupi maleya ametiti hu-mainaya yafekeya ageteno Fatago veane mainae. huno hu omategahigi kanale aliyaenema ali lokaeya alisayana Anumaya Kotia Fatago veane mainae. huno hu-mategahie.
JAS.2.25	Yosuaa Ko mogeho. huno Yuta vayala humategeya vageno Lehapua nomaafi amavaleno amateteno amaugafa aligatino alu kate hu-mategeya umainae. Naama humainea yafena Anumaya Kotia Lehapufena Fatago a mainane. huno huteneane. 
JAS.2.26	Nagoa veamoya amaku nafaneamia atalageya Ago fali-mainae. huta nehunanagi nagoa veamoya Yisasife havita tagupi maleta tametiti hu-mainone. huya nehayanagi kanale aliyaamima falote ohisiana amakupi malenaya yamoa ago faliteno afa ya kana humaine.
JAS.3.1	Nafunagana-gatama havigu tamakai amunopiti kasagoya vayamogatama Hu-maveli ha-maveli hisuna vaya maisune. hutama huyafenagi ago havimainone Anumaya Kotia haenagaa tisa vayamogatina tusiya huno kaiyekea hulateno fako hu-lategahie. 
JAS.3.2	Tagaya mukiamogata kefo kavala nehunanagino nago kanomoma havigema nohisia kanomoa ala kano maineno kanaleya huno agaia augafalela yagaigahie. 
JAS.3.3	Inagi hosi afumo avayafina aeni nofiteti kitama hu-mataya yamoa Tagai tagu tagesa akave maleno vaiyesie. huta maleteta mukia augafa moli augosa meli augosa hunageno augosa huno alu kate katela nevie. 
JAS.3.4	Nevianagi tamakaya tipi kalenefe tamakesa haviho. Tipi kalea tusia yakefa haneanagino tusia yasimoa fu huno ayetu-feno neunoma moli hao meli hao hunoma nevia kayomaa osi ya kanoa hanegeno tipi kalema nealia kanomoa ani kayote alino mo aiyahae me aiyahae higeno ani ala tipi kalemoa ani katega nevie. 
JAS.3.5	Naa hu-maineanagi tavefunamoa osi ya kanoamoagi Alu kava alu kavala hugahue. huno ala kegefa nehie. Ageho osi ata kanoamoagi tusiya huno tala yaeneteno mukia yosayagaene neasagalie. 
JAS.3.6	Tavayamoenena ata kana humaine. Taiya tayaene mukia laugafaene haneanagi tavefunamoa amakaseno tusia havi ya haneanagino mukia laugafamona avaleno kefo kapi neate. Haniki yapi tegelege nehia atamoa mani ata kae-maleneanagino nafane mainona kanaleti ani tavefunamoa ata kana huno tagaila ali haviya hu nelate.
JAS.3.7	Yaga, kafa, nama, osifavea, mukia tipima mainaya yaga kafa, nagoa veamoya atafa huya amatenageya yuna nehae. 
JAS.3.8	Yuna nehayanagi nago kanomoa amuha ohuneanagino agaia avefunalela kava yagaino alino yuna ohegahie. Mukia kanafina atalenegeno tavefunamoa ase ohu kea nehatageafe tavefunafina kasagoya analisa kana ya hane. 
JAS.3.9	Tavefunamokeya Anumaya Koti agia alisaga nehunoagi Anumaya Kotia agaia augafa kali-mainea veanema talo hulatenea veafenagi ani lavefunamoa hu-haviya hu neate.
JAS.3.10	Nagoke tavayafiti Anumaya Koti agia alisaga nehuta nagoa anagatimofena hu-haviya hu neamateta nehune. Nafunagana-gatama havigu ani kava huyafenagi ania ohiho. 
JAS.3.11	Kapaima hagea timoa mopafitila falote nehianagi hagaage tiene atuage tienena nagoke yapitila falote nohiafe tamakaila ania huno nagoke tamavayafitila havi kene kanale kene falote ohisie. 
JAS.3.12	Nafunagana-gatama, hagaage yosalagama neayea yosamoa atuage yosalaga oayegahie. Fulutu nofipitila atuage nofi alaga falote ohugahie. Ania huno hage lipitila kanale hagaage tina falote hileasino? Ania ohugahie. Tavefunamoa kanale kene havi kene ohisie.
JAS.3.13	Tamakai amunopima mainaya veapitila kanale agu agesaene veama mainesayana amaugafa aliya ohaiya kanale auava kavakeya huya vai neayeya kanale amaku amakesa tamave-liho. 
JAS.3.14	Tamave-lisagetama nagoamogamife tamaipa haviya hisageno tamakaitami hisaya kemo tamahai vaisayana kanale kemona ali tagaetama havigegeya nehutama Kanale tagu tagesaene veane mainone. hutama ohiho. 
JAS.3.15	Naa lamaku tamakesama haviyana ikapinagatila elavino omenegi ma mopafi ke hane. Alu Aotage Avamumoa ani kea nohigi ani yamona nefaa Satani maine.
JAS.3.16	Vayafena tamaipa haviya hu neamatetama tamakaitami keleti tu hutama tamahai vaitama ke ovai avai nehutama havi kavakeya hume hume nehaiye. 
JAS.3.17	Nehaiyanagi nagoa veamoya Anumaya Kotitegati kanale amaku amakesa aliteya maa hugahae, Hagote yana amakuafina oniya omale amaku amakesa haviya maigahae. Anile yana nagoamoyaenena nagoke amaku amakesale maigahae. Amaipamoa kanale hinageya nago kanomoma hisia kegeya haviya maineya kalagi aiya kanaleya huya ali kayone humateya mukia veanenena nagoke amaku amakesale maineya amegatila havige havagea aye mavataga ohu veane mainae. 
JAS.3.18	Tagayama nagoke tagu tagesalema maisunana yuna heta maisuna yana lagupina augafaaene alaga fai-malesunageno hanenageno Anumaya Kotia muse hisia auava yana kave kana huno falote hugahie.
JAS.4.1	Tuma nehaya yamoene kema nevaiya yatamimoenena hanateti falote nehie? Age lamahaye nehaya yamoene kanale tamaku tamakesamoenena tua nehayafe kema vai yatamimoa falote nehie. 
JAS.4.2	Tamakaya nago yafena aluya hutama age lamahayea nehayanagi ani yama oaliya yafe ani yamona nefana hetama he vaitesaya tamakesale nemaiye. Nagoa veamogami yatela age lamahaye hutetamagi oaliya yateti kea vaitetama tu hu yamoa falote hu nelamate. Anumaya Kotitega ani yafema ke hutama havi okaya yateti noaliye. 
JAS.4.3	Alisaya yafema Anumaya Kotitega ke hutama havigayana tamakuamoa havi lamaku tamakesa havitama tamakaitami age lamahaye hisaya yamaage alisaya yafema havigayana anima havigaya yana noaliye. 
JAS.4.4	Tamakaya Anumaya Kotina ago ataletama ma mopale yafe age lamahayea nehae. Nagoa veamoya ma mopafi yafema age hamayema hisayana Anumaya Kotina kame lagiya kae neatae. Ani yafena ohavinao?
JAS.4.5	Anumaya Koti avopina mage huno kaemaleneane Anumaya Kotia Alu Aotage Avamua tagupina ago ategeno maineno ani Avamumoa Havi kavala ohiho. huno tokiyaage huno kava neyagaiye. huno kae-maleneane. Tamakaya ani kehena Afa ke nehie. hutama nehao? 
JAS.4.6	Anumaya Kotia tagaila kayone hisuna yana kasagoya nelamiafe avopina mage huno kae-maleneane
JAS.4.6	Anumaya Kotia amaugafa aliya nehaiya veanea kame lagino kae neamateanagi amakaiami amakuama aliya nohaiya veala kayone yamaa neamamie. huno kae-maleneane.
JAS.4.7	Ani yafe tamakua alitama ohaitama Anumaya Kotina aiyaafi mainetama Satanifena Kagai kea ohavigahunagi alulega vuo. hutama hisagenoa tamataleno ugahie. 
JAS.4.8	Anumaya Koti avatema mime mime visagenoa tamakaienena mime mime eno me lokaeno maigahie. Kefo yama nehaya veamogatama kefo yatamia neataletama tamayana sese hu-taleho. Vagala veamogatama tole lamakesa nehaviya yana neataletama nagoke kanale tamaku tamakesale maiho. 
JAS.4.9	Kefo yatamihe tamahaumana halesigetama aviteho. Kigima nehisaya yana neataletama kefo yatamihena ape hutama mainetama havi ya alige fataga huge hutama tamaipa haviya hutama maisae. 
JAS.4.10	Anumaya Koti aufina Havi veane mainone. hutama maisayana tamavalesaga huno Ala veane maiho. huno hu-lamategahie.
JAS.4.11	Nafunagana-gatama nelamafu-gamifena hutama haviya hu oamateho. Nagoa veamoya nefugamifema Kagaya naa kava nehane. huya fako hutesayana kahegi kemona hu-haviya huteya ali fako hu neatae. Hu neatagi tamakaya Anumaya Koti kemona fako hutesayana ani kea akave omaletama kahegi kemona kaiyeke haviya fako humate veane mainae. 
JAS.4.12	Mainagi nagoke kanomo kahegi kea ali falote hu-maleteno agaiage kaiyekema fako hu-matesia kanoa maine. Ani kanoa agaiage veamogami amaku amamena ali negatino nagoa veanea agola ali haviya humategahie. Kagaya hanaa augafa kano maineka negafugamifena Naa nehane maa nehane. huka fako hu neatane?
JAS.4.13	Nagoa veamogatama Menifi egafi nago ala kumatega ala mone aliyana nago kafufina moliteta ala monea aligahune. hutama nehayanagi nago kea tamahapaigahugi haviho. 
JAS.4.14	Tamakaya egama vayi hisia yafena nohaviye. Tamahaimuma hanea yamoa hanaa kava humaine? Tamahaimumoa siamoma kiteno aupaa alino tagama hulino motalea kava hinagetama aupaa faligahae. 
JAS.4.15	Mage hutama hiho Anumayamoa haisigetahena tagaya tahaimula hanesigeta ma aliyana nealita nagoa aliyaene aligahune. hutama hiho. 
JAS.4.16	Hugahayanagi Tagaya na kava hugahune ma kava hugahune. hutamama hayana tamakaitami tamaugafa alitama haisaya ke nehae. Ani kavala tusia havi kavale. 
JAS.4.17	Kanale auava yama hisaya yafema havilinesaya veamoya ani kanale yama ohisayana kefo ya nehae.
JAS.5.1	Tusia monetamima hanea veamogatama haviho. Tamakaitela hanageke yama vayi hugahema hisia yafena tamakaya kalagi aitama aviteho. 
JAS.5.2	Mukia afenotamimoa ago kasaligeno havigafamoya mukia kenatamia ago neya hano humainae. 
JAS.5.3	Halayama nehaya monetamia kalogalo hageno ago falute-maine. Anima faluteno kalogaloma hage-mainea yamoa kefo yama nehaya yana ali falote hulamateteno atama nelea kava huno tamaugafa tesagaligahie. Anumaya Kotia kaiyeke hu-lamatesia kanamoa ago aupaa falote hugahe nehigi tamakaya monea halaya maitama nehigenoo. 
JAS.5.4	Haviho hoyatamifina aliya veamogami miyaamia nagoa miyaamia havige hu-matetama noamamiya miyaamimoa hu falote hu-lamateno ke nehie. Anima aliya vayatamimoya kema nehaya kemoa Anumaya Kotia, mukia yamona tusiya huno kava humainea kanomo, agesafina hai falegeno ago haviline. 
JAS.5.5	Tamakaya ma mopafima mainaya kanafina kanaleya hutama tamahaiya yamaagela alitetama musena maitama nehagi Anumaya Kotia kaiyeke hu-lamatesia kanafina tamakaila tamaku tamamena tamahae falisiafenagitama kavela nenetama tusinasi vayala ko nehae. 
JAS.5.6	Fatago veamoya tamakaila anonatamia hu otamataya veala, ago kaiyekea humatetama hamaeyageya fali-mainae.
JAS.5.7	Ani yafe nafunagana-gatama Anumayatimoma esiafe tamamena malelava hutama agava maiho. Hoyamona nefaa kanale kavemo nenaa vayima hisiafe amena malelava huno maineno hagoteno aisia kofeene haenaga kofeene agava mainegeno kanale kavea falote higeno ali-maine. 
JAS.5.8	Anumayatimo esia kanamoa ago aupa hu-mainegi tamakaienena ania hutama tamamena malelava hutama Yisasife havitama lamakupi malenaya yana atafa hutama lokiya vai-litama maiho.
JAS.5.9	Nafunagana-gatama nagoa anagafena kalugalu kea vai oamateho. Ani kavama hisagenoa Anumaya Kotia kaiyeke hu-lamateno tamakaila ali haviya hu-lamateyafenagi ani kavala ohiho. Ageho anima kaiyeke hu-lamatesia kanomoa ago fiate hetino maine. 
JAS.5.10	Nafunagana-gatama nayona Anumaya Koti amaune vayamogamina Anumayamo agile kea huhaleya hamanepaigeya ani kema nehaviya veamoya amakaila ali haviya hu-matayanagi amamena malelava huya mainayane. Tamakaya ania hutama ani ka kanoale akave hutama vaiyeho. 
JAS.5.11	Nagoa veamogamilema kana yama falote higeya amamena malelava huya maineya tokiya vai-mainaya veamoya Kanale kava hu-mainayanagino muse yaamia hane. huta nehune. Tamakaya Yopu kea ago havimainae. Kana yama agaite falote higenoa amena malelava huno tokiya vaino mainegeno haenagaa Anumayamoa kanale yana huteneane. Tamage Anumayatimoa mukia kanafina hau hulateno kalagi ainelate.
JAS.5.12	Nafunagana-gatama hagote yana maa ohiho. Anumaya Koti aufina ikamo agiene mopamo agiene ayena nagoyafi naya atalena tamage nehue. hutama ohiho. E. hinutamahena ani keage hiho. Aao. hinutamahena ani keage hiho. Havigu Anumaya Koti aufina havigehe Tamage nehune. hutama hisagenoa Anumaya Kotia kaiyeke hu-lamategahie.
JAS.5.13	Nagoamo-gatamilema kana yama falote hisigetama Anumaya Kotitega ke hutama havigeho. Nagoamo-gamina amakuamoa musema hisigeya Anumaya Koti agia yagamefiti alisaga huya maisae. 
JAS.5.14	Nagoamo-gatama kali alitama mainesagenoa mono kava vayafe ke hisageya ani kali veatela nunamu me huya Anumayamo agile masavena amaugafale fale-matesae. 
JAS.5.15	Havigenuyahena tole amaku amakesa ohaviya Anumaya Kotifema havigesuna yana ago tamigahie. huya amakupi maleneya havigesayana ani kali veamogamina kaliamia alino hano huteno Anumayamoa ali hetimateteno kefo yama hu-mainesaya yama hanesiana Anumaya Kotia aigeamateno atalemategahie. 
JAS.5.16	Ani yafe tamakaya nagoke nagokemo-gatama kefo yama humainesaya yafena nagoamo-gami amaule hu falote hisageya Anumaya Kotitega ke huya havigesageno falu lamahaisia yana lamamigahie. Fatagoma huya nemaisaya veamoya huya havigesaya nunamumoa tokiyaa haneanagino mukia veala amaya hugahie. 
JAS.5.17	Ilaiyae kanomoa, tagai augafa kano maineanagino tusiya huno nunamuna mage huno havige-maine Kola ikapinagatila elavino omesie. huno havigegeno tagufa (3) kafugi sikisia (6) ikanagi huno kola oaine. 
JAS.5.18	Oaigeno nagoa maigeno eteno nunamu higeno Anumayamoa kola amamigeno nagoa kavela mopafitila falote higeya ali-mainae.
JAS.5.19+JAS.5.20	Nafunaganagatama haviho nagoamo-gatama kelamage kema neataletama visageyama nagoa veamoya eteya tamavalesagetama kanale katema esayana anima tamavaleya tamatesaya veamoya kanale kava nehae. Nagoa veamoya kefo yapima mainesageya nagoa veamoya amavaleya Anumaya Koti katema amatesayana falisaya amaku amamena ago aligati-mainayanagino Anumaya Kotia kasagoya kefo yamaamia alitalegahie.
JAS.5.19+JAS.5.20	Kenia male hano hie.
JAS.5.19+JAS.5.20	Nagaini nagia Yemesinae.
1PE.1.1	Nagaya Pitanae Yisasi Kalaisi Aposolo kanomona Anumaya Kotia haigeno tamakaila hapali-malenea veamogatamahe mani avona kaena nelamamue. Tamakaya alu mopalega Potasima Kalesiama Kapatosiama Esiama Vitinia kotegama yoka umainaya yafene huna mani avona kaena nelamamue. 
1PE.1.2	Anumaya Kotia Nelafae nayona ago tamakeno Nagai vea maigahae. huno huyogi-maleneafe Yisasi Kalaisina akave maletama avaya ali hipoya nehageno agaia kolamoteti kefo yatamia ago aye hami-talegeno Alu Aotage Avamumoa alu aotage veane maisaya tamaku tamakesa ago tamamine. Tamamigena mage huna hue Anumaya Kotia tusiya huno kayone hisaya yaene tamaipamoa falu hisia yaene tamamino hiya hu-lamatesie. huna nehue.
1PE.1.3	Tagayama Yisasi Kalaisia Anumayatimoe Nefana Anumaya Koti agia, tusiya huta alisaga hisune. Anumaya Kotia tusiya huno hau hulateno Yisasi Kalaisina hutegeno mefaligeno komufitila alino hetitene. Hetitenea yafe Anumaya Kotia tagaila lategeta agaia haegafa nafanea maineta agola maige maige hisuna tahaimula ago alisunafene huta tametitia nehune 
1PE.1.4	Anumaya Kotia ikapinaga tahaimula alisuna yana ago latene. Ani yana haviya hulavino hano ohisia yane. Oniyaagela ohuno alena le otavisia yana tagai tamigahe atafa huno kava yagaino maine. 
1PE.1.5	Yagai-maineno agaifema tamakupi maletama tamametiti haya yafe Anumaya Kotia agaia himamuleti tamakaienena kava yagai-lamateno ma mopama ali hano hisia kanafima tamaku tamamema aligatisia yana ago talo tala hu-maleneanagino evayi hinagetama agegahae. 
1PE.1.6	Tamakaya mani yafena aluya hutama musena hayanagi menia osi kana kanoafi aye-lamavataga hisia kana yama vayi hiana tamagata aiya kana ya ali-mainae. 
1PE.1.7	Koli yafana aliya Kanale Kolifi havi Kolifi? huya agesaya yafe atafi kaeya age-mainae. Aniama haya kavala Anumaya Kotia Nagaifena tamakupi malenaya yana tamage hutama malenafi? huno agesia yafe aye lamavataga lama-haisia kana yapina tamatene. Ani Koli yafana haviya hu-lavino hano hugahianagi Yisasife havitama tamakupi maletama tamametitima nehaya yamoa ago agaseno kanale ya hu-maineanagino kanalema hu-mainesiana Yisasi Kalaisia veamogatami tamaulagale evayi hisia kanafina tusia muse huno tamakia alisaga nehuno tokiya hale yamaa tamamigahie. 
1PE.1.8	Tamakaya Yisasina oagenagi tamakua maitama neamiye. Meni kanafina agaila oagenagi aluya hutama agaifena havitama tamakupi maletama tamametiti hu-mainaya yafena muse yatamimoa ala hinagetama mage hutama nehae Muse huna kavala alumoni naguafi hanegi hanaa huna tamahapaisue? hutama nehae. 
1PE.1.9	Naa hutama agaifema havitama tamakupi malenaya yafe Anumaya Kotia tamaku tamamena ago aligati-maine.
1PE.1.10	Ani tamaku tamame aligati-mainea yafena nayona Anumaya Koti amaune vayamoya tusiya huya ati yegeteya Anumaya Kotia tamakaila kayone hisaya yana tamamisia yafena amaune laga huya hamapai-mainayane. 
1PE.1.11	Hamanepaiya Kalaisina Alu Aotage Avamuamoa amakupi mainegeya mage huya amaunea laga huya hamapainae Anumaya Kotima amaugafa aligatigahe hutenea kanomoa augafa agata aigeno faliteno tokiya hale yamaa alitesigeya agai agia alisaga hugahae. huya hamanepaiya amakaya kea huya havige havige nehuya mage hae Hana kanafi ani kavala falote hugahie? huya humainae. 
1PE.1.12	Hayanagi Anumaya Kotia hu falote huno mage hamapai-maineane Tamakaitamihe mani kea ohunagi haenagama vayi hisaya veafe humainae. huno hu-maineane. Anima humainea kea tamakaife humainegi menia Anumaya Kotia Alu Aotage Avamuma hutegeno nagoa veane memaya higeya Yisasifena kanale kea ago tamahapaigetama havimainae. Havimainagi mani kea ensole vayamoya tusiya huya havisaya amaku amakesa haviyanagi ohavinae.
1PE.1.13	Ani yafe tamakaya tamaku tamakesa havilama hutama yagai lokiya vaitama mainetama Yisasi Kalaisima veamogami amaufima elavisia kanafina kayone hisaya yana tamamisia yafe aluya hutama tamametitia hutama maiho. 
1PE.1.14	Tamakaya nafanemoya kema haviya akave nemalaya kava hutama maiho. Yisasi kema ohavinaya kanafina tamaugafa age tamahaye nehaya kavala hutama mainagi menia mani auava yapina nagoene maitama ohaiho. 
1PE.1.15	Ohaitama agaitega visaya yafe kema hu-lamatenea kanomoa kefo kavala ohunea kanogino alu aotage kano mainegi tamakaya ania hutama kefo kavala ohutama alu aotage veane maiho. 
1PE.1.16	Anumaya Koti avopina mage huya kae-malenayane
1PE.1.16	Kefo kavala ohuna alu aotage kano mainoa yafe tamakaya ani kava hutama kefo kavala ohutama alu aotage anaga maiho. huya kae-malenayane.
1PE.1.17	Anumaya Kotia kaiyeke humatesia kanafina amakima hanea vayamogami amakile fako hu oamategahigi tagaiti agoma hu-mainona auava yatileti nagoke avamete huno kaiyekea hu-lategahie. Tamakaya ani kanomofena Nelafae hutama nunamupitila havinegayanagi ma mopalema mainaya mopa agola maisaya mopa omalenea yafe Anumayamofena kolia nehutama fatago hutama vaiyeho. 
1PE.1.18	Tamakaya ago havimainae tamakinagomo-gamipitila afa ya kana hisaya auava kea alitetama mani kefo auava yapina mainageno Anumaya Kotia anifiti tamavalesia kava huno ago miya hu-lamatene. Hu hatiyama nenaya miyana haviya hu-lavino hano hisia miyatetila miya hu otamatene. 
1PE.1.19	Miya hu otamatenegi tamakaila kefo yafe huno Kalaisia fali-mainea kolateti miya hu-lamatene. Kalaisia nagokela amu afugula omale Sipi sipi nafane avamete huno nagola kefo yamaa aguafina omale kanogino agaia kolamaa tayamopafi yanagino miya hu-lamatene. 
1PE.1.20	Anumaya Kotia ma mopama talo ohunenoa Kalaisifena Mopale vayatefene huka faligane. huno hutetegeno tamakaima tamaya hisia yafe atupa kanafina evayi humaine. 
1PE.1.21	Evayi hu-maineanagino Anumaya Kotia hevaitenaya komufiti alino hetiteteno tokiya hale yamaaene ala agiene ago amine. Naa hu-maineafe tamakaya Yisasi fali-mainea yateti Anumaya Kotife havitama tamakupi maletama tamametiti humainae.
1PE.1.22	Tamakaya tamagema hu-mainea kehena akave malaya yafe tamakuamoa efeage hu-maineanagitama tamafu-tamakanana tamakua kanaleya hutama neamamiyanagi amegatila tamakua oamamitama kanaleya hutama tamakua amamitafa hutama amamiho. 
1PE.1.23	Anumaya Kotia lamategetama tamakaya ago haegafa nafane falote humainae. Anumaya Kotia vayamoya avina huya nafane alivina nehaya ya kana yateti otamatene. Tamakaya haviya hu-lavino hano hisia avina yatetila falote ohunagi Anumaya Koti keletilagino haegafa yamaa hanea kegino ani kemoa hanege hanege huno tamakaila tamatene. 
1PE.1.24	Anumaya Koti avopina mage huya kae-malenayane
1PE.1.24	Mukia veala tala ya kana huya mainageya mamu hekaleamimo agimoa tala yamo ausemoma hia kava humainae. Ani tala yana teno mukia fayotegeno ausemoa ali lavino haviya nehie. 
1PE.1.25	Haviya nehianagi Anumayamo kemoa hanege hanege hugahie. huno kae-maleneane.
1PE.1.25	Mani kemoa Yisasifena kanale mono kea hu falote huya tamahanepaiya ke.
1PE.2.1	Naa haya yafe tamakaya mukia kefo kavaene, vaya havi kema hu-matesaya yaene, vagala kavaene, alumogami yatefe agetama tamahaye nehaya yaene, nelamafu-gami hu-haviya humate yaene mukia ataleho. 
1PE.2.2	Ataletetama yaufa nafanemoma nufema aluya huno nesia agesa nehia kava hutama Anumaya Kotina kanale kea nesaya tamakesa havitamama nesayana ko hisageno Anumaya Kotia tamaku tamamena aligatigahie. 
1PE.2.3	Tamakaya ago avame hutama agagi Anumayamoa kanale kayone yama hu-lamatenea yamoa tusiya huno hagaage humaine hutama age-mainae.
1PE.2.4	Hagaage humainea yafe agaitega eho. Yisasi Kalaisia haimula hanea yafa kana kano mainegi veanemoya agaila amakaveno hutayanagi Anumaya Kotia ago agaila huyogino Nayamopafi nenagea kano mainane. huno hutene. 
1PE.2.5	Tamakayaenena tamahaimu hanea yafa kana veane mainageno Anumaya Kotia tamakaila alino yafa nona Alu Aotage Avamumo maisia yafa nona maino negie. Negianagitama ani nopi mainetama kefo kavala huge huge ohugahayanagitama alu aotage mono note kava veane mainetama Yisasi Kalaisia tamakai kefo yatamihe huno fali-mainea yateti Anumaya Kotina haisia kava hisageno aluya huno musena hugahie. 
1PE.2.6	Anumaya Kotia avopina Yisasife higeya mage huya kae-malenayane
1PE.2.6	Ageho nago yafana nayamopafi hanea yafana ago huyogitena tokiyaage huno noma kisiafene huna Saiyoni agoyale malogeno haneanagiya veamoya agaifema amakupi malesayana amakayea ohugahae. huya kae-malenayane.
1PE.2.7	Tamakayama agaife havitama tamakupi maletama tamametiti nehaya veamogatama ani yafa, Yisasia, tamayamopafi kano mainegi Yisasina amakaveno hu neataya veamogamifena Anumaya Koti avopina mage huya kae-malenayane.
1PE.2.7	Vayamoya yafa noma negiyahena nago yafafena Haviya humaine. huya ali-talenagi haenagaa ani yafamoa tusia kanale yafane. Ani yafamoa nomona alino tokiya vaisiafe ayetagenale aye-malenae. huya kae-malenayane.
1PE.2.8	Nago kea Yisasife mage huya kae-malenayane
1PE.2.8	Mani yafate hava vale-mainegeya aye kayo-pelaviya asaga hu-lavigahae. Ala yafakefa kapi aliya malenageno amaiyafima ayegeya takatiya asaga hu-nelaviya kava hugahae. huya kae-malenayane.
1PE.2.8	Nagai kema ali atagaenuyahena asaga hu-lavigahae. Ani kavala hugahae. huna nagaya Anumaya Kotina ago hu-malenoe.
1PE.2.9	Ani kavala nehagi Anumaya Kotia tamakaila ago agaia nofi veane huno huyogi-lamategetama mainae. Ala Sauve kanomo aliya veanea mainetama agia alisaga nehutama musena hu neatae. Kefo kavala nohagi alu aotage veanea mainae. Anumaya Koti anagalagitama haniki mainea yapima mainaya yapitila ago tamavaleno tusia hale yapi lamatenegetama agaia tusia kanale auava yamaahema mukia veama hamapaisayafene huno Anumaya Kotia huyogi-lamategetama mainae. 
1PE.2.10	Nayona tamakaya havigu yapi afa veane mainageno menia tamakaila tamavalegetama Anumaya Koti anaga mainae. Nayona tamakaifena Anumaya Kotia kalagila ai otamateneanagi menia tusiya huno kalagila ai nelamate.
1PE.2.11	Nahau-mainea nafunagana-gatama menia ali lamakafa huna tamahanepauve tamakaya ma mopalela aupa kana kanoama maisayafene tamaugafahema age lamahayema nehaya yana ataleho. Anima age lamahaye hisaya yamoa tamaku tamakesaene ke vaiana tu nehae. 
1PE.2.12	Tamakaya Yisasi kema nohaviya veamogami amunopima kama vaiyegahena fatago hutama vaiyeho. Ani veamoya tamakaife Kefo kava nehae. huya hu-haviya hu-lamatesagetama tamakaya kanale auava yatamia nehisageya ageteya haenagaa Anumaya Kotima kaiyeke hu-mategahema esigeya Anumayamo agia alisaga hugahae.
1PE.2.13	Anumayatimona haisia kava hutama mukia ma mopale Kamani vayaigami kea akave nemaletama amakaseno ala sauve mainesia kanomo aiyaafi maiho. 
1PE.2.14	Sauve kanomoa hu-mategeya tamakaitema mainesaya Kamani vayamogami kene havitama akave maleho. Ani Kamani vayamoya havi kavama humainaya veala anonaamia amamiteya kanale kavama humainaya veanemo-gamina amakia alisaga hugahe hu-mategeya emainae. 
1PE.2.15	Tamakaya Anumaya Kotia aluya huno nehaiya kava hutama kanale auava yatamile kema ohavi veanemoya ageteya kea ohuya afaa maigahae. 
1PE.2.16	Nayona kefo yama hu-mainaya yateti nofipina mainayanagi menia ago kalu he-lamatene. Nofipiti kalu he-lamatenaya kava hutama vaiyatete hugahagi Nofipiti kalu henateneanagina nagainia nahaiya kefo kavala hugahue. hutama ohutama Anumaya Koti aliya veanea mainone. hutama fatago veane maiho. 
1PE.2.17	Mukia veamogamina tamaipa amamiho. Tamafu-tamakana-gamina kayone humamiho. Anumaya Kotife kolia hiho. Ala sauve kanomo agi alisaga hiho.
1PE.2.18	Tamakaya nofipi mainetama miya oali aliyama nealiya veamogatama aluya hutama kava kanotamimo agia alisaga nehutama amakai amaiyaafinaga maiho. Ako huno kanale kava hu nelamatesia kava kanoene havi kava kanoene hisaya kea akave maleho. 
1PE.2.19	Tamakayama kanale ya hutama kama vai neayesageno nago kanomoa havigu kema huno tamaiko-lisigetama Anumaya Kotife tamakesa havi havi nehaya yafe mailava hutama maisayana Anumaya Kotia aluya huno musetamia hugahie. 
1PE.2.20	Tamakayama kefo kavama nehisageya kayoma lamamisagetama tamamena malefalu hutama tamagata yama alitetama maisayana ani yamoa afa ya kana hu-mainegi muse yana aligahafi? Aao oaligahae. Tamakaya kanale kavama nehisageya kayoma tamamisageno tamaku tamamemoa ako huno maisiana Anumaya Kotia ani kavafena tusia muse hu-lamategahie. 
1PE.2.21	Ani kavama hisaya yafe Anumaya Kotia ago ke huno hu-lamatene. Tamakaya agai aiyakama maetama visaya yafe Kalaisia tamakaife huno agata yana ali-maine. 
1PE.2.22	Agaya kefo kavala ohuno nago havigea avayafitila higeya ohavinae. huya kae-malenayane. 
1PE.2.23	Kamuge hatageya kema vaitayana Yisasia kamugea eteno amakaila vai oamatene. Hayagenoa agata yana aleanagi ania huno Anonaamia amakata aisia yana amamigahue. huno ohunegi afaa mukia yana fatago huno kaiyeke hu-matesia kanomofe Kagaikaa kayapiti anonaamia hu-mategane. huno humaine. 
1PE.2.24	Yisasia agaia augafale tagai kefo yana alino aigamaeteno ani kefo kavama hu-mainona anonatia agaia aligahe yafaga yosalela haino maineno tagaila mukia kefo yatimoa alino aigagi-latenea yana ali-galu he-taleneanagita tagaya mopale mainonana fatago kavaage huta vaiyesune. Agaia augafama ali haviya hutenaya afuguteti tagaila alino kanale hu-latene. 
1PE.2.25	Tamakaya sipi sipimo nafanemoya kanale kama neataleya afai nehaya kava hutama mainagi menia tamakaya kefo yatamia neataletama kava yagai-mainea kanomote etetama emainegeno tamaku tamametela kava yagai-lamatesie.
1PE.3.1	Tamakaya velema mainesaya anemogatama anautamimo-gamina amaiyaafi maiho. Anautamimoyama Yisasife haviya amakupima omalesagetamahena ani yafena nago kea ohutama amaiyaafima mainaya kavafena ageteya Yisasifena haviya amakupi malegahae. 
1PE.3.2	Naafene tamakaila anemo-gatamina Anumaya Kotife kolima hutama kanaleya hutama vai neayaya yana nelamakeya amakua aiyahae hugahae. 
1PE.3.3	Tamakaya amega ko tamaugafale hu-lisaya yafena musena ohiho. Tamayolagefafi vaili yaene sesu konagalima ali yatamiene kenama fai-lisaya yafeenena nelagafi notagafi hutama musena ohiho. 
1PE.3.4	Ani yafena musena ohutama tamakuafife tamakesa haviho. Tamakuafima alitamama malesaya yamoa amega tamaugafalema hu-linageno atalagama nehia augafa kavala huno atalaga ohutafa huno ohugahie. Anima tamakuafima alitamama malenaya yamoa tamaipamona mailava huno maisia yaene kanaleya huno kayone hisaya yaene hanesie. Ani yamoa tusia kanale kava hisageno Anumaya Kotia ageteno tusia muse hugahie. 
1PE.3.5	Nayona Anumaya Kotife haviya amametiti hu-mainaya anemoya alu aotage aneyaga maineya mani kanale kavama haya kavamoa amakuafina hanegeya anauamimo-gamina amaiyaafi mainayane. 
1PE.3.6	Salaa ania huteno Apalahamuma hia kea havino akave nemaleno Apalahamufena Alaniamogae. huno hu-maineanagitama tamakaya kanale auava kavaage nehutama nago yafena kolima ohisayana tamakaya Sala nafaneyaga maigahae.
1PE.3.7	Avemoga ania huka akamoene ako huka tokaeka maiyo. Amo augafamoa falu falu hu-maineafe agi alisaga nehuka tamakaya ako hutama amaya hiho. Anumaya Kotia kayone huno maige maige hisaa tanahaimula ago tanaminea yafe tokaetana kanaleya hutana mainetana Anumayamotega nunamuna hutana havigesaana nago yamoa katania maleli otegahie.
1PE.3.8	Menia nagaya mani kea hu hano hugahe mage huna nehue tamakaya mukiamogatama nagoke tamaipale mainetama nagoamoga-mina tamahauna hu-mateho. Tamafu-tamakana-gamina kayone humamiho. Ke ohavi yana neataletama kalagi ai-matetama tamamena malelava hutama ako hutama maiho. 
1PE.3.9	Nagoa veamoya kefo kavama hu-lamatesagetama amakaila anonaamia havi kavala hu oamateho. Kamugema hatageya vai-lamatesagetama amakaila kamugea vai oamatetama Anumayamotega nunamu kefiti ke hutama Kanale yana amamio. hutama nunamu kefiti havigegeno amamino. Alu yafenomagi ani kava hisayafene huno Anumaya Kotia ke higetama umainayanagitama agaitegati kanale manua aligahae. 
1PE.3.10+1PE.3.11	Aligahagi Anumaya Koti avopi mage huya kae-malenayane
1PE.3.10+1PE.3.11	Nago kanomoma maiyamaahe Kanaleya huna mainena kanale kana vayima hisiana agegahue. huno hisia kanomoa avayaletila kamugea ovaino avefunamoa havigea ohisie. Havi auava yana akaveno huteno kanale auava kavaage hisie. Nagoamogamifena nagoke amaipa hisageno amaipamoa falu hisia yafe aluya huno tokiyaage aliya alino. 
1PE.3.12	Naa fene? Anumayamo aulagamoa fatagoma huya vaiyaya veala neamakeno mukia kanafina agaitegama havigaya kelega agesa havino amaya nehigi Anumayamoa kefo kavama haya veamogamina anonaamia havi yama amamisia yafe neamake huya kae-malenayane.
1PE.3.13	Tamakaya kanale auava kava hisunafene hutamama hisayana ta tamakaila alino haviya hu-lamategahie? Ania ohugahae. 
1PE.3.14	Tamakaya kanale auava kavama nehaya yateti ali-haviya hu-lamatesagenoa Anumaya Kotia muse yana tamamigahigi amakaifena koli hisaya tamakesa havitama atali talua ohiho. 
1PE.3.15	Kolia ohugahagi Kalaisifena Agaiage taguafina Alatimo maine. hutama nehutama Yisasia eteno esia kanahema tamametiti hu-mainaya yafema tamahavi-gesagetamahena hamapaisaya kea talo tala hutama maiho. 
1PE.3.16	Amakaife Ala vaya mainae. hutama tamametiti hu-mainaya kehena tamavayafiti ako hutama hamapaiho. Havi kavala ohutama Kalaisiene tokaetama mainetama kanale auava kavatamihe kamuge hatageya vai-lamatesayana tamakayama kefo kavala nohaya yafena haviya amakayea hugahae. 
1PE.3.17	Tamakayama kanale auava yama nehisageno Anumaya Kotina haisigenoa vayamoya tamahaesa-getama tamaugafa tamakata yama alisayana kanalenagi tamakayama kefo yama nehisageya tamahaesayana havi yatafa hane. 
1PE.3.18	Kalaisia fatago kanogino ania huno tagayama Anumaya Kotiene mo lokaeta maisunafene huno kefo kavama hu-mainona anonatia agaya alino fali-maine. Nagoke yupa kanoa fali-maineanagino nagoene eteno ofaligahie. Agaya afaa vayatafa mainegeya hayageno fali-maineanagi eteno heteana avamu maine. 
1PE.3.19	Avamu maineno viaamo faliteya kina hu-mainaya amaku nafaneyagamogami avamula kanale mono kea mo hamapaimaine. 
1PE.3.20	Ani avamula Noaa tipi kalemo noma kimainea kanafi maineya Anumaya Koti kea haviya amakupi omalageno Anumaya Kotia anima havi kavama haya anonaamia aupaa amamisia agesa ohavino amena malelava huno mainegeya mukia veamoya ohavigeno eitia (8) anaga kanoamoya ani kea haviteya ani tipi kalefina vayamaamo-gamina amaugafa alikati-maine. 
1PE.3.21	Ani lipima vagenoma amaugafa aligati-mainea yamoa avame ya huno menima mono tima fale nelataya yafe laveli-maine. Mono tima fale nelataya yamoa amega tamaugafaleti oniya yayaga ayegalo-pelategahe ani lina fale notamatagi tamakuamoa Nago kefo kavala ohisie. huya hageno Yisasi Kalaisina fali-mainefiti eteno alihetitenea yafe tagu tamena alinegatie. 
1PE.3.22	Ali hetitegeno ikapinaga haino Anumaya Kotina tamaga ayatega mainegeya ensole vayaene Satani Avamuyagaene mukia tokiya yama hanea yamoene mukiamoya agai aiyafinaga maineya agai kea alihipoya nehae.
1PE.4.1	Kalaisia agaia augafale agata yana ali-maineafene hutama Ania hisune. hutama tamaku tamakesa havitama tokiyaage hiho. Nagoa veamoya amaugafa amagata yama alisayana kefo kavama hisaya amaku amakesa ago atalenae. 
1PE.4.2	Ago atalenayafe ma mopale mainaya kanafina amakaiami amaugafa age hamaye nehisaya kefo yana ohisaya amakesa haviya Anumaya Kotima nehaiya auava kavaage nehae. 
1PE.4.3	Tamakaya nayona Yisasi kema ohavinaya veamoyama nehamaiya auava yana tusiya hutama hu-mainagi menia nagoene ania ohiho. Ani auava yamoya maa hu-mainae, Amaugafa haga neya kumai he kavaene alitalu huya ala kave neneya havili neya aneginagi huya hagifali kema nehatagaya yaene agoma fali-mainaya vayafe Anumayati mainae. huya amakisana nevaiya kavaene neataletama nagoene ohiho. 
1PE.4.4	Tamakaya mani kefo kavala amakaienena nakoene ohutama agoma amatalaya yafe mage huya nehae Ohavuna kava nehae. huya amakesa nehaviya tamakaifena kamugea hatageya vai nelamatae. 
1PE.4.5	Naa nehayanagi haenagaa ala kaiyekema hu-matesia kanole hetiya amakaiamia kefo kavama hu-mainaya yafena aepaamia hapaigahae. Ani kaiyekema hu-matesia kanomoa hamaimuma hanea veanene fali-mainaya veanene ali fako hisia aguamete maine. 
1PE.4.6	Ani yafe Anumaya Kotina kanale mono kea agoma haviteya fali-mainaya veamogamite vigeno Anumaya Kotia ma veamogami kaiyekema hu-matesia kava huno fako hu-mategahie. Anumaya Kotia avamu mainea kava huya amaku amamena ofaligeya afaa mainae.
1PE.4.7	Mukia ma mopale yayaga ago hano hugahe nehiafe tamakesa havilama hutama tamaku tamakesale yagai lokiya vaitetama Anumayamotega nunamu hutama havigeho. 
1PE.4.8	Uhagote kea mage huno nehie tamakaya tamafu-tamakana-gamina tamakuama amamisaya yana atafa hutama tokiyaage hiho. Kaguama aminesana kanomoma kefo kavama hisigeka aupaa aigeateka kefo yamaa ataletegane. 
1PE.4.9	Anumayamo veama emainesageta-mahena kavela afaa amamiho. Ani kavama hisaya yafena tamaipamoa haviyana ohino. 
1PE.4.10	Tamakaila nagoke nagokemo-gatamina Anumaya Kotima tamaminea kayone hisaya muse yana ago alimainayanagitama kanale muse aliya alisaya tokiya yamaa ago tamaminea yateti tama-futamakana-gamina alitama kanale hu-matetama hamamaeho. 
1PE.4.11	Nago kanomoma Anumaya Koti kema hisia muse yama ali-mainenunofena ani keage hisie. Nago kanomoma veama amaya hisia muse yama ali-mainenunofena Anumaya Kotima aminea himamuleti ani aliyana alino. Yisasi Kalaisima ali-mainea aliyateti Anumaya Koti agimoa ala huno anale haisia yafe mukia ani aliyana alisae. Anumaya Koti agia alisaga nehuta tokiya hale yamaaene kava yagaisia tokiyaaene agaiafikeya mukia kanafina hanege hanege huno hanesie. Tamage.
1PE.4.12	Nenahaiya nafunagana-gatama Anumaya Kotia tamakaifena Tamakua namitafa hu-mainafi namitafa ohunafi? huno tamake-mainea augafa yana atamoma tamaugafama tesagalia augafa kava huno vayi hu-lamatesia yafena tamakesa kumoa ohino. 
1PE.4.13	Ohutama Kalaisima augafa agata yama ali-mainea yana tokaetama nealiyafe muse nehutama agai agima alisaga hisia tokiya hale yamaa tamave-lisia kanama vayi hinagetama tusia muse nehutama tamaipamoa kanaleya hugahie. 
1PE.4.14	Tamakaya Kalaisi nafaneyaga mainonema. hutama agima ayesaya yateti tamakaima ali haviya hu-lamatesagetama Anumaya Kotina tokiya hale yamaamoene Alu Aotage Avamuamoene tamakaienema mainea yafena tusia muse hiho. 
1PE.4.15	Muse hugahagi havigu tamakaipiti nagoa vayamoya vea hamae-falisafi musufaya hisafi havigu-nagu kefo kava hisafi alu kanomo aliyate ageteno ali haviya hu neateno nehisigeya anonaa agata aisia yana amigahae. Yisasi agia ali haviya huyafenagi ani kavala ohiho. 
1PE.4.16	Ohutama Yisasi nafane mainone. huya agai agima amakaite hanesia yateti amagata aisia yama amamisagenoa amakayea ohugahayanagino Yisasi nafanema mainaya yafene huno Anumaya Koti agia alisaga hisae.
1PE.4.17	Anumaya Kotia agaia veapima kaiyekema hu-matesia kanamoa ago aepa he-maine. Tagaima aepa heno kaiyekema fako hu-latetenunoa hanaa huno agai kema amakaveno hutenaya veamogamina kasagekela hu-maino kaiyekea fako hu-mategahie. 
1PE.4.18	Anumaya Koti avopina mage huya kae-malenayane
1PE.4.18	Anumaya Kotia kasageke humaino fatagoma huya mainesaya veamogami amaku amamena aligatisigeya agai kema amakaveno hutenaya veanene kefo kavama nehaya veanene hanaa hugahae? Havi kapi ugahae. huya kae-malenayane.
1PE.4.19	Ani yafe Anumaya Kotima hau-mainea yamaaletima nagoa veamoya amakata yama alisaya veamoya fatago huya vaiyeya amaku amamemaa Anumaya Koti ayapi kava yagaisia yafe malesae. Agaiama talo hu-latetenoa kanale kavaage efi efi huno yagai nelate.
1PE.5.1	Menia Yisasi anagamo-gamitema kava neyagaiya vayamo-gatamina tamahapaigahue. Nagaienena tamakaiene ania huna kava yagai-mainoa kano mainoe. Nagainia naulagafiti Kalaisima agata aimainea yana agetena haenagaama Kalaisia esigena nagaya agaiene tokiyaage hale yamafi maisuafene huna ali-lamakafa huna kea tamahanepauve. 
1PE.5.2	Anumaya Kotife haviya amakupi malenaya veala sipi sipimo hia kava huya tamayapi mainagi anima mainaya veala kava yagai-mateho. Kava aliyatamihe nagoa vayamoya Naa hiho. huya hu-lamatafa hu-mainaya kehenomagi Tahaiya aliyanagita aligahune. hutama aliho. Miya alisaya yafena tamaku tamakesa ohavitama Tahaiya aliyanagita aligahune. hutama Anumaya Kotima nehaiya kava hutama aliyana aliho. 
1PE.5.3	Nealitama tamakaya ala vaya kana hutama mainetama tamayapima mainesaya veafena kahegi omatetama amatalegeya aiyaka maeme maeme visayafe kanale auava yana alitama maiho. 
1PE.5.4	Naama hisaya yateti sipi sipiyagale uhagote mainea kava kanoma evayi hinunofena tokiya hale yamaa hanea amuse yana agola hanege hanege hisia yanagino tamamigahie.
1PE.5.5	Neyavemo-gatama ala vayamogami amaiyaafinaga maiho. Mukia veamogatama tamaugafa alitama ohaitama tamafu-tamakana-gamienena mailava hutama maiho. Anumaya Koti avopfina mage huya kae-malenayane Anumaya Kotia amaugafama aliya nehaiya veamogamina kame lagino kae neamategi mailava huya yuna heya mainesaya veamo-gamina hau humateno kayone hisaya yana neamamie. huya kae-malenayane.
1PE.5.6	Ani yafe tamakaya Anumaya Kotima tokiyaaletima kavama yagaisiana agai ayapi maigahune. hutama nehutama tamaugafa alitama ohaitama ako hutama maisayana agaiama hu-malenea kanafina tamakaila alisaga lamahaugahie. 
1PE.5.7	Anumaya Kotia tamakaifena hau ayamopafi nehaigeno aluya huno kava yagai nelamatea yafe tamakaya kana yatamia agai ayapi maleho.
1PE.5.8	Tamakaya tamaku tamakesalela yagai lokiya vaitama mainetama kayetama maiho. Kame kanotamia Satania kaveage afai kalamoma hau hau huno avima neatea kava huno veafena ati yeno hamaeno negahe vai neaye. 
1PE.5.9	Vai neayeanagi tamakaya Yisasife havitama lamakupi maletama tamametiti nehutama tokiya vaitama Satanife Kagai kea ohavigahunagi alulega vuo. hutama hapaiho. Tamakaya ago havimainae mukia kotega tamafu-tamakanaya tamakaiene ania huya amakata yapi nemaiye. 
1PE.5.10	Anumaya Kotia mukia kayone hisaya yamona aepaa maineanagino tamakaya Kalaisienema tokaetama mainaya yafe tokiyaage hale yapima agola maisayafene huno ke hu lamateneanagitama tamakaya aupa kana kanoafi tamaugafa tamakata yana alitesageno Anumaya Kotia agaia eteno tamakaila alino kanale hu-lamateno ali heti-lamatesigetama agaife havitama tamakupi malenaya yamoa ali lokiya vai-lamateno tamategahie. 
1PE.5.11	Anumaya Kotia mukia tokiyaa agaiafikeya mukia kanafina tamage huno hanege hanege hisie. Tamage.
1PE.5.12	Sailasia aliya alige alige nehia tamafu-tamakanaagino mainegena nagaya Sailasina mo hugesa hugeno osi kea kaeno tamakaife humaine. Manima kae-malenoa kelamage kea Anumaya Kotima tamaminea yana hanegi ani kayone yapi tokiyaage hutama hetitama mai fatago hiho huna ali lamakafa nehue.
1PE.5.13	Anumaya Kotia tamakaienema huyogi-malenea anagamoya Papiloni mainayanagiya tamakaifena hu falu fala hu nelamatae. Nagaini nafanemoa, Makia, ania huno hu falu fala hu nelamate. 
1PE.5.14	Mukiamo-gatama tamafu-tamakana-gamifema tamahaisigetamahena tamayana oami aami hiho. Kalaisienema tokaetama mainaya yafe tamaipamoa falu nehinagetama maiho.
1PE.5.14	Kenia male hano hie.
1PE.5.14	Nagaini nagia Pitanae.
2PE.1.1	Nagaya Saimoni Pitana Yisasi Kalaisi Aposolo kano mainoanagina agai aliya kano mainena mani kea kaena nelamamue. Tagu tamema aligati-mainea kanoa, Yisasi Kalaisia, Anumaya Kotitia, fatago huno maineleti lamakaya tagaiene nago augafa kava hutama havitama lamakupi maletama tamametiti hisaya yana tamamineanagitama tamakua aminayafene huna mani avona kaena nelamamue. 
2PE.1.2	Menia tamakaya Anumaya Kotifeene Anumayatimona Yisasifeene kanaleya hutama havimainae. Nagoene havisageno tamaipamoa falu lamahaisia yaene kayone hisaya yamaaene tusiya huno tamamisie.
2PE.1.3	Anumaya Kotia tokiya hale yamaaletiene agaia kanale kava humainea yatetiene tagayama agaitega visunafene huno kea hu-maineanagita ago neuta agaifena nehavune. Ago havunafe agaia tokiyaleti mukia lahaimuma alita maisuna yaene agaiama haiya auava kavama huta vaiyesuna yaene ago lamine. 
2PE.1.4	Ani yateti tusiya huno hu lokiya vai-malenea kea ago tamigeta ani keleti tamakaya age lamahayema hu-mainaya yamoa ma mopale kasalino haviya hu-lavisia yana, neataletama Anumaya Kotina agaia haimuaene aepaaene aligahae.
2PE.1.5	Ani yafe tamakaya tamaya mukiki hutama Yisasifena havitama tamakupi maletama tamametitima hanesiana kanale auava kavala hiho. Kanale auava yama hanesiana Anumaya Kotina agelama hutama ageho. 
2PE.1.6	Agelama hutama agesayana tamaku tamakesalela yagai lokiya vaiho. Tamaku tamakesalema yagai lokiya vaisayana kana yama lamakaite vayi hisigetamahena hetitama mai lokiya vaitama maiho. Hetitama lokiyaage hutama maisayana Anumaya Kotina haisia auava kava hugahae. 
2PE.1.7	Anumaya Kotina haisia auava kavama hisayana tafu-tagana-gamina ali kayone hu-mateho. Ali kayone hu-matesayana tamahau tamayamopafina tamahaino.
2PE.1.8	Manima tamahapauva kemo auava kavama hisagenoma alama hisigetamahena tamakaya Yisasi Kalaisife havitama tamakuama aminaya yamoa afa ya kana ohugahigi alaga ayeno kasago huteno helafi-lavigahie. 
2PE.1.9	Alaga ayeno helafigahianagi nagoa veanemoya ani augafa auava kavaamima omalesigeya amaulaga haviya huno asu humainea veanemoya nehaya augafa kava nehuya Anumaya Kotima kefo yaamima aye hami-talenea yafena ago amake-kanitenae. 
2PE.1.10	Ani yafe nafunagana-gatama Anumaya Kotia tamakaife ago ke huno huyogi-malenea kemona atafa hisaya yafe tamakaya tamaya mukiki hutama tamahapai-mainoa auava kavala hiho. Tamakayama mani augafa kavama hisayana asaga hu otavigahae. 
2PE.1.11	Asaga hu otavigahayanagino tagaima tagu tamema aligati-mainea kanoa, Anumayatimona Yisasi Kalaisi, kumala agola hanege hanege humainea kumate hai falesuna kamoa yaki-malenesigeta hai faleta maigahune.
2PE.1.12	Ani yafe mukia kanafina tamaku tamakesama vaikalo hisua kea hugahue. Tamakaya ani augafa yafena ago havitama kelamage kea ago alitetama kanaleya hutama ani kemo akaveyale heti-mainagi afaa mukia yupa tamahapaigahe nehue. 
2PE.1.13	Nehuanagi nagaya nagesa havuana kanale kava huna mukia kanafina ofalinama ma naugafaenema mainena nagoene tamaku tamakesa vaikalo hugahe nehue. 
2PE.1.14	Anumayatimoa Yisasi Kalaisia ago nahapaigena havi-mainogi aupa kanafi nagaya falitena naugafa atalegahue. 
2PE.1.15	Atalesugetama Naa huno mani kea tahapai-mainea ke. hutama tamakesa havisayafene huna tokiyaage aliya alina tamahanepauve.
2PE.1.16	Tagaya Yisasi Kalaisina tokiyaaene esia avageaenema tamahapai-mainonana tagesafiti havigu-nagu ke akave nemalona kea tamaha-opainonagi tagaya alu aotage tokiya hale yamaa agaite hanegeta taulagafiti ageteta tamahanepaune. 
2PE.1.17	E, Nefaa, Anumaya Kotia, agai agi alisaga huno tokiya hale yamaama aminea kanafina Anumaya Kotia tokiya hale yamaafi maineno Yisasife mage huno hapaiye Mamona nagaila nahaumanafi nahau-mainea nafanegina agaifena aluya huno nenahaiya nafane maine. huno hu-maineane. 
2PE.1.18	Tagaya Yisasiene Anumayamo agoyale mainonageno ikapinagati age aino mani kea higeta tagesafiti havi-mainone.
2PE.1.19	Haviteta tagaya Anumaya Koti amaune vayamogami kemona tagupi maleta tametiti hu-mainonanagi mani kemoa kani kana huno hanima kimainea yapina aye ha nele. Ani yafe mani kehena tamakesa havi havi hutama mainegeno aiha-lesia kanafina kola ali haleno Yisasina, nago agia ehema ikate aye ha nelea kanefilagino tamakaila tamakuafinaga falote hugahie. 
2PE.1.20+2PE.1.21	Hagotetama ma yafe haviho. Nayona nago kanomoa agaia agesafiti aunemena laga huno Anumaya Koti avopina okaenegi Anumaya Kotina Alu Aotage Avamuamoa agai agupi efalegeno Anumaya Kotima hapaiya kea hamapai-maineafe manima Anumaya Koti avopima hanegeya amaunema laga nehaya kea veamoya amakaiami amakuafitila huhaleya nohae.
2PE.2.1	Anumaya Koti amaune vayala mainagi havigeage amaune vayamoya veamogami amunopi vayi hu-maineya havigea hu-maveli ha-maveli hu-mainayanagiya ania huya tamakai amunopitila hetiya maigahae. Maineya kesi kava huya veala ali haviya hamaisaya havigeamia nehuya amaku amamema miya huno aligati-mainea Anumayamofena amakaveno huteteya amakaiami amaku amamena ali haviya hugahae. 
2PE.2.2	Amakaya amaugafa amakeya hamaye hisaya yaamia maiya nehayanagiya mukia veamoya aniama hisaya kavala ageteya akave maleya kelamage kema hisaya kemona ali haviya hu-talegahae. 
2PE.2.3	Ani havigeage kema hu-maveliya vayamoya monea age hamaye huya havigema lamahanepaiya yateti monetamia lamaha-falegahayanagi Anumaya Kotia kaiyekea hu-mateteno ali haviya hu-mateno hanageke ya amamisia yamoa nayona talo tala hu-malegeno aula ofaenegi aulaga ageno amakava-maine.
2PE.2.4	Nayona nagoa ensole vayamoya kefo kavama hagenoa Anumaya Kotia afaa amataleya omainagi haniki-mainea kina nopi nofi hu-mategeya mainayanagiya menia tusia haniki-mainea komufi maineya kaiyekema hu-matesia kanahe agava-mainae. 
2PE.2.5	Nayoma mainaya veamoya Anumaya Kotina amakavenoma hutagenoa Anumaya Kotia afaa amatalegeya omainagi tusia li amamigeno ani limoa hogino ani veanea aye faluti-taleanagi Noaa Kanale kavaage hiho. huno huhalenoma nehia kanomona Anumaya Kotia ani kanoene sevenia (7) anaga kanoaene amaugafa alikati-maine. 
2PE.2.6	Anumaya Kotia Sotomuene Komolaene kaiyeke hu-mateteno ani tole ala kumatalana ata kae-sagaligeno tanefaage hu-mainegi Anumaya Kotia ani ala kumatalapi mainaya veamogamina anonaamia humategeya ali-mainaya yafena meni kanafima havi kavama maiya nehaya veamoya ageteya amakaima kaiyekema humatesia yafena amakesa havisae. 
2PE.2.7	Ani kumatela fatagoma huno nemaiya kanoa, Lotie, mukia veamoya age hamaye huya kumai nehaya yamona ageteno aipamoa havino kanaage humainea kanomo augafa Anumaya Kotia aligati-maine. 
2PE.2.8	E, anima fatago kavama nehia kanomoa mani veamogami amunopi maineno amakayama kefo kavama maiya nehaya kavala neageno mukia kanafina ani kavaene kema haya kea havino maineno Anumaya Koti kema ali haviyama haya yafena fatago agu agesa hanegeno mainea kanogino tusiya huno aipamoa agata aimaine. 
2PE.2.9	Naa hu-maineanagino meni kanafina Anumaya Koti kema akave nemalaya veanelema kana yama vayi hisigenoa Anumayamoa ani kana yapitila ali amatalegahigi kefo kavama nehaya veala ago neamakeanagino amakata aisia yana amamiteno ala kaiyekema hu-matesia kanahe amatafa hu-lineno amakava maine. 
2PE.2.10	Ani veanemoya amaugafa age hamaye huya kumai he yaamimoa oniyaage hamaigeya tusia veganokano kava nehae. Amakaiami amaugafa aliya haiteya kolia ohuya ikapinaga uhagote mainaya ensole vayafena kamuge hatageya vai neamatae. 
2PE.2.11	Vai neamatayanagi kefo kavama nehaya veamogami tokiyaamia ani ensole vayamogami tokiyaamimoa amakaseya mainayanagiya Anumayamo aulagafina kefo kavama nehaya vayafena kaiyekea hu-mateya kamugea vai-mateya nohae.
2PE.2.12	Ohunagi mani havigeage kema hu-mave-neliya vayamoya yaga kafamoma hia kava huya amaku amakesa omale vayalagiya amaugafa age hamaye hisaya kavaage nehaya vayamoya hamaesageya falisaya yafe itaamimoya amatenae. Agelama ohunaya yafena kamuge hatageya vai neamateya havi kavala nehayanagi anima amakaiami nehaya kavamo hamaesigeya faligahae. 
2PE.2.13	Havi kavaage nehayanagino anonaamia amakaila alino haviya hu-mategahie. Yagema lea yapi alitalu huya maineya havili neneya hagifali kema hatagaya yafe muse nehuya tamakai amunopi emaineya kavela nenageno amaugafalegatila kanomanaamimoa tusi ya nehigeya tamakai tamakia ali haviya nehae. 
2PE.2.14	Mukia kanafina amaulagamoa aneyagalegageya vigeya kumai hesaya amakesa haviteya kefo kava hisaya yaamia oatalenae. Yisasife haviya amaku amamena ali lokiya ovaiya mainaya veamogamina amavayu huya Kefo kava hiho. huya nehae. Alu kanomo yate age hamaye nehuya amaku amakesa havige havige nehae. 
2PE.2.15	Fatago hu-mainea katema visaya yafena amakaveno huteteya afai heya mainae. Palamu nafanea Peoma humainea kavamo aiyaka nemayae. Ani kanoa Palamue kefo kavaage huteno mone alisia yafe aluya huno nehaiya kanoe. 
2PE.2.16	Palamua kefo kavama maino nehia yafe nagola hosi kana afua, tokimoe, kea nohia afugino veamoyama nehaya kava huno age aino Palamuna aifonafo kavama maino hia kavafe ke-amakino kamaa maleno tiletene.
2PE.2.17	Ani havigeage kavama nehaya vayala timoma komufima omalenea komumoma hia kava huya mainae. Ala yasimoa siama alino aye hagagi-talea kava hugahae. Anumaya Kotia hanimaage humainea kumapi hu-matesigeya umaisayafe ani kumala talo tala hu-mategeno hane. 
2PE.2.18	Ani veamoya amaugafa aliya haisaya kea afa keyagaage nehuya Yisasina amakua meni kanoama amiteya havi auava kavala agoma atalenaya veamogamina amavayu huya amaipa ayeya Tamaugafa age lamahaye hutama kumai he yana hiho. huya amavayu huya havi kapina neamatae. 
2PE.2.19	Anima havigeage kavama humave-neliya vayamoya mage nehae Mukiama tamahaisia yamaagela afaa maitama hiho. huya nehayanagi amakayama kefo kavaamia atalesaya amakesa nehaviyanagi amakuamoa augafa haga neyafekeya higeya noatalae. Ani yamoa nofimo alino haya ki-matenea augafa kava maino higeya ani kefo kavala eteya maiya nehae. 
2PE.2.20	Nagoa veamoya Yisasi Kalaisia tagu tamema aligati-mainea kanomofena haviteya ma mopalema kasalino haviya hulavisia yana ago atalenayanagi nagoene eteya ani havi kavama hisagenoa ani yamoa nofi hu-matesigeya aniageya maiya hugahae. Hagoteya ani augafa kavama hayana havi yapi mainayanagiya haenagaa ani kavakeyama maiya hisayana nagoene nagoene havi yatafapi agola maigahae. 
2PE.2.21	Anumaya Koti kamoa fatago humainea kafema ohavinaleasina afaa kanale haleasinagi alu aotage kea agoma haviteya eteya amakavenoma hutayana tusiya huya havi kava maiya nehae. 
2PE.2.22	Amakaya ani kavama haya yafena Anumaya Koti avopina mage huya kae-malenayane
2PE.2.22	Kalamoa mua vali-taleteno eteno ani mua yogino nene. Afumoa tina faletenoagi eteno hapafina viayamo hapa negalie. huya hu-mainayane.
2PE.3.1	Nahau-mainea nafunagana-gatama anilema molia kea menia kaena nelamamue. Nayona kae-malenoa avopiene mani avoma nelamamua avopienena tamakuamofe aligafa huna tamakesamoa aihagalo hinagetama fatago kema havisayafene huna mani avona kaena nelamamue. 
2PE.3.2	Anumaya Koti amaune vayamoya haenagama vayi hisiafene huya humainaya kene taugafa aligati-mainea Anumayatimo avayafiti Aposolo vayatamimo-gamina hamapai-mainea kahegi kene haviho. Mani kea ago hagetama havi-mainaya kehe tamakesa ali hao hutama havisae.
2PE.3.3	Hagotetama tamakaya ma kea havilama hiho. Mukia yama hano hugahema atupa kanama esigeya Yisasima egahema humainea kanahena nagoa veamoya hu-haviya hu neateya amakaiami amaugafa age hamaye hisaya yatega akave nemaleya mage huya hugahae. 
2PE.3.4	Yisasia Etena egahue. hunoma hu-maineana hanate maine? Eteno nomegi. Anumaya Kotia ehema ma mopama taloma hu-malenelegatila tototimoya maime neeya fali-mainaya augafa kava huno haneanagita menia ania huta mainonagi mukia yana aniageya huno hane. huya hugahae. 
2PE.3.5	Ehe kanafima Anumaya Kotia agaia hu-malenea kealeti ikana ali falote huteno tina eteno nealino mopa talo hu-malene. 
2PE.3.6	Ani limoa mani mopafiti eteno tusia li vayi huno hogiteno mopamona ago alino fanane hu-talene. 
2PE.3.7	Fanane hu-taleanagi ani Anumaya Koti kemokeya menima hanea ikamoene mopamoene Anumaya Kotima ala kaiyeke hunatesia kanahe agava mainaanagino ani yupama atamoma me leno anasagalisigeno Anumaya Kotia kefo kavama nehaya veanea kaiyekema hu-matesigeya haniki-mainea kumapi tegelege nehisia atafi agola umaigahae.
2PE.3.8	Nahau-mainea nafunagana-gatama mani kemoa tamakela okanino. Anumayatimoa maa huno agesa nehavie Nagoke yupa kanoamoa vani tausania (1,000) kafu kana humaine. Nagi vani tausania (1,000) kafumoa nagoke yupa kanoa kana huno nagoke avamete humainae. huno agesa nehavie. 
2PE.3.9	Anumayatimoa nagoa veamoya maiya nehaya augafa kava huno vase vase huno hu lokiyama vai-malenea kemotela aliyana noalie. huta nehunagi agaya tagaife agesa nehavino Nagoa veala haniki-mainea yapi tegelege nehia atafina ovisae. huno agesa nehavino Mukiamo-gatama tamakua aiyahae hutama maiho. huno tagaifena ako huno tagava maine.
2PE.3.10	Tagava maineanagi Anumayatimoma enunofena musufa yatema nevaya kava huno egahie. Anima esia yupa ikamoa ala agegefa neaino fanane hinageno mukia yana atamo teno fanane hugahie. Ma mopaene mukiama mopalema talo hu-malegeno hanea yaenena atamo teno fanane hugahie. 
2PE.3.11	Ani yayagama fanane hisia yafena menia tamakaya hana augafa kava hutama maigahae? Alu aotage veane mainetama kefo kavala ohutama Anumaya Koti auava kavaage akave maleho. 
2PE.3.12	Anumaya Koti kanahe agava mainetama Aupaa vayi hisie. hutama nehutama anagatamimogamina amaku amakesa aliho. Anima vayi hisia kanafina ikamoa ata leno fanane hisigeno mukia yana tesagalino yeye huteno ti kana hugahie. 
2PE.3.13	Naa hugahagi Anumaya Kotia ago hu lokiya vaino mage huno humaine Ani ikaene mopaene hanoma hisiana haegafa ikaene mopaene talo hisugeya fatago amaku amakesaene veaneage anilela maigahae. huno humaine. Ani yama falote hisiafe tagaya muse hisune.
2PE.3.14	Nahau-mainea nafunagana-gatama tamakaya ani yafema agava mainenutamahena tamaya mukiki hutama Anumayamo aufi nagoa kefo kavala ohutama ako hutama mainetama agaiene tamakuamoa falu nehinagetama maiho. 
2PE.3.15	Anumayatimoa tagu tamema aligatisia yafe tagava maineno ako huno nelate. hutama tamakesa havi havi hutama maiho. Anumaya Kotia Polona tahau-mainea nelafuna kanale agu agesa amigeno ania huno nagayama hua kava huno avopina kae-malene. 
2PE.3.16	Poloa mani kea Yisasima eteno esia yafe huno mukiama kae-malenea avopina ania huno kaeno tamahapai-maine. Nagoa agaiama kae-malenea avopina havilama huta ohavisuna augafa ke hanegeya ani kema haviyama hatayo hataya nehaya veanene havilama nohaya kene mukiama Anumaya Koti avopima kae-malenaya kene aliya aiyahae huya hu haviya huya neataleya alu kate kate nevae. Naa augafa kavama nehaya yafena haniki-mainea kumapima tegelege nehia atafi agola ugahae.
2PE.3.17	Naa hu-maineafe tamakaya nahau-mainea nafunagana-gatama haenagama vayi hisia yafena ago havimainagi kayetama maiho. Havigu kahegi kema aliya neatagayaya veanemoya havige huya tamakaila ali haviya hu-lamatesageno tamametitimoa tokiyaage huno fatago ohuyafenagi tamakaya kayeho. 
2PE.3.18	Tamakai tamagu tamamema aligati-mainea kanoa, Yisasi Kalaisifena, ago havimainagi agaia kayone yamaafi mainetama nagoene kayonema hisaya yana alitetama Kalaisife tamakesa havi havi hutama havilama hutetama ko hiho. Anumaya Kotina alu aotage tokiya hale yamaamoa meniene haenagaaene agola akaiafikeya mukia kanafina hanege hanege huno hanesigeta tagaya mukia kanafina agai agia alisaga huge huge huta maisune. Tamage.
2PE.3.18	Kenia male hano hie.
2PE.3.18	Nagaini nagia Pitanae.
1JN.1.1	Ehema ma mopama talo ohunea kanafina Yisasie, nago agia Haimuma Hanea Kemoe, maineane. Maineanagina nagaya naulagafiti ani kanoa agelama huna agetena nayateti atafa hu-mainoanagina avona kaena tamahanepauve. 
1JN.1.2	Anima hano ohu tahaimumona aepaamoa Nefaene tokaeno maineleti evayi higena age-mainoe. Hano ohu tahaimula agola alita maige maige hisuna kanoa aepaamona agetena tamagelafa huna tamahanepauve. 
1JN.1.3	Tagaiene tamakaienena nagoke taipa huta maisuna yafe havitena agetena humainoa kanomofe tamahanepauve. Tagayama Anumaya Kotiene nafaneamoa, Yisasi Kalaisiene, nagoke taipale mainone. 
1JN.1.4	Mani kema kaova kemoa tagaiti muse yatimoa tamagelafa huno havatesia yafe mani avopina kae-malenone.
1JN.1.5	Nagi Yisasima tahapai-mainea kea havitena tamahanepaugi haviho. Anumaya Kotia hale yamaaene kano mainegeno aguafina osi kanoa haniki mai yamaa tamagelafa huno omalene. 
1JN.1.6	Omaleanagita tagaya Anumaya Kotiene taguamoa nagoke taipale mainone. nehuta haniki mai yapima ute etema hisunana havige nehuta kelamage kemona akave nomalone. 
1JN.1.7	Nomalonanagi Anumaya Kotima hale yapima mainea ya huta hale yapima ute etema hisunana nelafuyaene nagoke taipale maisunagenoa Anumaya Kotina nafaneamoa, Yisasi kolamoa mukia kefo yatia aye hami nelate.
1JN.1.8	Aye nehami nelateanagi tagaya Kefo yatia omalene. huta hisunana tagaiti taipamona havige aye lavataga hisunageno kelamage kemoa taguafina omalegeta havigeage veane mainone. 
1JN.1.9	Mainonagi tagayama kefo yama hu-mainona yafema hu falotema hisunana Anumaya Kotia aigetateno ani kefo yatia atalelategahie. Anumaya Kotia fatago auava yamaaene kano maineno tahapai-mainea kemona ani kate maleno hugahie. Mukia kefo kavama nehuna yana aye hami-talesigeno taguamoa efeage hugahie. 
1JN.1.10	Tagayama Kefo yatia omalene. hutama hisunana Anumaya Kotifena Havigeage kano maine. huta nehunageno agai kemoa taguafina nomale.
1JN.2.1	Nagaini nafaneyagamo-gatama kefo kavala ohisaya yafe mani avona negaogi tagayama kefo yama hisunana Yisasi Kalaisia fatago agu agesaene kanogino tagaite maleno Nefatega ke huno havigegahie. 
1JN.2.2	Anumaya Kotia tagayama kefo yama huna yafena havino aipa haviya hu-lateanagi Yisasia kefo yatihe falitegeno Anumaya Kotia aigetateno alino atalelatene. Tagaitige kefo yafena ani kavala ohunegi mukia ma mopafima mainaya veamogami kefo yafeene ani kavala huno fali-latene. 
1JN.2.3	Hanaa huta Yisasina tagua amitafa hu-mainesuna yafena havisune? Anumaya Kotia kahegi malenea kema akave malesunana tamage huta Tagua amitafa hu-mainone. huta nehuta agaila ago age-mainone huta hugahune. 
1JN.2.4	Nagoa veamoya Anumaya Kotina tagua amitafa hu-mainone. huya nehuya Anumaya Koti kahegi kea akave omalesayana havigeage veane mainageno kelamage kemoa amakuafina omalene. 
1JN.2.5+1JN.2.6	Omaleneanagi nagoa veamoya Anumaya Koti kema akave malesaya yateti Anumaya Kotife hamau amayamopafi tusiya huno hamau-maine. Yisasiene tokaena mainoe. hunoma nehea kanomoa Yisasima hu-mainea kava huno ute ete hisie. Aniama hisunana Yisasiene tokaeta mainone. huta havilama hugahune.
1JN.2.7	Nahau nayamopafi nenahaiya nafunagana-gatama menima negaova kahegi malenea kea haegafa ohavinaya kea nokaogi nayoma ehe kanafima havilinaya ke negaove. Ani kea nayoma ago havimainaya ke hane. 
1JN.2.8	Haneanagi menima negaova kahegi kemoa haegafa kelafa hane. Haniki-mainea yamoa ago fanane higeno tamage hale yama aye vasa hisia yana ago emaine. Yisasiene tamakaiene kanale kavama nehaya yafe mani kea Tamage nehie. hutama nehae.
1JN.2.9	Nagoa veamoya Hale yapi nemaune. huya nehuya amafuamakana-gamina amaipa kafama he neamatesayana haniki-mainea yapi mainae. 
1JN.2.10	Amafuamakana-gamifema hamau amayamopafi hamauge hamauge nehia veamoya hale yapi maineya aye hataga huliya kefo yapina asaga hu otavigahae. 
1JN.2.11	Otavigahayanagi amafuamakana-gamina amaipa kafa he neamataya veamoya haniki-mainea yapi maineya ute ete nehageno ani haniki yamo amaulaga ayesu nehigeya visaya kana agelama huya noagae.
1JN.2.12	Osi nafanenimogatama Yisasi agile Anumaya Kotia kefo yatamia ago aige-lamateno atale-lamatenea yafe mani avona negaove. 
1JN.2.13	Vayatamamo-gatama Yisasia nayoma ehe kanafima mainea kanomona aepaa ago havilama hutama havimainaya yafe mani avona negaove. Neyavemo-gatama Satanienema tua hutama agase-mainaya yafe mani avona negaove.
1JN.2.14	Nafaneyagamo-gatama Nefafema havimainaya yafe mani avona kae-malenoe. Vayatamamo-gatama Yisasia nayoma ehe kanafima mainea kanomo aepaa havilama hutama havilinaya yafe mani avona kae-malenoe. Neyavemo-gatama tokiya neyave mainaya yafeene Anumaya Koti kemoma tamakupi hanea yafeene Satanienema tu hutama agasaya yafeene tamakaife huna mani avona kae-malenoe.
1JN.2.15	Ma mopaene mopale hanea yafeene tusia muse hutama agetama tamahayea ohiho. Nagoa veamoyama ma mopafi yafema tusia muse huteya age hamayema hisayana Nefana amakua noamiye. 
1JN.2.16	Mukia mopafi hanea yana augafa haga neyaene aulaga age haye hu yaene augafa alino hai kava hu yaene Nelafategatila omenegi mani mopafima mainaya veamogami amaku amakesafiti falote humaine. 
1JN.2.17	Ma mopaene mukia yama ageya hamaye hu yaene hano hugahianagi Anumaya Kotima haiya kavama nehia kanomoa hano ohu haimula alino agola maige maige hugahie.
1JN.2.18	Nafaneyaganimo-gatama ma mopama hano hisia kanamoa ago falote higeno Kalaisina kame kanoamoa ago egahie hu-mainea kea ago havimainae. Kasagoya Kalaisina kame vayaa ago evayi hu-mainaya yafena ageho ma mopama hano hisia kanamoa ago falote humaine huta havimainone. 
1JN.2.19	Ani Kalaisina kame vayaa tagaiene mainaleti nelataleya tagayama havuna amakesa ohaviya alu anaga maineya tagaila nelataleya havigu nemaiye. Tagayama havuna amakesama havileasipa otatalaleasine. Mukia veamoya tagai anaga omainae huya havisaya yafe tataleya umainae.
1JN.2.20	Tamakaila Anumaya Kotia Alu Aotage Avamula tamamigetama kelamage kea havilinae. 
1JN.2.21	Nagaya tamakaya Yisasifena kelamage kea ohavinaya yafe avona negaove huna nohugi tamakaya Yisasifena kelamage keama havilinaya yafe negaove. Ke-lamage kefitila havigema nehaya kemoa omene.
1JN.2.22	Havigeage kanoa ta maine? Nagoa veamoya Yisasina Anumaya Koti hutegeno emainea kanoa, Kalaisia omaine. huyama nehaya veamoya havigeage veane mainae. Ani veamoya Anumaya Kotiene nafaneamoene amakavenoma hutenayana veamoya Kalaisina kame veanea mainae. 
1JN.2.23	Nagoa veamoya Yisasina amakavenoma hutesayana Anumaya Koti nafanea omaine. Omainagi nagoa vayamoya Yisasifema Anumaya Koti hutegeno emainea kano maine. huya hisayana Yisasia amakupi mainegeno Anumaya Kotia nefoamimo maine.
1JN.2.24	Tamakayama nayoma havimalenaya kea atafa hutakalo higeno kutamifi haneno. Ani kavama hisayana Nelafaene nafaneamoene tokaetama agola maigahae. 
1JN.2.25	Maigahayanagi Kalaisia tagaifena hu lokiya vaino mage humaine Agola maige maige hisaya tamahaimula tamamigahue. huno hu lokiya vai-maineane.
1JN.2.26	Havigeage kema huya havi kapima tamavaleya visaya yafema aye lamavataga hisaya veamoya havisaya yafe mani avona ago nekaove. 
1JN.2.27	Kaovanagi Anumaya Koti Alu Aotage Avamumona tamamineanagitama tamakaya ago avalageno tamakupi mainegi havigu alu kanomo havi ya tamave-liyafenagi Alu Aotage Avamumoa mukia yafena tamav nelino tamageage hugahianagino havigea ohugahie. Hulamavema-nelia yafena Yisasiene aigamaetama maiho.
1JN.2.28	Nagi osi nafanenimogatama Yisasiene aigamaetama maiho. Aigamaetama maisunana Yisasima ikapinagati esia kanama vayima hisigeta kolia ohuta agai augafima agesuna yafena tagayea ohugahune. 
1JN.2.29	Tamakayama Yisasia fatago auava yamaaene kano maine. hutama havilama hu-mainaya yafe nagoa veamoya fatago kavama huge huge nehaya veamoya Anumaya Koti nafane mainae. hutama ago havilinae.
1JN.3.1	Vaeha Nelafaa tagaifema tusiya huno hau ayamopafima nehaiyanagino tagaifena Anumaya Kotia nafaneyagania mainae. huno humaine. Tamage agaia nafaneyagalafa mainone. Ma mopale yafema muse nehaya veamoya Anumaya Kotifema havilama huya ohaviya kava huya tagayama Anumaya Koti nafanema mainona yafena tagaienefena havilama nohae. 
1JN.3.2	Nenahaiya nafunagana-gatama meni kanafina tagaya Anumaya Koti nafane mainonagi haenagaama maisuna aepaa ohavinonagi mani kemona ago havimainone. Yisasima esia kanafina agaila aepaama agesuna yafe agaienena nagoke avamete maigahune. 
1JN.3.3	Ani yafe mukia veamoya Yisasima esigeya agesaya yafe amametitia nehuya amakua sese huge huge nehuya Yisasia kefo kavama ohuno agupima oniya yama omalenea kava huya kanale kavaage huya maisae. 
1JN.3.4	Mukia kefo kavama huge huge nehaya veamoya Anumaya Kotina amakaveno huteteya agaiama kahegi malenea kea ali neatagae. Kefo yama nehaya yamona aepaamoa Anumaya Koti ke atagae ya hane. 
1JN.3.5	Tamakaya ago age-mainae Yisasia tagai kefo yana ali talegahe ikapinagatila emaine. Agaila aguafina tamage huno kefo yamaa omalene. 
1JN.3.6	Yisasiene aigamaeya nemaiya veamoya kefo kavala huge huge nohae. Kefo kavama huge huge nehaya veamoya Yisasina oageneyagiya agelama huya oagenae. 
1JN.3.7	Osi nafaneyaganimoga-tama tamakaya kaye ho. Nagoa veamoya havi kapi visaya yafe aye lamavataga hugahae. Fatago kavama huge huge nehaya veamoya Yisasima fatago kanoma mainea ya huya ani veamoya fatago veane mainae. 
1JN.3.8	Mainagi kefo kavama huge huge nehaya veamoya Satani nafaneyaga mainae. Satania nayona ehe kanaleti aepa heno kefo kavala hume hume neea kano mainegeno Anumaya Kotina nafaneamoa Satanima kefo kavama hu-malenea yana alino kofanafa huno ali hano hu-talesia yafe ma mopafina efalote humaine. 
1JN.3.9	Anumaya Kotima amatenea veamoya kefo kavala maiya huge huge nohae. Anumaya Kotina haimuamoa amakupi hanegeya Anumaya Kotima amatenea yafe kefo kavala huge huge maiya nohagi amakaya Anumaya Koti nafaneyaga mainae. 
1JN.3.10	Fatago huya nomaiya veamoyaene Yisasi kema nehaviya vayamofe hamau ayamopafima nohamaiya veamoyaene Anumaya Koti nafanea omainae. Ani auava yaamia ageteta Ma veamoya Anumaya Koti nafane mainayanagi atu veamoya Satani nafaneyaga mainae. huta agegahune.
1JN.3.11	Nayoma havimainaya kea mage huno humaine Yisasi kema nehaviya tamafu tamakana-gamifena tamahau tamayamopafi tamahaino. huno hu-maineane. 
1JN.3.12	Tagaya Kenima humainea kava ohisune. Kenia Satani nafanema mainea yafe aganaamona haegeno fali-maine. Naa higeno haegeno fali-maine? Aganaamoa fatago huno mainea yafe agaia kefo kavaage nehia kanogino aipa haviya huteteno aganaamona haegeno fali-maine. 
1JN.3.13	Yisasina tamakuama aminaya nafunagana-gatama ma mopale yafema muse nehaya veamoya tamakaila kamea hu-lamatesaya yafena atali talua ohiho. 
1JN.3.14	Yisasina amukuama aminaya tafu-tagana-gamifena tagaya tahau tayamopafima tahaisiana kefo kavama nehuna yana falimai yapiti ago hetita agola maige maige hisuna tahaimula hanea yapi mainona yafena ago havimainone. Neamafu-gamifema hamau amayamopafima nohamaiya veamoya falimai yapi mainae. 
1JN.3.15	Nagoa veamoya neamafugamima amaipa kafa hematesayana amakeyama fakaliya augafa veane mainagetama tamakaya ago age-mainae. Veama amakeya fakaliya veamogami amakupina agola maige maige hisaya hamaimula omalene. 
1JN.3.16	Yisasia tagaife huno fali-mainea yafe hau ayamopafima haiya yana taveligeta tagaya ago havimainonafe tagaya ania huta Yisasima taveli-mainea kavala nelafu-gamina amaya hisuna yafe falisune. 
1JN.3.17	Faligahunanagi nagoa veamoyama ma mopalema kanaleya huya maisaya yana hanegeya nagoa yafema kafu huya nemaiya anagaamima amaketeya Tamahaote yatamie. huya nagola nesaya yana oamamisagenoa Anumaya Kotina hau ayamopafima nehaiya yana ani veamogamipina tamage huno omalene. 
1JN.3.18	Osi nafaneyaganimo-gatama nelafu-gamifena tahau tayamopafina Tusiya huno tamakaifena nelahaiye. huta tavayafiti keagela ohisunagi tamagelafa huta amaya nehuta tagua amamigetao.
1JN.3.19+1JN.3.20	Ania hisunana Anumaya Kotina kelamage kea haviteta mainona veane mainone. huta nehavita tagaiti taguamona Kefo kava nehunanagino Anumaya Kotia kaiyeke hulategahie. hutama hisagenoa Anumaya Kotia tagai taguamona agaseno ala kano maineanagino mukia yafena ago havimainea kano maineafe Tagaila laya hugahie. nehuta agai aufina taipamoa falu hinageta maigahune. 
1JN.3.21+1JN.3.22	Nenahaiya anaganimo-gatama taguamoa kaiyekema hu notatesiana tagaitihena Kefo kavala nohune. huno hisigeta Anumaya Kotifena kolia ohuta nunamuma huta havigesunagenoa keama akave nemalona yafeene haiya kavama nehuna yafeene havigesuna yana tamigahie. 
1JN.3.23	Anima akave malesuna kahegi kemoa mage huno nehie Nagai nafanea Yisasi Kalaisia hulamatenea yafena havitama tamakupi maletama tamametiti hutetama mama Yisasima hu-mainea kea akave maletama nagoke nagokemo-gatama nelamafu-gamifena tamahau tamayamopafi tamahaino. huno hu-maineane. 
1JN.3.24	Mukia Anumaya Kotia kahegi malenea kema akave nemalaya veamoya Anumaya Kotiene ailokaeya maigeno Anumaya Kotia ani veamoyaene ailokaeno maine. Ani yafema havisuna yafe Alu Aotage Avamula ago tamigeno tagai tagupi maine.
1JN.4.1	Nenahaiya anaganimogatama ma mopafina kasagoya havigeage amaune vayamoya Anumaya Koti kea alita neone. huya emainagi mukia vayamoya avamumo kema hisaya kea ohavitama hagotetama Anumaya Koti humategeya emainafi? Hanateti emainafi hutama agelama hutetama amakai kea haviho. 
1JN.4.2	Maa hutama agelama hiho Yisasi Kalaisia ma mopafima eana velafa emaine. huyama humainaya veamogami agetetama Amakupina Anumaya Kotina Alu Aotake Avamuamoa maine. hutama agelama hugahae. 
1JN.4.3	Yisasia ma mopafima eno velafa maine. huya hu falotema nohaya vayamogami amakupina Anumaya Kotina Alu Aotage Avamuamoa omainegi alu avamule Anumaya Kotitegatila omenea avamu amakupina mainegetama tamakaya inaa augafa vayama esaya kea ago havilinae. Ma mopafina Kalaisina kame hutesaya amaune vayala ago emainae.
1JN.4.4	Osi nafanenimogatama tamakaya Anumaya Koti nafaneyaga mainae. Ma mopafima mainea Satania osi kanoa mainegi Anumaya Kotina Alu Aotage Avamuamoa tamakupima mainea Avamumoa Satanina ago agaseno ala mainea yafe havigeage amaune laga nehaya vayala ago amakase-mainae.
1JN.4.5	Anima havigeage amaunema laga nehaya vayala ma mopafiti falote huteya mopale yafe kea nehageya mani mopafi yafe musema nehaya veamoya amakai kea nehaviye. 
1JN.4.6	Nehaviyanagi tagaya Anumaya Koti nafaneyaga mainone. Anumaya Kotina agelama nehaya veamoya tagai kea nehaviyanagi Anumaya Kotia oamatenea veamoya tagai kea nohaviye. Ani kavama nehaya yafe ke-lamage Avamumoma nehia kene havigeage avamumoma nehia kene havilama huta ago havilinone.
1JN.4.7	Nenahaiya anaganimo-gatama tahau tayamopafima nelahaiya yana Anumaya Kotitegati efalote huno emaine. Ani yafe Yisasina amakuama aminaya anagatimo-gamifena tahau tayamopafi nelai-hainageta maigetao. Mukia anagatimo-gamifema hamau amayamopafi nehamaisia veamoya Anumaya Koti amatenea veane maineya Anumaya Kotina agelama nehae. 
1JN.4.8	Anumaya Kotia tahau tayamopafima nelahaiya yamona aepaa maine. Ani yafe hamau amayamopafima nohamaiya veamoya Anumaya Kotina tamagelafa huya oagenae. 
1JN.4.9	Anumaya Kotia maa huno tagaifena hau ayamopafina hau-mainea kavala tagaila taveli-maine. Anumaya Kotia agaia nafanea aiya nagoke nafaneamona hutegeno ma mopafina emaine. Emaineafe Yisasima fali-mainea yateti agola maige maige hisuna tahaimula aliteta kanaleya huta maisuna yafe hutegeno emaine.
1JN.4.10	Manima hau ayamopafima hau-mainea yana tagaya Anumaya Kotife tahau tayamopafi nelahaiya yanomagi agaia tagaifema hau ayamopafima hau-mainegeno agaia nafanea hutegeno emaine. Tagayama kefo yama huna yafena Anumaya Kotia havino aipa haviya hu-lateneanagi Yisasia kefo yatihe huno faligeno Anumaya Kotia aigetateno kefo yatia alitalesia yafe Yisasina hutegeno emaine.
1JN.4.11	Nenahaiya nafunagana-gatama haviho Anumaya Kotia ania huno tagaifena hau ayamopafima hau-mainea yafe tagaya ani kava huta nelafu-gamifena tahau tayamopafi tahaisie. 
1JN.4.12	Nagoke kanomoa Anumaya Kotina oagenegi tagayama nelafu-gamifema tahau tayamopafima lahaisigenoa Anumaya Kotia tagaienena tokaeno mainegeno agaima hau ayamopafima hau-mainea yana tagupi tamigeno tokiyaage huno ala hu-maine.
1JN.4.13	Anumaya Kotia Alu Aotage Avamua ago taminea yafe Anumaya Kotia tagupi maigeta tagaya agai agupi mainone. huta havimainone. 
1JN.4.14	Havuna yafe Anumaya Kotia agaia nafanea hutegeno ma mopafi veamogami amaku amamemaa aligatisia yafe emaineanagita agaila ago agelama humaineta tamakaila tamahanepaune. 
1JN.4.15	Tamahanepaunanagi nagoa veamoya Yisasifema Anumaya Koti nafane maine. huya hisayana Anumaya Kotia amakaiene tokaeno maigeya ani veamoya Anumaya Kotiene tokaeya mainae.
1JN.4.16	Anumaya Kotima tagaifema hau ayamopafima nehaiya yana ago havilama huta tagupi malenone. Anumaya Kotia tahau tayamopafima nelahaiya yamona aepaa mainegi hamau amayamopafima nehamaiya veamoya Anumaya Kotiene tokaeya maigeno Anumaya Kotia amakaiene tokaeno maine. 
1JN.4.17	Ani yafe Anumaya Kotife tahau tayamopafina tusiya huno tahau-mainesigeta tagaya ma mopafina maineta Yisasima hu-mainea kava huta maisuna yafe Anumaya Kotia kaiyekema humatesia yupa kolia huta lagayea ohugahune. 
1JN.4.18	Anumaya Kotia hau ayamopafima nehaiya veamoya kolia nohaya yafe Anumaya Kotia hau ayamopafina tusiya huno nehaiya yamoa koli hisaya amakesa ago anati-talene. Kefo kavama nehuna yafe anonaa havi yana aligahune. huya amakesa nehavigeno kolia hu yana falote nehigi kolima nehaya veamoya Anumaya Kotima amakaifema tusiya huno hau ayamopafima nehaiya yamoa amakaipina tokiyaage huno ala ohune.
1JN.4.19	Anumaya Kotia hagoteno tagaifena hau ayamopafi hau-mainea yafe tagaya nelafu-gamifeene Anumaya Kotifeene tahau tayamopafina lahaisie. 
1JN.4.20	Nagoa veamoya Anumaya Kotifena Tahau tayamopafima nelahaiye. huteya Yisasina amakuama aminaya aganaamo-gamifema amaipa kafama he neamatesayana havigeage veane mainae. Age-mainaya anagaamo-gamifema ohamaisiana ania huya Anumaya Kotina, oagenaya kanomofena, hamau amayamopafina nohamaiye. 
1JN.4.21	Anumaya Kotia kahegi malenea kema taminea kemoa mage huno humaine Anumaya Kotifema hamau amayamopafima nehamaiya veamoya ania huya Yisasina amakuama aminaya veamogamina hamau amayamopafina hamaisie. huno humaine.
1JN.5.1	Mukia veamoya Yisasife Anumaya Kotima taugafa aligatigahe hutenea kanoa, Kalaisi maine. huyama haviya amakupi maleya amametitima hayana Anumaya Kotina nafaneyagaa mainae. Maineya Nelamafaa, Anumaya Kotifena, amahau amayamopafima hamaisigeya ania huyama Anumaya Kotina nafaneyagaahena hamaugahie. 
1JN.5.2	Tagaya Anumaya Kotifema tahau tayamopafima tahaisigeta agai kema akave malesunana agai nafaneyagahe tahau tayamopafina nelahaiye huta havigahune. 
1JN.5.3+1JN.5.4	Tagayama Anumaya Kotife tamagelafa huno lahaisiana agai kea akave malegahune. Agai kemoa kana ohuneanagita Anumaya Kotima latenea nafaneyagaa maineta ma mopale kefo kavala ago agase-mainone. Agaifema tagupi maleta tametitima hu-mainonana ma mopale kefo kavala ago ataleta agase-mainone.
1JN.5.5	Hana veamoya ma mopale kefo kavala ago ataleya agase-mainae? Yisasia Anumaya Kotina nafaneama maine. huya amakupi maleya amametitima hu-mainaya veamoya ma mopale kefo kavala neataleya ago agase-mainae. 
1JN.5.6	Yisasi Kalaisia egeno tina faletetegeno fali-mainea kolamaamoa lavi-mainea yateti Anumaya Kotia tagu tamena aligatigahe hutegeno emainea kano maine. Ani kanoma emainea yafe titetikela lave-otinegi agaia kolamaaletiene taveligeta age-mainone. Anumaya Kotina Alu Aotake Avamuamoa kelamage kemona aepaa mainea yafe ania huno tave-nelie. 
1JN.5.7+1JN.5.8	Yisasia Anumaya Kotima taugafa aligatigahema hutegeno emainea kanohena tagufa (3) yamo tahanepaiye, Anumaya Kotina Alu Aotake Avamuamoene timoene kolamaamoene tahanepaiya nagoke kate tahanepaiye. 
1JN.5.9	Nehageta tagaya veamoyama hu falote haya kea nehavunanagi Anumaya Kotima hu-mainea kea Yisasia nagaini nafane maine. huno hu falote hunoma humainea kea veamogami kemona amakaseno ala humainea kegita havisune. 
1JN.5.10	Anumaya Koti nafanehema haviyama amakupi maleya amametitima nehaya veamoya Yisasifena amakupi ago havimainagi Anumaya Kotifema haviya amakupi omaleya amametitima nohaya veanea Anumaya Kotia Yisasifema nagaini nafane maine. huno hu-mainea kema nohaviya yafe Anumaya Kotifena Havigeage kano maine. huya nehae. 
1JN.5.11	Anumaya Kotia mage huno humaine Agola maige maige hisaya tamahaimula ago tamaminoe. hunoma hiana agola maige maige hisuna tahaimumona aepaa agaia nafane maine. 
1JN.5.12	Nagoa veamoya Anumaya Kotina nafanehema Nagupi emaiyo. huyama hisayana agolama maige maige hisaya hamaimula ago ali-mainagi Anumaya Kotina nafaneamofema Nagupi emaiyo. huyama nohaya veamogamina Yisasia amakupina omainegeya agolama maige maige hisaya hamaimula oalinae.
1JN.5.13	Agola maige maige hisuna tahaimula ago ali-mainone hutama havilama hisaya yafe tamakaya Anumaya Koti nafanehe havitama tamakupi maletama tamametitima haya veamogatami mani avona kaena tamahanepauve. 
1JN.5.14	Tagaya Anumaya Kotitegama nelahaisia yafema havigesunana havigahie. Havigahie huta havimainona yafe agaifena kolia ohuta agaite eupa huta havinegone. 
1JN.5.15	Mukia yafema havigesunana havigahie. huta havilama hu-mainona yafe Havigesuna yana lamigahie. huta havimainone.
1JN.5.16	Nagola kefo kavala falisia augafa kefo kava haneanagi nago kanoa ania augafa kefo kavama hiseana ani kanomofe Anumaya Kotitega ke hutama havigeho huna nohugi nago negafuma agesanageno kefo kavama mainoma nehisia kanomofena Anumayamotega havigesanageno agola maige maige hisia haimula amigahie. 
1JN.5.17	Mukia kefo kavala kefo yamaage hanegi kefo kavafema amakua aiyahaema hisayana ofaligahae.
1JN.5.18	Tagaya ago havimainone Anumaya Kotima atenea kanomoa kefo kavala maino huge huge nohie. Yisasie, Anumaya Kotima atenea nafanemoa, auvai neamatea yafe Satania melino haviya humategahena mematafa ohugahie.
1JN.5.19	Anumaya Koti nafaneyaga mainonagi mukia veanemoya Satani tokiyale aiyafinaga nemaiya yafe tagaya ago havimainone.
1JN.5.20	Yisasi Kalaisia, Anumaya Koti nafanemoa, eaamo aepaa agelama hisuna tagu tagesa ago tamineafe tamage Anumaya Kotina agelama nehuta agaiene nafaneamoene ailokaeta mainone. Ani kanoa tamage Anumaya Koti maineno agola maige maige hisuna tahaimumona aepaa maine. 
1JN.5.21	Mainegi osi nafaneyaganimogatama kava yagaitama afaa Anumayamofena tamakesa havitama tamakua oamiho.
1JN.5.21	Kaiyekenia male me hano hie.
1JN.5.21	Nagainia nagia Yoninae.
2JN.1.1	Nagaya Yoninae Yisasina amakua aminaya vayate kava vayatamamonae mani avona kaogi haviho. Anumaya Kotima hapalino huyogi-katenea amogae kagaifeene nafaneyagakamofeene kaena nelamamue. Tamage huna nagaya tamakaifena nahau nayamopafi nenahaiye. Nagainigela nonahaigi mukia veamoya Anumaya Kotia kelamage kema humainea kema havilinaya veamoya ania huya tamakaifena amahau amayamopafi nehamaiye. 
2JN.1.2	Anumaya Kotina kelamage keamoa tagupi haneme uno agola hanesia yafe tagaya tamakaifena tahau tayamopafina nelahaiye. 
2JN.1.3	Tamageage veane mainonafe nelafu-gamifena tahau tayamopafi tahaisigeno Anumaya Kotia, Nelafaene nafaneamoa Yisasi Kalaisiene kayone hu yamaaene kalagi aimate yamaaene taipa falu hisia yaene lamisae.
2JN.1.4	Nagaya nagoa nafaneyagaka-moya Nelafama tagaifena Mani kema akave maleho. huno hu-mainea kate maleya Anumaya Kotina kelamage keama akave nemalaya yafe havitena tusia muse nehue. 
2JN.1.5	Musekaa nehugi amogae menia mukia Yisasi kema nehaviya nelamafu-gamifema tamahau tamayamopafina tamahaisie. Nagaya ohavinana kea kahanopaugi nayoma havimainona ke kahanepauve. 
2JN.1.6	Anumaya Kotifema tahau tayamopafima nelahaisiana agai kea akave malegahune. Nayoma havimainaya kemoa mage humaine Nelafu-gamifema tamahau tamayamopafima tamahaisia yana akave maleho. huno humaine.
2JN.1.7	Nesuya veamoya aye lamavataga huya havige nehuya ma mopafina vaiyatete huya havigea mage huya nehae Yisasi Kalaisia ma mopafina vea eno omaine. huya nehae. Mani kema hisaya veamoya havigelafa aye lamavataga hisaya vaya maineya Yisasina kame vayaa mainae. 
2JN.1.8	Tamakaya aliyama alitetama ali-mainaya yana ataleyafenagi yagaitama tokiya hiho. Ania hisayana mukiamogatama anonaatamia kanale yatamia aligahae. 
2JN.1.9	Nagoa veamoyama Yisasi kema atafa huya tokiya ovaiya haleyama alu kefima vayana Anumaya Kotina oavalenagi Yisasi kema atafa huyama tokiya vai-linaya veamoya Yisasiagi Nefaganiene ani veaene nemaie. 
2JN.1.10	Nago kanomoma tamakaitema evayi hunoma mani Yisasi kema oalino alu ke alu kema alino esigetama tamakaya hu falu fala hu oatetama avaletama notamifina oateho. 
2JN.1.11	Hu faluma hutesaya veamoya ani kanomona havi aliyamaa aya nehae.
2JN.1.12	Nagaya kasagoya ke kaegahe huanagi Afaa ani kemoa avopina okaesue. Afaa tamakaila mo lamakesugetama kea kea nehuta musekase hugahune. huna nehue.
2JN.1.13	Nunakamona Anumaya Kotia hapalino agaialega atenea amoene nafaneyagaaene tamakaifena Felugae. huya hu falu fala hu nelamatae.
2JN.1.13	Kenia male hano hie.
2JN.1.13	Nagaini nagia Yoninae.
3JN.1.1	Nagaya Yoninae Yisasina amakuama aminaya veate kava vayatamamonae Kaiyusiga nafunaganagae tamagelafa huna kagaifena nahau nayamopafi nenahaiye huna mani avona negaove.
3JN.1.2	Nahau-mainea nafunaganaga kagaila kagu kamemoa kanaleya huno nemaiya kava huka mukia kaugafaene aliyama alisana yamoene kanaleya hisie huna nunamuna nehue. 
3JN.1.3	Nagoa tafutaganaya kagayama Anumaya Kotina kelamage keama akave malekama kama vaiyana yafena Tamage huno fatago huno vai neaye. huya me nahapaigena havitena tusiya huna musekasena hu negatoe. 
3JN.1.4	Nafaneyaganimoya fatago huya vai yesayana tusia musekase nehuanagi mani musema hua yamona nagola alu muse yama nehua yamona oagasene.
3JN.1.5	Nenahaiya nafunaga kanale kava nehuka katega oagenana kafukagana-gamina neageka amayama hu-mainana kavala kanale kava hu-mainane. 
3JN.1.6	Nagoama amaya hu-mainana veamoya eteya mono nopi hetiya kagayama amakaima kayone humatenana kavafena me lahapaigeta haviteta tusia musekaa hugi menia Anumaya Kotina haisia kava huka katema visaya veala amaya huo. 
3JN.1.7+3JN.1.8	Amakaya Yisasi kea hamapaigahe ayanagi Yisasi kema ohavinaya vayapitila nagola monema oalinaya yafena tagaya aniama hu-mainaya vaya amaya hinuta amakaiene tokaeta Anumaya Kotina kelamage kea ali lokaeta hamapai-mainone.
3JN.1.9	Nagaya nago kea ago kaena mono nopi vayate ago atalogeno umaineanagi nago kanoa Tiotalefesia uhagoteno maisia yafe nehaigeno Yonini kea ohavine. 
3JN.1.10	Ohavianagina nagaya tamakaitega visuaamona ani kavama hia kavala mono nopima mainaya vaya mo hamapaigahue. Nagaifena havige huno Havi kava nehie. huno nehuno ani kavaagela nohigi tafuta-ganayama neayana amavaleno falu fala hu oamateno amatalegeya nagoa veamoya amavaleyama falu fala humategahema nehayana Ania ohiho. huno nehuno mono nopitila amavayu hu neamataleno nehie.
3JN.1.11	Nenahaiya nafuna-ganaga kefo kavala akave omalo. Kanalema humainesia kavaage akave malo. Kanale kavaage huge hugema nehaya veamoya Anumaya Kotina nafanea mainagi kefo kavaage huge hugema nehaya veamoya Anumaya Kotina oagenae.
3JN.1.12	Mukia veamoya Temitaliusifena Kanale kano maine. huya hageno Anumaya Koti kelamage kemoa Kanale kava nehie. huno higena nagaienena Kanale kava nehie. huna nehue. Kagaya nagayama kelamage keage kanoma mainoa yafena ago havimainane.
3JN.1.13+3JN.1.14	Nagaya kasagoya kea kaegahe huanagi ani kea nagoke omanafina okaegahue. Kagaila aupa kanafi mo kagesugetaa kea kea hugahue.
3JN.1.15	Kaipamoa falu huno maisie. Male mainaya kafuka-ganaya kagaifena Felugae. huya hu falu fala hu negatagena nagaya nalegama mainaya nafunagana-gamina ania huna Felugae. huna hu neamatogi amahaote amahaote amaki ayeka hamapaiyo.
3JN.1.15	Kenia male hano hie.
3JN.1.15	Nagaini nagia Yoninae.
JUD.1.1	Nagaya Yutinae Yisasi Kalaisi aliya kanomona Yemesina aganaamona mani avona kaena nelamamue.
JUD.1.1	Tamakaya Anumaya Koti kema havitama agaitegama nevaya veamogatama Anumaya Koti, Nelafaa agua tamakaila nelamamigeno Yisasi Kalaisia kava hu nelamatea veamogatamale mani avona kaena nelamamue.
JUD.1.2	Anumayamoa kalagi ainelamatea yaene tamaipa falu hutama maisaya yaene nagoamogamifema tamaipa amamisaya yaene tamakaipi ala hisia yafe aluya huno nenahaiye.
JUD.1.3	Nenahaiya nafunagana-gatama Anumaya Kotia tamakaiene tagaiene tagu tamema ali negatia yafena mani avona kaena tamamisue huanagi nago yamoa falote higeno Anumaya Kotia alu nagesa namigena mage nehue. Yisasima hu-latenea yafena mukia kea ago tahapaigeta havimainona kanale mono kehena nagoa veamoya Ohaviho. huya nehagena ani kema hisaya vayaene Ke nevaitama maiho. huna mani avona negaove. 
JUD.1.4	Nagoa Yisasi kema nohaviya vayamoya kesi ako huya tagaipima emaiya vayamoya mage huya hae Anumaya Kotia kayone hu-lateno kefo yatia aye hamigahigi afaa molia hu-liteta higetao. huya nehayanagi Anumayatimoa agaiage kava kanotia mainegeya Yisasi Kalaisina amakavenona hu neatae. Hu neatayanagino Anumaya Kotia kaiyekema humateteno kefo yamo anonaamima amamisia yafena nayona agaia avopina ago kae-maleneanagita havimainone.
JUD.1.5	Nayona ago tamahapaigetama ago havilinaya keagi menia huna lamakesa hao hisue huna nehue. Anumaya Kotia Isipi vea mopaleti mukia Isaleli veala hamamaeno amaugafa aligati-maineanagi haenaga Anumayamoa humatenea yafema haviya amakupi omalaya veala Anumaya Kotia hamaegeya fali-mainae. 
JUD.1.6	Nagi Anumaya Kotia ensole vayafena Kava hiho. huno aliyana amamianagi ani aliyatela mailama huya omaigeno amatenea yapitila ataleya vageno Anumayamoa amavaleno seni nofiteti agola kimatafa hu-mategeya afepinaga haniki-mainea kumate maineya Anumaya Kotia tusiya huno kaiyekema humatesia yafena agava mainae. 
JUD.1.7	Nagi Sotomu kumaene Komola kumaene aupatema hanea kumateene mainaya veamoya ani kava huya kumai kavala nehuya vemoya ve amafaluyaenena moli hu-liteya hu-liteya huya maiya hageno Anumaya Kotia kefo yamo anonaamia neamamino asua ohuno tegelege nehia atafi amatalegeno ani atamoa amaugafa tege sagalige nehigeya anifi agola mainayanagita ani yafena tagesa havi havi huta havisune. 
JUD.1.8	Nehavita Yisasi kehena havigema nehaya vayala tagaiene maineya ani kavakeya nehageno himonama agaya yamoa amavaleno anegi-nagi yapi amategeya kumai yate nehuya kava vayamogami kea ohaviya ensole vayamo-gamifena hu-haviya hu neamatae.
JUD.1.9	Hu neamatayanagi Mosesema faligenoa hagote ensole kanomo agia Maikoloa Satanienena Mosesema falia augafaaletila Ta alisie. Ta alisie. huana kea vaianagi Maikoloa Satanina hu-haviya hute kea ohunegi Anumayamoa agaia kea kama-kisie. huno hu-maineane. 
JUD.1.10	Naa hu-maineanagi Yisasi kehena havigegeyama nehaya vayamoya ani kavala nohagi amakesamoa havilama ohunea yamofena hu-haviya hu neamatae. Afu kalamoya amaku amakesa nohaviya avamete kava nehageno ani kavama haya yamo amaugafamona ali haviya hu-matene. 
JUD.1.11	Avonio amaugafama alino haviya humatesia yafena kayeya maisae. Kenia havi kavama huno aganaamona Epolona haegeno fali-mainea kava huya tamakaienema nemaiya vayamoya ani kava maiya nehuya hilato ohunea katela nevae. Nevagi nago kanomo agia Palamue mone alisia yafe havigea maino nehianagiya ani vayamoya ani augafa kava huya mone alisaya yafe havigegeyana maiya nehae. Nehageno nago kanomo agia Kolae Anumayamona veganokano hutegeno Anumayamoa fali hano hutenea yafena nohaviyanagiya ani vayamoya ani kavakeya maiya nehuya Anumaya Koti kemona amakavenona hu neatayafe Anumayamoa Faliho. huno hinageya fali hano hugahae. 
JUD.1.12	Tamakaya Yisasina tamakuama aminaya veamogatama agaife nehavitama kave negahema melitalu nehayana ani kefo vayamoya emaineya osagopu vayalagiya amakaiamihekeya amakesa havi havi huya neneya tamakaye hisifa kava huya ani kavema naya kavela ali haviya nehae. Naa vayamoya siamoma aye hani huteno kola oaino laga hulino ute ete higeno afa koma titalea kava higeya ani vayala afa ya kana vaya mainae. Yosamoa alagama ayesia kanamoa falote hianagi alagama noayea yosamoma hia avamete huya mainageno amakaipina nagola kanale yana falote ohune. Avinamoa omalegeya hafuyaene tagasi huya vakai-talageno fayote-mainea yosa kana huya maineya kanale kema tamaya hisaya kea omalegeya havi kavala maiya nehae. 
JUD.1.13	Nehageno kefo yama nehaya yamoa timoma tusiya huno hogiteno ti valufama alino ti agegayalega mo talia kava huno kefo yaamimoa ania augafa kava hu-mainegeta neamakone. Kanefimoma ikatela alu katete katetema ute ete nehia avamete huya havige huya mainagi kanaleya huno fatago humainea kana tamave-notiye. Tamave-notigeno Anumaya Kotia kumayu haniki-mainea kumala afepinaga hanea kumate maisaya yafe kumaamia ago talo tala humateneanagiya agola anifinaga maigahae.
JUD.1.14	Maigahagi ani vayafena Atamupiti avinama huya maime emainaya vayapitila Inokue Atamupitila seveni (7) molia aginagomoagino falote huno mainea kanomoa anima kefo yama nehaya vayafena Anumaya Koti aune kea hamapaino mage huno hu-maineane
JUD.1.14	Mama hisua kea haviho. Anumayamoa kasagoya tausenia ensole vayaaene elavino egahie. 
JUD.1.15	Esiana mukia veanea kaiyekea humateteno agai kema neatagaeya kefo yama maiya nehaya veanene Anumaya Kotina kamugema hatageya vaiteya hu-haviya hu neataya veamogamina Anumaya Kotia tusia kefo yamo anonaamia amamigahie. huno hu-maineane.
JUD.1.16	Anima Anumayamo kehena havigegeyama nehaya vayamoya mukia yafe Otahaiya yane. huya kalu kalu kea nevaigeno amaipamoa haviya nehigeya amakaiami amaugafa age hamaye nehaya yaamihena maiya huge huge nehuya ala kenake nehuya amakaiami amakia alisaga nehuya tamakaiteti nagoa yama alisaya yafena tamakaifena Tahaiya veane mainae. huya tamaipafi ayegegahe nehae.
JUD.1.17	Tamakaya nahau nayamopafi nenahaiya veamogatama Aposolo vayamoya haenagama falote hisia yafema tamahapai-mainaya kehena tamakesamoa hao hinagetama haviho. 
JUD.1.18	Mage huya tamahapai-mainayane Anumayamo esia kanamoa ago aupa nehisigeya nagoa veamoya Yisasima hulatenea yafe huya kigi huteteya amakaiamia amaugafamo age haye nehia kavakeya huya maigahae. huya hu-mainayane. 
JUD.1.19	Hu-mainayanagi anima Yisasi kehena havigegeyama nehaya vayamoya Yisasina amakuama aminaya veamogamina ali-pasema-talageya mopafi yafekeya amakesa nehavigeno Alu Aotage Avamumoa amakaienena nomaiye. 
JUD.1.20	Naa huya mainagi tamakaya nahau nayamopafi nenahaiya nafunagana-gatama naa kavala ohutama Yisasima hulatenea yafe tusiya huno alu aotage ke hanegi tamakupima malenaya kea atafa hutama tokiyaage higeno Alu Aotage Avamumoa tokiya tamamisigetama Anumayamotega kea hutama havigeho. 
JUD.1.21	Anumaya Kotia tamakaifema huno aguama lamaminea yapi mainetama Anumayati Yisasi Kalaisia tamakaifema kalagima ainelamatea yafena kanaleya hutama agola maige maige hisaya tahaimu tamamisia yafena tamametitia hutama agava maiho.
JUD.1.22	Mainetama Yisasifema tole amakesa nehaviya veala tamahau humatetama alitama kanale humateho. 
JUD.1.23	Ani veamoya nomoa atama nelea yapi mainaya veane kana huya havi kate uyafenagi ani veala amavayu hutama amaugafa aligatiho. Aligatitama nagoa vayamoya kefo yama nehaya kavafena Otahaiya kavale. hutama koli hutama kayetama mainetama tamahauna humateho.
JUD.1.24	Havigu kefo yapi asaga hu-lavi yafenagi Anumaya Kotia agaia tamau vaino tamavalesaga huno tamanu kisia kano maineanagitama asaga hu otavitama kefo yatamia omale veane mainesageno tusia muse huno tamavalesaga huno agaia tokiyaage hale yapina Anumaya Koti mainesilega tamategahie. 
JUD.1.25	Anumaya Kotia agaiage tusia tokiyaa hanea Anumayati maineanagino Yisasi Kalaisi Anumayatimoa hulatenea yafe Anumaya Kotia tagu tamena ago aligati-maine. Naama hulatenea yafena tusiya huta tokiyaage hale yamaaene agia alisaga hisune. Agaya hagote ala kava kano maineanagino mukia yana kava yagaisia tokiyaa hanegeno yagaino maine. Agaya ehema ma mopama talo ohunea kanafina aepa heno ania hume hume eaamo menienena ani yakeya huno maine. Haenagaama maisuna kanaene menima mainona kanaene kava yagaimainea yana oataleno ani ya atafa hu-ligahianagiya mukia veamoya havilama huteya agia alisaga hisae. Mani kea tamage.
JUD.1.25	Kenia male hano hie.
JUD.1.25	Nagaini nagia Yutinae.
REV.1.1	Nagaya Yoninae Yisasi Kalaisia naveligena agetena mani kea kaena tamahapaigahe nehue. Nayona mani kemoa fala-kino haneanagino Anumaya Kotia ani kanamoa aupaa falote hisia yana Yisasi Kalaisina agaia aliya veane amave-lisiafene huno Yonina ave-ligeno kae-malene. Yisasia ensole kanoa hutegeno nagaya agai aliyama nealua kanoa, Yoninile, eaamo mani yayaga me naveli-maine. 
REV.1.2	Me naveligena age-mainoa yafeene Anumaya Koti kene Yisasi Kalaisi humainea kene alina tamage huna tamahanepauve. 
REV.1.3	Ma avopima kae-maloa kea ago aupaa falote hisia yafe aune laga huno humainea kema hapaliya havisaya veanene haviteya akavema malesaya veanene tusia muse hugahae.
REV.1.4	Nagaya Yoninae Esia kotega sevenia (7) mono noma hanea veamogatamale mani avona kaena nelamamue.
REV.1.4	Anumaya Kotia nayona maineanagino menienena maineanagino haenagaa maisia kanogino agaia kava yagai-mainea siamo aulega sevenia (7) Avamumoya hetiya mainayanagiya kayone hisaya yaamiene tamaipa falu hisia yaamiene tamamisae. 
REV.1.5	Tamamisageno Yisasi Kalaisia fatago huno Anumaya Koti kema hamapai-mainea kanomoa fali-mainaya veapitila uhagote-lateno heti-maineanagino mukia veanema fali-mainesafiti hetisaya katia valilatene. Mukia mopafima mainaya sauve vayamogamina sauveamimoa agaiage maineanagino kayone hisia yamaaene tamaipamo falu hisia yamaaene tamamisie. Tagaifena hau ayamopafi haigeno agaia kolamaa ailaki-talenea yateti mukia kefo yatimoa aigagilateneanagino agola ali kalu hetalene. 
REV.1.6	He-taleneanagino Anumaya Kotia kava yagailatesia yapi tavaleno tategeta mainonanagita tagayama Nelafa Anumaya Koti aliyama nealita agima alisaga huta musema hutesunafene huno hulatene. Hulateneanagita mukia kanafina agai agia alisaga hisunageno tokiyaage hale yamaamoa agola hanege hanege huno hanesie. Tamage.
REV.1.7	Ageho Yisasia siate maiteno egahigi mukia amakavenoma huteteya augafafima kevema aye-mainaya veanene mukia ma mopafima mainaya veamoyaene ageteya tusiya huya hamau huteya avi tegahae. E, ani yana tamage huno falote hugahie. Tamage.
REV.1.8	Ala Anumaya Kotia mage huno humaine “Nagaya nagainia mukia tokiyamona aepaa mainoanagina mukia yatela kava yagai-mainoafe alivayayesua kanoa tamage huna mainoe. Nayo kanafina mainoanagina menia mainoanagina haenagaa maigahue. Tusia tokiyania hanea kava kano mainoe.” huno hu-maineane.
REV.1.9	Nagaya Yoninae neputamimona tamakaienena Yisasiene ailokaeta mainona yafe tusia kana yaene tagata aiya yaene falote hianagi Anumaya Kotia kava yagailategeta mailava huta tokiyaage huta mainone. Nagaya Anumaya Koti kene Yisasia tagaima hulatenea mono kene huhalena hua yateti navaleya Patimosia ti amunopi hanea kumate kina hunatagena mainoe. 
REV.1.10	Mainogi nago Sotayupa Alu Aotage Avamumoa tokiyaage huno natafa higena nehavugeno nakavelagati nagola ala kegefamoa ufema nehaya avamete huno agea aigena havimainoe. 
REV.1.11	Ani kemoa mage huno humaine “Mukia yama agesana yana avopi kaeteka atalegeno sevenia (7) kumate hanea mono note veatega vino. Efesusiene Simenaene Pegamumuene Taiyatailaene Satisiene Filatelefiene Leotisiaene vino.” huno humaine.
REV.1.12	Higena kema nahapaiya kanoma agesuafene huna maiyahae huna agoana sevenia (7) lamua kanileta yafateti talo humale lamua hanegena age-mainoe. 
REV.1.13	Agoa lamuyagamo amunopina nago kanoa, ikapinagati emainea kanoa vayamo atenea nafanemo augafa kana kanoa hetino mainegeno ayaaya kenamoa aiyalega vai-talegeno tavigeno kanileta yafateti talo humale amunofila aigagino haifiyafale hu-malenegena agoe. 
REV.1.14	Agogeno ayolagefamoa efeage huno sipi sipimo ayolagefaleti talo humale nofi kana huteno efeage sia kana nehigeno aulagamoa ata nefemoma hia avamete humaine. 
REV.1.15	Higeno aiyamoa nagola atafima kae-malageno teno tokiyaage huno hale yamaaene kanileta yafa kana nehigeno agema aiya agemoa paugegefa nehigeno ala timo agemoma neaiya avamete kava huno aimaine. 
REV.1.16	Ayapina sevenia (7) kanefi atafa hu-linegeno avayafitila tole kaiyaga avenene naepe kayona anikofi-linegeno augosamoa yagemoma hia kava huno aigalu galu huno aivasa humaine. 
REV.1.17	Aigalu galu higena neagena fali-mainea vaya kana huna aiyafi nagoya aye-mainogeno tamaga ayana naugafale maleno mage huno hie “Kolia ohuo nagaya mukia tokiyamona aepaa mainoanagina nagaya uhagotena maitena haenagalafana maitena huna mainoa kano mainoe. 
REV.1.18	Nagaya nahaimuene kano mainoe. Nayona ago fali-mainoanagi ago hetina haegafa huna agola mukia kanafina maige maige huna mainoanagina veama nefalia yaene fali-mainaya veamoya mainaya kumate ki nofitela ali-linena ani yapitima amavalena amatalesua himamunia hane. 
REV.1.19	Haneafe kagaya menima falote higeka agana yaene haenagama falote hisia yaenena avopi kae-malo. 
REV.1.20	Sevenia (7) kanefiene sevenia (7) kanileta yafateti talo humalenaya lamuenena tamaga nayapima hanegeka agana yamoa falaki-mainea yamo aepaa kahapaigahue. Sevenia (7) kanefimoa maa humaine sevenia (7) kumatema Yisasife haviya melitalu nehaya veate kava vayafe humaine. Sevenia (7) lamumoa ani sevenia (7) mono noyagafi Yisasife haviya melitalu nehaya veafe humaine.”
REV.2.1	Efesusi mono note mainaya veate kava kanohena mage huka kao nagaya tamaga nayapina sevenia (7) kanefi atafa hulinena sevenia (7) kanileta yafateti talo humalenaya lamumo amunopi ute ete nehua kanomona mani kea tamahanepauve. 
REV.2.2	Nagaya tamakai auava yatamia ago age-mainoe. Tusia kasageke-voke hutama aliyama nealiya yafeene mailava hutama tokiyaagema hutama nemaiya yaenena ago age-mainoe. Kefo yama nehaya veafena “Havigegeyama nehaya yamo otahaiya vayala mainayanagita tamakai kea ohavigahune.” hutama nehae. Nehageya ani vayamoya havige huya “Tagayaenena Aposolo vaya mainone.” huya nehayanagi tamakaya keamia ago havitama fako hutama haviyana “Havigegeya maiya nehaya vaya mainae.” hutama nehae. 
REV.2.3	Tamakaya nagai nagima alilinageya ali haviyama hulamatayanagi kasalola otamahaenegi lokiya vaitama mainaya yafena ago tamake-mainoe. 
REV.2.4	Naa nehayanagi nagoa kavala havi kava nehae. Hagotetama nagai kea havitama lamakupi maletama tamakua kanaleya hutama namitetamagi menia ani yana ago neataletama ali hataga huligeno osi nehie. 
REV.2.5	Nayoma tamahau tamayamopafi tamahau-mainea yafena tamakesa havi havi hiho. Menia ago neataletama asaga hulavi-mainagi tamakua aiyahae hutama nagoene ehema humainaya kavala etetama hiho. Tamakuama aiyahae ohisagena nagaya esuaamona lamutamia melina atalegahue. 
REV.2.6	Atalegahugi tamakaya nagola kanale auava yana ago hagena age-mainoe. Tamakaya Nikolasi mono kema nehaviya amaugafa age hamayema nehaya yafena tusia lamaipa kafa he neamatae. Nagayaenena aniama nehaya kavaamihena naipa kafa he neamatoe.
REV.2.7	Nagi tamakesama hanesimogatama Avamumoma Yisasi kema haviya melitaluma nehaya veamogamifema hia kea haviho. “Nagoa veamoya Sataniene tuma huya agasesayana Anumayamo kumate ikapinaga hanea yosa, agola maige maige hisaya hamaimu amamisia yosamo alaga ‘Neho.’ huna amamisugeya negahae.” huno humaine.
REV.2.8	Simena mono note mainaya veate kava kanohena mage huka kao nagaya uhagotena maitena haenagalafana mainoe. Fali-mainofitila ago etena hetina mainoe. 
REV.2.9	Tamakaya kana yapi mainetama mukia yatamia omale veane mainayanagi Anumaya Kotia kanale yana ago tamamigena nagaya ago age-mainoe. Nagoa veamoya “Tagaya Yuta veane mainone.” huya nehayanagi Yuta veanea omainagi Satani anaga maineya huhaviya hu-lamataya yana nagaya ago age-mainoe. 
REV.2.10	Tamakata aisia yana aligahayanagi kolia ohiho. Haviho Satania aye lamavataga hisigeya nagoa veamogatamina nofila hulamategahae. Tenia (10) kanafi ani kana yaene tamakata aisia yaenena aligahayanagi havitama lamakupi malenaya yana atafa hu-linetama falisagena ani yateti kanale miyana anonatamia maige maige hisaya tamahaimula tamamigahue.
REV.2.11	Nagi tamakesama hanesimogatama Avamumoma mono note mainaya veamogamifema hia kea haviho. “Satanienema tuma hutama agasesaya veamogatama tole yupama etetama falisaya yamoa, hani yapima tegelege nehia atafina visaya yamoa, ali haviya hu otamategahie huna nehue.”
REV.2.12	Ma kemoa Pegamumu mono note mainaya veate kava kanohena mage huka kao tole kaiyaga avenene nehia naepe kayona alilinoa kanomona mage huna nehue. 
REV.2.13	Tamakaya Satanima mainea siamo hanea kumate mainagena ago tamake-mainoe. Ani kumate mainayanagi nagai nagia atafa hulitama tokiyaage hulinageno nago kanoa, Atipasia, tamakaiene maineanagino kolia ohunegi mukia kanafina efi efi huno Yisasi kea huhaleno nehigeya atafa huya ani kumate hayageno fali-maineanagi ani kanafienena tamakaya nagia atafa hulinetama nagaifena havitama tamakupi malenaya yana oatalenae. 
REV.2.14	Oatalenagi nagoa kefo yana nehageno naipamoa haviyana nehie. Tamakai amunopina nagoa veamoya Palamuma humainea kea atafa huya akave nemalae. Nayona Palamua Isaleli veamoya asaga hu lavisae huno Palakina mage huno hapai-maine “Mage huka hamapaiyo ‘Amayateti talo humalenaya afa yafe ‘Anumayati maine.’ hutama amiya kavela nenetama kumai kavala hiho.’ huka amaipa ayesana kea hamapaiyo.” huno humaineane. 
REV.2.15	Naa hianagi tamakaipitila nagoamoya Nikolasima hia mono kemona akave nemalae. Ani kemoa Palamuma hia avamete humainea ke. 
REV.2.16	Ani kefo yafena tamakua aiyahae hutama nagoene ohisaya tamakesa haviho. Aiyahae ohisagena nagaya osi kana kanoa maitena tamakaitela esuaamona navayafima hanea avenene naepe kayoteti amakaienena tua hugahue.
REV.2.17	Nagi tamakesama hanesimogatama Avamumoa mono notema nevaya veamogamifema hia kea haviho. Satanienema tuma huya agase-mainesaya veamogamina falakino hanea kavela, manae huya nehaya kavela neamamina nagola efeage yafatela hamaote hamaote haegafa amakima kae-malenoa yafana amamisugeya nagoa veamoya ani amakiyaga oagegahagi agaia yafama alisimoa agaiage agegahie.
REV.2.18	Taiyataila maineya mono notema nevaya veate kava kanohena mage huka kao nagaya Anumaya Koti nafanemonia naulagamoa ata nefemo hia kava humainegeno naiyamoa haesa yafamo vagayo vagayo hia kava humainegena tokiyaage huna heti-mainoa kanomona mani kea nehugi kao. 
REV.2.19	Nagaya tamakai auava yatamia ago age-mainoe. Nagaifena tamahau tamayamopafi nelamahaigetama havitama tamametiti hutetama nagai aliyama aliyana mailava hutama tokiyaage humainagena tamake-mainoe. Menima nehaya yamoa hagotetama humainaya yamona ago agasetama kanale kava nehae. 
REV.2.20	Nehayanagi nagoa kefo yama nehagenoa naipamoa haviya nehie. Nago amo agia Yesepelie mage huno humaine “Nagaya Anumayamo aune a mainoe.” huno havigea nagai aliya veamogamina ayemavataga huno mage nehie “Kumai yana nehutama amayateti talo humalenaya afa anumayamoma amiya kavela neho.” huno humaine. 
REV.2.21	Higena nagaya ani amofena “Kumai yakahena kagua aiyahae huka nagoene ohisana kagesa havio.” huna agava mauvanagi agua aiyahae nohie. 
REV.2.22	Aiyahae nohiafe nagaya tusia agata aisia kalia neamina ani aenema kumaima nehaya veanene kefo yaamihema amakaye huya amakuama aiyahae ohisagenahena tusia kana yana amamigahue. 
REV.2.23	Neamamina ani amo kema akave nemalaya veamogamina hamaesugeya faligahae. Falisageya mukia Anumaya Koti anagamoya ageteya nagaya veamogami amaku amakesa tamagelegatima huna fako nehua kano mainoa yafena havigahae. Mukia veamogatama nehaya kavala agetena agoma humainaya yateti anonatamia tamamite lamamite hugahue.
REV.2.24	Hugahugi nagoa Taiyataila mainaya veamogatama ani amo kea akave omaletama Satani kema falakino hanea kema ohavinaya veamogatama nagoa kahegi kea tamahaopaigahue. 
REV.2.25	Tamahaopaigahugi mukiama atafa hulinaya kea atafa hutama tokiyaage hu-linetama maime maime nevigena nagaya etena ano. 
REV.2.26	Sataniene tuma huya agaseya nagai kema akave maleme maleme haisaya veamogamina nagaya tokiyania amamisugeya mukia veatela kava yagaigahae. 
REV.2.27	Nenafaa tokiya namigena kavama neyagauva tokiyania ania huna tamamisugetama tokiyaage hutama kava yagaigahae. Veamoya mopa susufanelema aiko neligeno aposino yagi-yagipe nelavia avamete kava huya yagaigahae. 
REV.2.28	Kava yagai-mainesagena natema evayi nehia kanefimoa tusiya huno aivasa huno hale yamaene kanefila tamamigahue.
REV.2.29	Nagi tamakesama hanesimoga-tama Avamumoa mono note nevaya veamogamifema hia kea haviho.
REV.3.1	Satisi maineya mono note nevaya veate kava kanohena mage huka kao nagaya sevenia (7) Anumayamo Avamuene sevenia (7) kanefiyagaene nayapina atafa hulinoa kanomona mani kea tamahanepauve “Nagaya tamakai auava yatamia ago tamake-mainoanagiya veamoya tamakaifena ‘Agola maige maige hisaya hamaimu hanea veale.’ huya nehayanagi tamakaya nagai kema atalaya yafena ago fali-mainae. 
REV.3.2	Faligahe hayanagi tamauma fae-maiya yana neataletama hetitama kanale auava yatamia ali lokiya vaiho. Nagaya agoana auava yatamimoa Anumayaniamo aufina fatago ohunae. 
REV.3.3	Ohuneanagitama agoma havi-mainaya mono kehena tamakesamoa hao hinagetama akave maletama kefo yatamihena tamakua aiyahae hiho. Fae-mainesaletima he otisayana nagaya ‘Omegahie.’ hutama hisaya kanafi musufa vaya kana huna esuaamona kefo yamo anonatamia me lamamigahue. 
REV.3.4	Me lamamigahuanagi nagoa Satisi mainaya veamoya kanaleya hageno amakuamoa oniyaagela ohunea veane mainayanagiya efeage kenaamia faimatesugeya amatesia kava huya nagaiene ailokaeya vaiyegahae. 
REV.3.5	Vai neayesagena Sataniene tuma huya agase-mainaya veala efeage kena faimategahue. Maige maige hisaya hamaimu hanesia veamogami amakima kae-malenoa avopi ani veamogami amakia haneanagina aye ohananegahuanagina amakai amakia Nenafa auleene ensole vea amauleene huhalena hugahue.”
REV.3.6	Nagi tamakesama hanesimoga-tama Avamumoa mono note nevaya veamogamifema hia kea haviho.
REV.3.7	Filatelafia maineya mono note nevaya veate kava kanohena mage huka kao nagaya Anumaya Kotina alu aotage kanogina tamagelafa nehue. Tevitima kava yagai-mainea ki nofila nagaya ago alina fita yaki-malenoanagino nago kanomoa eteno alino fita okigahie. Nagaya fita ago alinama ki-malesugenoa nago kanomoa alino oyakigahie. 
REV.3.8	Nagaya mage nehue tamakai auava yatamia ago age-mainoe. Ageho tamakai tamaufina fita ago yaki-malogeno visaya fiamoa hane. Agoma yaki-malenoa fita nago kanomoa eteno alino okigahie. Tamakaya osi kanoa tokiyatamia hanegetama nagai kea akave nemaletama nagai nagia ali fala okigena age-mainoe. 
REV.3.9	Haviho nagoa veamoya mage nehae “Isaleli veane mainone.” huya havigea nehayanagi Satani veane mainayanagina nagaya amakaila alina tamaiyafinaga amatesugeya “Ago tagase.” huya ape humaineya nagaya tamakaifema nayamopafima nenahaiya yana amavelisugeya agegahae. 
REV.3.10	“Kana yapina tokiyaage hutama mailava hutama maiho.” hunama hu-mainoa kea ago akave malenagi mukia ma mopafi veamogamina avamema humatesua yapina tusia kana yamo falote hugahianagina tamau vaisugetama tamakaya ani yapina omaigahae. 
REV.3.11	Nagaya naiyayena aupaa egahugi. Atafa hulinaya kea atafa hutalako hulisayana nagoa veamoya tamamisua kanale yana tamahaofalegahae. 
REV.3.12	Atafa hulineya Satanienema tuma huya agase-mainaya veamoya no yosamo avamete kana hagena Anumayamo mono nopi ayena ali hetimatesugeya maigahayanagiya eteya outafa huya ougahayanagina amaugafale Anumayaniamo agiene Anumayaniamona ikapinagati esia kumamo agia, haegafa Yelusalemu kumamo agiene nagaila haegafa nagiene amaugafale kaemategahue.
REV.3.13	Nagi tamakesama hanesimogatama Avamumoa mono note nevaya veamogamifema hia kea haviho.
REV.3.14	Leotisia maineya mono note nevaya veate kava kanohena mage huka kao nagaya kelamage kemona aepaa mainena efi efi huna mukia kanafina kea huhalena nehue. Nagaya mukia Anumaya Kotia ehema taloma humalenea yamona aepaa mainoanagina mani kea mage huna tamahanepauve. 
REV.3.15+REV.3.16	Nagaya tamakai auava yatamia ago age-mainoe. Nagai kemona tamakavenona ohunayanagi tamakupina yasiage humainegeno amukoa nohie. Nagai kemoa tamakupina amukoagema hu-maineleasina musena huleasinagi nagai kea osia tamakupina malenageno muvalisua naipa nehigena nagaitegatila tamavalena hagayu hu-lamatalesua nagesa nehie. 
REV.3.17	Tamakaya mage hutama nehae “Kasagoya afenoyatia hai ali-mainone. Nago ya kanoahena aupa nohune.” hutama nehayanagi tamakaya havige nehagi haviyatafa hutama mainayanagiya veamoya tamakeya kalagi ai-lama-tesaya avamete hutama mukia yafena aupa hutama mainageno tamaulagamoa asu hu-mainegetama tamaugafa alapaage veane kana hutama mainaya yafena tamakaitamia noagae. 
REV.3.18	Naa humaineafe mani kea tamahanepauve mone afenoene veanema maisayafena nagaitegati kanileta yafana, atafi kae-malenaya yafana me miya hiho. Tamaugafa alapaage mainageno tamakaye hisia yama aiso hisayafe efeage kena me miya hutama failiho. Tamaulagafima falesaya masavena tamamisugetama falesageno tamaulagamoa kanale hinagetama agegahae. Ani yayaga nagaiteti me miya hiho. 
REV.3.19	Nagaya nayamopafima nahaiya veamoya nagai kema haviya akave malesaya yafena kayo kevea neamamuafe aluya hutama lamakesa nehavitama kefo yatamihena tamakua aiyahae hutama “Nagoene ohugahune.” hutama hiho. 
REV.3.20	Ageho nagaya fiate heti-mainena tamakaifena kea nehuanagitama ani kema nagoke nagokemogatama havitetama fitama yaki-natesayana haifalena tamakaiene tokaeta maineta kavela negahune. 
REV.3.21	Nagoa veamoya Sataniene tuma huya agasesaya veafena mage huna humategahue “Nagaya Satanienena tua huna agasetena Nenafama kava yagai-mainea sialela agaiene me lokaena mainoa avamete hutama nagaiene kava yagaigahae.” huna humategahue.
REV.3.22	Nagi tamakesama hanesimoga-tama Avamumoa mono note nevaya veafema hia kea haviho.
REV.4.1	Yonia mage huno hie ani kemoa hanoma higena agoana ikapina nago fita yaki-malenea fiana age-mainoe. Neagogeno hagotenama ufema nehia augafa agema aigena havua augafa kea nagoene havuana mage huno hie “Male ehaigena mukia yama anilema falote hisia yana kavelino.” huno hie. 
REV.4.2	Higeno aupaa Anumaya Koti Avamumoa tusiya huno natafa higena agoana ikapinaga nago sia agogeno ani siale nago kanoa maine. 
REV.4.3	Ani sialema mainegena agoa kanomo augafamoa tusiya huno aihaesa huno alave alave huteno aihalegena age-mainoe. Agogeno nagoma alave alave hiana yosa haisa fulagenamoa sauve kanomo siale aigagi-maineno aihanelegena age-mainoe. 
REV.4.4	Neagogeno tueti foa (24) sia ani sauve kanomo siale maigagi-mainageya tueti foa (24) kava vayamoya ani siayagale mainae. Maineya efeage kenaamia fai-lineya amanutela sauve veamoya kanileta yafateti talo humale tumano kuma vai nealiya avamete huya vai-linae. 
REV.4.5	Anumaya Koti sialeti aulumaya alino monagemo huno alu ge lu gema aiya yamoa anifiti falote humaine. Anumaya Koti siamo aulega sevenia (7) lamua aivasa humaine. Ani lamua Anumayamona sevenia (7) Avamuamoya mainae. 
REV.4.6	Mainageno Anumaya Koti siamo aulega nago tikotuna hanegeno telelalayamaa tamage huno omalegeno galasimoma alave alave hia avamete humaine. Foa (4) hamaimuene anagamoya hetiya ani siale maigagiya mainageno amaulaga kasagoya haneteno amaulegaene amakavelagaene alino anovai-maine. 
REV.4.7	Hagote haimuene kanomoa kaveage afua, laiyoni afu kana higeno anile haimuene kanomoa pulamaka kana higeno anile haimuene kanomona vaya augosa kali-maigeno anile haimuene kanomona anale haleno vai neayea haki kana nama kana humaine. 
REV.4.8	Ani foa (4) hamaimuene anagamoya sikisia (6) amagekona hanegeno kasagoya amaulagamo amaugafamona agupilegaene amagekonamona afepinagaene alino vai-maine. Vai-mainageno felugaene kegeene mage huya huge huge nehae
REV.4.8	“Anumaya Kotia mukia tokiyamona aepaa maineno kefo yana nohigi tusiya huno alu aotage kano maine. Nayoene meniene maineanagino haenagaa maisia kano maine.” huya humainae.
REV.4.9+REV.4.10	Hamaimuene anagamoya sauve kanomo siale maiya kanoa, agola maige maige nehia kanomofena, mage huya hae “Tokiyaage hale yamaa hanea kagia alisaga nehuta tusia muse nehune.” huya nehageya ani tueti foa (24) kava vayamoya sauve kanomo siale maiya kanoa agola maige maige nehia kanomo aule mope huya agia alisaga hugahe ali-mainaya kanileta yafateti talo humale tumano kuamia aliya ani siamo aiyafi mo malae. 
REV.4.11	Mo nemaleya mage huya hae
REV.4.11	“Vaeha tagai Anumaya Kotigae kagaya mukia yana ‘Naa huna talo hugahue.’ huka humainanafe mukia yana talo hu-malanageno haneafe tagaya tokiyaage hale yamaaene kagia alisaga nehuta tokiyaage kano mainane huta kagia alisaga nehune.” huya hae.
REV.4.11	Hagena nagaya Yonina himona kana yapi age-mainoe.
REV.5.1	Nagaya Yoninae agoana ani sauve kanomo sialema maiya kanomona tamaga ayapina nagola avoma kae-male omana aye-gafage ki-malegeno hane. Ani omanamona amegaene agusafinagaene avona kae-maleteno veamoya oagesayafene huno atupale sevenia (7) menimo fuki kana yateti aye kamae-malene. 
REV.5.2	Aye kamae-malenegena agoana nagola tokiyaa hanea ensole kanomoa ala kegefafiti keha keha huno mage hie “Hana kanoa atesia kanomo anima menimo fukiteti aye kamae-malegeno hanea omana ali vaka yegahie?” huno hie. 
REV.5.3	Higena agoana atiyeyama agayana ikapinagaene mopafiene mopamona afepinagaene nagola ani avoma ali vaka yesigeno atesia kanoa omaine. 
REV.5.4	Nagola ani avoma kae-male omanama ali vaka yesigeno atesia kanoa omaigena agetena tusiya huna avia ate-mainoe. 
REV.5.5	Neatogeno tueti foa (24) kava vayapiti nago kanomoa nagaifena mage huno hie “Avia oateka havio nago kanoa Teviti aginagomoa, kaveage laiyoni afu kana humainea kanoa, Yuta nofipiti kanogino, Sataniene tua huno ago agase-maineafe ani avoma kae-male omana sevenia (7) menimo fukiteti aye kamae-malenea yana ali hakao huteno ali vaka-yegahie.” huno humaine.
REV.5.6	Ani sauve kanomo siamo amunopina nagola Sipi sipi nafanea heti-mainegeya foa (4) hamaimuene anagayaene tueti foa (24) kava vayamoyaene agaila mai kagi-mainagena age-mainoe. Agoana ani Sipi sipi nafanea maiyanagi hayagenoma fali-mainea afu kana huno sevenia (7) aveene sevenia (7) aulagaene hane. Ani aulagayaga sevenia (7) Anumaya Kotia hutegeno mukia ma mopafi vaiyatete nehia Alu Aotage Avamulagiya mainae. 
REV.5.7	Ani Sipi sipimo nafanemoa viaamo sauve kanomo siale mainea kanomona tamaga ayapiti ani avoma kae-male omana ali-maine. 
REV.5.8	Aligeya foa (4) hamaimuene anagayaene tueti foa (24) kava vayamoyaene ani Sipi sipimo nafanea avate mope huya mukiamoya gita kana yana yagame nehaya yaene kanileta yafateti talo hu-malenaya yopaene atafa hulinae. Ani yopafina manaage halinamo humainea tanefamoa havate-maine. Ani manaage halinamoa maa humaine veamoya nunamuma nehuya Anumayamo agima alisaga nehageno Anumayamo avate vigeno havigeno aipamoa kanale higeno hagaage manama nehavia kava humaine. 
REV.5.9	Ani anagamoya Sipi sipi nafanemofena mage huya yagamea humainae
REV.5.9	“Kagaila kahayageka fali-mainana kolateti ma mopafi veamogamina, alu kote kotega veanene, alu make alu make neaiya veanene, alu amaugafa alu amaugafa kalimainea veanene, kefo yaamimo alino hayagimatenegeka kagayama fali-mainana kolateti anifiti aligalu heka amavayu huteka Anumaya Koti veane maisaya yafe mukia ago miya humatenane. Miya humatenanafe kagaila kanale ya huno katea kava hana kano mainananagika anima aye-gafage ki-maleteya menimo fukiteti aye kamae-malenea avo omana alika ali hakao hisana tokiyakaa hane. 
REV.5.10	Anumaya Kotia kava yagai-lamatesia yapi ago amatanageya Anumaya Koti agia alisaga nehuya agai aliyana nealiya ma mopafi veamogamina kava humategahae.” huya yagamea hagena havimainoe.
REV.5.11	Havitena agoana kasagoya ensole vayala teni milionia (10,000,000) ensole vayamoya hetiya Anumaya Kotima nemaiya sialeene foa (4) hamaimuene anagaene tueti foa (24) kava vayamoyaene maigagiya maineya ala kegefafiti mage huya hagena havimainoe.
REV.5.12	“Ani Sipi sipi nafanea hayageno faliteno heti-mainea kanogino tusia kanale kano maineanagino atesia napamaa aliteno tusia tokiyaa hanenageno mukia kanale yaene kanale havi haviyaene hanea kanogino kava hisia tokiyaaenena haneanagita tokiyaage hale yamaene agia alisaga hisunageno anale hanesigeno mukia muse hisia yana alisie.” huya hae.
REV.5.13	Hagena havugeno mukiama Anumaya Kotia talo humalenea yamoa ikapinaga mainaya yaene mopafima mainaya yaene mopamo agusafinagama mainaya yaene tipima mainaya yaenena mukiamoya mage huya hae
REV.5.13	“Sauve kanomo siale mainana Anumaya Kotigaene Sipi sipi nafanene agola mukia kanafina muse hisaa yamoa hanege hanege huno hanesie. Tokiyaage hale yamaaene tanakia haneanagita alisaga hisunageno anale hanesigetana kava hisaa tokiyatanimoa hanege hanege huno hanesie.” huya hae.
REV.5.14	Hageya foa (4) hamaimuene anagamoya “Tamage huya hae.” hageya tueti foa (24) kava vayamoya ape huya Anumayamo agia alisaga humainae.
REV.6.1	Nagaya Yonina agoana Sipi sipi nafanemoa eaamo nagola menimo fukiteti aye kamae-malenea fukina ago melino hakao higena havuana foa (4) hamaimuene anagapiti nagomoa agea aigena havuana agema aiya agemoa monagemoma hia avamete huno mage hie “Male eno.” huno hie. 
REV.6.2	Higena agoana nagola efeage hosi afua agogeno nago kanomoa ani afumo agupifi maineno ati kevea huno atafa hu-lineno tumano kula, vayamoya kame vayaamima tuma huya amakase-mainaya vayamoya vai nealiya tumano kula amigeno nagoene kame vayaamienena tua huno amakasegahe umaine.
REV.6.3	Vigeno ani Sipi sipi nafanemoa anile menimo fukiteti aye kamae-malenea fukina melino hakao higena havuana foa (4) hamaimuene anagapiti anile tu (2) molia kanomoa mage huno hie “Male eno.” huno hie. 
REV.6.4	Higena agoana nagola kolamaage hosi afua agogeno nago kanomoa ani afumo agupifi mainegeno ala avenene naepe kayoene mukia ma mopafi veanene tuma hisia tokiyaaene amigeno aliteno ma mopafi veamoya tuma huya hamaesageya falisaya amakesa ago amamineanagino amaipa falu huya maisaya yamoa mukia ma mopafina ago hano humaine.
REV.6.5	Ani Sipi sipi nafanemoa tagufa (3) molia menimo fukiteti aye kamae-malenea fukina melino hakao higena havuana foa (4) hamaimuene anagapiti tagufa (3)molia kanomoa mage huno hie “Male eno.” huno higena agoana nagola anupa hosi afua agogeno nago kanomoa ani afumo agupifi maiya kanomoa sigelima nehaya yana ayapi alilino emaine. 
REV.6.6	Alilino mainegena neagena havuana foa (4) hamaimuene anagapiti nago agema aigena havua agemoa mage huno hie “Nago kanomoa nagoke yupa nate aepa heno aliyana alime alime visiaamo unema hano hisigeya amisaya miyateti tole osi keayopi laisimo alaga fako huka amamio. Ani avamete miyana kamisageka sikisia (6) maya ania huka amamio. Ania huka amamigananagi olivi yosama hanea yosamo alagafiti masavema nealiya yosayagaene nofi alagamo timaa aliya tatiteya nenaya nofiene alika haviyana ohuo.” huno hie.
REV.6.7	Higena agoana Sipi sipi nafanemoa foa (4) molia menimo fukiteti aye kamae-malenea fukina melino hakao higena havuana foa (4) hamaimuene anagapiti foa (4) molia kanomoa mage huno hie “Male eno.” huno hie. 
REV.6.8	Higena agoana nagola kanileta hosi afua agogeno ani afumo agupifi maiya kanomo agia “Vaya fali yamoe.” huya neayaya kanomo akavema via kanomo agia “Fali-mainaya veane nevaya kumale.” huya agia neayaya kanomoa akave vigeana vaana ani tole kanolatamogania tusia tokiya anamigeana mukia ma mopafi mainaya veala ali fako huana foafi (4) amatageya maiya anagapiti nagoa veamogamina he-falimatesia tokiyaania ali-mainae. Aliageya nagoamoya tu huteya fali-mainagi nagoamoya kafu huya amakategeya fali-mainagi nagoamoya alu kali lu kali aliya fali-mainagi afai kalamoya nagoamogamina hamaesageya falisaya tokiyaania ali-mainae.
REV.6.9	Naa higeno Sipi sipi nafanemoa faefua (5) molia menimo fukiteti aye kamae-malenea fukina melino hakao higena agoana Anumayamofe amakesa haviya sipi sipia heya folamole kae salamana huya nemalaya folamo kana folamoa ikapinaga hanegena agogeno ani folamomo aiyafina Anumaya Koti kema haviya atafa hu-lineya huhaleya humainaya yatetima hamayageya fali-mainaya veamogami amamena amake-mainoe. 
REV.6.10	Agogeya ani amamemoya ala kegefafiti mage huya hae “Tokiyaka hanea Anumayatimogae alu aotage kanomoga tamagegeya nehane. Ma mopafi veamoya tahayageta faliteta malela emainonanagika aniama humainaya yatetila kagaya na yu kaiyekea hu-mateteka kefo yaamimo anonaamia amamigane?” huya hae. 
REV.6.11	Nehageno efeage ayaaya kenaamia alino amamiteno mage huno hamapaiye “Maifalu hutama mainegeya tamafu-tamakanaya tamakaiene Yisasi aliyama nealiya agai kema huhaleya nehaya yateti tamakaima hulamatenaya kava huya hamaesageya faliteya esagena kame vayatamia kaiyekea humategahue.” huno hie.
REV.6.12	Huteno Sipi sipi nafanemoa sikisia (6) molia menimo fukiteti aye kamae-malenea fukina melino hakao higena agoana tusia imi aligeno yagemoa asu huno hanimaage higeno ikamoa haesa ko tino kola kana humaine. 
REV.6.13	Higeno yasimoa yosamona mo lifagagi me lifagagi higeno afuma otenea yosa alagamoa halali hulavia kava huno kanefiyagamoa ikapitila atafai-lavi-maine. 
REV.6.14	Ikamoa iva yuguma alitama aye kafage kitama hayama negiya kava huno ikamoa fanane higeno mukia agoyaene ti amunopima hanea mopaene noamia ataleya nagoene omalenae. 
REV.6.15	Naa higeno mukia ma mopafi mainaya sauve vayayagaene kava vayayagaene ati vayate kava vayayagaene miyaamimo hai-mainea veanene tokiyaamima hanea vayaene nofipi maineya miya oali aliya nealiya veanene amakaiami aliyaamile nemaiya veanene tusia amamayo aigeya “Hanate maisune.” huya huteya yafakapiene agoyafi hanea ala yafakefamo akavelega faleya mo falakiya mainae. 
REV.6.16	Fala kiya maineya keha keha huya mukia agoyaheene yafafeene mage huya hae “Tagaya sauvemo siale mainea kanoa Anumaya Koti aule omaisuna tagesa nehune. Sipi sipi nafanemoa tusia hai vai nelategeta koli nehunagi agoyamogatama kofa hu-lavitama tagaila etama aiso hulateho. 
REV.6.17	Ala kanolatamogania hanai vai-lateana kaiyeke hulatesaa kanamoa ago falote hianagiya hanaa augafa veamoya anaulela hetigahae?” huya hagena haenagama falote hisia yana himona kana yapi agetena havilinoe.
REV.7.1	Ani kema havitena agoana foa (4) ensole vayamoya foa (4) ma mopamo atupalega heti-maineya yasimona atafa huya ali-talako huligeno yasimoa taga higeno mopafima hanea yamoene hagelimoene yosayagamoenena kanage kanagala ohunae. 
REV.7.2	Ohagena agogeno nago ensole kanomoa yagemoma evayi nehilegati eaamo haimuma hanea Anumaya Kotia agaia veamogami humatenea avona aigamaematesia yana ayapi atafa hulineno ani foa (4) ensole vayala mopaene hageliene ali haviyama hisaya tokiyaamima amaminea ensole vayafe mage huno ala kegefafiti hamapaiye. 
REV.7.3	“Tamakaya mopaene hageliene yosayagaenema ali haviyama hisaya ensole vayamogatama neataletama tagava mainegeta tagaya hagoteta Anumaya Kotitimo aliya veamogami hamanilela Anumayamoma humatenea avona aigamae-matetesunagetama ani yayaga ali haviyana hugahae” huno hie. 
REV.7.4	Higena havugeno huyogino hamanile avoma kae-malenea veanea vani hataleti foti fo tausenia (144,000) Isaleli veanea alu nofipiti alu nofipiti huyogi-malenea venea agoe. 
REV.7.5	Yuta nofipiti tuelufu tausenia (12,000) veanene Lupeni nofipiti tuelufu tausenia (12,000) veanene Kati nofipiti tuelufu tausenia (12,000) veanene huyogi-malene. 
REV.7.6	Asa nofipiti tuelufu tausenia (12,000) veanene Napatalai nofipiti tuelufu tausenia (12,000) veanene Manase nofipiti tuelufu tausenia (12,000) veanene huyogi-malene. 
REV.7.7	Simioni nofipiti tuelufu tausenia (12,000) veanene Livai nofipiti tuelufu tausenia (12,000) veanene Isaka nofipiti tuelufu tausenia (12,000) veanene huyogi-malene. 
REV.7.8	Sepuluni nofipiti tuelufu tausenia (12,000) veanene Yosefe nofipiti tuelufu tausenia (12,000) veanene Penisamini nofipiti tuelufu tausenia (12,000) veanene huyogi-malene.
REV.7.9	Kasagoya veanea ohavunamaa veanea alu kotega alu kotega veanene, alu make alu make neaiya veanene, alu amaugafa lu amaugafa kali-mainea veanene, mukia Anumaya Koti sauve kanomo siamo aulegaene Sipi sipi nafanemo aulegaene heti-maineya efe kena ayaaya kenaamia failineya fanofamo haisa amayapi atafa huli huli hulinae. 
REV.7.10	Hu-lineya ala kegefafiti mage huya hae “Sauve kanomo siale mainea Anumaya Kotitimoene Sipi sipi nafanemoene tagu tamema ago aligati-mainea yamona aepaa mainae.” huya hae. 
REV.7.11	Nehageya mukia ensole veamoya hetiya Anumaya Kotima mainea sialeene tueti foa (24) kava vayamoyaene foa (4) hamaimuene anagamoyaene maigagiya maineya mukiamoya ani siale ape huya Anumaya Koti agia alisaga nehuya mage huya hae.
REV.7.12	“Tamage Anumaya Kotia mukia muse hisia yana alisie. Tokiyaage hale yamaaene agia haneanagino kanale havi haviyamaa hanea kano maineafe agia alisaga nehuta tusia muse hutesune. Agaia kava yagaisia tokiyaamoa agola hanege hanege huno hanesie. Tamage.” huya humainae.
REV.7.13	Ani kea hu neatageno nagola ala kava kanomoa nagaifena mage huno nahavige “Nama ayaaya efe kenama fai-linaya veala tayae? Hanategati emainae?” huno nahavige-maine. 
REV.7.14	Nahavigegena nagaya, Yonina, mage huna hue “Musekaa nehugi kagaya kagaikaa havilinane.” huna hugeno nagaifena mage huno hie “Mani veamoya tusia kana yama hanea kanafi maineya tokiyaage huya kefo yaamihema haviya fali-mainea Sipi sipi nafanemo kolateti kenaamia agola sese hageno efeage hu-maineanagiya emainae. 
REV.7.15	Ani yafe amakaya Anumaya Kotima mainea siamo aulega heti-maineya felugaene kegeene agai agia alisaga nehuya agai aliya nealiyanagino Anumaya Kotia au vaimateno kava yagaimategahie. 
REV.7.16	Yagai-mateneanagino nagoene amakala otegahie. Tifena oamakegahie. Yagemoa amuko-nako huno amaleno oamasagaligahie. 
REV.7.17	Sipi sipi nafanemoa Anumaya Koti mainea siamona aulega hanea amunopi hetino maineno sipi sipi kava kanoami maineanagino kapaima nehagea tima hanea komulega amavaleno mo matenageya maige maige hisaya tina nenesageno Anumaya Kotia amaunua alino hami-matesigeya nagoene avia oategahae.” huno higena nagaya Yonina havimainoe.
REV.8.1	Ani Sipi sipi nafanemoa haenagalafana menimo fukiteti aye kamae-malenea yana melino hakao higena agogeno mukia ikapinagama hanea yamoa kanage kanagela ohuya mukia yamoa kea ohigeno vaniagi hafu aovamoa eumaine. 
REV.8.2	Eutegena anile agoana sevenia (7) ensole veamoya Anumaya Koti aule hetiya mainageno sevenia (7) ufena amamigena age-mainoe.
REV.8.3	Agogeno nago ensole kanomoa nagola kanileta yafateti talo hu-malenea yopa ayapi ali-linegeno afuma heya folamole kae salamana huya nemalaya folamo kana folamole heti-mainegeno kasagoya manaage nehia tanefamo halinamoene Yisasina amakua aminaya veamoya nunamuma huya havigaya nunamuene ani yopafina ali malesigeno ailokaenoma haisiana Anumayamoa kanale manaa havisiafene huno sauve kanomo siamo aulega kanileta yafateti talo hu-malenea folamo hanea folamole mo malene. 
REV.8.4	Momalegeno ani manaage halinamoene Anumaymona amakuama aminaya veamogami nunamuyagaene ani ensole kanomo ayapitila ataleya Anumayamo aule haimainae. 
REV.8.5	Haigeno ani ensole kanomoa kanileta yafateti talo humale yopa alino folamole atama nelea ata ani yopafi maleno havateteno alino ani ata ikapinagati ma mopafi hagayu hu-talegeno elavigeno ikapinagatila akali kalu huno aulumayala nealigeno nagola ala agegefa neaigeno imila ali-maine.
REV.8.6	Sevenia (7) ufema atafa hu-linaya ensole vayamoya ani ufema hisaya yafe talo tala humainae. 
REV.8.7	Hagote ensole kanomoa agaia ufena higeno komopamoene atamoene kolamoene atagufe-lavino mopafi tavigeno mukia ma mopa tagufale (3) ali fako hu-malageno anifiti nagokema ali fako hu-malaya haupa kaiyaga mukia mopafi hanea yaene mukia yosayagaene mukia apeene atamoa teno asagali-talene.
REV.8.8	Asagali-talegeno tu (2) molia ensole kanomoa agaia ufena higeno ala agoya kana yana ata nelegeno hagelipi tavi-maine. Ani hagelimona tagufale (3) ali fako hu-malageno anifiti nago haupa kaiyaga hanea timoa kolamaage huno vali vali humaine. 
REV.8.9	Kolamoa vali vali higeno ani haupa kaiyagama mainaya noyameyagaene tipi yagaene fali hano hageno ani haupa kaiyagama hanea tipi kaleyaga ali haviya hu-talageno anifima mainaya veala fali hano humainae. 
REV.8.10+REV.8.11	Faligeno tali (3) molia ensole kanomoa agaia ufena nehigeno kanefila ala kanefekefamo agia “Atuage nehuno satuage kanefile.” huya nehayanaginoa kanimoma nelea avamete huno ikapinagatila elaviaamo mukia ma mopamona tagufafi (3) melino fako hu-malageno anifiti nago haupa kaiyagama hanea tiyagaene tima kapaima nehagea ti komufi hanea timoene atuage higeya mukia ani lima ne-mainaya veanea fali-mainae.
REV.8.12	Faligeno fo (4) molia ensole kanomoa agaia ufena nehigeno yagemoa tagufafi (3) ali fako hu-malageno anifiti nago haupa kaiyaga asu humaine. Ania huya ikana tagufafi (3) ali fako humalageno anifiti nago haupa kaiyaga ania huno asu humaine. Kanefiyaga tagufafi (3) ali fako hu-malageno anifiti nago haupa kaiyaga ania huno asu humaine. Asu hu-maigeno felugama aye vasa nehia yaamimoa tagufafi (3) ali fako hu-malageno anifiti nago kanafina asu higeno kegela tagufafi (3) ali fako hu-malageno anifiti nago kanafina ikaene kanefiene asu higeno tusia haniki-maine.
REV.8.13	Nagaya Yonina agogeno nagola ala hakiki kana nama ikamo amunote haleno vigena age-mainoe. Neagogeno ala kegefafiti mage huno hie “Avonio avonio tagufa (3) ensole anagamoya ufena nehisageno tusia kana yamoa ma mopafi mainaya veamogatamile falote hugahe higena tusia nahau hu nelamatoe.” huno higena havue.
REV.9.1	Faefu (5) molia ensole kanomoa agaia ufena higena agogeno nago kanefimoa ikapinagati atafai-lavino mopafi elavigeno ma mopafina nago komua afe yapi tavi-mainea komumona ayola omale komugefagino ani komumo ki nofila ani kanefimona amine. 
REV.9.2	Amigeno aliteno ani ki nofiteti ani komua yakigeno ani komufitila tusia halinamo huno ehaiyana tusia atagefafiti hia halinamo avamete huno ehaiyaamo yagene ikaene ayesu higeno tusia hani kimaine. 
REV.9.3	Kigeno kasagoya kenu kafamoya ani halinafitila mopafina aitagu-fetageno veama akafu amanisaya tokiyaamia amamigeya akafuma amani yana kulumale nehaya osifavemoma neamania avamete huno amanigeya tusia amakata aimaine. 
REV.9.4	Ani kenufena mage huno hie “Apeene talayaene yosayagaenena oneho. Nagoa veanege, Anumaya Kotia hapalimateteno agia hamanilela aigamae oamatenea veamogamina akafu amanitama ali haviya humateho. 
REV.9.5	Faefua (5) ikana amakata aisia yana amamite amamite hugahayanagi hamaegeya ofaliho.” huno higeya akafu amanigeya amakata yama aliyana kulumale nehaya osifavemoma veama akafu neamania avamete huno amanigeya tusia amakata aimaine. 
REV.9.6	Ani yama alisaya kanafina veamoya falisaya yafena tusiya huno hamaugahianagi ofaligahae. Amakatama aiya yafena tusiya huya falisaya kafena ati yegahayanagi oagegahae.
REV.9.7	Ani kenumoya tuma hugahema nehaya hosi afumo avamete huya amanutela kanileta yafateti talo humale tumano kula vai-linageno amaugosamoa veamogami amaugosa kali-maine. 
REV.9.8	Kali-maigeya ani kenumoya ayaaya amayolagefa, haesa anemogami amayolagefa kana hu-mainegeno amavemoa kaveage laiyoni afumo ave kana humaine. 
REV.9.9	Humainegeya hamaifiyafafina kapaleti talo humale halegu kana yana anovai-maleneya amagekona agema aiyana tuma hugahe vaya hosimoya avayu nehaya kalemo nehia kea ala kegefa huno neaiya agemoma hia kava huno agea aimaine 
REV.9.10	Ani kenumo amaigoyafina avetanafaage nekaya, kulumale nehaya osifavemo akafu neamania ave kana hia nekaya, hanegeya ani nekayaleti faefua (5) ikamo aguafina veala akafu amaniya ali haviya humategahae. 
REV.9.11	Ani kenumo sauve kanoamia maineanagino ani kava kanoamimoa Satanie, ayoa omale komugefale kava yagai-maineanagino agia Yuta veamogami kea, Hipalu kefina Apatonie huya nehagi Kaliki kefina Apolionie huya nehagi tagaiti kefina mage humaine “Vea alino haviya hinageya fali hano hu-matesia kanoe.” humaine.
REV.9.12	Kenumoya ali haviya humatesaya kanamoa hano hianagi avonio tolea tusia kana yatala falote hisaa yafena nahau hulamatoe.
REV.9.13	Sikisi (6) molia ensole kanomoa agaia ufena higena havugeno Anumaya Koti aulema kanileta yafateti talo humale folamomo foa (4) atupale hanea avela foa (4) avepitila agea aigena havimainoe. 
REV.9.14	Havugeno ufema atafa hulinea ensole kano sikisi (6) molia ensole kanomofena mage huno hie “Foa (4) ensole vayala, Yufaletisi titegama nofima humatenaya ensole vayala kalu heka amatalegeya viho.” huno hie. 
REV.9.15	Higeno “Anumaya Kotia na kafufina na ikatela na kanafina na aovaa ani foa (4) ensole vayamoya mukia ma mopafi veamogamina tagufafi (3) ali fako humalageno anifiti nago haupa kaiyagama mainesaya veala hamaesagetama faligahae.” huno huteno amatafa hu-lineane. Ani kanamoa efalote higeno ani ensole vayala kalu heno amatalegeya ani kavala nehae. 
REV.9.16	Ani kavama nehisageya amaya huya hamaesaya ati vayaamia tu hataleti milionia (200,000,000) hosimo agupifi mainaya ati vayala mainae huya hagena nagaya Yonina havimainoe. 
REV.9.17+REV.9.18	Havitena himona kana yapi amakoana ani hosimogami amakupifima mainaya vayamoya hamaifiyafafina halegula haesaene okoene kaniletaene halegula aye hai-linageno hosimogami amanutela kaveage afua laiyoni afumogami amanu kana hutegeno amavayafitila atamoene halinamoene himanaage atama nelea yafayagaene falote huno mukia ma mopafi veamogamina tagufafi (3) ali fako hu-malageno anifiti nago haupa kaiyaga veamogamina ani ataene halinamoene himanaage atama nelea yafayagaletiene hamayageya fali-mainae. 
REV.9.19	Hosimogamina hamaesaya tokiyaamia amavayafiene amaigoyafiene hanegeno amaigoyamoa osifave kana huno akafu amanisia amanuna hanegeya veala akafu amanigeya hamae-mainae.
REV.9.20	Anima tusiya huno ali haviya hia yamoma ohamaenea veamoya agayanagi kefo yama humainaya yafena amakua aiyahae nohae. Kanileta yafatetiene siliva yafatetiene haesa yafatetiene afa yafatetiene yosaletiene talo hu-malenaya yafena “Anumayati mainae” huya hayanagi ani yayaga amaulaga oageya kea ohaviya kama vai oayeyama nehaya afa anumayamo-gamiene Kefo Avamumogami amakiene alisaga huya “Anumayati mainae.” huya nehaya kavala oatalenae. 
REV.9.21	Oataleneya veama hamae nefaliya yaene analisama nehaya yaene kumaima nehaya yaene musufa yama hu-liteya nehaya yaenefena amakua aiyahae nohae.
REV.10.1	Anile nagaya Yonina agoana nagola tokiyaage ensole kanoa ikapinagati elavino egena age-mainoe. Ani ensole kanomo augafamona siamoa alino anovai-tegeno anutela fulagenamoa maleno kagi-mainegeno augosamoa yagemoma hia kava huno aivasa nehigeno tole aiyamoa ata anefemo nehia tunage yosa kana nehigeno emaine. 
REV.10.2	Egena agogeno nagola osi avona ayapi hanegeno tamaga aiyamoa hagelimo agupile ayegeno haoga aiyamoa mopafi ayegeno huteno aye hala hale humaine. 
REV.10.3	Humaineno agema aiyana laiyoni afumoma vale vale nehia avamete huno keha keha nehigeno sevenia (7) akali kalu ko nelino tusiya huno monagemoa humaine. 
REV.10.4	Sevenia (7) akali kaluma hia kea havitena avopi ago kaegahe huanagi ikapinagati nago kea falote huno mage huno higena havue “Sevenia (7) akali kaluma hia kea avopina okaeka fala-kilio.” huno higena havue.
REV.10.5	Havugeno timo agupileene mopafienema aiya aye hala halema hu-mainegena agoa ensole kanomoa tamaga ayana ikate alisaga hie. 
REV.10.6+REV.10.7	Huteno mage hie “Haimuene kanogino Anumaya Kotia mukia kanafina maige maige huno ikaene ikapinaga hanea yaene mopaene mopafima hanea yaene hageliene hagelipima hanea yayagaene talo hu-malenea kanomo agile tamage nehue. Anumaya Kotia nagoene agava omaigahigi seveni (7) molia ensole kanomoa agaia ufena hugahe nehinageno Anumaya Kotia nayoma falakino hanea kea, agaia aliyama ali-mainaya amaune vayama hamapai-mainea kemoa falote huno tamage hugahie.” huno hie.
REV.10.8	Higena hagoteno ikapinagatima higena havua kemoa eteno nagoene mage huno hie “Hagelimo agupileene mopafiene aiyama aye hala hale huno heti-maiya ensole kanomo ayapima hanea ali vakaye-linea avona kagaya molio.” huno hie. 
REV.10.9	Higena ani ensole kanomote vuaamona mage huna hue “Kagaya ani osi avo omana namio.” huna hugeno mage huno nahapaiye “Kagaya alika no. Nesanana kavayafina tumemo timoma hia kava huno hagaage hugahianagi nakaisanana kaipafinaga atuage hugahie.” huno hie. 
REV.10.10	Higena ani osi avona ensole kanomo ayapiti alina nogeno navayafinaga tumemo timoma hia avamete huno hagaage hianagi nenama nakauvana naipafinaga atuage humaine.
REV.10.11	Higeya Yoninia mage huya nahapaiye “Kagaya nagoene alu amaugafa kalimai veanene, alu kote kote mainaya veanene, alu make lu make neaiya veanene ala sauve veanenefena kaune kea laga huka hamapaigane.” huno nahapaiye.
REV.11.1	Nago kanomoa malena agege gege hisua ayopa kana kayona namiteno mage hie “Kagaya hetika Anumaya Koti mono noene kae salamana nehaya folamoleene mo maleka agege gege huka hapalika ago. Ani nopina Anumaya Koti agima alisaga nehaya veala hapalika ago. 
REV.11.2	Hapaligananagi malagama hanea mopa maleka agege gege huka ohapalio. Ani kaiyaga Anumaya Koti kema nohavisaya veamogami amamineanagiya tagufa (3) kafuene sikisia (6) ikaene ani veamoya Anumaya Koti kumala alu aotage kuma meli haviya hugahae. 
REV.11.3	Nehisagena nagaya tolea nagai kema huhaleana hisaa kanolatana tokiyania anamisugeana kayavo kena fai-lineana tagufa (3) kafuene sikisia (6) ikaene nagai kea huhaleana hugae.” huno hie.
REV.11.4	Ani lole kanolatana ma mopafi kava humainea Anumayamo aule heti-mainaana tole olivi yosa kana huteana tole kani kana humainae. 
REV.11.5	Nagoa veamoya ani kanolatana ali haviya hugahema hisagenoa ani kanolatamogani anavayafitila atamo aikalu huno kame veaania temasagalisigeya faligahae. E, anakaima ali haviya hunatesaya veamoya faligahae. 
REV.11.6	Ani lole kanolatamo-gania tokiyaanileti “Kola oaiyo.” huana hisaageno kema huhaleana hisaa kanafina kola oaigahie. Tifema “Kolamaage huo.” huana hisaagenoa ania hugahie. Anakesama havisaa kanafina “Tusia kana yaene kaliene falote huo.” huana hisaagenoa ma mopafi veala nagoene nagoene huana hamaegae.
REV.11.7	Hamaegaanagi Anumaya Kotima anaminea kea hu hano hutesaageno kefo afai afumoa ayola omaleno afepinaga tavi-mainea komufinagati ehaino me hanaesigeana faligae. 
REV.11.8	Falisaageno anaugafamoa ala kumamo katema, Anumayaanimona Yisasina yafaga yosalema haeya asai-malenaya kumamo, yegegate malegahae. Avame kefima hu-maleya nehaya ala kumamo agia Sotomuene Isipienene huya nehae. 
REV.11.9	Falisaa anaugafa yegegate tagufa (3) kanaene ani kanamo yagemoa amunote enevigeya nagoa veanea alu kote kote veanene, alu make lu make neaiya veanene, alu maugafa lu maugafa kalimai veaneyagaene, ani kanolatamo-gani anaugafa ageme-geme vayanagi nagoa veamoya aliya hevainategahe hayanagi ani veamoya “Aao.” huya hageya aliya hevai oanatenae. 
REV.11.10	Hevai oanatenagi ani kanolatamogania mukia kotega veama tusiya huana ali haviyama hu neamataa kanolatama falia yafenagiya tusiya huya musena nehuya muse yana amafaluamimo-gamina momami memami hugahae. 
REV.11.11	Hugahagi tagufa (3) kanaene ani kanamo yagemoa amunote evia kanamoa hano hutegeno Anumaya Kotia ani kanolatamo-gani anaugafafi hanaimula huvainategeana ani kanolatana eteana hetiageya mukia veamoya ani yana agageno amamayoa aigeya kolia humainae. 
REV.11.12	Koli nehuya haviyana ikapinagati ala kegefafiti ani kanolatafena mage huno hie “Tanakaya ehaitana eo.” huno higeya kame veaanimoya age-mainageana siapi hai-faleana ikapinaga hai-mainae. 
REV.11.13	Hai-mainaa anayufina tusia imila aliteno ani ala kumakefa teniafi (10) ali fako hu-malageno anifiti ani imimoa nago kaiyaga ali haviya higeno seveni tausenia veane (7,000) hamaegeya fali hano humaine. Naa hu-mainayafe ofaliyama afaa mainaya veamoya tusia koli huteya ikapinagama mainea Anumaya Koti agia alisaga humainae.
REV.11.14	Tole kana yana ago hano hianagi avonio nagoke kana yana aupa kanafi falote hugahe higena nahau hu nelamatoe.
REV.11.15	Anile seveni (7) molia ensole kanomoa agaia ufena higena havugeno ikapinagati nagoa veamoya ala kegefafiti mage huya humainae “Anumaya Kotiene taugafama aligatisiafene huno hutenea kanoene ma mopafi kava veamogamina ago amakasaageya anaiyafinaga mainayanagino Anumaya Kotia agola maige maige huno kava yagaigahie.” huya humainae. 
REV.11.16	Anile Anumaya Koti aule hanea sialema mainaya vayala tueti foa (24) kava vayamoya mopafi asaga hu-laviya amakoya ye-maineya Anumaya Koti agia alisaga huya mage hae
REV.11.17	“Vae Anumaya Kotigae tusia tokiyakaa haneanagika nayona mainananagika menia mainananagika tusia tokiyakaleti aepa heka mukia yatela kava neyagaina yafe tagaya kagaifena tusia musekaa nehune. 
REV.11.18	Kagai kema nohavia veamoya kagaifena amaipa kafa henegatayafe kagaya kaipa kafa hemateka mukia fali-mainaya veanema kaiyeke humateka kefo yaamimo anonaamia amamisana kanamoa ago falote humaine. Ani kanafina kagai kema haviya amakupi malenaya veanene kagai amaune veanene mukia kagai kagima alisaga huya kaiyafinagama nemaiya veanene ala amakima hanea veanene osi amakima hanea veanene kanale anona yaamia amamigane. Amamiteka nagoa veamoya ma mopafi veamogamima ali haviya huneamataya veamogamina kefo yaamimo anonaamia kagaya ali haviya humategane.” huya humainae.
REV.11.19	Hageno Anumaya Koti nona ikapinaga hanea mono nona yaki-talageno Anumaya Kotima alino hagelafimatenea kema hanea pokisia ani mono nopina fufu yate hanegeya neagageno anile ala agegefa neaigeno monagemoa tusiya nehigeno imila nealigeno komopamoa talagufe-lavino aimaine.
REV.12.1	Nagola tusia tokiyaage avame yana ikapinaga falote hie. Nago amoa mainegeno kenaamoa yege aumona ayeno auvai-maigeno ikamoa aiyafinaga hanegeno anutela tuelufua (12) kanefimoya tumano ku kana huno vai-line. 
REV.12.2	Ani amoa aipaene maineno inamu ya alitegeno agata aigeno avovo humaine.
REV.12.3	Nehigeno nagola tokiyaage avame yana ikapinaga falote hie. Nagola tusia haesa osifave mainegeno sevenia (7) anuna hanegeno tenia (10) aveyaga anuyagafina hanegeno sevenia (7) ala sauve kanomo tumano kuyaga ani avetela vai-line. 
REV.12.4	Ani osifavemoa ikatema hanea kanefiyaga tagufafi (3) ali fako hu-malageno anifiti nago haupa kaiyaga kanefiyaga aigoyaleti aye tafai-talegeno mopafi elavi-mainegeno ani osifavemoa amo aule hetino nafaneama neatesiana ani havi osifavemoa haeno nesiafene huno agava maine. 
REV.12.5	Mainegeno ani amoa ne nafanema neateana ani nafanemoa haenaga ala kano maiteno aeni ayopaa ali-lineno mukia ma mopafi veate tokiyaage huno kava yagaisia nafanema neateana ani nafanea aupaa hafaleya avalesaga huya anafinaga Anumaya Koti siale atenae. 
REV.12.6	Atageno ani amoa nafanema atetenoa faleno vigeno Anumaya Kotia maisia kumala talo tala hutegeno kame kotega viaamo tagufa (3) kafuene sikisia (6) ikaene Anumaya Kotia yagaitene.
REV.12.7	Naa higeno ikatela tusia tua falote humaine. Ensolemo-gami kava kanoamimo agia Maikoloe ensole vayayagaene tokaeya havi osifavene agaia Kefo Avamuyagaene tusia tua humainae. 
REV.12.8	Tuma hayanagi havi osifavemo tokiyaa omalegeya asaga hu-mainageya avaleya ikapinagati avaleya hagayu hu-talegeno nagoene anile omaigahie. 
REV.12.9	Ani nayoma nemaiya ala osifavemo agia Satanie nehaya kanomoa ma mopafi veafena havigegeya huno ayemavataga hugeno omai kanoene agaia avamuyagaene ikapinagatila amavaleya hagayu humatalageya ma mopafina elavi-mainae.
REV.12.10	Elavi-mainagena havugeno ikapinaga ala kegefafiti mage huno hie “Anima avaleya hagayu hu-talaya kanomoa tafu-tagana-gamina mukia kanafina humatege humatege huno mage hie ‘Ani kefo yana nehae.’ huno Anumaya Koti aufima hufalote nehia kanomona ikapinagatila ago avaleya hagayu hu-talenaya yafe Anumayatimoa tagu tamema aligatisia yamoa ago falote humaine. Anumaya Kotia agaia tokiyaa mukia veanea ago amave-liteno agaya ala sauve kava kano maine. Maineanagino agaia tamaugafa aligatisiafene huno hutenea kanomo kava yagaisia tokiyaa hane. 
REV.12.11	Haneanagino Satania tafu-tagana-gamifena ‘Naa kefo yana nehae.’ huno ali falotela hianagi tafu-taganaya Yisasia, Sipi sipi nafanemo kolamoma tavi-mainea kene Anumaya Koti kemoene huhaleya humainaya yateti Satanina agase-mainayanagi amakaiami amaugafahena amakesa ohaviya falisaya yafe kolia nohae. 
REV.12.12	Naa humainaya yafe ikamogaene ikapinaga mainaya veanene musena hiho. Musena hugahayanagi Satanina ikapinagatila avaleya hagayu hu-talageno ma mopafina elavi-mainegeno ‘Aupa kana kanoa maigahue.’ huno agesa havimainea yafenagino aipamoa ata neleanagina avonio ma mopafiene hagelipiene mainaya yayagahena nahau hugi kayeho.”
REV.12.13	Ala osifavea ago avaleno hagayu hu-talegeno ma mopafi elavinoma emainea yana ageteno ani ne nafanema atenea amona ali haviya hutesia yafe mo nati-maine. 
REV.12.14	Mo natianagi Anumaya Kotia ani amona aluga aluga haopalega ala hakikimo agekona talo huno ategeno ani amoa haleno kame kotega, Anumaya Kotia talo tala humalenea kumate umainegeno Anumaya Kotia tagufa (3) kafuene sikisia (6) ikaene yagai-mainegeno ani havi osifavemoa ali haviya hutesia tokiyaa omalene. 
REV.12.15	Omaleneno ani osifavemoa avayafitila muvali-talegeno tavia timoa tusia ti hogino aiyayeno laviaamo ani amona asaga huno nakaino ali haviya hisie huno ani kavala humaine. 
REV.12.16	Naa hianagi ani amona aya hisia yafe mopamoa eko alino avaya aka hu-mainegeno ani osifavemo avayafitima lavia timoa ani eko kapi tavi fale hano humaine. 
REV.12.17	Tavi hano hianagi ani osifavemoa amofena aipa kafa heteteno ani amo aginagomoyaene tua hugahe umaine. Ani veamoya Anumaya Koti kahegi kema haviya akavema nemaleya Yisasi humainea kema atafa hu-linaya veanene tua hugahe umaine. 
REV.12.18	Ani osifavemoa hagelimo agegayalega hetino maine.
REV.13.1	Osifavemoa hagelimo agegayalega hetino mainegena nagaya Yonina agogeno nagola kefo afai afua hage lipiti vayi higena age-mainoe. Ani kefo afai afumo anumoa sevenia (7) anuyaga hanegeno tenia (10) aveyagamo anupitila hai-mainegeno ani aveyagamotela ala sauve kanomo tumano kuyaga tenia (10) tumano ku vailine. Ani sevenia (7) anutela kefo afai afumo agia hanegeno ani agiyagamoa Anumaya Kotifena kamuge hatageya vaiteya hu-haviya hutaya agiyaga kae-malageno hane. 
REV.13.2	Ani kefo afai afumona agoana maa humaine. Nagola afai pusimo agia lepatie nehaya afu kana huno aiyamoa nago ala afai kalamo agia peamo aiya kana humaine. Avayamoa laiyoni afumo avaya kana hu-mainegena age-mainoe. Agogeno ani ala osifavemoa agaia tokiyaaene ala kava hisia siaaene ani kefo afai afumona amine. 
REV.13.3	Amigeno ani kefo afai afumona nago anuna ago hae-malenaya falitesea afugula haneanagi amuna ageno ago eteno kanale hutene. Kanale hutegeya ageteya mukia ma mopafi veamoya ageteya amamayo aigeya ani kefo afai afumona akave umainae. 
REV.13.4	Ala osifavemoa agaia tokiya kefo afai afumona aminea yafe mukia veamoya ani kefo afai afumofena “Alati maine.” huya agia alisaga humainae. Kefo afai afumo agiene alisaga nehuya mage huya hae “Hana kanomoa kefo afai afumo tokiyaamoma hia kavala huno hugahie? Ta agaienema tuma hisia tokiyaa hane?” huya hae.
REV.13.5	Hageno Anumaya Kotia mage huno hie “Atalegeno tagufa (3) kafuene sikisia (6) ikaene kava yagaino.” huno higeno ani kefo afai afumoa agaia agia alisaga huno Anumaya Kotifena tusiya huno kamugea hatageno vaitene. 
REV.13.6	Ani kefo afai afumoa avaya aka-naka huno Anumaya Kotina kamugea hu neateno Anumaya Koti agiene nemaiya kumaaene ikapinagama mainaya veaaenena hu-haviya humatene. 
REV.13.7	Hu neamategeno Anumaya Kotia atalegeno Yisasina amakua aminaya veanene tua huno amakaseteno mukia alu kote alu kote veanene, alu make lu make neaiya veanene, alu maugafa lu maugafa kalimai veanene, kava humatesia tokiya amigeno kava yagaino maine. 
REV.13.8	Kava yagai-maineanagiya mukia ma mopafi veamoyama agia alisaga hugahayanagi maige maige hisaya hamaimuma hanea veamogami amakima hanea avopi amaki kae-malenea veamoya agia alisaga ohugahae. Ani avona Anumaya Kotia ma mopama taloma ohunea kanafina mage huno hu-maineane “Nagai Sipi sipi nafanea, Yisasia, faligahie.” huno hutenea kanomo avone.
REV.13.9	Nagi tamakesama hanesimo-gatama mani kea havilama hutama hiho. 
REV.13.10	Anumaya Kotia “E.” huno hisigeya nagoa veamoya kina nopina ugahae Anumaya Kotia “Naepe kayoteti haetama falimato.” huno hisigeya nagoa veamoya naepeleti falilamategahae. Ani auava yamoma falote hisigetama Anumaya Koti kea haviya amakupima malenaya veamogatama tokiya vaitama mani kea ali lokiya vaitama atafa hu-litama maiho.
REV.13.11	Nagaya Yonina agogeno nago kefo afai afumoa mopamo agusafiti evayi humaine. Ani kefo afai afumo anupina tole avela, sipi sipi nafanemo ave kana ave haneanagi agema aiyana tusia puku pukumo age kana huno agea aimaine. 
REV.13.12	Neaigeno hagote kefo afai afumoa tokiyaa amigeno ani himamuleti mukia ma mopafi veamogamitela kava humaineno anima nago kefo afai afumoa mukia ma mopafi mainaya veamogamifena mage huno hie “Hagote kefo afai afumona anupina haeya falitesaya kava hageno amuna ale-maineanagino eteno kanale hutenea afumo agia alisaga hiho.” huno humaine. 
REV.13.13	Nehuno anima nago kefo afai afumoa mukia alua augafa tokiyaage avame yana nehuno atamofena “Ikapinagati elavio.” hunoma hiana veamoya neagageno atamoa ikapinagati mopafina elavi-maine. 
REV.13.14	Elavigeno hagote kefo afai afumoa “Naa huo.” huno tokiya amigeno nago afai afumoa tokiya avame yama nehia yateti veala aye mavataga hiaamo ani veafena mage huno humaine “Tamakaya hagote kefo afai afua, naepeleti honomu ayageno faliteno eteno mainea afumo agia alisaga hisaya yafe yosaleti avamename hutama amena talo hiho.” huno humaine. 
REV.13.15	Higeya taloma hayana Anumaya Kotia atalegeya nago kefo afai afumo amena yosaleti talo humalaya kefo afai afumo amela haimula amigeno aepa heno nagoa veamoya agai agima alisaga nohageno haegeya fali-maine. 
REV.13.16	Ani kefo afai afumoa mage huno hie “Mukia veamogamina, amakima omale veanene, amakima hanea veanene, miyaami hanea veanene, miyaamima omale veanene, nofipi maineya miya oali aliya nealiya veanene, amakaiami miya alisaya aliyama nealiya veanene tamaga amayatelo hamanilelo ohananesia avona kaemateho.” huno higeya kasagoya veamo-gamina ani avomoa hamanileti kae-male kae-male humaine. 
REV.13.17	Higeya ani avona hagote kefo afai afumo agio ifi ani agimo napamao amaugafalema ani alegana yama omalenesaya veamoya nago yana alu veaneletila miya ohigeya amakaiami yana alu veamoya miya ohugahae.
REV.13.18	Nagoa veama kanale havi haviyaami hanea veamoya ani hagote kefo afai afumo napamaa hapaliya havilama hisae. Ani napana nago kanomo agimo napamaa hane. Ani agimo napana sikisi hataleti sikisiti sikisia (666) napamaa hane.
REV.14.1	Nagaya Yonina agogeno Anumaya Koti Sipi sipi nafanea Saiyoni agoyale hetino mainegeya kasagoya veamoya vani hataleti foti fo tausenia (144,000) veamoya agaienena ani agoyale hetiya mainae. Ani veamogami hamanilela Sipi sipi nafanemo agiene agaia Nefa agiene kae-malenae. 
REV.14.2	Nagaya ikapinagati kanale age aiya agea havugeno ti anamoma asaga hu-lavino nelavino agema neaiya kava huno neaino monagemoma hia kava higena havimainogeno kasagoya veamoya gitama neaigeno agema neaiya kava higena havimainoe. 
REV.14.3	Havugeya ani veamoya Anumaya Kotima mainea siamo auleene foa (4) hamaimuene anagamo-gami amauleene kava vayamo-gami amauleene hetiya maineya haya yagamea nagoa veamoya ohavinaya yagamea, haegafa yagame humainae. Ani yagame haya veanea ma mopafi mainageno Anumaya Kotia amaku amamema aligati-mainea veala vani hataleti foti fo tausenia (144,000) veamoya amakaiamige ani yagame havimainae. 
REV.14.4	Ani veamoya anea amavayu huya ofaeyageno amakuamoa oniyaagela ohigeno Sipi sipi nafanemoa vai neyageya ani veaamoya akavela vai neayaye. Anumaya Koti Sipi sipi nafanemoa faliteno kefo yaamimo aigagimatenea yapiti miya humateteno ma mopafi veamogami amunopiti hagoteno amaugafa aligati-mainegeno Anumaya Kotiteene Sipi sipi nafanemoteene amavaleno amate-maineane. 
REV.14.5	Amategeya ani veamoya havige ohu vealagiya nagoa kefoamia omaleneane.
REV.14.6	Nagaya agoana nago ensole kanomoa ikamo amunote haleno vai neayeno agola hanege hanege huno nehanea kanale mono kea alino mukia ma mopafi mainaya veamogamina alu kote alu kote veanene, alu make lu make neaiya veanene, alu maugafa lu maugafa kalimainea veanene hamapaisia yafe vai neaye. 
REV.14.7	Vai-yeno ala kegefafiti mage huno hie “Anumaya Kotia veamogami alino kaiyekema humatesia kanamoa ago falote hu-mainegi tamakaya koli nehutama Anumaya Koti agia alisaga hiho. Anumaya Kotia ikaene mopaene hageliene mopafitima kapai nehagea tiene agaia talo hu-malegetama agai agia alisaga hiho.” huno humaine.
REV.14.8	Hume hume nevigeno akavelega nago ensole kanomoa neeno mage huno humaine “Ala kumala Papiloni kumala tusiya huya ago aliya tagape aitalae. Papiloni veamoya mukia kotega veafena mage huya humainae ‘Tagayama huna kava hutama kumai yana hagaage huno havili kana humainegi afaa neho.’ huya hageya ani kumai yana maiya humainae.”
REV.14.9+REV.14.10	Ani lole ensole kanolamogani anakavela nago ensole kanomoa neeno ala kegefafiti mage huno hie “Nagoa veamoya kefo afai afuene amayateti avave-name huya talo hu-malenaya ameenema agima alisagama nehuya ‘Ani kanomo agia nayatelo nahanilelo agia aigamaelato.’ huyama hu-mainaya veamogamina Anumaya Kotia haima nevaiya yana aligahae. Anumaya Koti aipamoa haviya hinageno hai vaimateno ata nelenageno atuage huno havili kana higeno takino amamisigeya ani veamoya ani havilina negahae. Nesayana alu aotage ensole veamogami amauleene Sipi sipi nafanemo auleene himanaage ata nelea yafayaga hanea atafi mainesageno amaleno asagalisigeya tusiya huya amakata aigahie. 
REV.14.11	Mukia kanafina ani amakatama aige aige hisia atamo halinamoa taga ohugahianagino agola haige haige huno haigahie. Haigeya ani veamoya kefo afai afuleene amayateti avame-name huya talo hu-malenaya amemaaene agia alisaga nehuyama ani kanomo agima amaugafale hanesia veamoya mukia kanafina agola kegeene felugaene amaugafa amakata aige aige hinageya hano ohugahie.” huno humaine.
REV.14.12	Havisayana tamakaya Yisasina tamakuama aminaya veamogatama Yisasife havitama tamakupi malenaya kea atafa hu-linetama Anumaya Koti kahegi kema akave maletama mailokiya vaitama maiho.
REV.14.13	Nagaya Yonina ikapinagati nago kea havugeno mage huno hie “Kagaya kea maa huka kao mukia Anumayamoene ailokaeya nemaiya veamoya menima aepa heya falisaya veamoya tusia muse hugahae.” huno humaine. Higeno Alu Aotage Avamumoa mage hie “E, aliya ali-mainaya yana neataleya maifalu hisageya kanale kavama hu-mainaya yamoa amakaiene ugahae.” huno humaine.
REV.14.14	Nagaya agogeno nago efeage siatela nago vemoa ikapinagati emainea kanoa vayamo atenea kano avamete hia kanoa siate maineno anute kava vayamogami tumano kula, kanileta yafateti talo humale tumano kula vaiteno ayapina avenene huno fagagi-mainea naepe kayona ali-line. 
REV.14.15	Ali-linegeno nago ensole kanomoa Anumaya Koti nopiti hati-lavino neeno ani siatema maiya kanohena ala kegefafiti mage huno hapaiye “Mukia ma mopafi kavemoa afule-mainegeno ani kave alisuna kana haneanagika kagayama ali-linana naepe fagagi humainea naepe kayotetila nesatema humainea kavela alio.” huno hie. 
REV.14.16	Higeno siatema maiya kanomoa fagagi-mainea naepe kayotetila mukia ma mopafima afule-mainea kavela hataga humaine.
REV.14.17	Nehigeno nago ensole kanomoa ikapinaga hanea mono nopiti hati-lavino elaviaamo agaienena ania huno tusia kayona fagagino avenene huno naepe kayona ali-lino emaine.
REV.14.18	Neegeno nago ensole kanoa atalema kava nehia kanogino afuma heya negaeyaya folamole maineleti neataleno emaine. Eaamo fagagino avenenea naepe kayoma ali-lia kanomofena ala kegefafiti mage huno hie “Mukia mopafi nofi alagayagamoa ago afule-maineafe kagaya ani naepe kayokaa alika ani nofi alagayaga mo hataga huka halaya huo.” huno humaine. 
REV.14.19	Higeno ani ensole kanomoa naepe kayomaa ali-lino ape huno mukia mopafima hanea nofi alagayaga hataga huno helafi-lino viaamo veamoya amaiyaletima aye lata-pageno timaamoma nelavia yafa yopa, Anumaya Kotia kefo yafena tusiya huno aipa kafa huteno kefo yama nehaya veamogamina anonaamima amamisia ala yafa yopafi mo malene. 
REV.14.20	Mo malegeno ala kumamona malaga ani nofi alagama aye lata-pegenoa anima aye latapea kolamoa tusiya huno lavino lavino laviaamo timoa hogino veamogami amayonalema nehaiya avamete huno hogino ayaaya kotega tali hataleti (300) kilomita tavigena age-mainoe.
REV.15.1	Nagaya Yonina nagola tusia tokiyaage alegana avame yana ikapinaga falote higena agoana maa humaine. Sevenia (7) ensole vayamoya anile maineya sevenia (7) havi yatafana veamogami haenagalafa falote hisia ali haviya humatesia yana atafa hulinae. Anima ali haviya humatesia yana hano hisigeno Anumaya Kotina aipamoma ata nelea yana agola hano hugahie.
REV.15.2	Nagaya agoana nagola hageli kotuna galasi kana huno alave alave nehigeno amunoafina ata nelegena age-mainoe. Ani kotute mukia veamoya “Kefo afai afuene amayateti talo hu-malenaya amefeenena agia alisaga ohugahunagi. Agiene napamaaene taugafalega okaegahae.” huyama ani afumona agase-mainaya veamoya ani hagelimo agegayale heti-maineya Anumaya Kotima amaminea yaveya atafa hu-lineya yagamea humainae. 
REV.15.3	Ani veamoya Mosesea Anumaya Koti aliya kanomo yagamene Sipi sipi nafanemo yagamene huya maa humainae
REV.15.3	“Ala Anumaya Kotigae tusia tokiyakaa haneanagika mukia humainana yamoa kanaleya huka talo hanageta tagaya neagonageno tamayoa neaiye. Mukia mopafi veamogamina ala sauve kanoami maineka kava neyagaika kagaikaa auava yakamoa tamagelafa huno fatago humaine. 
REV.15.4	Ala kanomogae kagaikaage nagokemoga kefo yana ohuka alu aotage kanoma mainana yafena hana kanomo kagaifena kolikaa ohugahie? Hana kanomo kagai kagia alisaga ohugahie? Mukia mopafi veamoya kagaya fatago huka mainana auava yakaa ago age-mainaya yafe kagaitega eaamoya kagia alisaga hugahae.” huya yagamefitila humainae.
REV.15.5	Yagamea nehagena ikapinaga etena agoana mono nopina, kelamagema ali falote nehia nona, alu aotage seli nona yaki-mainegena age-mainoe. 
REV.15.6	Neagogeya sevenia (7) ensole veamoya sevenia (7) yayaga veama ali haviya humatesaya yama atafa hu-linaya ensole vayamoya mono nopitila hati-laviya kumatega emainae. Ani veamoya oniya ohu kenamoa alave alave huno efeage humainea kena fai-lineya kanileta yafateti talo humale nofila amaifiyafale ayegalaki-lineya emainae. 
REV.15.7	Ageno foa (4) hamaimuene anagamogami amunopitila nago kanomoa eaamo sevenia (7) yopa kanileta yafateti talo humale yopayaga ali-lino amamine. Ani yopayagafina Anumaya Kotia maige maige huno mainea kanomona haima vaigeno aipamoa atama nelea yana ani yopafina havate-maine. Havate-mainegeno alino sevenia (7) ensole veala ani yopayaga me mamine. 
REV.15.8	Me mamigeya Anumaya Kotina tokiya hale yamaaene himamuaene halina kana huno ani mono nopina havate-maine. Havate-maineanagiya nagoa veamoya ani nopinaga haiya ofalenae. Ofalenayanagiya sevenia (7) ensole veamoya anima sevenia (7) ali haviya humatesaya aliyaamia ali hano hutesageya veamoya eteya ani nopinaga hai-falegahae.
REV.16.1	Naa higena havuana ikapinaga hanea mono nopiti nagola tusia agegefa aigena havugeno sevenia (7) ensole vayafe mage huno hie “Tamakaya Anumaya Kotina haima vaigeno aipamoa atama nelea yana sevenia (7) yopafi hanegi alitama mopafi mo aitagu-feho.” huno hie.
REV.16.2	Higeno hagote molia ensole kanomoa viaamo ani yopaafima hanea yana alino mopafi mo aitagu-fegeya kefo afai afumo avoma amaugafalema kae-malenea veamoya ani kefo afai afumo amefena “Anumayati mainane.” huya agima alisaga nehaya veamogamina tusia kele amamu amale-maine.
REV.16.3	Amamuna amalegeya mainageno anile molia ensole kanomoa yopaafima hanea yana alino hagelipi mo laki-talegeno ani hagelimoa falimainaya veamogami kolamoma hia kava huteno mukia tipima mainaya kafayaga faliya faluti-mainae.
REV.16.4	Falutigeno anile tagufa (3) molia ensole kanomoa yopaafima hanea yana ala tima nelavia tipiene kapaima nehagea tipiene taki-talegeno ani liyagamoa kolamaage ti hapae-maine. 
REV.16.5	Naa higena havugeno titema kava yagai-mainea ensole kanomoa mage huno hie “Anumaya Kotiga nayona mainananagika menia ania huka maineka kefo yana nohana Alu aotage kanogika kaiyekema humateka kefo yamo anonaama hu-matana yana fatago huka nehane. 
REV.16.6	Ani veamoya kagaikaa alu aotage veanene amaune veanekaene hamayageya fali-mainae. Faligeno ani veamogami kolamoma takilavi-mainea yafe kagaya ani kefo yaamimo anonaamia neamaminanagiya ani kola tima nesayana kagaya kanale kava hu nematane.” huno humaine. 
REV.16.7	Higena havugeno afuma heya kae salamanama hu neataya folamoleti nago kemoa falote huno mage hie “E, tamage mukia tokiyakaa hanea Anumaya Kotiga kaiyekea fatago hulama huka hu neamatana kano mainane.” huno humaine.
REV.16.8	Higena agogeno anile fo (4) molia ensole kanomoa yopaafitila yagefi ailaki-talegeno Anumaya Kotia atalegeno yagemoa tusia amukoage huteno mukia veala teno amasagali-maine. 
REV.16.9	Amasagaligeyagi veama kefo yamo anonaamima amamisia tokiyaama hanea Anumaya Koti agia aye haviya nehayanagiya amakua aiyahae huya Anumayamo agia alisaga ohunae.
REV.16.10	Ohageno faefu (5) molia ensole kanomoa yopaafima hanea yana kefo afai afumo siale taki-talegeno mukia ani kefo afai afumoma kava humatenea kaiyaga tusia hani kigeya agai veamoya amaugafa amakatama aiya yafe amakaiami amavefunafi hataga hatago huya akafula ani-mainae. 
REV.16.11	Neanigeno amaugafaleenena amamuna amaleno amakatama aiya yafena ikapinaga mainea Anumaya Kotifena kamuge hatageya vaitayanagi kefo yama humainaya yafena amakua aiyahae ohunae.
REV.16.12	Aiyahae ohageno sikisi (6) molia ensole kanomoa yopaafima hanea yana tusia lina Yufaletisi lima nelavia tipi taki-talegeno ani limoa taneno hau huteno ala kakefa falote humaine. Higeno yagema vayi nehilegati ala Sauve vayama esaya kamoa falote humaine. 
REV.16.13	Falote higena nagaya neagogeno tagufa (3) Kefo Avamula utu kana avamula nagola osifavemo avayafiti vayi higeno nagola kefo afai afumo avayafiti vayi higeno nagola havigegeyama nehia aune kanomo avayafiti vayi humaine. 
REV.16.14	Vayi huteya ani talia (3) Kefo Avamumoya haiya maineya tokiyaage avame yana nehuya mukia ma mopafi Sauve vayatema vayana ani vayala amavaleya alitalu humategahe umainae. Tusia tokiyaama hanea Anumaya Kotia ala tuma hisia kanafina Anumaya Kotiene tuma hisaya yafe melitalu humatenae.
REV.16.15	Yisasia mage huno humaine “Haviho ‘Omegahie.’ hutama nehaya kanafina musufa kanomoa neea avamete kava huna egahue. Egahuanagi ani kanafina kenaamia omalenageya alapaagela maisaya veala amakayea ohisaya yafe menia nagaifema amakesa nehaviya amaula ofaeya kenaamia fai-lisayana musena hugahae huna nehue.” huno humaine.
REV.16.16	Utu kana Kefo Avamumoya mukia kotegati ala Sauve veamogamina amavaleya ayaamoya Yuta veamogami kefina Amagetoni huya nehaya kumate melitalu humatene.
REV.16.17	Aupaa seveni (7) molia ensole kanomoa yopaafima hanea yana ikate hanea yasifi taki nea-talegeno ikapinagama hanea mono nopitila ala kegefa falote huno mage hie “Mukia yana hai hano hie.” huno humaine. 
REV.16.18	Ani kea nehigeno aulumaya kotino ute ete higeno monagemoa tusiya huno agea neaigeno tusia imila ali-maine. Veamoya ma mopafima mainaya kanafina ania augafa imila aligeya oagenayanagino mukia imila agaseno tusia imikefa ali-maine. 
REV.16.19	Aligeno ala kumala Papilonia ali haviya huno tagufafi (3) ali fako higeno mukia ma mopafi ala kumayagaene alino haviya humatene. Anumaya Kotia Papilonia ala kumapi maineya kefo yama nehaya veafena agela okaninegi agesa havino haima nevaiya yamoa aipafina ata nelegeno kefo yaamimo anonaamia amamigeya alimainae. 
REV.16.20	Ala imikefa aligeno mukia hagelimo amunopima hanea mopaene agoyagaene fanane humainae. 
REV.16.21	Tusia komopa, yafa ku kana huteno, ala alaisi ku kana huno kanaage huno ikapinagati asaga hulavi hulavi hiaamo veamogami amaugafale taviaamo ali haviya humategeya Anumaya Kotifena “Otahaiya kano mainane.” huya kamugea hatageya vaitenae.
REV.17.1	Sevenia (7) yopa atafa hulinaya ensole vayapiti nagoke ensole kanomoa eaamo nagaifena mage huno hie “Kagaya male egena kavelino. Ma kumai amoa, timona avoyalega ala kumate mainea amoa, kefo yamaamo anonaa alisia yafena nagaya kaveligahue. 
REV.17.2	Mukia ma mopafima mainaya Sauve vayamoya ani kumate mainaya veanenena tusiya huya kumaiya heya vai neayageya ma mopafima mainaya veamoyaenena ani kumate veanenena kefo yama nehaya kava huya havilima neya anegi-nagima nehaya kava humainae.” huno higena havi-mainoe.
REV.17.3	Nehavugeno Alu Aotage Avamumoa nagaila Yoninia tokiyaa namitegeno ani ensole kanomoa navaleno vea omai kame kotega mo natene. Mo nategena nagaya nago akefa agoana haesa kefo afai afumo agupifi mainegena age-mainoe. Ani kefo afai afumo augafalela Anumaya Kotina kamugema hatageya amakiya agia augafale kae-malenae. Ani kefo afai afumona sevenia (7) anuyaga hanegeno ani anuyagalela tenia (10) aveyaga hane. 
REV.17.4	Hanegena nagaya agoana ani akefamoa oko kenaene haesa kenaene fai-lino maine. Miyamoa hai-mainea seveliyaene kanileta yafateti talo humale yaene fai-linegeno augafalela aleale nehigeno maiya akefa age-mainoe. Agogeno ayapina kanileta yafateti talo humale keayola ali-linegeno kumai yama nehia yaene havigu-nagu himanaage kefo yamaaene ani keayopina havate-maine. 
REV.17.5	Ani amo hanilela agaia agia avame kea mage huya kae-malenae “Papilonia ala kumatema mukia kumai yama nehaya yaene ma mopafima kefo yama nehaya yaenena itaamoe.” huno kae-malene. 
REV.17.6	Kaegenama agoana ani amoa mukia Anumaya Kotina alu aotage veanene, Yisasima hulatenea mono kema hamanepaiya veanene hamaegeya fali-mainaya veamogami kolana ani amoa valu valu huno neteno havilima neteya anegi-nagima nehaya kava higena agetena atali talu nehugeno namayoa aimaine. 
REV.17.7	Neaigeno ani ensole kanomoa mage huno hie naa higeno kamayoa neaiye? Nagaya ani amofeene agupifima mainea afua, sevenia (7) anuyaga hanegeno ani anuyagalela tenia (10) aveyaga hanea afuenefena falakino hanea kea hu falote huna kahapaigahue. 
REV.17.8	Agana kefo afai afumoa nayona maineanagino meni kanafina ago fali-maineanagino haenagaa ayoma omale komufitila hetino ataleno ehaisiaamo hani yapima tegelege nehia atafina agola umaigahie. Umaigahianagi Anumaya Kotia ma mopa taloma ohunea kanafima hanea avopina, maige maige hisaya hamaimuma hanea veamogami amakima kae-malenea avopina, ma mopafi mainaya veanea amakima okaenea veamoya ani kefo afai afuma agesayana atali huya tusia amamayo aigahie. Ani afua nayona maineanagino menia ago fali-maineanagino haenagaa eteno evayi hisia afai afue. 
REV.17.9	Kanale havi haviyaamima hanesia veamoya mani yafena havilama huya havigahae. Haviho. “Ani kefo afai afumona sevenia (7) anumoa sevenia (7) agoyale humaleno higeno ani kumai amoa ani agoyale maine. 
REV.17.10	Naa higeno ani anuyagamoa sevenia (7) ala sauve kava vaya mainae. Maineya ani sauve vayapitila faefua (5) ago faligeno nagoke menia mainegeno nagokela yaufa falote ohune. Haenaga evayima hisiana osi kana kanoa maigahie. 
REV.17.11	Maigahianagi kefo afai afumoa nayona maineanagino menia ago fali-mainea afugino eiti (8) molia Sauve kano maineanagino seveni (7) molia Sauve anagapi maineanagino hani yapi visiaamo tege-lege nehia atafi agola umaigahie.
REV.17.12	Agana tenia (10) avemoa tenia (10) Sauve vaya maineya menia yaufa kava aliyana oalinayanagiya kefo afai afuene tokiyaami aliteya ani kava aliyana aupa kana kanoafi kava yagaiteya atalegahae. 
REV.17.13	Ani tenia (10) Sauve vayamoya nagoke amaku amakesale maineya tokiyaamia kefo afai afumona amigahae. 
REV.17.14	Amiteya ani Sauve vayamoyaene kefo afai afuene ali nagopi ataleya Sipi sipi nafanenema tuma hisayana Sipi sipi nafanemoa, ala kava veamogamina kavaami maineanagino ala Sauve veamogamina ala Sauve kanoami mainea yafe ani luma hisayana amakaila amakasegahie. ‘Nagaitega eho.’ hunoma huyogi-malenea veamoya mukia kanafina efi efi huya agai kema akave nemalaya veanene Sipi sipi nafanene ailokaeya maineya ani luma hisayana amakasegahae.” huno ani ensole kanomoa higena havimainoe.
REV.17.15	Havugeno mage huno nahapaiye “Agana tiyaga, kumai amoa ani ti avoyalema mopale mainea timoa, veafe humaine. Kasagoya veamoya alu kote alu kote veanene, alu make lu make neaiya veanene, alu maugafa lu maugafa kali-mai veanene elitalu huya maine. 
REV.17.16	Anima tenia (10) aveyagama hanegeka agana tenia (10) Sauve vayamoyaene ani kefo afai afuene ali nagopi ataleya ani kumai amona amaipa kafa huteteya ali haviya hutegahae. Huteya aluya huya tua huteteya kenaa augafaletila hate-taleteya augafa alagaage mainesigeya augafamona amea neteya atafi kae-talegahae. 
REV.17.17	E, Anumaya Kotia agaiama humainea kemoa tamage huno falote hisiafene huno ani amaku amakesa tenia (10) Sauve vayamogamina amaminegeya nagoke amakesageya haviteya ‘Ala kava kano maisie.’ huya ani kefo afai afumona tokiyaamia aminae. Amigeno kavama maisia yamaa hanesigeno Anumaya Kotia hamapai-mainea kemoma falote huno tamagema hisia kana ani kefo afai afumoa hano hugahie.
REV.17.18	Ani akefa aganana tusia ala kava yagai-mainea kumala, mukia Sauve vayamogamina ago amakaseno hai-mainea kumafe nehie.” huno higena havimainoe.
REV.18.1	Ikapinagati nago ensole kanoa elavigena nagaya Yonina agogeno ani ensole kanomoa tusia tokiyaa hanegeno elavinoma eana yagemoma aivasa nehia avamete huno konagali yamaamoa mopamona aivasa humaine. 
REV.18.2	Hu-malegeno ani ensole kanomoa ala kegefafiti mage huno hie “Papilonia ala kumakefamoa tusiya huno ago haviya hu-mainegeya menia Kefo Avamuyagaene nagoa fali-mai afuyaga aye laga-feya nevaiya namayagaene ani kumapina ali vai-mainae. 
REV.18.3	Ani Papiloni veamoya mukia kotega veafena ‘Tagayama nehuna kava hutama kumaima he auava yamoa hagaage ti kana hu-mainegi neho.’ huya hageya ani kavama haya yamo ani kumala agola ali haviya humaine. Mukia ma mopafi Sauve vayaene ania huya agaiene kumai yana hu-mainayagiya ma mopafi miyana tusia miya alisaya aliya nealiya veamoya tusiya huya kumai yana hu-liteya haya yateti ala miyakefa ali-mainaya yafe ani kumala agola ali haviya hu-talenae.” huno humaine.
REV.18.4	Nagaya havugeno nago kemoa ikapinagati mage huno humaine “Mukia veanimogatama ani kumapitila neataletama hati-lavitama malaga eviho. Havigu nagopi tamakaya afalu falu hutama mainesageno ani veamogami kefo yaamimoene huyafenagi ailokaetama ani veamogami kefo yamo anonaami aliyafenagi hati-lavitama eviho. 
REV.18.5	Ani veamoyama humainaya kefo yaamimoa ala itugefamoma hia kava huno maleme maleme ikapi nehaiyanagino Anumaya Kotia mukia ani kumate veamoyama hu-mainaya kefo yafena agesa havino maine. 
REV.18.6	Anumaya Kotigae neaganageno agoma kefo yama humainea yamaamona alika tolegeya ali lokaeka hu-mainea avamete masufina takika amigeno neno. 
REV.18.7	Ani kumai amoa agaia augafa alino nehaino ageno hayema hia kavama hu-mainea yatetila kagaya ania huka augafa agata aisia yaene tusia aviteno augafahema kalagi aisia yaene amio. Ani amoa agupinaga mage huno nehavie ‘Nagaya ala Sauve anemo siale mainoanagina megusa akefa omainoanagino nagaitela kana yamoa falote hisigena nagaya avia oategahue.’ huno agesa havimaine. 
REV.18.8	Havianagi ani kefo yama humainea yateti aupaa nagoke yupa anonaa agata aisia yana falote hugahie. Ani kumate mainaya veamoya kasagoya kaliene amaka tesia yaene aliteya falisageya mukia veamoya amahau huya avi tegahae. Atamoa Papiloni kumala tesagali-talegahie. E, tusia tokiyaa hanea Anumaya Kotia havino kaiyekea humateteno anima amaugafa amakata aisia yana tusi yate amamigahie.
REV.18.9	Mukia Sauve vayamoya ani kumai akefaenena kumaima heya mukia kefo yaenema humainaya Sauve vayamoyama ani kumatema kae-malesageno ata halinamoma ageteya tusiya huya hamauna huteya avia ategahae. 
REV.18.10	Ani veamoya agatama aiya yama alia yafena tusia koli huteya aluale hetiya maineya mage huya hugahae ‘Vaeha tahau hane tahau hane Papilonia ala kumala tokiyaage kumamogagi nagoke yagefi kaugafa kagata yana anonakaa ago ali-mainane.’ huya hutegahae.
REV.18.11	Ma mopafima tusia miyama alisaya aliya nealiya veamoya afeno yaamima miya hisaya veanea omaigeya ani kumafena amakesa havi havi huya avia neateya amaipamoa kanaage hia yapi maigahae. 
REV.18.12+REV.18.13	Ani afeno yama miya hisageya monea alisia afeno yana kanileta yafateti talo humale yaene efe yoleti talo humale yaene miyamaamoa hai-mainea seveliyaene sesuyagaene haesa ohaesa kenaene kayogayo humainea kenaene oko kenaene mukia kanale manaage yosaene afumo avete talo humale yaene miyamaamoa hai-mainea yosale talo humale yaene haesa yafateti talo humale yaene kapaleti talo humale yaene tokiyaage yafaene manaage kimamufaene hagaage higeya nenaya yamoene manaage halinama nehia yaene manaage masaveene vaini tiene atafi negayaya masaveene tanefa falauvaene vitimo alagaene pulamakaene sipi sipiene hosi afuene hosimo avayuma nehia kalene veamogami amaugafa mukia miya higeya nofipi maineya miya oali aliyama nealiya veanene, aliya vaiyatete nehaya afenoami miya hisaya veanea omaigeya avia neateya amaipamoa kanaage humainae. 
REV.18.14	Humainageya ani ala kumafena mage huya hugahae ‘Mukia tamahayema higetamama nealiya afenoyana ago tamahafaleya hano hutalae. Kanale miya afenotamiene konagali yatamiene ago hano hianagitama nagoene oaligahae.’ huya hugahae.
REV.18.15	Huteya ani veamoya ani ala kumapitima afenoyaamileti monema hu-hatiyama nealiya veamoya ani ala kumatema mainaya veamoya kefo yamo anonaamia amakatama aiya yana aliya yafe tusia koli huteya aluale hetiya maineya avia neateya kalagila neaiya hamauna hugahae. 
REV.18.16	Nehuya mage huya hugahae ‘Vaeha tusia tahau nehane tahau nehane. Nayona kanale kenakaa haesa ohaesa kenaene oko kenaene fai-lineka konagalima ali-maleneka kanileta yafateti talo humale yaene kanale miyamaamo hai-mainea seveliyaene kaugafale vai-lineka konagalia ali-maleka nemainane. 
REV.18.17	Nemainanagi nagoke yagefi mukia ani ala mone afeno yakaa mukia ali haviya hugatae.’ huya hugahae.
REV.18.17	Nehisageya ‘Mukia tipi kalefi kava vayaene tipi kalema aliya vai neayaya vayamoyaene ani tipi kalefima aliya nealiya yapiti miyamaa ali-mainaya veanene aluale heti-maineya Papiloni kumala agegahae. 
REV.18.18	Neageya Papiloni kumala atamoma teno asagaligeno halinamoma muti muti hia yana neageya mage huya hugahae ‘Ani kumala mukia kumala agase-mainea kumalageno teno ali haviya nehie.’ huya hugahae. 
REV.18.19	Nehuya tanefa kateya amanupi aiteya avia neateya hamauna nehuya mage huya hugahae ‘Vaeha ala kumamogae tusia lahau nehane.’ Mukia tipi kaleyagamona amafaheya anile visayaamoya miyaamima ani kumategatila ala huya nealiyanagi nagoke yagefi haviya-tafana hane.’ huya hugahae.
REV.18.20	Hugahayanagi tamakaya ikapinaga mainaya veamo-gatamaene Yisasina tamakua aminaya veamo-gatamaene Aposolo vayamo-gatamaene Anumaya Koti aune veamogatamaene ani kumama ali haviya hutalea yafena muse hiho. Ani ala kumamo tamakaila ali haviya hu nelamatea yafenagino Anumaya Kotia kefo yamaamo anonaa ago amine hutama hiho.” huno humaine.
REV.18.21	Higeno nagola tokiyaage ensole kanomoa nagola tusia yafakefa alisaga huteno hagelipi hagayu hu neataleno mage huno hie ani ala yafakefama hagayu hutaloa yamoa Anumaya Kotia ani avamete huno ani Papilonia ala kumala, alino tusiya huno ali haviya huteno alino hagayu hu-talenageno fanane hinageya nagoene veamoya oagegahae. 
REV.18.22	Yaveyamoma agema neaiya yaene alua alua yagamema nehaya yaene kapufama nehaya yaene ufema nehaya yamoenena nagoenena agea aisigeya ohavigahae. Veamoya kagaipina nagoene aliyana oaligahae. Talo tala huya imuma kiya kanafima kema yeso nehisaya kea nagoene ohavigahae. 
REV.18.23	Nayona kagai veamoya miyana hu hatisaya aliyama nealiya veamoya ma mopafina ala veane mainagetama tamakaya alua alua hanageke yama humatenaya yamoa mukia veala ayemavataga hu-mainayafe Anumaya Kotia tamakai kumala ali haviya hu-taleneanagino tamakai kumatela kanimoa nagoene aivasa ohugahie. Anema aligahe hageno amoa vema aligahe higeya musema nehaya kemoa tamakaipina nagoene falote ohugahie.
REV.18.24	Anumaya Kotia ageana ani kumate mainaya veamoya Anumaya Kotina amakua aminaya veanene agai amaune veanenena ma mopafina kasagoya veanenena hamaeya falimatenaya kolamoa ani kumapina hanea yafe auhanageke yamaamoene hanea yateti Anumaya Kotia ali haviya hutegahie.
REV.19.1+REV.19.2	Nagaya anile havugeno kasagoya ikapinaga mainaya veamoya ala kegefafiti mage huya hae “Tagaya Anumaya Koti agia alisaga hisune. Anumaya Kotia kaiyekema humategahena kanaleya huno kelamage keleti fatago huno kaiyekea hu neamateno ani kumai amona tokiyaama hanegeno mukia ma mopafi veafena ‘Kefo yama hiho.’ huno ali haviya hu neamatea yatetila Anumaya Kotia ani kefo yamo anonaa ago amine. Ani kumai amoa Anumaya Koti aliya veala hamaeno falimateneanagino ani yateti Anumaya Kotia kefo yamaamo anonaa ago amine. Amineanagita Anumaya Koti agia alisaga hisune. Anumaya Kotitimoa agaiage tokiyaage hale yamo aepa maineanagino tagu tamena ago aligati-maineanagita agia alisaga nehune.”
REV.19.3	Eteya ala kegefaleti nagoene mage huya hae “Tagaya Anumaya Koti agia alisaga hisune. Ani kumala atama leno asagali-talia yapiti halinamoa agola haige haige huno nehaiya yafe Anumaya Koti agia alisaga hisune.” huya humainae. 
REV.19.4	Nehageya tueti foa (24) kava vayamoyaene foa (4) hamaimuene anagamoyaenena ala sauve kanomo siale mainea Anumaya Kotite asaga hulaviya amakoya yemaineya agia alisaga nehuya mage hae “Tamagelafa huya nehayanagita Anumaya Koti agia alisaga hisune.” huya humainae. 
REV.19.5	Nehageno ala sauve kanomo sialeti nago kemoa falote huno mage hie “Tamakaya Anumaya Koti aliya nealitama aiyafinagama mainaya veamogatamaene afa veanene tamakima hanea veanenena Anumaya Koti agi alisaga hiho.” huno humaine.
REV.19.6	Anile nago kea havuana kasagoya veamoya alitalu huya maineya ailalupeya haya kemoa, timoma anama nelavino agema neaiya avamete nehuya, monagemoma nehia avamete huya ala kegefafiti mage huya hae “Anumaya Koti agia alisaga hisune. Anumaya Kotiti mukia tokiyaa hanegeno kasagoya kava veamogamina amakaseno agaiage ala kava kano maineanagita agia alisaga hisune. 
REV.19.7	Sipi sipi nafanemoa ama alisia kanamoa ago falote higeno alisia amoa ago talo tala huno maineafe tagaya tusia muse nehuta taipa kanale yapiti yagamea huta Anumaya Kotina tokiyaage hale yamaa hanea agia alisaga hisune. 
REV.19.8	Anumaya Kotia oniya ohuno efeage humainea kena ani amona amigeno fai-line.” huya humainae. Ani kenahema hiana Yisasina amakuama amitafa huteya alu aotage veanema fatago huya nemaiya veamogami auavafe humaine.
REV.19.9	Anile ensole kanomoa Yisasina amakua aminaya veafena mage huno nahapaiye “Kagaya mani kea avopi kao. ‘Sipi sipi nafanemoa ama alisia imua ago kimalegeno ‘Eho huno ke humalenagiya esaya veamoya tusia muse hisae.’ Mani kea Anumaya Koti kelamage kea hugeka nehavine.” huno humaine. 
REV.19.10	Higena nagaya ani ensole kanomo agia alisaga hugahe aiyafi asaga hulavina nagoya yemaugeno “Aaogi kagaya naa ohuo. Nagaya kagaiene kafu-kaganayaenena, Yisasi kema havitama atafa hu-linetama huhaletama nehaya veamogatamaene nagoke aliya nealuna kano mainogi nagai nagia alisaga ohuganagi Anumaya Koti agiage alisaga huo. Yisasima humainea kemoa Anumaya Koti kema huhaleya hisaya tokiya veamogami amamine.” huno nahapai-maine.
REV.19.11	Ikamoa aihagalo higena agogeno nagola efeage hosimoa mainegena age-mainoe. Ani hosimo agupifima maiya kanomo agimoa maa humaine “Efi efi huno kanale aliya nealia kanoe. Kelamage kegeya nehia kanoe.” huya agia aye-mainae. Ani kanomoa fatago huno kaiyekea humateno nagoa veamoyaenema tuma hisiana fatago yateti huno tua nehie. 
REV.19.12	Aulagamoa atamo kani kana huno aiha nelegeno anutela ala Sauve vayamogami tumano kuyaga kasagoya vai-linegeno augafalela nago agia kae-malegeno ani agia agaiage havilinea agi haneanagiya mukia veamoya ani agia ohavinae. 
REV.19.13	Agaiama fai-linea kolamoa ayaaya kenaale tusiya hu-mainegeno Anumaya Koti aepama hugafino humainea yafe agima ayayana “Anumaya Kotina keae.” huya agia ayemainae. 
REV.19.14	Ikapinaga ati vayamoya efe hosiyagamo agupifi maiteya kanaleya huno efeage huteno oniya ohu kena, faili faili huya akavela umainae. 
REV.19.15	Nevageno mukia ma mopafi veanema hamaesia avenene humainea naepea avayafina aniline. Ani-lineanagino amakaseno hagote Sauve kano maineno tokiyaage huno mukia veamogamina kava humategahie. Humateneno veamoya nofi alagayaga amaiyaletima aye lata-pageno timaamoma nelavia avamete kava huno ani kanomoa tusia tokiyaama hanea Anumaya Kotia haima vai neamatea kame vayaa kefo yamo anonaamia amamigahie. 
REV.19.16	Neamamino kenaaleene aiya amoteenema kae-malenea agimoa maa humaine “Ala Sauve vayamogamina ala Sauve kanoamie. Ala kava veamogamina ala kavaami mainea kanoe.” huno agia kae-malene.
REV.19.17	Kae-malenegena neagogeno nago ensole kanomoa yagemo aufi hetino mukia ikamo amunote haleya vai-yayea namayagahena mage huno hie “Tamakaya Anumaya Kotia ala kavema taloma humalea kavetela melitalu hiho. 
REV.19.18	Melitalu hutama fali-mainaya Sauve veanene ati veate kava veanene mai-lokiya vaiya nemaiya veanene hosi afuyagaene ani hosimo agupifi nemaiya vayaene, nofipi maineya miya oali aliya nealiya veanene afaa mainaya veanene, ala amakiene veanene, osi amakima hanea veanene mukia falisagetama amakaila amaugafamo amamela negahae.” huno humaine.
REV.19.19	Higena nagaya agoana ani kefo afai afuene ma mopafi Sauve vayaene ati vayaamienena efe hosimo agupifima maiya kanoene ati vayaaene tu hugahe melitalu humainae. 
REV.19.20	Naa hayanagi anima efe hosimo agupifima maiya kanomoa kefo afai afuene havigegeyama nehia aune kanoene alino nofi hunatene. Ani kefo afai afumoa hapaigeno ani havigegeyama nehia aune kanomoa tokiyaage avame yana humaine. Nehuno anima tokiyaage avame-name yama humainea yateti amaugafalela kefo afai afumo agia kae-malenageya kefo afai afumona amemaamo agima alisaga nehaya veanena havige aye mavataga humaine. Anima aye mavatagama humainea kefo afai afuene havi aunema laga humainea kanoene hanaegeana ofalinaagi afaa hanaimula hanegeya anavaleya tusia komugefa himanaage yafayagama hanegeno atama tegelege nehia komufi anasaga huno vai-talenae. 
REV.19.21	Vai-taleteno efe hosimo agupifima maiya kanomoa mukiama melitalu humainaya ati vayamogamina ayaaya naipea avayafina ani-lineanagino ani naipeleti hamaegeya fali-mainae. Faligeya mukia namayagamoya ani veamogami amaugafa aye laga-feya nageno tusiya huno amamupa-napa ayemaine.
REV.20.1	Nagaya Yonina agogeno nago ensole kanoa ikapinagati elavi-maine. Ani kanomo ayapina ayola omale komule ki nofiene ayaaya seni nofiene hanegeno elavi-maine. 
REV.20.2+REV.20.3	Elaviaamo ani osifavea metafa humaine. Ani osifavea ehe kanafima mainea osifavea kame kanotigino agia Satanie. Ani Satanina metafa huno tokiyaage seni nofila kiteteno anima ayoma omale komufina asaga huno vai-taleteno avaya tileno tokiyaage hutegeno Satania vani tausenia (1,000) kafu ani komufina nofipi maineanagino ani kanafina veamogamina havigea aye mavataga ohugahianagino vani tausenia (1,000) kafuma hano hutesigenoa ani komufitila atalesigeno aupa kana kanoafi ute ete hugahie.
REV.20.4	Anile nagaya agoana nagoa veala ala sauve vayamogami siale mainageno Anumaya Kotia kaiyekema humateya ali fako hu-matesaya aliyamo tokiya amamine. Ani veamoya Yisasina amakua amiteya agai kene Anumaya Koti kene hamapai-mainaya yatetima amakeya hataga hageya falimainaya veamogami amamena age-mainoe. Ani amamema agoa veamoya kefo afai afuene talo hu-malenaya ameene agiene alisaga ohuya kefo afai afumo agienema hamanileene amayateenema omalene. Omalea veamoya eteya hamaimula aliteya ala kava veane maineya Kalaisiene vani tausenia (1,000) kafua kava yagaiya maigahae. 
REV.20.5	Ani veanema heti-mainaya kana hagote-lamateya fali-mainaya veala hetisaya kana hane. Haneanagi nagoama fali-mainaya veamoya ani kanafina heotigahagi vani tausenia (1,000) kafumoa hano hu-tesigeya hetigahae. 
REV.20.6	Anima hagoteya hetisaya veala Anumaya Kotina alu aotage veanea mainayanagiya tusi muse hugahae. Anumaya Kotia tegelege nehia atafina amatesigeya nagoene eteya tole molia kanalela ofaligahae. Ofaligahayanagiya Anumaya Kotigani Kalaisigani anakia alisaga nehuya aliya veaani maineya vani tausenia (1,000) kafua Kalaisiene sauve kava maigahae.
REV.20.7	Haenagaa vani tausenia (1,000) kafumoa hanoma nehigenoa Satanina nofima hutenea nopitila atalesigeno ehaigahie. 
REV.20.8	Hati-lavino visiaamo mukia mopaene mopaene mainaya veamo-gami amakia Kogi nofi veanene Magogi nofi veanene Satania havige huno aye-mavataga hisiaamo “Melitalu hutama tu hiho.” huno amavaleno melitalu hu-matesigeya ani veamogami napamoa ti kahaepa kana hu-maineanagiya huyo okigahae. 
REV.20.9	Ani veamoya mukia kotega vai neayeya Anumaya Kotina amakua aminaya veamogami kumala, Anumaya Kotia muse nehia ala kumamona meli kagiya amavayagigahayanagi ikapinagati atamoa elavisiaamo ani veamogamina tesagali hano hugahie. 
REV.20.10	Hano hinageno Anumaya Kotia Satanina, havigema aye mavataga humainea kanomona, ata neleno himanaage nehia yafayagama tegelege nehia komufina asaga huno vaigahie. Ani komufina kefo afai afuene havigema nehia aune kanoene mainaa komufinagino ani lagufa (3) vayala anifinaga maineya kegeene felugaene mukia kanafina agola amagata aige aige hisia yamoa hanetafa huno hanemategahie.
REV.20.11	Anile nagaya Yonina himonafi kana yapi agoana ala efeage ala Sauve kanomo sia hanegeno ani siale mainea kanoa age-mainoe. Agogeno mopamoene ikamoenena agai aulela faleana fanane huana nagoene omaletafa humainae. 
REV.20.12	Nagaya fali-mainaya veama agoana amaki hanea veanene, amakima omale veanene, ala Sauve kanomo aule heti-mainageno ensole vayamoya avoyaga ali vakaye-mainae. Nago avona, maige maige hisaya hamaimuma hanea veamogami amakima hanea avoene vakayeya ani avopina agoma humainaya auava kavaamimo kema kae-malenaya keleti fali-mainaya veala Sauve kanomo siale maiya kanomoa kaiyekeamia fako humatene. 
REV.20.13	Hage lipima fali-mainaya veala ani limoa amatalegeya uvayi huya mo heti-mainageya fali yamoene fali-mainaya veamoya nevaya kotegaene anakaipima mainaya veamogamina amatalaageya eteya hetigeno Anumaya Kotia humainaya auava yateti kaiyekeamia fako humatene. 
REV.20.14+REV.20.15	Kaiyekea humateteno mukia veamogami amakimoa maige maige hisaya hamaimuma hanea veamogami amaki hanea avopima amakima okaenesaya veala Anumaya Kotia atama tegelege nehia komufi amavaleno hagayu huma-talegahie. Fali yaene fali veamoya unemaiya koene ata tegelege nehia komufi anasaga huno vai-talesigeana hano hutafa hugae. Ani atama nelea komufima visayana tole (2) yupa eteya faligahae.
REV.21.1	Nagaya Yonina agoana hagotenoma hanea ikaene mopaene hage limoene fanane higeno haegafa ikaene mopaene age-mainoe. 
REV.21.2	Nagaya alu aotage kumala, haegafa Yelusalemu, Anumaya Kotia ikapinagati ataleno elavigena agoe. Agogeno amoa vema aligahe kanale kenama fai-lineno kanale konagali ali-maleno velema nevia augafa kava huno elavigena age-mainoe. 
REV.21.3	Nagaya havugeno ala sauve kanomo sialeti nago ala kegefafiti mage huno hie “Menia Anumaya Kotia veanene tokaeno maigahie. Ani veamogami amunopi mainesigeya mukia veala agaia veane maisageno Anumaya Kotiami maigahie. 
REV.21.4	Maineno amaunua aye hami-talesigeya nagoene veala ofaligahae. Amaipamoa kana ohinageya avia oategahayanagino amakata aisaya yamoenena hano hugahie. Nayoma nemaiya augafa auava yamoa ani kanafina hano hugahie.” huno hu-maine.
REV.21.5	Higeno ala Sauve kanomo sialema maiya kanomoa mage huno hie “Haviho nagaya mukia yana ago alina haegafaage hu-maluanagino haegafa huno hanegahie. Mani kea tamage nehue. Mukia veamoya haviya amakupi maleya amametiti hisaya yafe mani kelamage ke nehugi kae-malo.” 
REV.21.6	Mage huno nahapaiye “Mukia aliyania hai alivaya aye-mainoe. Nagaya mukia tokiyamona aepaa mainoanagina kava yagai-mainena mukia yana ali vayayesoa kano mainogi uhagotena maitena haenagalafa mainoe. Veamoya tifema amakesigeya hamaimu alisaya tina kapaima nehagea tinagiya miya ohugahagi afaa amamisugeya negahae. 
REV.21.7	Veamoya Sataniene tuma huya agasesayana nagaya mani kanale yayaga afaa amamigahue. Amamitena nagaya Anumayaami maisugeya amakaya nagai nafaneyaga maigahae.
REV.21.8	Maigahagi koli nehaya veanene, nagaifema haviya amakupima nomalaya veanene, amakuamo oniyaage humai veanene, veama hamaeya falimate veanene, kumai heya vai neayaya veanene, hanageke kavama nehaya veanene, ago fali-mainaya veafe ‘Anumayati maine.’ huya amakisana nevaiya veanene, havigeage veanene himanaage atama nelea yafayagamoa atama tegelege nehia komufi hanea yate taviya maigahae. Ani veamoya hagoteya fali-mainayanagiya ani atama nelea komufima visayana tole (2) yupa eteya faligahae.”
REV.21.9	Anile sevenia (7) yopafi, haenagalafama Anumayamona hai vai-mateno ali haviya humatesia yamaa hanea yopayagama atafa hu-linaya ensole veapiti nago kanomoa nagaifena mage huno hie “Kagaya egena Sipi sipi nafanemoa menima ama alitesia anea kavelino.” huno hie. 
REV.21.10	Higena Alu Aotage Avamumoa tusiya huno natafa huteno navaleno nagola anayapi hai-mainea agoyafi mo nateteno alu aotage kumala, Yelusalemua, Anumaya Kotitegati ikapinagati ataleno elavia kumala naveli-maine. 
REV.21.11	Nave-ligena agoana Anumaya Kotina tokiyaage hale yamaamoa ani kumatela aivasa humaine. Hale yamaamoa tusiya huno alua augafa kava huno ala miyamo hai-mainea yafatetima aivasa nehia avamete kava humaine. Ani yafamo agia yasipa taugosama neagona galasimoma nehia kava huno alave alave higena halegena age-mainoe. 
REV.21.12	Neagogeno ani ala kumatela kegiya anayapi hu-malageno hane. Ani kegiya kovefina tuelufua (12) fiana hane. Ani fiamo amete ametela ensole veala hetiya maite maite humainae. Ani fitatela tuelufua (12) Isaleli nofi veamogami amakia kae-malenae. 
REV.21.13	Ani kegiyafima hanea fiana yagema vayi nehilega tagufa (3) fiane. Yagema tavi nefalea kaiyaga tagufa (3) fia hane. Aluga aluga haopalega nago haopalega tagufa (3) fia hanegeno nago haopalega tagufa (3) fia hanegeno humaine. 
REV.21.14	Ani kegiya ala kumatema aye-govema huya kegiyama humalayana hagoteya tuelufua (12) yafana amalaguma aimale yatela maleteya kegiya hu-malenae. Ani yafatela Sipi sipi nafanemona tuelufua (12) aposolo vayamogami amakia kae-malenae.
REV.21.15	Nagaienema kea kea hia ensole kanomoa ani kumaene kegiyaene fiaene maleno agege gege huno hapaligahe kanileta yafateti talo humale kayona ali-line. 
REV.21.16	Ali-lino eaamo me maleno ageana ani ala kumala ayaayaamoene nago kaiyagaamoene anayafima hai-maineaamoenena nagotineno nago avamete tueti tu hataleti (2,200) kilomita higeno mukiamoa nago avamete humaine. 
REV.21.17	Higeno maleno neagea kayoteti ani kegiyamona maleno ageana amegama hanemamoa veamoyama maleyama neagaya augafa kava huno vani hataleti fotifo (144) mita humaine.
REV.21.18	Ani kumate kegiya Anumaya Kotima hu-maleana ala monemo hai-mainea yafana yasipae nehaya yafateti hu-malene. Hu-maleteno ani kumatela kanileta yafateti ki-malegeno aivasa huno alave alave hia yamoa galasimoma hia kava humaine. 
REV.21.19	Ani ala kumatema amalagu aimale yatema hu-maleana kegiyale malenaya yafana ala miyakefa hai-mainea yafateti malete malete huno humalene. Hagotenoma malegamae-malenea yafamo agia yasipa. Anima tole molia yafana oko yafamo agia sapaiya malene. Anile tagufama (3) molia yafana nagola efeage yafamo agia agetie huno malene. Anile foa (4) molia yafana yosa haisa yafamo agia emelalie huno malene. 
REV.21.20	Anile faefu (5) molia yafamoa efeene haesaene havigu humainea yafamo agia satonikisie huno malene. Anile sikisima (6) molia yafana haesa yafamo agia konilianie huno malene. Anile seveni (7) molia yafana kanileta yafamo agia kalisolaitie huno malene. Anile eiti (8) molia yafana yosa haisa yafamo agia pelie huno malene. Anile naeni (9) molia yafana nagola kanileta yafamo agia topasie huno malene. Anile teni (10) molia yafana yosa haisa kaliteno kaniletamaa hanea yafamo agia kalisopelesie huno malene. Anile aleveni (11) molia yafana oko yafamo agia haiyasinie huno malene. Anile tuelufuma (12) molia yafana haesa yafamo agia ametisie huno malene. 
REV.21.21	Ani kumamo kegiyalema hanea fita tuelufua (12) fitmona miyamaamoa hai-mainea seveliyateti talo humale fita hane. Nagoke nagoke fitalela nagoke ala seveliyateti talo humalene. Ani kumatema visaya katela kanileta yafateti talo hu-malenegeno alave alave nehigeno akalo katema he-nemalaya galasimoma hia kava higeya age hagalo huya age-mainae.
REV.21.22	Agogeno ani kumatela nagola mono nona omalegena age-mainogi tusia tokiyaa hanea Anumaya Kotiene Sipi sipi nafanene ani kumatela mainaageya mukia veamoya anakai anakima alisaga haya yafenagino mono no kana huana mainaagena age-mainoe. 
REV.21.23	Agogeno ani ala kumatela yagemoene ikamoene aivasa hisia aliyaania omalegi Anumaya Kotina tokiyaage hale yamaamo ani kumatela tusiya huno aivasa hu-maigeno Sipi sipi nafanemoa ani kumate kanila maine. 
REV.21.24	Mainaageno ani kumateti hale yamo aivasa hu-mainegeya mukia koteti veamoya vai neyesageya mukia ma mopafi Sauve vayamoya kanale-nale yaamia aliya ani kumate esayaamoya emaigahae. 
REV.21.25	Mainesageno ani kumatela hanina okigahianagiya ani kegiyamo fita aliya okigahae. 
REV.21.26	Mukia veamoya konagali yaamiene ala amakiene aliya ani kumatekeya egahae. 
REV.21.27	Egahayanagi kefo yamaagema nehaya veanene, amakuamo oniyaage hu-mainea veanene, havigeage veanenena ani kumatela ometafa huya omegahae. Omegahagi Sipi sipi nafanemo avopima, maige maige hisaya hamaimuma hanea avopima amakima kae-malenesia anagamoya amakaiamige ani kumatela ehaigahae.
REV.22.1	Anile ani ensole kanomoa nagola ala tikefa, hamaimu neamamia tina naveli-maine. Ani limona telelalayamaa omalegeno galasifima age-hagalo nehia kava nehigeno ani limoa Anumaya Kotiene Sipi sipi nafanemogani mainaa sialeti ani limoa elavi-maine. 
REV.22.2	Elavia timoa aiyayeno ala kumamo kamona amunopi nelavigeno ani timona aluga aluga agegayale hamaimu neamamia yosayaga hane. Ani yosayagamoa nago kafumo aguafina tuelufua (12) kanale ikamaahe ikamaahe ani alagamoa afula neleane. Ani yosamo haisamoa mukia kotega veama kali alisagenofena alino falu hu-matesia yosa haisa hane.
REV.22.3	Nagoa Anumaya Kotia hinageno ali haviya humatesia yana omalegahigi Anumaya Kotiene Sipi sipi nafanene nemaia sialatana ani kumatela hanesigeya Anumaya Koti aliya veamoya agia alisaga nehuya maigahae. 
REV.22.4	Maineya Anumaya Koti aufina neagesageno agaia agia hamanilela kaemategahie. 
REV.22.5	Ani kumatela nagoene hanina okigahie. Anumaya Koti hale yamoa aivasa humategahianagiya nagoene kanila hanagalisaya yaene yagemoenena aivasa ohugahie. Amaku amamema agigati-mainea veamoya agola kava yagaiya maigahae.
REV.22.6	Ani ensole kanomoa mage huno hie “Manima nehavina kea kelamage kea hanegeka kagupi malesana ke hane. Anumaya Kotia amaune veaneahena ‘Naa hutama hamapaiho.’ huno amaku amakesa neamamia kanomoa ensole kanoamona agai aliya veanele hutegeno eaamo mukia yamoa aupaama falote hisia yana amave-lisiafene huno hutegeno umaine.” 
REV.22.7	Haviho. Yisasia mage huno humaine “Nagaya aupa kanafi egahue.” huno higena nagaya mage hue “Nagoa veamoya Anumaya Kotia haenaga falote hisia yafe mani avopima hu-mainea kemo akave nemalesaya veamoya tusia muse hugahae.”
REV.22.8	Nagaya Yonina ani yayaga agetena mani kea ago havimainoe. Mukia ani yana nave-ligena agetena havimainena ensole kanomo agia alisaga hugahe aiyaafi ape humainoe. 
REV.22.9	Huanagi ani ensole kanomoa mage huno hie “Kagaya naa ohuo. Nagaya kagaiene amaune kafu-kaganayaene mukia mafima Anumaya Koti avopima hanea kemo akave nemalaya veanene aliya amafaluna mainoanagika nagai nagia alisaga ohuganagi nagoke Anumaya Kotina agaiage agigeya alisaga huo huno hie.” 
REV.22.10	Huteno mage huno hie “Manima Anumaya Koti avopima hanea kemoa aupaa falote hisia yafe kagaya ani kea fala okio. 
REV.22.11	Ani kanamoa aupaa falote hugahe nehiafe kefo yama nehisaya veala nagoene ani kefo yana maiya hisae. Kumai yama nehisaya veala ani kava maiya hisae. Fatago kavakeyama nehisaya veala ani kavakeya maiya hisae. Alu aotage auava yapima nemaisaya veamoya nagoene ani kava nehuya maisae.” huno humaine. 
REV.22.12	Nehigeno Yisasia mage huno hie “Haviho nagaya aupaa esuana mukia veamoya hu-mainesaya avamete amamisua anonaamia alina egahue. 
REV.22.13	Nagaya mukia yamona aepaa maitena kava yagai-mainoanagina mukia aliyana alina avaya-yesua kano mainoe. Uhagotena maitena haenaga-lafana mainoe. 
REV.22.14	Kasagoya veamoya kefo yaamihema haviya amakuama sesema humalenesaya veamoya musena hugahae. Amakua agoma sese hu-malenayafe hamaimu amamisia yosamo alaga aliya neneya ala kumamo fiatela afaa hai falegahae. 
REV.22.15	Hai falegahayanagi kefo yamaage veanene, hanageke kava nehaya veanene, kumai heya vaineayaya veanene, vea hamaeya falineamataya veanene, ago fali-mainaya veafe ‘Anumayati maine.’ huya amakisana nevaiya veanene havigehe muse huya akave nemalaya veanene ani kumamona malaga maigahayanagiya Anumayamo ala kumatela haiya omaigahae. 
REV.22.16	Nagaya Yisasina ensole kanonimona hutogeno tamakaitega eaamo nagaifema havitama tamakupi malenaya veamo-gatamina mani kea hufalote huno tamahapaisie huna hutenoe. Nagainige Teviti nofipiti aginagomona mainena Teviti nafanea mainoe. Nagaya hale yamaaene kanefila, natema hagoteno vayi nehia kanefi mainoe.” huno humaine. 
REV.22.17	Higeno Alu Aotage Avamuamoene Yisasina amakua amitafa humainaya veanene Yisasife mage hae “Kagaya eno.” huya hageya mani kema havisaya veala Yisasife mage huya hisae “Kagaya eno.” huya hisae. Hisageya tifema amakesia veamoya etama Anumaya Kotima afaa tamamisia timoa maige maige hisaya tamahaimu tamamisia tinagi tamahaisigetama me neho.
REV.22.18	Nagaya manima Anumaya Koti kefima aune laga humale kema mani avopima hanea kema havisaya veamogatama mani kene alu kene moli lokaetama ayaaya kea ohiho. Tokiyaage ke tamahanepaugi naama hisayana Anumaya Kotia mani avopima tamahanepaiya havi yama falote hulamatesia yamoa tamakata aisia yanagino tamakaila tamamigahie. 
REV.22.19	Tamamigahigi nagoa veamoya manima Anumaya Koti avopima hanea aune kema ali talesayana Anumaya Kotia mani avomoma tamahapaiya kanale yana otamamigahianagitama ani veamogatama maige maige hisaya tamahaimu tamamisia yosamo alaga nesaya yana tamaha-falesigetama Anumaya Koti alu aotage kumatela ougahae.
REV.22.20	Yisasia mani kema tahapaiya kanomoa mage hie “Tamage nagaya aupaa egahue.” huno humaine. Higena nagaya Yonina mage huna nehue “E, tamage Anumayati Yisasiga eno.” huna nehue.
REV.22.21	Anumayatimoa Yisasia kayonema nehia yamaamoa mukia amakuama amitafa nehaya veamo-gatamina tamamisie. Mani kea tamage.
REV.22.21	Kenia male hano hie.
REV.22.21	Nagaini nagia Yoninae.
