GEN.1.1	Pakuyamba Mulungu adalenga dzulu napantsi. 
GEN.1.2	Dziko likhanati lawumbiwa bwino-bwino, likhalibe chinthu. N'dima ukhadagwanila maboo, n'zimu wa Mulungu ukhafamba-famba padzulu pamadzi. 
GEN.1.3	Mulungu adati, “Ngapakhale nakuwinika!” Kuwinika kudakhalapo. 
GEN.1.4	Mulungu adawona kuti kuwinika n'kwabwino. Adapatula kuwinika nan'dima. 
GEN.1.5	Kuwinika, Mulungu adakuchemela kuti, “Masikati” N'dima nkuwuti “Usiku.” Usiku udapita machibese nkubwela, imweyi idawa ntsiku yakuyamba.
GEN.1.6	Mulungu adati, “Ngapakhale nachinthu chipatule madzi.”
GEN.1.7	Mulungu adakonza chinthu, chakulekanisa madzi yapantsi namadzi yakudzulu. 
GEN.1.8	Mulungu adachemela mbuto yapakatiyo kuti “Dzulu.” Usiku udapita machibese nkubwela, imweyi idawa ntsiku yachiwili.
GEN.1.9	Tsapano Mulungu adati, “Madzi yali pantsi padzulu ngayakochezane pambuto ibodzi, kuti pantsi pakuwuma pawoneke.” Bzidachita tenepo. 
GEN.1.10	Mbuto yakuwumayo Mulungu adayipasa dzina lakuti “Dziko.” Madzi yadakochezana pabodzi adayachemela kuti “Nyanja.” Pamwepo Mulungu adawona kuti bzikhali bwino. 
GEN.1.11	Mulungu adati, “Padziko lapantsi ngapamele bzakumela bzakusiyana-siyana, bzakumela bzin'chita mbewu nabzakumela bzim'bala michelo, bzentse kuteyeza mishowo yabzene.” Bzidachitika tenepo. 
GEN.1.12	Padziko lapantsi padamela bzakumela bzakusiyana-siyana, bzim'bala michelo nabzakumela bzin'chita mbewu, bzentse kuteyeza mishowo yabzene. Pamwepo Mulungu adawona kuti bzikhali bwino. 
GEN.1.13	Usiku udapita machibese nkubwela, imweyi idawa ntsiku yachitatu.
GEN.1.14	Mulungu adati, “Dzulu ngalikhale nachakuwinika kuti pawe nawusiku namasikati, pakhale nachilatizo chakuwonesa nyengo nantsiku nagole, 
GEN.1.15	kuwinika kwadzululo kuwinikile pantsi.” Bzidachitika tenepo. 
GEN.1.16	Mulungu adazakonza bzakuwinika bzikulu bziwili, chikulu chikhawinika masikati, ching'ono chikhawinika usiku, adakonza pomwe nyenyezi. 
GEN.1.17	Mulungu adabziyikha mudzulu kuti bzimbawinika pantsi, 
GEN.1.18	bzichitonga usiku namasikati, bzichipatula kuwinika nan'dima. Pamwepo Mulungu adawona kuti bzikhali bwino. 
GEN.1.19	Usiku udapita machibese nkubwela, imweyi idawa ntsiku yachinayi.
GEN.1.20	Mulungu adati, “M'madzi ngamukhale bzakulengewa bzamoyo, n'dzulu mumbuluke mbalami.” 
GEN.1.21	Nakutenepo Mulungu adalenga bzilombo bzikulu bzam'madzi, nabzamoyo bzimfakanya m'madzi, kuteyeza mishowo yabzene, nambalami zentse zimbuluka kuteyeza mishowo yazene. Pamwepo Mulungu adawona kuti bzikhali bwino. 
GEN.1.22	Mulungu adabzidalisa nkuti, “Balanani muwande mudzadze nyanja, mbalami ngazibalane zidzadze dziko. 
GEN.1.23	Usiku udapita machibese nkubwela, imweyi idawa ntsiku yachishanu.”
GEN.1.24	Mulungu adati, “Padziko ngapawe nabzilombo bzamoyo kuteyeza mishowo yabzene, nabzifuwo nabzinkwawa namimba, nabzilombo bzamudziko kuteyeza mishowo yabzene, nabzinkwawa namimba kuteyeza mishowo yabzene.” Bzidachitika tenepo. 
GEN.1.25	Mulungu adalenga bzilombo bzapadziko kuteyeza mishowo yabzene, nabzifuwo kuteyeza mishowo yabzene, nabzinkwawa namimba kuteyeza mishowo yabzene. Pamwepo Mulungu adawona kuti bzikhali bwino.
GEN.1.26	Pamwepo Mulungu adati, “Ngatikonzeni munthu adalingana nayise, akhale ninga ise, azatonge ntsomba zamunyanja nambalami zan'dzulu, nabzifuwo nadziko lentse nabzentse bzinkwawa namimba padziko.” 
GEN.1.27	Nakutenepo Mulungu adalenga munthu adalingana nayiye, adamulenga kulingana na Mulungu, adalenga mwamuna nankazi. 
GEN.1.28	Mulungu adaadalisa, adati kwayiwo, “Balanani muwande, mudzadze dziko lentse lapantsi mulitonge, mutonge ntsomba zamunyanja, nambalami zan'dzulu, nabzilombo bzentse bzinfamba padziko lapantsi.” 
GEN.1.29	Mulungu adati, “Wonani, ndakupasani miti inchita mbewu, namichelo inchosa mbewu kuti ikhale chakudya chanu. 
GEN.1.30	Nyama zan'thengo nambalami zan'dzulu, nabzin'kwawa namimba, ndabzipasa miti yakugudila kuti ikhale chakudya chabzene.” 
GEN.1.31	Pamwepo Mulungu adanyangana bzentse bzaadakonza, adawona kuti bzikhali bwino kwene-kwene. Usiku udapita machibese nkubwela, imweyi idawa ntsiku yachitanthatu.
GEN.2.1	Nakutenepo dzulu napantsi bzidamala, nabzentse bzikhali m'mwemo. 
GEN.2.2	Ntsiku yachinomwe Mulungu adamaliza basa laakhachita, adapuma ntsiku yachinomwe kuphata basa lentse laadachita. 
GEN.2.3	Nakutenepo Mulungu adadalisa ntsiku yachinomwe nkuyichita ntsiku yakuyela, nathangwe limwelo Mulungu adadalisa basa lentse laadachita lakulenga. 
GEN.2.4	Uwu ndiwo m'mbadwe wakudzulu nawapantsi waadalenga.
GEN.2.4	Ndiyo ntsiku Chawuta Mulungu yaadalenga kudzulu napantsi, 
GEN.2.5	miti yanthengo ikhanati yawapo padziko, miti yanthengo ikhanati yamela, pakuti Chawuta Mulungu akhanati wabvumbisa mvula padziko. Palibe munthu akhalima, 
GEN.2.6	koma madzi yadachoka pantsi ndiyo yadatotesa padziko.
GEN.2.7	Pamwepo Chawuta Mulungu adakonza munthu nadongo lapantsi, adamufemela mpuye wamoyo m'mphuno mwake, munthu adakhala wamoyo.
GEN.2.8	Chawuta Mulungu adabzala munda chakumabveladzuwa kwa Edheni, ndimo mwaadayikha munthu waadakonzayo. 
GEN.2.9	Kuchoka mudongo Chawuta Mulungu adamelesa miti ikhawoneka bwino m'maso, pomwe ikhali chakudya chabwino, muti wawumoyo udabzaliwa pakati pamundawo, namuti wakudziwa chabwino nachakuyipa.
GEN.2.10	Kamadzi kakhayelela kachichoka mu Edheni kachithiliza mundawo, kakhachoka m'mwemo kachipatukana kuchita tukamadzi tunayi. 
GEN.2.11	Dzina lakakuyamba likhali Pishoni, ndiko kakhayelela kachizungunuka dziko la Havila, uko kukhana golidhe, 
GEN.2.12	golidhe yamudziko m'mwemo niyabwino, muna minyala yabhidheliyamu naya onikisi. 
GEN.2.13	Dzina lakamadzi kachiwili likhali Gihoni, ndiko kakhayelela kachizungunuka dziko lentse la Kushi. 
GEN.2.14	Dzina lakamadzi kachitatu likhali Tigirisi, ndiko kakhayelela chakumabveladzuwa kwa Asiriya. Kamadzi kachinayi kakhali Ufuratesi.
GEN.2.15	Chawuta Mulungu adatola munthu nkumuyikha m'munda wa Edheni kuti alime nakuwuchengeta. 
GEN.2.16	Chawuta Mulungu adawuza munthu kuti, “Michelo yentse yam'munda muno ungadye mwakutsudzuka, 
GEN.2.17	koma muti umpasa nzelu zakudziwa chabwino nachakuyipa leka kudya, pakuti ntsiku yawuniwudya un'zafa.”
GEN.2.18	Pamwepo Chawuta Mulungu adati, “M'bzabwino lini kuti munthu akhale ali yekha. Ninimukonzela nthandizi aniyendelana nayiye.” 
GEN.2.19	Nakutenepo Chawuta Mulungu adatola dongo nkukonza nalo bzilombo bzakusiyana-siyana bzan'thengo nambalami zentse zan'dzulu. Adabzibwelesa kwa munthu kuti abzipase madzina. 
GEN.2.20	Munthuyo adapasa madzina bzifuwo bzentse, nambalami zentse zan'dzulu, nabzilombo bzentse bzan'thengo. Koma munthu akhanati wawona nthandizi akhayendelana nayiye.
GEN.2.21	Nakutenepo Chawuta Mulungu adachita kuti munthuyo agone tulo twakufa, paakhadagona tenepo iye adatola mbabvu yake ibodzi nkubwezapo pomwe nyama yake, 
GEN.2.22	mbabvu imweyo yaadatola Chawuta Mulungu pamunthuyo ndiyo yaadakonza nayo nkazi, nkumpeleka kwamunthu. 
GEN.2.23	Pamwepo munthu adati,
GEN.2.23	“Uyu tsapano ndiye bondo lamabondo yangu,
GEN.2.23	nyama yanyama yangu.
GEN.2.23	Iye an'zachemelewa kuti ‘Nkazi’,
GEN.2.23	pakuti adachoka pamunthu.”
GEN.2.24	Nakutenepo, mwamuna an'zasiya apayi wake naamayi wake, achiphatana nankazi wake, achikhala nyama ibodzi.
GEN.2.25	Pamwepo munthu nankazi wake wentse akhalibe kubvala, koma akhabva lini manyazi.
GEN.3.1	Tsapano nyoka ikhadachenjela kuposa nyama zentse zan'thengo zidalengewa na Chawuta Mulungu. Iyo idati kwankazi, “Ko Mulungu adalewa kuti, ‘Leka kudya michelo yamiti yam'munda muno?’ ”
GEN.3.2	Nkazi adati kwanyokayo, “Michelo yamiti yam'munda muno tingadye, 
GEN.3.3	koma Mulungu adati, ‘N'chelo wamuti uli pakati pamunda tileke kuwudya panango kuwuphata, tikawudya tin'zafa.’ ”
GEN.3.4	Koma nyokayo idati kwankaziyo, “Mun'zafa lini. 
GEN.3.5	Pakuti Mulungu an'dziwa kuti, mukawudya maso yanu yan'zafunguka, mun'zalingana na Mulungu, kudziwa chabwino nachakuyipa.”
GEN.3.6	Nkaziyo paadawona kuti mutiwo niwabwino kudya, pomwe kuti ukhawoneka bwino m'maso, ukhachitisa kuti munthu achenjele, adatola n'chelo wamutiwo nkudya, adapasambo mwamuna wake, iyembo nkudya. 
GEN.3.7	Pamwepo maso yawo wentse ali awili yadafunguka, adadziwa kuti akhali pezi, adabzisonela masamba yamuti wankuyu nkubvala.
GEN.3.8	Iwo adabva n'jinchi wa Chawuta Mulungu achifamba-famba m'munda nthawe yakujenjelela chakumawulo, munthu nankazi wake adabisala Chawuta Mulungu nkati mwamiti yam'munda. 
GEN.3.9	Koma Chawuta Mulungu adachemela munthuyo nkuti kwayiye, “Uli kuponi?”
GEN.3.10	Iye adati, “Ndabva kufamba-famba kwamukhachita m'munda, ndikhagopa, nathangwe lakuti ndikhali pezi, ndipo pandabisala.”
GEN.3.11	Mulungu adati, “Mbani wakuwuza kuti uli pezi, ko wadya nchelo wamuti wandidakuwuza kuti uleke kudya?”
GEN.3.12	Munthuyo adati, “Nkazi wamudandipasa ndiye adandipasa n'chelo wamutiwo, ine ndidadya.”
GEN.3.13	Pamwepo Chawuta Mulungu adati kwankaziyo, “Ko nchinyi ichi chawachita?”
GEN.3.13	Nkazi adati, “Nyoka ndiyo yandipumphsa, ndipo pandadya.”
GEN.3.14	Pamwepo Chawuta Mulungu adati kwanyoka,
GEN.3.14	“Nathangwe labzawachitabzi,
GEN.3.14	iwe watembelelewa kuposa bzifuwo bzentse,
GEN.3.14	pomwe kuposa bzilombo bzentse bzan'thengo.
GEN.3.14	Un'zafamba uchikwawa namimba yako,
GEN.3.14	un'zadya pfumbi,
GEN.3.14	nthawe yentse yawumoyo wako.
GEN.3.15	Nin'zayikha chizondo pakati payiwe nankazi,
GEN.3.15	pakati pawana wake nawana wako.
GEN.3.15	An'zaphwanya nsolo wako,
GEN.3.15	iwe un'zaluma chithatha chake.”
GEN.3.16	Kwankazi adati,
GEN.3.16	“Nin'zathimiza kuwawiwa panthawe yawumphata pathupi,
GEN.3.16	napanthawe yawun'zabala wana,
GEN.3.16	koma un'zakhala uchifuna mwamuna wako,
GEN.3.16	iye an'zakutonga.”
GEN.3.17	Kwa Adhamu adati,
GEN.3.17	“Nathangwe lakutetekela fala lankazi wako,
GEN.3.17	pomwe nakuti udadya n'chelo wamuti
GEN.3.17	wandidakuwuza kuti,
GEN.3.17	‘Leke kuwudya,’
GEN.3.17	dziko latembelelewa thangwe layiwe,
GEN.3.17	un'zashupika kwene-kwene kuti uwone chakudya chinchoka m'mwemo, ntsiku zawumoyo wako wentse.
GEN.3.18	Dziko lin'zakumelela minga nancheso,
GEN.3.18	iwe un'zadya chakudya chan'thengo.
GEN.3.19	Mukaluma yapamaso pako
GEN.3.19	ndimo mun'zachoka chakudya chako,
GEN.3.19	kufikila wabwelela pantsi,
GEN.3.19	pakuti ndiko kwawudatolewa,
GEN.3.19	ndiwe dongo, un'zabwelela kudongo.”
GEN.3.20	Munthu adapasa nkazi wake dzina lakuti Eva, pakuti ndiye akhali amayi wawanthu wentse wamoyo. 
GEN.3.21	Chawuta Mulungu adakonzela Adhamu nankazi wake chakubvala chamakanda, nkuwabvadzika.
GEN.3.22	Tsapano Chawuta Mulungu adati, “Wonani, munthu walingana nayise, waakudziwa chabwino nachakuyipa. Anfunika lini kubvumiziwa kuchela n'chelo wamuti umpasa umoyo unsaya kumala achiwudya achikhala wamoyo kufika lini nalini.” 
GEN.3.23	Nakutenepo Chawuta Mulungu adachosa munthu m'munda wa Edheni, kuti akalime pantsi paadachoka. 
GEN.3.24	Iye adachosa munthuyo, nkuyikha makherubhi nabhemba likhang'ayima chakumabveladzuwa kwamunda wa Edheni, kuchichinjiliza njila ikhayenda kumuti wawumoyo.
GEN.4.1	Tsapano Adhamu adadziwa nkazi wake Eva, iye adaphata pathupi nkubala Kayini, adati, “Ndabala munthu, ndathandiziwa na Chawuta.” 
GEN.4.2	Adazabala pomwe m'bale wake waadapasa dzina lakuti Abhelo. Abhelo akhachengeta mabila, Kayini adawa mulimi padziko. 
GEN.4.3	Nakufamba kwanthawe Kayini adayendesa ntsembe yake kwa Chawuta kuchoka kumichelo yapantsi, 
GEN.4.4	Abhelo adayendesambo chakuyamba chamabila yake, nabzipindi bzakununa bzachifuwocho. Chawuta adakondwa na Abhelo nantsembe yake, 
GEN.4.5	Chawuta alibe kutambila Kayini nantsembe yake. Pamwepo Kayini adakalipa kwene-kwene, nkudodomesa pamaso. 
GEN.4.6	Chawuta adati kwa Kayini, “Thangwe lanyi kukalipa? Thangwe lanyi kudodomesa nkhope? 
GEN.4.7	Ko ukachita bwino ungaleke kutambiliwa? Ukaleka kuchita bwino, chakuyipa chinkutsandila pansuwo chichifuna iwepo, koma iwe unfunika kukunda.”
GEN.4.8	Kayini adati kwam'bale wake Abhelo, “Tiyende n'thengo,” paakhali n'thengomo, Kayini adasandukila m'bale wake Abhelo, nkumupha.
GEN.4.9	Pamwepo Chawuta adati kwa Kayini, “M'bale wako Abhelo ali kuponi?” Iye adati, “Nin'dziwa lini kuti ali kuponi. Ko ine ndine nin'chengeta m'bale wangu?”
GEN.4.10	Chawuta adati, “N'chinyi chawachita? Fala lagazi lam'bale wako lili kulila kwayine kuchoka pantsi. 
GEN.4.11	Tsapano watembelelewa mudziko lino, lidamwa gazi lam'bale wako wawudapha namanja yako. 
GEN.4.12	Pawun'zalima mudongo limwelo un'zakolola lini. Un'zawa munthu wakuzungayila wakundofamba padziko.”
GEN.4.13	Kayini adati kwa Chawuta, “Chilango chamwandipasa n'chikulu, nin'chikwanisa lini kuchitakula. 
GEN.4.14	Lelo mwandithamangisa padziko, ndachoka patsogolo panu, ndaakuzungayila ndikundofamba-famba nadziko. Munthu wentse an'gumana nayine an'zandipha.”
GEN.4.15	Chawuta adati kwayiye, “Ntenepo lini! Munthu wentse anipha Kayini, an'zalangiwa kadapetewa kanomwe.” Chawuta adayikha chilatizo pa Kayini, kuchitila kuti munthu aninga wamuwona aleke kumupha. 
GEN.4.16	Kayini adachoka patsogolo pa Chawuta, nkuyenda kakhala kudziko la Nodhi
GEN.4.17	Kayini adadziwa nkazi wake, iye adaphata pathupi nkubala Enoki. Adamanga guta, guta limwelo adalipasa dzina lamwana wake wachimuna, Enoki. 
GEN.4.18	Enoki akhali apayi wa Iradhi, Iradhi akhali apayi wa Mehuyaeli, Mehuyaeli akhali apayi wa Metusayeli, Metusayeli akhali apayi wa Lameki. 
GEN.4.19	Lameki akhana akazi awili, wakuyamba akhachitiwa Adha, wachiwili akhachitiwa Zila. 
GEN.4.20	Adha adabala Jabhali, uyo akhali payi wawanthu akhakhala m'matenti, akhafuwa bzifuwo. 
GEN.4.21	Dzina lam'bale wake likhachitiwa Jubhali, uyo akhali payi wawanthu aniliza banjo namitolilo. 
GEN.4.22	Zila adabala Tubhali Kayini, uyo akhakonza bzinthu bzentse bzankuwa nabzasimbi. Nana wa Tubhali Kayini akhachitiwa Naama.
GEN.4.23	Lameki adati kwaazikazi wake,
GEN.4.23	“Adha na Zila, ibvani fala langu!
GEN.4.23	Imwe azikazi wa Lameki tetekeleni bzandikulewa ine!
GEN.4.23	Ine ndidapha munthu, adandipweteka,
GEN.4.23	mwamuna waching'ono nathangwe lakundimenya!
GEN.4.24	Peno munthu anipha Kayini anilangiwa kadapetewa kanomwe,
GEN.4.24	munthu anipha lameki an'zalangiwambo kadapetewa makumi manomwe nanomwe.”
GEN.4.25	Adhamu adadziwa pomwe nkazi wake, nkubala mwana wachimuna waadapasa dzina lakuti Seti, iye adati, “Mulungu wandipasa pomwe mwana pambuto ya Abhelo ule adaphewa na Kayini.” 
GEN.4.26	Seti adabala mwana wachimuna waadapasa dzina lakuti Enoshi. Nthawe imweyo wanthu adayamba kuchemela dzina la Chawuta.
GEN.5.1	Aya ndiyo madzina yam'badwe wa Adhamu. Mulungu paadalenga munthu, adamulenga adalingana nayiye pachake. 
GEN.5.2	Adalenga mwamuna nankazi, adaadalisa, achiwachemela kuti, “Wanthu” 
GEN.5.3	Adhamu akhana magole dzana namakumi matatu (130), adakhala apayi wamwana akhadalingana nayiye, waadapasa dzina lakuti Seti. 
GEN.5.4	Pambuyo pakubaliwa kwa Seti, Adhamu adakhala pomwe magole mazana masele (800) adachita pomwe anango wana wachimuna nawachikazi. 
GEN.5.5	Magole yentse yadalalama Adhamu yakhali mazana pfemba namakumi matatu (930), nkuzafa.
GEN.5.6	Seti paakhana magole dzana namashanu (105), adakhala apayi wa Enoshi. 
GEN.5.7	Pambuyo pakubaliwa kwa Enoshi, Seti adalalama kwamagole mazana masele nanomwe (807), adabala anango wana wachimuna nawachikazi. 
GEN.5.8	Magole yentse yadalalama Seti yakhali mazana pfemba nakhumi namawili (912), nkuzafa.
GEN.5.9	Enoshi paakhana magole makumi pfemba (90), adakhala apayi wa Kenani. 
GEN.5.10	Pambuyo pakubaliwa kwa Kenani, Enoshi adalalama kwamagole mazana masele nakhumi nashanu (815), adabala anango wana wachimuna nawachiakazi. 
GEN.5.11	Magole yentse yadalalama Enoshi yakhali mazana pfemba namashanu, (905), nkuzafa.
GEN.5.12	Kenani paakhana magole makumi manomwe (70) adakhala apayi wa Mahalaleli. 
GEN.5.13	Pambuyo pakubaliwa kwa Mahalaleli, Kenani adalalama kwamagole mazana masele namakumi manayi (840), adabala anango wana wachimuna nawachikazi. 
GEN.5.14	Magole yentse yadalalama Kenani yakhali mazana pfemba nakhumi (910), nkuzafa.
GEN.5.15	Mahalaleli paakhana magole makumi matanthatu namashanu adakhala apayi wa Jaredhi. 
GEN.5.16	Pambuyo pakubaliwa kwa Jaredhi, Mahalaleli adalalama kwamagole mazana masele namagole makumi matatu (830), adabala pomwe anango wana wachimuna nawachikazi. 
GEN.5.17	Magole yentse yadalalama Mahalaleli yakhali mazana masele namakumi pfemba namashanu (895), nkuzafa.
GEN.5.18	Jaredhi paakhana magole dzana namakumi matanthatu namawili (162), adakhala apayi wa Enoki. 
GEN.5.19	Pambuyo pakubaliwa kwa Enoki, Jaredhi adalalama kwamagole mazana makumi masele (800), adabala pomwe anango wana wachimuna nawachikazi. 
GEN.5.20	Magole yentse yadalalama Jaredhi yakhali mazana pfemba namakumi matanthatu namawili (962), nkuzafa.
GEN.5.21	Inoki adalalama magole makumi matanthatu namashanu (65), nkukhala apayi wa Metusela. 
GEN.5.22	Pambuyo pakubaliwa kwa Metusela, Inoki adafamba na Mulungu kwamagole mazana matatu (300), adabala pomwe anango wana wachimuna nawachikazi. 
GEN.5.23	Magole yentse yadalalama Enoki yakhali mazana matatu namakumi matanthatu namashanu (365). 
GEN.5.24	Inoki adafamba na Mulungu, adanyangalika, pakuti Mulungu adamutola.
GEN.5.25	Metusela paakhana magole dzana namakumi masele nanomwe (187), adakhala apayi wa Lameki. 
GEN.5.26	Pambuyo pakubaliwa kwa Lameki, Metusela adalalama kwamagole mazana manomwe namakumi masele namawili (782), adabala anango wana wachimuna nawachikazi, nkuzafa. 
GEN.5.27	Magole yentse yadalalama Metusela yakhali mazana pfemba namakumi matanthatu napfemba (938), nkuzafa.
GEN.5.28	Lameki paakhana magole dzana namakumi masele namawili (182), adakhala apayi wamwana wachimuna, 
GEN.5.29	waadapasa dzina lakuti Nowa, adati, “Kuchoka padongo lidatembelelewa na Chawuta, mwana uyu ndiye an'zatinyamaliza pabasa lentse lakuwuma latim'phata namanja yathu.” 
GEN.5.30	Pambuyo pakubaliwa kwa Nowa, Lameki adakhala kwamagole mazana mashanu namakumi pfemba nashanu (595), adabala anango wana wachimuna nawachikazi. 
GEN.5.31	Magole yentse yadalalama Lameki yakhali mazana manomwe namakumi manomwe nanomwe (777), nkuzafa.
GEN.5.32	Nowa paakhana magole mazana mashanu (500), adakhala apayi wa Shemu na Hamu na Jafeti.
GEN.6.1	Wanthu paadayamba kuwanda padziko, adabala wana wachitsikana. 
GEN.6.2	Wana wa Mulungu adazawona kuti wana wawanthu wachitsikana akhabaliwa akhadakoma nkhope, adatakula waakhafuna nkuloola. 
GEN.6.3	Pamwepo Chawuta adati, “N'zimu wangu un'zakhala lini pamunthu kufika lini nalini, pakuti nimunthu wanyama. Nakutenepo munthu an'zakhala lini padziko kwamagole yampita dzana namakumi mawili.” (120) 
GEN.6.4	A Nefilimu akhali padziko lapantsi muntsiku zimwezo napambuyo pache, wana wa Mulungu paadabwela kuzaloola wana wawanthu achibala nawo wana. Amwewa akhali wanthu wam'phamvu wakale akhadziwika kwene-kwene.
GEN.6.5	Chawuta adawona kuti kuyipa kwamunthu padziko kukhadakula, bzentse bzaan'khala achikumbuka mumitima yawo m'bzakuyipa bzokha-bzokha. 
GEN.6.6	Chawuta adakumbuka kuti “Ninga ndilibe kukonza wanthu padziko.” 
GEN.6.7	Pamwepo Chawuta adati, “Nin'chosapo wanthu wentse wandidalenga padziko, wanthu nabzilombo nabzinkwawa namimba, nambalami. Ninkungula kuti ndidabzilengelanyi.” 
GEN.6.8	Nowa ankomelewa ntima na Chawuta.
GEN.6.9	Iyi ndiyo nkhani ya Nowa. Nowa akhali munthu wakulungama, akhali munthu akhalibe mulandu pam'badwe wake wentse. Nowa adafamba na Mulungu. 
GEN.6.10	Nowa akhana wana atatu, Shemu na Hamu na Jafeti. 
GEN.6.11	Mulungu adawona kuti dziko ladzala nankhondo. 
GEN.6.12	Tsapano Mulungu adawona kuti padziko padzala nakudzonga, wanthu wentse akhadzonga padziko lapantsi.
GEN.6.13	Mulungu adati kwa Nowa, “Ndakumbuka bzakupha wanthu wentse, pakuti dziko ladzala nankhondo. Wonani, niwachenekela kubodzi nadziko. 
GEN.6.14	Tsono iwe bzikonzele bote labwino lamatabwa, uyikhe bzipinda nkati mwalene, ulitsutsute nabelewu nkati nakunja kwalene. 
GEN.6.15	Botelo ulikonze tenepa, muwutali mwalene lichite mamita dzana namakumi matatu namatatu (133), muwufupi mwalene muchite mamita makumi mawili namawili (22), kuyenda n'dzulu kuchite mamita khumi namatatu (13). 
GEN.6.16	Pabote limwelo uyikhepo ntsodzi, pakati pantsodzi nachengo usiyepo mbuto infika masendimita makumi manayi namanayi (44). Nkati mwalene mukhale nambuto zitatu, yapantsi, yapakati nayapadzulu. Pambali pambotelo uyikhepo nsuwo. 
GEN.6.17	Wonani, ine nin'zabvumbisa mvula yachigumula padziko, in'zacheneka bzinthu bzentse bzamoyo bzili padziko. Bzentse bzili padziko bzin'zafa. 
GEN.6.18	Koma ine nin'zachita chibvano nayiwe. Iwe nankazi wako nawana wako naaloola wako mupite mubote. 
GEN.6.19	Pabzinyama bzentse bzamoyo bzamishowo yentse utakule bziwili-bziwili upite nabzo mubote, kuti bzikhale bzamoyo pabodzi nayimwe, ngabziwe bzimuna nabzikazi. 
GEN.6.20	Utole bziwili-bziwili, mbalami kuteyeza mishowo yazene nabzentse bzin'kwawa padziko kuchitila kuti bzikhale bzamoyo. 
GEN.6.21	Utakule chakudya chakusiyana-siyana, chako nachabzinyamabzo.” 
GEN.6.22	Nowa adachita bzentse bzaadawuziwa na Mulungu kuti achite.
GEN.7.1	Chawuta adati kwa Nowa, “Pita mubote nabanja lako, pakuti ndawona kuti ndiwe wekha wakulungama pam'badwe wentse uli padziko. 
GEN.7.2	Panyama zakuchena utakule mikono minomwe nazikazi zinomwe. Koma panyama zakupsipa utakule ziwili, ikono nayikazi. 
GEN.7.3	Utakule mbalami zamishowo yentse, zikazi zinomwe nazimuna zinomwe, kuchitila kuti zikhale zamoyo padziko lentse lapantsi. 
GEN.7.4	Kupita kwantsiku zinomwe kuchoka lelo, nin'zabvumbisa mvula padziko kwantsiku makumi manayi (40) usiku namasikati. Bzentse bzamoyo bzandidalenga, nin'zabzicheneka padziko.” 
GEN.7.5	Nakutenepo Nowa adachita bzentse bzaadawuziwa na Chawuta kuti achite.
GEN.7.6	Nowa akhana magole mazana matanthatu (600), padachitika chigumula padziko. 
GEN.7.7	Nowa nankazi wake nawana wake naaloola wake adapita mubote kuti aleke kufa namadzi yachigumula. 
GEN.7.8	Bzinyama bzakuchena nabzakupsipa nambalami nabzentse bzinkwawa namimba, 
GEN.7.9	bzili bziwili-bziwili, chimuna nachikazi, ninga kuwuziwa kukhadachitiwa Nowa na Mulungu. 
GEN.7.10	Kudapita ntsiku zinomwe madzi yachigumula nkubwela padziko.
GEN.7.11	Nowa paakhana magole mazana matanthatu (600), mumwezi wachiwili, ntsiku yakhumi nanomwe, ndiyo ntsiku idafunguka ntsantsa zentse zamaboo, namazhenela yentse yakudzulu yadafunguka. 
GEN.7.12	Mvula idabvumba padziko kwantsiku makumi manayi usiku namasikati. 
GEN.7.13	Ntsiku imweyo Nowa nankazi wake nawana wake wachimuna atatu, Shemu na Hamu na Jafeti naaziloola wake adapita m'bote, 
GEN.7.14	pabodzi nanyama kuteyeza mishowo yazene, bzifuwo kuteyeza mishowo yabzene, nabzentze bzinkwawa namimba kuteyeza mishowo yabzene, nambalami zentse kuteyeza mishowo yazene, mbalami zanshowo nanshowo. 
GEN.7.15	Bzakulengewa bzamoyo bzakusiyana-siyana bzidapita mubote na Nowa bzili bziwili-bziwili, 
GEN.7.16	kuteyeza kuwuziwa kwaakhadachitiwa Nowa na Mulungu. Pamwepo Chawuta adafunga nsuwo.
GEN.7.17	Madzi yachigumula yadapitiliza kubvumba padziko kwantsiku makumi manayi. Madzi yadawanda, bzidazachitisa kuti botelo liyangamale padzulu pamadzi. 
GEN.7.18	Madzi yadapitiliza kuwanda padziko, bote nkuyangamala padzulu. 
GEN.7.19	Madzi yadadzala nkunyuza maphili yentse matali yapadziko, 
GEN.7.20	yadanyuza mapili kufika mamita manomwe. 
GEN.7.21	Bzinyama bzentse bzamoyo bzikhali padziko, mbalami nabzifuwo nabzinkwawa namimba pabodzi nawanthu nkufa. 
GEN.7.22	Bzinthu bzentse bzamoyo bzikhali pabziko bzidafa. 
GEN.7.23	Chawuta adapha bzentse bzamoyo padziko, wanthu nabzinyama nambalami. Kudasala Nowa nabzentse bzaakhanabzo m'bote. 
GEN.7.24	Madzi yadadzala padziko lapantsi kwantsiku dzana namakumi mashanu.
GEN.8.1	Koma Mulungu adakumbuka Nowa nabzinyama bzentse nabzifuwo bzaakhanabzo m'bote. Mulungu adachita kuti padziko pachite chonzi, pamwepo madzi nkuyamba kuphwilila. 
GEN.8.2	Ntsantsa zamaboo namazhanela yakudzulu bzidafunga, mvula yakudzulu idaleka kubvumba. 
GEN.8.3	Nakutenepo madzi yadaphwilila padziko. Kudapita ntsiku dzana namakumi mashanu (150) madzi yachindophwilila. 
GEN.8.4	M'mwezi wachinomwe, ntsiku yakhumi nanomwe yamwezi umwewo, bote lidatsama paphili la Ararati. 
GEN.8.5	Madzi yadapitiliza kuphwilila kufikila mumwezi wakhumi. Pantsiku yakuyamba yamwezi wakhumi, ntsonga zamapili zidawoneka.
GEN.8.6	Pakudapita ntsiku makumi manayi, Nowa adafungula zhanela labote laadakonza, 
GEN.8.7	nkutuma khunkubwe. Ilo likhandozungunika kufikila madzi yawuma pantsi. 
GEN.8.8	Pamwepo Nowa adazatuma pomwe njiwa kuti ikawone kuti panango madzi yaphwilila padziko, 
GEN.8.9	koma njiwa idasaya pakukhala, idazabwelela kubote pakuti padziko pakhachana madzi. Nakutenepo iye adachosa janja lake nkuphata njiwayo, achiyibweza m'bote. 
GEN.8.10	Adayimila kwantsiku zinomwe, nkubulisa pomwe njiwa ile m'botemo. 
GEN.8.11	Chakumawulo njiwa idabwelela kwa Nowa idaluma kamuti kawisi kamuolivi. Pamwepo Nowa adadziwa kuti madzi padziko yaphwilila. 
GEN.8.12	Adayimila pomwe kwantsiku zinomwe, nkubulisa pomwe njiwa ile, koma njiwayo ilibe kuzabwelela.
GEN.8.13	Mugole lamazana matanthatu nagole libodzi (601) ya Nowa, pantsiku yakuyamba yamwezi wakuyamba, madzi yadawuma padziko. Nowa adachosa ntsodzi yabotelo, paadanyangana adawona kuti pantsi pakhadatowuma. 
GEN.8.14	Mumwezi wachiwili, pantsiku yamakumi mawili nanomwe, pantsi pakhadatowumilatu.
GEN.8.15	Mulungu adati kwa Nowa, 
GEN.8.16	“Bula mubote nankazi wako nawana wako naaloola wako. 
GEN.8.17	Ubulise bzentse bzamoyo bzawunabzo bziniti, mbalami nabzifuwo nabzinkwawa namimba, kuchitila kuti bzibalane bzidzadze pomwe dziko.” 
GEN.8.18	Nakutenepo Nowa adabula mubote pabodzi nankazi wake nawana wake naaloola wake. 
GEN.8.19	Nyama zentse nambalami nabzinkwawa namimba, bzidabula m'botemo kuteyeza mishowo yabzene.
GEN.8.20	Nowa adamangila Chawuta mbuto yakupelekela ntsembe, adatola nyama zentse zakuchena nambalami zentse zakuchena, nkupeleka ntsembe yakutentha pambuto yakupelekela ntsembe. 
GEN.8.21	Chawuta adabva n'nunkho wabwino wantsembeyo, iye adati chamuntima mwake, “Nin'zatembelela lini pomwe dziko nathangwe lamunthu, pakuti nkhumbukila zantima wamunthu n'zakuyipa kuyambila pawung'ono wake. Nin'zacheneka lini pomwe bzamoyo ninga bzandachita ibzi. 
GEN.8.22	Padziko pan'zakhala nanthawe yakubzala nayakukolola nayakujejela nayakuphsa nayachilimo nayamphepo nayamasikati nayawusiku.”
GEN.9.1	Mulungu adadalisa Nowa nawana wake, adati kwayiwo, “Balanani muwande, mudzadze dziko. 
GEN.9.2	Bzinyama bzentse bzapadziko nambalami zentse zan'dzulu nabzentse bzinkwawa namimba nantsomba zentse zamunyanja zin'zakugopani bzichizabva mantha nayimwe. Bzentse ndabziyikha m'manja mwanu. 
GEN.9.3	Bzamoyo bzentse bzinfamba bzin'zakhala chakudya chanu, ninga kukupasani kwandidachita mbewu zentse ziwisi. 
GEN.9.4	Koma lekani kudya nyama ina gazi, pakuti umoyo wanyama uli mugazi. 
GEN.9.5	Pagazi lawumoyo wanu nin'zafuna longosolo, kubzinyama bzentse nakumunthu wentse nin'zafuna longosolo nakum'bale wamunthu wentse nin'zafuna longosolo lawumoyo wamunthu. 
GEN.9.6	Wentse antaya gazi lamunthu, gazi lake linfunika kutayiwambo namunthu, pakuti Mulungu adalenga munthu kulingana nayiye pachake.”
GEN.9.7	“Tsapano imwe balanani muwande mudzadze dziko.”
GEN.9.8	Mulungu adati kwa Nowa nakwawana wake wachimuna, 
GEN.9.9	“Wonani, ndikuchita chibvano nayiwe, nakum'badwe wako un'zabwela, 
GEN.9.10	nabzinyama bzentse bzawunabzo bziniti, mbalami nabzifuwo nabzinyama bzentse bzapadziko bzawunabzo, nabzentse bzawabula nabzo m'bote. 
GEN.9.11	Ndikuchita chibvano nayimwe chakuti, ‘Nin'zapha lini pomwe bzamoyo nachigumula. Kun'zachita lini pomwe madzi yachigumula yakucheneka wanthu padziko.’ ” 
GEN.9.12	Mulungu adati, “Ichi ndicho chilatizo chachibvano chandidachita nayimwe nabzamoyo bzawunabzo nakum'badwe wentse un'zabwela. 
GEN.9.13	Ndayikha utati wangu m'mitambo kuti uwe chilatizo chachibvano changu nayiwe nadziko lentse. 
GEN.9.14	Ndikabwelesa mitambo, utati ukawoneka m'mitambo, 
GEN.9.15	pamwepo nin'zakumbuka chibvano changu chandachita nayiwe nabzamoyo bzentse, kun'zabvumba lini pomwe mvula yachigumula yakuzacheneka bzamoyo. 
GEN.9.16	Utati ukawoneka m'mitambo, nin'zawunyangana ndichizakumbuka chibvano chin'khala kufika lini nalini chandachita nayiwe nabzamoyo bzentse bzapadziko.” 
GEN.9.17	Mulungu adati kwa Nowa, “Ichi ndicho chilatizo chachibvano chandachita pakati payine nabzamoyo bzentse bzapadziko.”
GEN.9.18	Wana wa Nowa adabula mubote ni Shemu na Hamu na Jafeti. Hamu ndiye payi wa Kenani. 
GEN.9.19	Awa ndiwo akhali wana wa Nowa atatu wachimuna, kwaamwewa ndiko kudachoka wanthu wentse ali padziko.
GEN.9.20	Nowa akhali mulimi, ndiye munthu adayamba kubzala munda wamavayini. 
GEN.9.21	Ntsiku inango iye adamwa vinyu nkuledzela, adagona mutenti yake alibe kubvala. 
GEN.9.22	Hamu apayi wa Kenani, adawonela apayi wake, adabula panja nkukawuza akulu wake awili. 
GEN.9.23	Shemu na Jafeti adatakula nguwo, nkuyisumusa kufika m'mapewa yawo, achifamba chifutambuyo kafinika apayi wawo, adanyangana kumbali kuti aleke kuwawona ali pezi. 
GEN.9.24	Nowa paadalamuka pakuledzela kwake, adadziwa bzikhadachita mwana wake wachimuna mung'ono. 
GEN.9.25	Iye adati,
GEN.9.25	“Kenani ngaatembelelewe,
GEN.9.25	ngaawe mulanda kwaabale wake.”
GEN.9.26	Adazati pomwe,
GEN.9.26	“Ngaadalisiwe Chawuta Mulungu wa Shemu,
GEN.9.26	Kenani ngaawe mulanda wa Shemu.
GEN.9.27	Mulungu ngaakwizilize Jafeti,
GEN.9.27	akhale m'matenti ya Shemu,
GEN.9.27	Kenani awe mulanda wake.”
GEN.9.28	Pambuyo pamadzi yachigumula, Nowa adazakhala kwamagole mazana matatu namakumi mashanu (350). 
GEN.9.29	Nowa adakhala padziko kwamagole mazana pfemba namakumi mashanu (950), pamwepo iye adazafa.
GEN.10.1	Uwu ndiwo m'mbadwe wawana wa Nowa, Shemu na Hamu na Jafeti, wana waadabala pambuyo pachigumula. 
GEN.10.2	Wana wa Jafeti akhali, Gomeri na Magogi na Madhayi na Javani na Tubhali na Misheki na Tirasi. 
GEN.10.3	Wana wa Gomeri akhali Ashikenazi na Rifati na Togarima. 
GEN.10.4	Wana wa Javeni akhali Elisha na Tarishishi na Kitimu na Dhodhanimu; 
GEN.10.5	kum'badwe wa Javani, ndiko kudachoka wanthu adazakhala mumphepete mwanyanja, kuchoka kwaawa, wanthu wamumphepete mwanyanja adamwazikila kuteyeza mbuto zawo, namishowo yawo, namabanja yawo namadziko yawo.
GEN.10.6	Wana wa Hamu akhali Kushi na Ijipiti na Phuti na Kenani. 
GEN.10.7	Wana wa Kushi akhali Sebha na Havila na Sabhuta na Raama na Sabhuteka. Wana wa Rama akhali Shebha na Dhedhani. 
GEN.10.8	Kushi akhali apayi wa Nimilodhi, ndiye adakhala munthu wakuyamba kukhala wamphamvu padziko. 
GEN.10.9	Akhali nkhumbalume nkulu patsogolo pa Chawuta, ndibzo bzidazachitisa kuti wanthu ambalewa ntsumo yakuti, “Ninga Nimilodhi nkhumbalume nkulu patsogolo pa Chawuta!” 
GEN.10.10	Umambo wake udayambila mu Bhabheli namu Ereki na Akadhi, maguta yentse yamweyo yakhali mudziko la Shinari. 
GEN.10.11	Adachoka mudziko limwelo nkuyenda ku Asiriya kwaadakamanga guta la Ninive naguta la Rehobhoti na Khala 
GEN.10.12	na Resini, pakati Ninive na Khala guta likulu.
GEN.10.13	Ijipiti akhali apayi wa Ludhimu na Ananimu na Lehabhimu na Nafuhimu 
GEN.10.14	na Paturusimu na Kasuluhimu kudachoka nshowo waa Filistia na Kafutorimu.
GEN.10.15	Kenani akhali apayi wa Sidhoni, mwana wake wakuyamba, na Heti, 
GEN.10.16	naa Jebhusi naa Amori naa Girigashi 
GEN.10.17	naa Hivi naa Ariki naa Sinai, 
GEN.10.18	naa Arivadhi naa Zemari naa Hamati. Pambuyo pache mabanja yaa Kenani yadazamwazikila. 
GEN.10.19	Dziko laa Kenani likhayambila ku Sidhoni lichikapita naku Gerari, lichifika ku Gaza, chakumbali yaku Sodhomu na Gomora na Adhima na Zebhoyimu mpaka ku Lasha. 
GEN.10.20	Awa ndiwo wana wachimuna wa Hamu, kuteyeza namabanja yawo namishowo yawo nambuto zawo namadziko yawo.
GEN.10.21	Kwa Shemu, apayi wawana wentse wa Ebheri, nkulu wa Jafeti kudabaliwambo wana. 
GEN.10.22	Wana wa Shemu akhali, Elamu na Ashuri na Aripakishadhi na Ludhi na Aramu. 
GEN.10.23	Wana wa Aramu akhali, Uzi na Huli na Geteri na Mashi. 
GEN.10.24	Aripakishadhi akhali apayi wa Shela, Shela akhali apayi wa Ebheri. 
GEN.10.25	Kwa Ebheri kudabaliwa wana awili, dzina lamunango wache akhali Pelegi, pakuti muntsiku zake dziko likhadagawika, dzina lam'bale wake akhali Jokitani. 
GEN.10.26	Jokitani akhali apayi wa Alimodhadhi na Shelefi na Hazarimaveti na Jera 
GEN.10.27	na Hadhoramu na Uzali na Dhikila 
GEN.10.28	na Obhali na Abhimayeli na Shebha 
GEN.10.29	na Ofiri na Havila na Jobhabhi, wentse awa akhali wana wa Jokitani. 
GEN.10.30	Dziko laakhakhala likhayambila ku Mesha kumbali ya Seferi kufika kudziko lamapili lachakumabveladzuwa. 
GEN.10.31	Awa ndiwo wana wa Shemu, kuteyeza mabanja yawo, nanshowo yawo, nambuto zawo namadziko yawo.
GEN.10.32	Aya ndiyo mabanja yawana wa Nowa, kuteyeza kunembewa kwayakhadachitiwa, mumadziko yawo, kuchoka m'madziko yamweya adamwazikila padziko lapantsi, pambuyo pachigumula.
GEN.11.1	Tsapano dziko lentse lapantsi likhana nshowo ubodzi, lichilewa-lewa mafala mabodzi. 
GEN.11.2	Wanthu paadatama achichoka kumabveladzuwa, adakawona dambo mudziko la Shinari, achikhala m'mwemo. 
GEN.11.3	Iwo adapangana nkuti, “Bwelani, ngatikonze bzidhina tibzitenthe.” Bzidhinabzo ndibzo bzaadamangisa, thala ndiyo yaadachita dongo. 
GEN.11.4	Iwo adazati, “Bwelani tibzimangile guta lina dala linkafika kudzulu, kuti tidziwike, tileke kumwazikila nadziko.”
GEN.11.5	Chawuta adabuluka kuzanyangana guta nadala bzikhadamangiwa nawana wawanthu. 
GEN.11.6	Chawuta adati, “Wonani, awa niwanthu abodzi, anilewa-lewa nshowo ubodzi. Uku ndiko kuyamba kwawo kuchita bzaanfuna, palibe chingaatazise kuchita bzaakupangana kuti achite. 
GEN.11.7	Bwelani, ngatibuluke tikaapesanise kulewa-lewa kwawo, kuti munango-namunango wawo aleke kubva nshowo wamwanzake.” 
GEN.11.8	Nakutenepo Chawuta adaamwaza kuchoka pamwepo kuyenda kudziko lentse lapantsi, iwo adaleka kumanga guta. 
GEN.11.9	Guta limwelo lidazachemelewa kuti Bhabhiloni, pakuti Chawuta adapesanisa nshowo wawanthu pamwepo. Chawuta adaamwaza kuchoka pamwepo kuyenda kudziko lentse lapantsi.
GEN.11.10	Uwu ndiwo m'badwe wa Shemu. Shemu paakhana magole dzana (100), adakhala apayi wa Aripakishadhi magole mawili pambuyo pamadzi yachigumula. 
GEN.11.11	Pambuyo pakubaliwa kwa Aripakishadhi, Shemu adakhala kwamagole mazana mashanu (500), adabala pomwe anango wana wachimuna nawachitsikana.
GEN.11.12	Aripakishadhi paakhana magole makumi matatu namashanu (35), adakhala apayi wa Shela; 
GEN.11.13	pambuyo pakubaliwa kwa Shela, Aripakishadhi adakhala kwamagole mazana manayi namatatu (403), adabala pomwe anango wana wachimuna nawachitsikana.
GEN.11.14	Shela paakhana magole makumi matatu (30), adakhala apayi wa Ebheri. 
GEN.11.15	Pambuyo pakubaliwa kwa Ebheri, Shela adakhala kwamagole mazana manayi namatatu (403), achibala pomwe anango wana wachimuna nawachikazi.
GEN.11.16	Ebheri paakhana magole makumi matatu namanayi adakhala apayi wa Pelegi (34). 
GEN.11.17	Pambuyo pakubaliwa kwa Pelegi, Ebheri adakhala kwamagole mazana manayi namakumi matatu (430), achibala pomwe anango wana wachimuna nawachikazi.
GEN.11.18	Pelegi paakhana magole makumi matatu (30) adakhala apayi wa Reu. 
GEN.11.19	Pambuyo pakubaliwa kwa Reu, Pelegi adakhala kwamagole mazana mawili napfemba (209) achibala pomwe anango wana wachimuna nawachikazi.
GEN.11.20	Reu paakhana magole makumi matatu namawili (32), adakhala apayi wa Serugu. 
GEN.11.21	Pambuyo pakubaliwa kwa Serugi, Reu adakhala kwamakhole mazana mawili nanomwe (207), achibala pomwe anango wana wachimuna nawachikazi.
GEN.11.22	Serugu paakhana magole makumi matatu (30), adakhala apayi wa Nahori. 
GEN.11.23	Pambuyo pakubaliwa kwa Nahori, Serugu adakhala kwamagole mazana mawili (200), achibala pomwe anango wana wachimuna nawachikazi.
GEN.11.24	Nahori paakhana magole makumi mawili napfemba (29) adakhala apayi wa Tera. 
GEN.11.25	Pambuyo pakubaliwa kwa Tera, Nahori adakhala kwamagole dzana nakhumi napfemba (119), achibala pomwe anango wana wachimuna nawachikazi.
GEN.11.26	Tera paakhana magole makumi manomwe (70), adakhala apayi wa Abhuramu na Nahori na Harani.
GEN.11.27	Uwu ndiwo m'badwe wa Tera. Tera akhali apayi wa Abhuramu na Nahori na Harani, Harani adakhala apayi wa Loti. 
GEN.11.28	Harani adafa apayi wake achali wamoyo, adafela mudziko laadabaliwa muguta la Uri mudziko laa Khalidhiya. 
GEN.11.29	Abhuramu na Nahori adaloola. Nkazi wa Abhuramu akhachemelewa kuti Sarayi, nkazi wa Nahori akhachemelewa kuti Milika, Milika mwana wachikazi wa Harani, Harani apayi wa Milika na Isika. 
GEN.11.30	Koma Sarayi akhali ngomwa, akhalibe mwana.
GEN.11.31	Tera adatola Abhuramu mwana wake wachimuna nan'zukulu wake Loti mwana wachimuna wa Harani, namuloola wake Sarayi, nkazi wamwana wake Abhuramu. Adachoka muguta la Uri, mudziko laa Khalidhiya nkuyenda kudziko la Kenani. Koma paadafika ku Harani adakhala kumweko. 
GEN.11.32	Tera adalalama kwamagole mazana mawili namashanu (205), adazafela mu Harani.
GEN.12.1	Chawuta adati kwa Abhuramu, “Choka mudziko lako, pakati paabale wako, uchoke panyumba yaapayi wako, uyende kudziko landichakuwonesa. 
GEN.12.2	Nin'zakuchita nshowo ukulu, pomwe nin'zakudalisa, nin'zachita kuti dzina lako likhale nambili, nakutenepo iwe un'zakhala daliso.
GEN.12.3	Nin'zadalisa ankudalisa,
GEN.12.3	Nin'zatembelela ankutembelela.
GEN.12.3	Mabanja yentse yapadziko yan'zakhala yakudalisiwa thangwe layiwe.”
GEN.12.4	Nakutenepo Abhuramu adayenda, ninga kuwuziwa kwaakhadachitiwa na Chawuta, adayenda pabodzi na Loti, Abhuramu paadachoka mu Harani akhana magole makumi manomwe nashanu (75). 
GEN.12.5	Abhuramu adatola nkazi wake Sarayi na Loti mwana wam'bale wake, nachuma chake chentse chaakhanacho, naalanda waadawona mu Harani nkuyenda ku Kenani.
GEN.12.5	Paadafika mu Kenani, 
GEN.12.6	Abhuramu adapita namudziko m'mwemo achikakhala ku Shekemu pamuti ukulu wamuoki waku More. Nthawe imweyo a Kenani akhali mudziko limwelo. 
GEN.12.7	Chawuta adabziwonesa kwa Abhuramu, adati kwayiye, “Dziko limweli ndichalipeleka kum'badwe wako.” Nakutenepo Abhuramu adamangila mbuto yakupelekela ntsembe Chawuta uyo adambabziwonesa kwayiye. 
GEN.12.8	Adachoka pamwepo nkuyenda kuphili, chakumabveladzuwa kwaguta la Bheteli, kwaadakazika matenti yake. Bheteli likhali chakumadokelo, guta la Ayi likhali chakumabveladzuwa. Kumweko Adamangila Chawuta mbuto yakupelekela ntsembe, adachemela dzina la Chawuta. 
GEN.12.9	Abhuramu adapitiliza ulendo wake mpaka adafika ku Negebhu.
GEN.12.10	Tsapano mudziko la Kenani mudagwa njala. Nakutenepo Abhuramu adayenda kakhala ku Ijipiti, pakuti njala ikhadakula mudziko. 
GEN.12.11	Paakhali pafupi kufika mu Ijipiti, iye adati kwankazi wake Sarayi, “Pakuti iwe ndiwe nkazi wabwino kwene-kwe, 
GEN.12.12	a Ijipiti akakuwona, iwo ankati, ‘Uyu ninkazi wake,’ ankandipha iwe achikusiya uli wamoyo. 
GEN.12.13	Tsapano iwe ukaawuze kuti ndiwe nana wangu, ukatenepo iwo ankandipha lini, ankandichitila bwino thangwe layiwe.” 
GEN.12.14	Abhuramu paadapita mu Ijipiti, wanthu wamu Ijipiti adawona kuti nkaziyo akhali wabwino. 
GEN.12.15	Manduna yamambo Farawo paadamuwona, adadumbiza kwamambo Farawo kukoma nkhope kwaakhadachita. Nakutenepo Sarayi adazatolewa achiyendesewa kunyumba kwa mambo Farawo. 
GEN.12.16	Tsapano Farawo adazaphata bwino Abhuramu nathangwe la Sarayi, adampasa mabila nambuzi nang'ombe namadhonki yamuna naalanda wachimuna naalanda wachikazi nangamela.
GEN.12.17	Koma Chawuta adayikha chitenda kwa Farawo nawamunyumba mwake, nathangwe la Sarayi nkazi wa Abhuramu. 
GEN.12.18	Nakutenepo Farawo adazachemelesa Abhuramu, nkuti kwayiye, “Nchinyi chawachita kwayine? Thangwe lanyi ulibe kundiwuza kuti ninkazi wako? 
GEN.12.19	Thangwe lanyi udati, ‘Ninana wako,’ nakutenepo ndidamutakula kuti akhale nkazi wangu? Tsapano, takula nkazi wako uyende naye!” 
GEN.12.20	Farawo adawuza wanthu kuti achose Abhuramu nankazi wake mudziko limwelo, nabzinthu bzake bzentse bzaakhanabzo.
GEN.13.1	Abhuramu adachoka mu Ijipiti, iye nankazi wake nabzentse bzaakhanabzo pabodzi na Loti nkuyenda ku Negebhu. 
GEN.13.2	Abhuramu akhadakhupuka kwene-kwene, pabzifuwo nasiliva nagolidhe. 
GEN.13.3	Adachoka mu Negebhu nkuyenda mpaka adazafika ku Bheteli, kwaadambazika matenti yake pakuyamba, pakati pa Bheteli na Ayi, 
GEN.13.4	pambuto yaakhadambamanga mbuto yakupelekela ntsembe pakuyamba, kumweko Abhuramu adachemela dzina la Chawuta.
GEN.13.5	Loti uyo adayenda na Abhuramu, akhalimbo pomwe namabila nang'ombe namatenti. 
GEN.13.6	Nakutenepo mbuto imweyo ikhakwana lini kuti akhale pabodzi. Bzinthu bzawo bzikhali bzizinji kwene-kwene, bzikhakwanisika lini kuti akhale pabodzi, 
GEN.13.7	pomwe anyakabusa wabzifuwo bza Abhuramu na Loti adayamba kushupana. Nthawe imweyo a Kenani naa Perezi akhakhala mudziko limwelo.
GEN.13.8	Abhuramu adati kwa Loti, “Anyakabusa wako nawangu ngaaleke kushupana, pakuti ndise wanthu wachibale. 
GEN.13.9	Ko dziko sindilo lentse lawuli kuwona? Nakutenepo iwe nayine ngatipatukane. Iwe ukayenda kujanja lamanzele, ine niniyenda kujanja ladidi.”
GEN.13.10	Loti adanyangana nkuwona kuti muchigowa chamu Jorodhani, kufika ku Zoari kukhana madzi mazinji pentse-pentse ninga munda wa Chawuta, ninga bzikhadachita dziko la Ijipiti. Nthawe imweyo Chawuta akhanati waphwanya Sodhomu na Gomora. 
GEN.13.11	Nakutenepo Loti adasankhula chigowa chentse chamu Jorodhani, iye adazayenda kakhala kumabveladzuwa. Ndiko kupatukana kwaadachita awa awili. 
GEN.13.12	Abhuramu adakhala mudziko la Kenani, koma Loti adakhala pakati pamaguta yakhali muchigowa, adazika matenti yake pafupi na Sodhomu. 
GEN.13.13	Tsapano wanthu waku Sodhomu akhali wakuyipa, wakuyipa akulu pamaso pa Chawuta.
GEN.13.14	Chawuta adati kwa Abhuramu, pambuyo pakupatukana na Loti, “Nyangana, uwone kuchoka pambuto pawuli, chakudzulu nachakunyantsi, chakumabveladzuwa nachakumadokelo, 
GEN.13.15	pakuti dziko lawukuwona nin'zalipeleka kwayiwe, nakukum'badwe wako kufika lini nalini. 
GEN.13.16	Nin'zachita kuti m'badwe wako uwande ninga pfumbi lapadziko, kuti peno munthu ankwanisa kuwelenga pfumbi lapadziko lapantsi, m'mbadwe wakombo un'zakwanisa kuwelengeka. 
GEN.13.17	Sumuka, famba muwutali namuwufupi mwadziko, pakuti ninilipeleka kwayiwe.”
GEN.13.18	Nakutenepo Abhuramu adachosa matenti yake achiyenda kakhala pamioki yapa Mamure mu Hebhuroni, kumweko adamangila Chawuta mbuto yakupelekela ntsembe.
GEN.14.1	Muntsiku za Amurafeli mambo wa Shinari na Ariyoki wa Erasa na Kedhorilaomeri wa Elamu na Tidhali wa Goyimu, 
GEN.14.2	mazimambo yamweya yadachita nkhondo namazimambo aya yaniti, Bhera mambo wa Sodhomu na Bhirisha mambo wa Gomora na Shinabhi mambo wa Adhima na Shemebheri mambo wa Zebhoyimu namambo waku Bhela iyo ikhachemelewa pomwe kuti Zoari. 
GEN.14.3	Awa adaphatana muchigowa cha Sidhimu, icho chikhachemelewa kuti Nyanja ya Munyu. 
GEN.14.4	Wanthu amwewo adatongewa namambo Kedhorilaomeri kwamagole khumi namawili, koma mugole lakhumi natatu adampandukila. 
GEN.14.5	Mugole lakhumi nanayi Kedhorilaomeri namazimambo yaadaphatana nayo adakunda Refayimu mu Ashiteroti-karinayimu naa Zuzimu mu Hamu nawanthu wachi Emimu mu Shavekiriatayimu, 
GEN.14.6	naa Hori muphili la Seira, mpaka ku Eriparani kukhamalila chipululu. 
GEN.14.7	Adazabwelela nkuyenda ku Enimishapati, iyo in'chemelewa pomwe kuti Kadheshi. Adakunda dziko lentse laa Amaleki naa Amori akhakhala mudziko la Hazazonitamari.
GEN.14.8	Nakutenepo mambo wa Sodhomu, namambo wa Gomora, namambo wa Adhima, namambo wa Zebhoyimu nawa Bhela, iyo ikhachemelewa pomwe kuti Zoari, adaphatana munkhondo muchigowa cha Sidhimu, 
GEN.14.9	na Kedhorilaomere mambo wa Elamu na Tidhari mambo wa Goyimu na Amurafeli mambo wa Shinari na Ariyoki mambo wa Elasari Bhabhiloni na Ariyoki wa Elasari. Mazimambo mashanuyo yadamenyana namazimambo manayi. 
GEN.14.10	Tsapano muchigowa cha Sidhimu chikhana madindi mazinji yathala. Mazimambo yaku Sodhomu na Gomora paakhathawa anango wawo adagwelamo, anango wentse adathawila kumapili. 
GEN.14.11	Nakutenepo azondi adapamba chuma chentse chamu Sodhomu namu Gomora, nachakudya chawo chentse achiyenda nacho. 
GEN.14.12	Adatakulambo Loti mwana wam'bale wa Abhuramu uyo akhakhala mu Sodhomu nabzombo bzake, iwo nkuyenda.
GEN.14.13	Koma m'bodzi adathawa adabwela, adakawuza Abhuramu mu Hebheru, uyo akhakhala chakumaoki ya Mamure mu Amori, m'bale wa Eshikoli na Aneri, awa akhali shamwali za Abhuramu. 
GEN.14.14	Abhuramu paadabva kuti m'bale wake Loti adapambiwa, adakocheza anyabezi, awo adabaliwa munyumba mwake, wentse pabodzi akhali mazana matatu nakhumi nasele (318), adateyela mazimambo manayiyo mpaka ku Dhani. 
GEN.14.15	Abhuramu usiku umwewo adapatula wamphamvu wake mubzipani, iye naalanda wake, adaamenya achiwateyela mpaka pa Hobha chakudzulu kwa Dhamasiko. 
GEN.14.16	Abhuramu adatakula bzinthu bzentse, adabweza m'bale wake Loti nabzinthu bzake, naakazi nawanthu wentse.
GEN.14.17	Abhuramu padabwelela kuchoka kunkhondo kwaadakunda Khedhorilaomeri namazimambo yaakhanayo, mambo waku Sodhomu adamuchungula pachigowa cha Shave, icho chikhachemelewa pomwe kuti chigowa chamambo. 
GEN.14.18	Merekizedheki mambo wa Salemu, uyo adampasa zingwa navinyu, akhali nyantsembe wa Mulungu Nyakudzulu-dzulu. 
GEN.14.19	Iye adamudalisa achiti,
GEN.14.19	“Ngaadalisiwe Abhuramu na Mulungu Nyakudzulu-dzulu,
GEN.14.19	nyakukonza dzulu napantsi;
GEN.14.20	Ngaadalisiwe Mulungu Nyakudzulu-dzulu,
GEN.14.20	uyo adayikha azondi wanu m'manja mwanu!”
GEN.14.20	Pamwepo Abhuramu adapeleka chakhumi kuchoka pabzinthu bzake bzentse.
GEN.14.21	Mambo wa Sodhomu adati kwa Abhuramu, “Tola bzentse bzawudapamba, koma ubweze wanthu wangu.”
GEN.14.22	Abhuramu adati kwamambo wa Sodhomu, “Ndidalumbila kwa Chawuta Mulungu Nyakudzulu-dzulu, nyakukonza dzulu napantsi, 
GEN.14.23	kuti ndileke kutakula usalu panango shango panango chinthu chako chentse, pakuti ungazati, ‘Ndine ndidakhupusa Abhuramu.’ 
GEN.14.24	Palibe ne chibodzi chanin'zatakula, koma bzidadyewa nawanthu wachilumbwana, nampagalo waawo wandidayenda nawo, lekani Aneri na Eshikoli na Mamure atole mpagalo wawo.”
GEN.15.1	Pambuyo payibzi, fala la Chawuta lidabwela kwa Abhuramu m'masomphenya, lichiti, “Leka kugopa, pakuti ine ndine nchinjilizo yako, mpagalo wako un'zakhala ukulu kwene-kwene.”
GEN.15.2	Koma Abhuramu adati, “Chawuta Mulungu, ko bzamunimpasa bzinin'thandizanyi, pakuti ine ndilibe mwana? Eliyazari mulanda wangu waku Dhamasiko ndiye an'zadya nthaka yangu.” 
GEN.15.3	Abhuramu adati, “Wonani, ine mulibe kundipasa mwana, nakutenepo mulanda wangu adabaliwa munyumba mwangu ndiye an'zadya nthaka yangu.”
GEN.15.4	Chawuta adati pomwe kwayiye, “Munthu umweyo an'zapita lini nthaka yako, koma mwana wako ndiye an'zapita nthaka yako.” 
GEN.15.5	Mulungu adamuchosa panja, nkuti kwayiye, “Nyangana kudzulu, welenga nyenyezi, peno ungakwanise kuziwelenga.” Pamwepo iye adati kwayiye, “Uku ndiko kuwanda kun'zachita wam'badwe wako.”
GEN.15.6	Abhuramu adakhulupilila Chawuta. Chawuta adawelengela ibzi kuti nikulungama kwake.
GEN.15.7	Chawuta adati kwayiye, “Ndine Chawuta ndidakuchosa ku Uri kudziko laa Khalidhiya kuti ndikupase dziko lino kuti likhale lako.”
GEN.15.8	Koma Abhuramu adati, “Mfumu Mulungu, ningadziwe tani kuti dziko lino lin'zakhala langu?”
GEN.15.9	Chawuta adati kwayiye, “Bwelesa ng'ombe ikazi yamagole matatu nambuzi ikazi yamagole matatu nankono wabila wamagole matatu nanjiwa nachizunyana chankhangayiwa.” 
GEN.15.10	Nakutenepo Abhuramu adatola bzentse bzikhadalewedwa nkuyenda nabzo kwa Mulungu. Adabzigwata-gwata mubzipindi bziwili, nkubziyikha bzidagumana chinango nachinango, koma mbalami ndizo zilibe kugwatiwa. 
GEN.15.11	Koma magola payakhafika yachifuna kudya nyama zile zikhadagwatiwa-gwatiwa, Abhuramu akhayathamangisa.
GEN.15.12	Dzuwa palikhanyula, Abhuramu adaphatiwa natulo twakufa nato, n'dima un'gopsa udamugwanila. 
GEN.15.13	Pamwepo Chawuta adati kwa Abhuramu, “Udziwiletu kuti wam'badwe wako an'zakhala alendo mudziko lili lini lawo, an'zakhala alanda kumweko kwaankapondelelewa kwamagole mazana manayi (400). 
GEN.15.14	Koma ine nin'zalanga dziko limwelo laan'zatumikila, pakumalizila an'zabwelela nachuma chizinji kwene-kwene. 
GEN.15.15	Koma iwe un'zayenda kuna azipayi wako mwan'delekho; uchikayikhiwa watokalamba. 
GEN.15.16	M'badwe wawo wachinayi ndiwo un'zabwelela kudziko lino, pakuti bzakuyipa bzaa Amori bzinati bzamala.”
GEN.15.17	Dzuwa palidanyula kwatochita n'dima, mbawula yamoto ikhachosa utsi, nantsakamwenje yamoto bzidapita napakati pabzipindi bzanyama zile. 
GEN.15.18	Ntsiku imweyo Chawuta adachita chibvano na Abhuramu achiti, “Ndapeleka dziko ili kum'badwe wako, kuyambila pakamadzi ka Ijipiti kufika pakamadzi kakulu, kamadzi ka Ufuletesi, 
GEN.15.19	dziko laa Kenayiti laa Kenayiziti laa Kedhimoni 
GEN.15.20	laa Hiti laa Pelezi laa Refayimu 
GEN.15.21	laa Amori laa Kenani laa Girigashi nalaa Jebhusi.”
GEN.16.1	Tsapano Sarayi nkazi wa Abhuramu alibe kum'balila mwana, koma akhana mulanda wake wachikazi wanshowo wachi Ijipiti akhachitiwa Hagari. 
GEN.16.2	Sarayi adati kwa Abhuramu, “Wona, Chawuta adandichita kuti ndileke kubala wana. Yenda ukagone namulanda wangu panango angandibalile wana.” Abhuramu adabvuma bzidalewedwa na Sarayi. 
GEN.16.3	Nakutenepo, Abhuramu paadakhala magole khumi mudziko la Kenani, Sarayi nkazi wa Abhuramu adatola Hagari mu Ijipiti, mulanda wake, nkumpeleka kwa Abhuramu mwamuna wake kukhala nkazi wake. 
GEN.16.4	Abhuramu adagona na Hagari, iye nkuphata pathupi. Hagari paadadziwa kuti wawa napathupi adayamba kunyoza mbuya wake.
GEN.16.5	Pamwepo Sarayi adati kwa Abhuramu, “Ndiwe ukuchitisa kuti ndisawusiwe tenepa. Ndidakupasa mulanda wangu kuti awe nkazi wako, koma iye paadadziwa kuti waphata pathupi adayamba kundinyoza.” Nakutenepo Chawuta ngaatonge pakati payiwe nayine!
GEN.16.6	Abhuramu adati kwa Sarayi, “Wona, Hagari nimulanda wako ndiwe unimutonga, ungachite kwayiye bzawakumbuka.” Tsapano Sarayi adazaphata Hagari mwadima, mpaka iye adazathawa.
GEN.16.7	Ngilozi ya Chawuta idamuwona pantsantsa yamadzi muchipululu, ntsantsa ikhali pafupi nanjila ikhayenda ku Shuri. 
GEN.16.8	Iyo idati, “Hagari mulanda wa Sarayi, ukuchoka kuponi pomwe ukuyenda kuponi?”
GEN.16.8	Hagari adati, “Ndikuthawa mbuya wangu Sarayi.”
GEN.16.9	Ngilozi ya Chawuta idati kwayiye, “Bwelela kwambuya wako ukabzichepese kwayiye.” 
GEN.16.10	Ngilozi ya Chawuta idazati pomwe kwa Hagari, “Nin'zawandisa m'badwe wako bzakusaya kuwelengeka.” 
GEN.16.11	Pamwepo ngilozi ya Chawuta idati, “Wona, iwe una pathupi, un'zabala mwana wachimuna wawun'zapasa dzina lakuti Ishimayeli, pakuti Chawuta wabva kulila kwako. 
GEN.16.12	An'zakhala dhonki lanthengo chayilo lamunthu, an'zakhala achishupana nawanthu wentse, pomwe wanthu wentse achishupana nayiye, an'zakhala pambuto idanyanganana naabale wake.”
GEN.16.13	Hagari adapasa dzina Chawuta uyo waadalewa-lewa naye lakuti, “Imwe ndimwe Mulungu aniwona.” Iye adati, “Ndawona Mulungu, koma ndilibe kufa.” 
GEN.16.14	Nakutenepo n'chela umwewo adawupasa dzina lakuti Bheeri-lahayi-royi, n'chelawo uli pakati pa Kadheshi na Bheredhi.
GEN.16.15	Hagari adabalila Abhuramu mwana wachimuna. Abhuramu adapasa mwanayo waadabaliliwa na Hagari dzina lakuti Ishimayeli. 
GEN.16.16	Abhuramu akhana magole makumi masele namatanthatu (86), Hagari paadam'balila Ishimayeli.
GEN.17.1	Abhuramu paakhana magole makumi pfemba napfemba (99), Chawuta adabziwonesa kwayiye nkuti, “Ndine Mulungu wamphamvu, teyela njila zangu, khala wakulungama. 
GEN.17.2	Nin'zachita chibvano changu pakati payine nayiwe, nin'zakuwandisani kwene-kwene.” 
GEN.17.3	Pamwepo Abhuramu adakotamisa nkhope yake, Mulungu nkuti kwayiye, 
GEN.17.4	“Wona, ndikuchita chibvano ichi nayiwe lelo, iwe un'zawa apayi wamishowo mizinji. 
GEN.17.5	Un'zachemelewa lini nadzina lakuti Abhuramu pomwe, koma un'zachemelewa kuti Abhurahamu, pakuti ndaakukuchita apayi wamishowo mizinji. 
GEN.17.6	Nin'zakupasa wana azinji kwene-kwene, m'badwe wako un'zakhala mishowo mizinji, anango wawo an'zakhala mazimambo.
GEN.17.7	“Nin'zachita chibvano changu pakati payine nayiwe, nakum'badwe un'zabwela pambuyo pako, pakuti nichibvano chinkhala kufika lini nalini. Ine nin'zakhala Mulungu wako mpaka kum'badwe wako wentse um'bwela. 
GEN.17.8	Nakutenepo nin'zakupasa dziko lentse la Kenani, lawukukhala ninga mulendo, nin'zalipeleka kwayiwe nakum'badwe wako un'zabwela. Dziko la Kenani lin'zakhala nthaka yawo kufika lini nalini, pamwepo ine nin'zakhala Mulungu wawo.”
GEN.17.9	Mulungu adati kwa Abhurahamu, “Iwe pabodzi nam'badwe un'zabwela unfunika kuchengeta chibvano changu nayiwe. 
GEN.17.10	Ichi ndicho chibvano changu chawunfunika kuteyeza pakati payine nayiwe nam'badwe wako um'bwela. Mwamuna wentse pakati panu anfunika kuzagwatiwa khanda lachimuna. 
GEN.17.11	Munfunika kugwatiwa panyama khanda lachimuna, chikhale chilatizo chachibvano changu pakati payine nayimwe. 
GEN.17.12	Mwana wentse wachimuna aninga wafikisa ntsiku sele pakati panu ngaagwatiwe khanda lachimuna, mwamuna wentse kum'badwe wanu, aninga abaliwa munyumba yanu, panango wakuguliwa namasheleni kuchoka kwawachilendo ali lini wam'badwe wanu. 
GEN.17.13	Wentse adabadwa munyumba mwako nawentse adaguliwa namasheleni anfunika kugwatiwa khanda lachimuna. Nakutenepo chibvano changu chin'khala munyama yako, chibvano chinsaya kumala. 
GEN.17.14	Mwamuna wentse ansaya kugwatiwa nyama yakhanda lake lachimuna an'zachosewa pakati pawanthu wake, pakuti aninga waphwanya chibvano changu.”
GEN.17.15	Mulungu adati kwa Abhurahamu, “Sarayi nkazi wako leka kumuchemela nadzina lakuti Sarayi, kuyambila lelo waakuchemelewa kuti Sara. 
GEN.17.16	Nin'zamudalisa achikubalila mwana wachimuna, nin'zamudalisa, iye an'zawa amayi wamishowo yawanthu, mwayiye mun'zachoka mazimambo.”
GEN.17.17	Abhurahamu adakotamisa nkhope yake nkuyamba kuseka, iye nkuti chamuntima, “Munthu ana magole dzana (100) angabale mwana? Sara angabale mwana iye wawa namagole makumi pfemba?” (90) 
GEN.17.18	Abhurahamu adati kwa Mulungu, “Ninga mwandochita kuti Ishimayeli adye nthaka yangu!”
GEN.17.19	Koma Mulungu adati, “Nee, Sara nkazi wako an'zakubalila mwana wachimuna wawun'zapasa dzina lakuti Isaki.
GEN.17.20	Koma nkhani ya Ishimayeli ndayibva, iye nin'zamudalisa ndichichita kuti abalane awande, an'zakhala kholo laanemwanamambo khumi naawili, nin'zamuchita nshowo ukulu. 
GEN.17.21	Koma nin'zachita chibvano namwana wako Isaki, mwana wawun'zabaliliwa na Sara gole lamangwana panthawe ibodzi-bodzi ino.” 
GEN.17.22	Mulungu paadamala kulewa-lewa na Abhurahamu, adayenda.
GEN.17.23	Pamwepo Abhurahamu adatola mwana wake Ishimayeli naalanda wamunyumba mwake, waadagula namasheleni, amuna wentse wamunyumba mwa Abhurahamu, adaagwata nyama yakhanda lachimuna ntsiku imweyo, kuteyeza bzikhadalewedwa na Mulungu. 
GEN.17.24	Abhurahamu paadagwatiwa nyama yakhanda lachimuna akhana magole makumi pfemba napfemba (99). 
GEN.17.25	Mwana wake Ishimayeli akhana magole khumi namatatu (13) paadagwatiwa nyama yakhanda lake lachimuna. 
GEN.17.26	Ntsiku imweyo Abhurahamu namwana wake Ishimayeli adagwatiwa nyama yakhanda lachimuna, 
GEN.17.27	naamuna wentse wamunyumba mwake, awo adabadwa munyumba mwake, naawo waadagula namasheleni kwawachilendo, adagwatiwambo nyama yakhanda lachimuna.
GEN.18.1	Chawuta adabziwonesa kwa Abhurahamu paakhali pamiti yamioki yaku Mamure, paakhadakhala pansuwo watenti yake, dzuwa lichipsa. 
GEN.18.2	Adanyangana nkuwona amuna atatu adayima pafupi nayiye. Paadandowawona adathamanga achikagumana nawo, achikotamisa nkhope yake pantsi. 
GEN.18.3	Iye adati, “Mbuya wangu, peno mwandichitila chifundo, lekani kupitilila panyumba pamulanda wanu. 
GEN.18.4	Ndikupaseni madzi, musambe nzaye zanu, mungapumule bzanu nyantsi mwamuti. 
GEN.18.5	Ndikuphikileni zingwa mudye, muwone mphamvu pakufamba ulendo wanu.” Pakuti mwabwelambo kwamulanda wanu, nakutenepo iwo adati, “Chita bzawalewa.”
GEN.18.6	Abhurahamu adathamangila kutende kwake, adati kwankazi wake Sara, “Uchite bzakukulumiza, utakule mphimo zitatu zawufa wakunyodoka, ukanye uphike zingwa.” 
GEN.18.7	Abhurahamu adayenda kuthanga labzifuwo bzake, adasankhula chimwana chang'ombe chakunenepa chabwino, achichipasa mulanda wake kuti akulumize kukonza. 
GEN.18.8	Adatola khilimu, nankaka nanyama achibzipasa amunawo, iye nkuyima pana iwo munyantsi mwamuti iwo paakhadya.
GEN.18.9	Amunawo adazati kwa Abhurahamu, “Ko nkazi wako Sara ali kuponi?”
GEN.18.9	Iye adati, “Ali mutenti.”
GEN.18.10	Chawuta adati, “Nin'zabwelela kwayiwe muchilimo, Sara nkazi wako an'zakhala namwana.”
GEN.18.10	Sara akhali chakumbuyo kwatende achitetekela. 
GEN.18.11	Tsapano Abhurahamu na Sara akhadakalamba, Sara akhadayima kuyenda kumwezi. 
GEN.18.12	Nakutenepo Sara adaseka chamuntima, iye adati, “Pakuti ine ndakalamba, nambuya wangumbo pomwe wakalamba. Ko ine ningakomedwe nanyi?”
GEN.18.13	Chawuta adati kwa Abhurahamu, “Thangwe lanyi Sara waseka, akuti, ‘Ningachite mwana ine ndakalamba tenepa?’ 
GEN.18.14	Ko pana chintazika na Chawuta? Nthawe ikakwana panin'zabwelela muchilimo, Sara an'zakhala namwana wachimuna.”
GEN.18.15	Koma Sara adalamba, adati, “Ndilibe kuseka,” Pakuti akhagopa. Iye adati, “Nee, iwe waseka.”
GEN.18.16	Amunawo adachoka pamwepo, nkulungama ku Sodhomu, Abhurahamu nkuwapelekeza. 
GEN.18.17	Pamwepo Chawuta adati, “Ningabisile Abhurahamu bzandikuyenda kachita ku Sodhomu, 
GEN.18.18	ndichidziwa kuti Abhurahamu an'zakhala nshowo ukulu waphamvu, mishowo yentse yadziko lapantsi in'zabzidalisa nayiye. 
GEN.18.19	Ningachite lini tenepo, pakuti ndidamusankhula kuti azawuze wana wake nam'badwe wake kuteyeza njila za Chawuta, pakuchita chilungamo nakulinganiza; kuchitila kuti Chawuta azachite kwa Abhurahamu bzaadamutsimisa.”
GEN.18.20	Nakutenepo Chawuta adati kwa Abhurahamu, “Kulila kudanyanganana na Sodhomu na Gomora kwakula, pomwe chitazo chawo chakula kwene-kwene, 
GEN.18.21	nakutenepo nim'buluka ndikawone panango akuchita bziniyendelana nakulila kwandidabva, peno nee ninkadziwa.”
GEN.18.22	Amuna awiliwo adachoka pamwepo nkulungama ku Sodhomu, koma Abhurahamu adasala adayima patsogolo pa Chawuta. 
GEN.18.23	Pamwepo Abhurahamu adafendela pafupi na Chawuta, nkuti, “Ko n'chadidi kuti mukuyenda kapha wanthu wakulungama pabodzi nawakuyipa? 
GEN.18.24	Ko peno muna wanthu wakulungama makumi mashanu (50) muguta, munkacheneka guta lentse, muchileka kalisiya nathangwe lawanthu makumi mashanu (50) wakulungama ali m'mwemo? 
GEN.18.25	Mungachite lini tenepo, kuphela kubodzi wakulungama nawakuyipa! Kuchita kuti wakulungama awoneke ninga wakuyipa pomwe! Mungachite lini tenepo! Ko ntongi wadziko lapantsi lentse anfunika lini kutonga bzabwino?”
GEN.18.26	Chawuta adati, “Ndikawona mu Sodhomu muna wanthu makumi mashanu (50) wakulungama ninkaphwanya lini gutalo nathangwe lawanthu amwewo.”
GEN.18.27	Abhurahamu adati, “Ndabzichitisa ndekha kulewa-lewa nayimwe Chawuta, ne ndingakhale munthu wakukonzewa nadongo nadotha. 
GEN.18.28	Ko peno pankasayika ashanu wakulungama pamakumi mashanu (50), munkaphwanya gutalo thangwe lakuti pasayika ashanu?” Iye adati, “Ninkaliphwanya lini ndikakawona muna makumi manayi naashanu” (45.)
GEN.18.29	Abhurahamu adabvunza pomwe, nkuti, “Ko peno munkawona muna makumi manayi” (40.)
GEN.18.29	Iye adati, “Ninkaliphwanya lini ndikakawona muna wanthu makumi manayi (40) wakulungama.”
GEN.18.30	Abhurahamu adati, “Ndaphatha minyendo lekani kukalipa, ninfuna kubvunza pomwe Mfumu, ko pakachita wanthu wabwino makumi matatu” (30?)
GEN.18.30	Iye adati, “Ninkaliphwanya lini ndikakawona muna wanthu makumi matatu” (30.)
GEN.18.31	Abhurahamu adati, “Wonani, Mfumu ndabzichitisa ndekha kulewa-lewa nayimwe. Ko munkawona muna wanthu wabwino makumi mawili” (20?)
GEN.18.31	Iye adati, “Ndikakawona muna wanthu makumi mawili (20) wakukhulupilika ninkaphwanya lini gutalo.”
GEN.18.32	Abhurahamu adati, “Mfumu lekani kukalipa pakuti ninfuna kukubvunzani pomwe, ko mukakawona muna wanthu khumi?”
GEN.18.32	Iye adati, “Nathangwe lawanthu khumi niniliphwanya lini.” 
GEN.18.33	Chawuta paadamala kulewa-lewa na Abhurahamu adayenda, Abhurahamu nkubwelela kumbuto kwake.
GEN.19.1	Ngilozi ziwili zidabwela ku Sodhomu chakumawulo, pamwepo Loti akhadakhala pansuwo wa Sodhomu. Loti paadawona, adayenda kagumana nawo, adakotamisa nkope yake pantsi, 
GEN.19.2	iye adati, “Azimbuya wangu, ndaphata minyendo, bwelani kunyumba kwamulanda wanu, mukagone kumweko usiku walelo, mukasambe nzayo zanu, muchizalamuka machibese-bese muchiyenda ulendo wanu.” Koma iwo adati, “Nee, tinkagona pansika.”
GEN.19.3	Koma iye adaatsungiliza bzakulimba, mpaka iwo adazabwelela nkuyenda kapita munyumba mwake. Adaakonzela feshita, adakonza zingwa ilibe chakufutisa, iwo nkudya. 
GEN.19.4	Koma iwo anati agona, amuna wamuguta, amuna wamu Sodhomu, akulu naang'ono nawanthu wentse, adazungunuka nyumbayo; 
GEN.19.5	adachemelela kwa Loti achiti, “Ali kuponi amuna abwela kwayiwe usiku? Abulise pano panja kuti tigone nawo!” Pamwepo amuna wamu Sodhomu akhafuna kugona nawo.
GEN.19.6	Nakutenepo Loti adabula panja pakhana amunawo, nkufunga nsuwo. 
GEN.19.7	Adati kwayiwo, “Ndaphata minyendo, abale wangu, lekani kuchita chinthu chakuyipa tenepa. 
GEN.19.8	Wonani, ndina wana wangu awili wachikazi anati adziwa amuna; lekani ndiwabwelese kwayimwe, muchite nawo bzamunfuna. Lekani kuchita chinango chinthu kwaamuna awa, pakuti mbaalendo wangu.”
GEN.19.9	Koma iwo adati, “Choka apa!” Adati, “Uyu nimulendo muno, koma waakufuna kutonga! Tsapano taakukuphata mwadima kuposa iwo.” Pamwepo iwo adagwinya Loti achiyesa kuphwanya nsuwo kuti apite nkati. 
GEN.19.10	Koma amuna awili wale adakwekwetela Loti nkati nkufunga nsuwo. 
GEN.19.11	Iwo adaachita kuti wanthu wentse akhali pansuwo wanyumba achite azimola, wentse akulu naang'ono, bzakuti adashupika, akhachita bzakupsapsadzila nsuwo.
GEN.19.12	Tsapano amuna awiliwo adati kwa Loti, “Ko iwe una anango wakwako muguta lino? Akuwasa, wana wachimuna, wana wachikazi panango munango wawunaye muguta, uwachose mumbuto ino; 
GEN.19.13	pakuti ise taakuphwanya mbuto ino, pakuti kulila kwawanthu kwakula patsogolo pa Chawuta, iye watituma kuti tizaliphwanye.”
GEN.19.14	Loti adayenda kwaakuwasa wake awo akhali kuzaloola wana wake wachikazi, iye adati kwayiwo, “Chokani mumbuto ino, pakuti Chawuta waakuphwanya guta lino.” Koma akuwasa wake adawona ninga akundoseka nawo.
GEN.19.15	Nachakumadandakucha machibese-bese, ngilozizo zidati kwa Loti, “Sumuka utole nkazi wako nawana wako uyende, kuti uleke kufa pan'zalangiwa guta.” 
GEN.19.16	Koma Loti, pakuti akhachedwa, adatochita bzakum'phata janja achim'bulisa muguta pabodzi nankazi wake, nawana wake wachikazi awili. Chawuta adamubvela chifundo, amunawo adamuchosa achim'bulisa kunja kwaguta. 
GEN.19.17	Paadaabulisa kunja kwaguta inango gilozi idati, “Thawani muyende, lekani kuchewuka panango kuyima, muthawile kuphili kuti muleke kuchenekeka!”
GEN.19.18	Koma Loti adati kwayiwo, “Nee, azimbuya wangu. 
GEN.19.19	Wonani, pakuti mwakomela ntima mulanda wanu, mwawonesa chifundo chikulu pakuchiza umoyo wangu; koma ningathawile lini kumapili, pakuti ngozi imweyi intiphata tinati tafika kumweko, tichifa. 
GEN.19.20	Wonani, pana guta lili pafupi kuti tingathawileko, nikaguta kang'ono, lekani ndithawile kumweko, ko sikaguta kang'ono kale? Umoyo wangu un'chiziwa.”
GEN.19.21	Ngilozi idati, “Ninkuthandiza pomwe nayibzi, nimphwanya lini guta lawalewa. 
GEN.19.22	Kamangu thawila kumweko; pakuti ninkwanisa lini kuchita chinango chinthu unati wafika kumweko.” Nakutenepo Guta limwelo adalipasa dzina lakuti Zoari.
GEN.19.23	Loti paadafika ku Zoari dzuwa likhatobula. 
GEN.19.24	Pamwepo Chawuta adabvumbisa moto wasalufa muguta la Sodhomu na Gomora kuchoka kwa Chawuta kudzulu. 
GEN.19.25	Adaphwanya maguta yentse, nachigowa chentse nawanthu wentse wamugutalo, nambewu zentse zaakhadabzala padziko. 
GEN.19.26	Koma nkazi wa Loti akhateyela mbuyo, adachewuka nkusanduka chulu chamunyu.
GEN.19.27	Abhurahamu adalamuka machibese-bese nkuyenda pambuto paakhadayima na Chawuta. 
GEN.19.28	Adanyangana ku Sodhomu na Gomora namuchigowa chamudziko lentse, adawona utsi uchichoka m'maguta yentse, ninga moto ukuchoka mubhayela. 
GEN.19.29	Koma Mulungu paadaphwanya maguta yamuchigowa mukhakhala Loti, iye adazakumbuka Abhurahamu, nakutenepo adazabulisa Loti kuti aleke kufa.
GEN.19.30	Loti adazachoka mu Zoari, achikakhala m'mapili, pabodzi nawana wake awili wachikazi, pakuti akhagopa kukhala mu Zoari, nakutenepo adakakhala m'phako nawana wake awili. 
GEN.19.31	Mwana wake wakuyamba adati kwamung'ono wake, “Apayi wathu akalamba, palibe amuna angatiloole padziko lino. 
GEN.19.32	Ngatiwaledzelese navinyu kuti tikwanise kugona nawo, tikatenepo tin'zabala wana naapayi wathu.” 
GEN.19.33	Nakutenepo usiku umwewo adaledzelesa apayi wawo, mwana wakuyamba adapita munyumba nkukagona naapayi wake; Loti alibe kudziwa chidachitika mwana wake paadabwela kuzagona naye napaadayenda.
GEN.19.34	Mangwana yache mwana wakuyamba wa Loti adati kwamung'ono wake, “Ine usiku wapitawu ndidagona naapayi, bwela tiwaledzelese pomwe kuti iwe ugonembo nawo usiku walelo, kuchitila kuti tichite wana.” 
GEN.19.35	Nakutenepo usiku umwewo adaaledzelesa pomwe apayi wawo, mung'ono wache nkugona nawo. Loti alibe kudziwa chidachitika mwana wake paadabwela kuzagona naye napaadayenda. 
GEN.19.36	Wana wa Loti wentse ali awili adaphata pathupi paapayi wawo. 
GEN.19.37	Mwana wa Loti nkulu adabala mwana wachimuna achimpasa dzina lakuti Moabhi. Ndiko kudachoka m'badwe waa Moabhi. 
GEN.19.38	Mwana wake mung'ono adabala mwana wachimuna achimpasa dzina lakuti Bheniami. Ndiko kudachoka m'badwe waa Amoni kufika nalelo.
GEN.20.1	Abhurahamu adachoka ku Mamure nkuyenda kudziko la Negebhu, kwaadakakhala pakati pa Kadheshi na Shuri, adakhalambo mu Gerari. 
GEN.20.2	Kumweko Abhurahamu adalewa kuti Sara nkazi wake, “Ninana wangu.” Abhimeleki mambo waku Gerari adatuma wanthu katakula Sara. 
GEN.20.3	Koma Mulungu usiku umwewo adafikila Abhimeleki kutulo nkuti kwayiye, “Uchafa nathangwe lankazi wamwen'chilo wawatakula.”
GEN.20.4	Koma Abhimeleki akhanati wagona naye, tsapano iye adati, “Mfumu, mungaphe wanthu alibe mulandu? 
GEN.20.5	Ko sindiye yekha adalewa kwayine kuti, ‘Ninana wangu’? Nayiyembo nkazi wake adalewa yekha kuti, ‘Nimano wangu.’ Ine ndabzichita mwakusaya kudziwa, palibe chakuyipa chandikhakumbuka muntima mwangu.”
GEN.20.6	Pamwepo Mulungu adalewa-lewa naye kutulo, iye nkuti, “Yinde, nindziwa kuti iwe udabzichita mwakusaya kudziwa, palibe chakuyipa chawukhakumbuka muntima mwako. Ndine ndidabzichita kuti iwe uleke kunditazila, nakutenepo ine ndidachita kuti iwe uleke kugona naye. 
GEN.20.7	Tsapano iwe bweza nkazi umweyo kwamwamuna wake, pakuti iye nimprofita, akupemphelele kuti uleke kufa. Koma ukaleka kum'bweza iwe nawanthu wako chadidi mwentse munifa.”
GEN.20.8	Nakutenepo mangwana yache machibese-bese Abhimeleki adachemela manduna yake achiwawuza bzentse bzikhadachitika, manduna yake yadabva mantha. 
GEN.20.9	Pamwepo Abhimeleki adachemela Abhurahamu nkuti kwayiye, “N'chinyi ichi chawachita kwayise? Ko ndidakutazilanyi kubwelesa chakuyipa chikulu kwayine nawumambo wangu? Wachita kwayine bzinthu bzinfunika lini kuchitiwa.” 
GEN.20.10	Abhimeleki adati kwa Abhurahamu, “Ko ukhakumbukanyi pawukhachita chinthu chakutenepachi?”
GEN.20.11	Abhurahamu adati, “Ine ndidakumbuka kuti wanthu wamudziko lino an'gopa lini Mulungu, nakutenepo ndidagopa kuti angandiphe thangwe lankazi wangu. 
GEN.20.12	Chadidi, n'chakuti uyu ninana wangu. Mwana waapayi wangu, koma alibe kubadwa naamayi wangu, nakutenepo ndidazamuloola. 
GEN.20.13	Mulungu paadandichosa mubanja laapayi wangu, ndichiyenda kumadziko yachilendo, ndidamuwuza kuti, ‘Iwe uwonese kukhulupilila kwako kwayine, kwentse kwatiniyenda iwe uniwuza wanthu kuti uyu nimano wangu.’ ”
GEN.20.14	Pamwepo Abhimeleki adatola mabila nang'ombe naalanda wachikazi nawachimuna achibzipeleka kwa Abhurahamu, adabweza nkazi wake Sara kwayiye. 
GEN.20.15	Abhimeleki adati kwa Abhurahamu, “Wona, dziko lentse lawukuwonali nilangu, nakutenepo yenda ukakhale pawunfuna.” 
GEN.20.16	Adati kwa Sara, “Ndapasa mano wako bzigodo bzasiliva sawuzande, (1,000) kuwonesa kuti ulibe mulandu, ndakuchenesa wanthu wentse wawunawo achiwona.”
GEN.20.17	Pamwepo Abhurahamu adapemphela kwa Mulungu, Mulungu nkupolesa Abhimeleki nankazi wake, naalandakazi wake kuti akwanise pomwe kubala wana. 
GEN.20.18	Nathangwe labzikhadachitika kwa Sara nkazi wa Abhurahamu, Chawuta akhadachita kuti akazi wentse wamunyumba ya Abhimeleki aleke kubala.
GEN.21.1	Chawuta adadalisa Sara ninga kulewa kwaadachita, pomwe Chawuta adachita kwa Sara bzaakhadatsimikiza. 
GEN.21.2	Sara adaphata pathupi nkubalila Abhurahamu mwana wachimuna, panthawe yaakhadakalamba, panthawe ikhadalewedwa na Mulungu kuti an'zabadwa. 
GEN.21.3	Abhurahamu adapasa dzina mwana waadabaliliwa na Sara lakuti Isaki. 
GEN.21.4	Abhurahamu adagwata nyama yakhanda yachimuna mwanayo paakhana ntsiku zisele, kuteyeza bzaadawuziwa na Mulungu. 
GEN.21.5	Abhurahamu akhana magole dzana Isaki paadabadwa. 
GEN.21.6	Pamwepo Sara adati, “Mulungu wachita kuti ndikondwe ndiseke, koma wentse an'zabva nabzakubala kwangu an'zandiseka.” 
GEN.21.7	Nakutenepo iye adazati, “Ko mbani akhadalewa kwa Abhurahamu kuti Sara angayamwise mwana? Koma ine ndam'balila mwana wachimuna kuwunkhalamba wake.”
GEN.21.8	Mwana adazakula nkumulekesa nkaka. Ntsiku yaadamulekesa nkaka, Abhurahamu adamuchitila feshita ikulu.
GEN.21.9	Ntsiku inango Sara adawona Ishimayeli mwana wachimuna wa Hagari mu Ijipiti, waadabalila Abhurahamu, achinyomba mwana wake Isaki. 
GEN.21.10	Pamwepo Sara adati kwa Abhurahamu, “Thamangisa mulandakazi uyu namwana wake, pakuti mwana wamulanda uyu anfunika lini kuzadya nthaka pabodzi namwana wangu Isaki.” 
GEN.21.11	Ibzi bzidawawa Abhurahamu pakuti Ishimayeli akhali mwana wake pomwe. 
GEN.21.12	Koma Mulungu adati kwa Abhurahamu, “Leka kuwawidwa nabzamwana uyu namulandakazi wako Hagari. Iwe chita bzawawuziwa na Sara, pakuti ndidatsimikiza kale kuti m'badwe wako un'zachemelewa nadzina la Isaki. 
GEN.21.13	Nin'zachitambo pomwe mwana wamulandakazi wako nshowo ukulu, pakuti iye nim'badwe wako pomwe.”
GEN.21.14	Mangwana yache Abhurahamu adalamuka machibese-bese nkutola zingwa nachola chakhanda chamadzi, nkubzipeleka kwa Hagari, adam'belekesa mwana wake, achimuwuza kuti ayende bzake. Hagari adasumuka nkuyenda achindozungayila muchipululu chamu Bheeri-shebha. 
GEN.21.15	Madzi yakhali muchola payadamala Hagari adayikha mwana munyantsi mwachidzambwa. 
GEN.21.16	Pamwepo iye adayenda, adakakhala patali pang'ono mamita dzana, adakumbuka chamuntima nkuti, “Ninfuna lini kuwona kufa kwamwana wangu.” Adakhala pamwepo achiwongota.
GEN.21.17	Mulungu adabva kulila kwamwana ule, ngilozi ya Mulungu idachemela Hagari ili kudzulu, idati kwayiye, “N'chinyi chakushupa, Hagari? Leka kugopa pakuti Mulungu wabva kulila kwamwana wako. 
GEN.21.18	Sumuka takula mwana wako, umuphate m'manja, pakuti ine nin'zachita kuti nshowo wake uwe ukulu.” 
GEN.21.19	Pamwepo Mulungu adamufungula maso, iye nkuwona n'chela wamadzi. Hagari adayenda katunga madzi nkudzadza chola chake nkumwesa mwana wakeyo. 
GEN.21.20	Mulungu adatsogolela Ishimayeli, iye adakula achikhala muchipululu, adazawa nyabezi wakupha nyama nawutati. 
GEN.21.21	Akhakhala muchipululu chamu Parani, amayi wake adazamuloolela nkazi wachi Ijipiti.
GEN.21.22	Nthawe imweyo Abhimeleki na Fikoli nkulu wankhondo yake adayenda kwa Abhurahamu, achikati, “Ndawona kuti Mulungu anayiwe pabzinthu bzako bzentse bzawun'chita. 
GEN.21.23	Tsapano iwepo lumbila kwayine mudzina la Mulungu kuti un'zandinamiza lini, ne nakum'badwe wangu wentse. Koma Ine ndawonesa kukhulupilika kwangu kwayiwe, nayiwembo pomwe uwonese kukhulupilika kwako kwayine nakudziko lawukukhala.”
GEN.21.24	Abhurahamu adati, “Ine ninilumbila.” 
GEN.21.25	Abhurahamu paadadandawulila Abhimeleki nabzan'chela ukhadapambiwa naalanda wake, 
GEN.21.26	Abhimeleki adati, “Nin'dziwa lini kuti mbani adachita bzimwebzo, ine ndilibe kubzibva mpaka lelo.” 
GEN.21.27	Nakutenepo Abhurahamu adatola mabila nang'ombe achibzipasa Abhimeleki, amuna awiliwo adachita chibvano. 
GEN.21.28	Abhurahamu adapatula wana wamabila akazi anomwe, achiwayikha pambali. 
GEN.21.29	Abhimeleki adati kwa Abhurahamu, “Ko wana wamabila akazi anomwe wawapatulawa anilewanyi.” 
GEN.21.30	Abhurahamu adati, “Tambila wana wamabila awa anomwe, kuti ukhale mboni yangu kuti ndine ndidachela n'chelawu.” 
GEN.21.31	Nakutenepo mbuto imweyo ikhachemelewa kuti Bheeri-shebha, pakuti iwo ali awili adalumbila. 
GEN.21.32	Paadamala kuchita chibvano pa Bheeri-shebha, Abhimeleki na Fikoli nkulu wankhondo, adabwelela kudziko lawo laa Filistia. 
GEN.21.33	Abhurahamu adabzala muti wamutamarisiki pa Bheeri-shebha, nkupemphela Chawuta Mulungu wachikhalilo. 
GEN.21.34	Abhurahamu adakhala mudziko laa Filistia kwanthawe itali.
GEN.22.1	Pambuyo payibzi, Mulungu adayesa Abhurahamu, adati kwayiye, “Abhurahamu,” iye adati, “Ndili pano.”
GEN.22.2	Mulungu adati, “Tola mwana wako Isaki, umweyo m'bodzi yekha wawunfuna uyende naye kudziko la Moriya, ukamuchite ntsembe yakutentha kuphili landiti ndikuwuze.” 
GEN.22.3	Mangwana yache machibese-bese Abhurahamu adayikha chakukhalila padhonki lake, nkutola alanda wake awili namwana wake wachimuna Isaki. Adatema nkhuni zakukatenthesa ntsembe, adasumuka nkuyenda kumbuto yaakhadawuziwa na Mulungu. 
GEN.22.4	Ntsiku yachitatu Abhurahamu adanyangana nkuwona mbuto patali. 
GEN.22.5	Pamwepo Abhurahamu adati kwaalanda wake, “Imwe salani pano nadhonki ili, ine namwana tikuyenda kapemphela kumbuto iyo yamukuwona, tichizabwelela bzathu.” 
GEN.22.6	Abhurahamu adatakulisa mwana wake Isaki nkhuni zakukatenthesa ntsembe, iye adatakula moto nachisu, wentse ali awili nkuyenda. 
GEN.22.7	Isaki adati kwaapayi wake Abhurahamu, “Apayi!” Iye adati, “N'chinyi mwanangu.” Iye adati, “Moto nankhuni tinabzo, ko bila lakukapeleka ntsembe lili kuponi?” 
GEN.22.8	Abhurahamu adadayila, “Mulungu ndiye ankawona bila lakukapeleka ntsembe, mwanangu.” Nakutenepo wentse ali awili adayenda bzawo.
GEN.22.9	Paadafika pambuto yaakhadawuziwa na Mulungu, Abhurahamu adamanga mbuto yakupelekela ntsembe pamwepo, nkulongapo nkhuni. Adamanga mwana wake nkumugonesa padzulu pambuto yakupelekela ntsembe padzulu pankhuni. 
GEN.22.10	Pamwepo Abhurahamu adapfuthula janja lake kutola chisu kuti aphe mwana wake. 
GEN.22.11	Koma ngilozi ya Chawuta idamuchemela kuchoka kudzulu, idati kwayiye, “Abhurahamu, Abhurahamu.”
GEN.22.11	Iye adati, “Ndili pano.”
GEN.22.12	Ngilozi idati, “Leka kupfuthula janja lako pamwana, panango kuchita chinthu chili chentse payiye, tsapano ine ndawona kuti iwe un'gopa Mulungu, pakuti iwe ulibe kulamba kundipasa mwana wako m'bodzi yekha.”
GEN.22.13	Abhurahamu adanyangana-nyangana nkuwona nkono wabila udaphatiwa nyanga muchidzambwa. Nakutenepo Abhurahamu adakatakula bilayo, achimpeleka ntsembe yakutentha pambuto pamwana wake. 
GEN.22.14	Abhurahamu adapasa mbutoyo dzina lakuti, “Chawuta an'zawona.” Nalelo mbutoyo in'chemelewa kuti, “Paphili la Chawuta an'zawona.”
GEN.22.15	Pamwepo ngilozi ya Chawuta idachemela Abhurahamu kachiwili kuchoka kudzulu, idati, 
GEN.22.16	“Chawuta wati, ‘Ninilumbila nadzina langu,’ pakuti iwe wanditetekela, ulibe kulamba kupeleka mwana wako m'bodzi yekha. 
GEN.22.17	Nin'zakudalisa, nin'zawandisa m'badwe wako ninga nyenyezi zakudzulu, pomwe ninga n'chenga wamunyanja. M'badwe wako un'zakunda azondi wawo. 
GEN.22.18	Kupitila mum'badwe wako, mishowo yentse yapadziko in'zadalisiwa, pakuti wanditetekela.” 
GEN.22.19	Nakutenepo Abhurahamu adabwelela kwaakhadasiya alanda wake, adasumuka nkubwelela ku Bheeri-shebha kwaakhakhala, Abhurahamu adakhala mu Bheeri-shebha.
GEN.22.20	Pambuyo payibzi, Abhurahamu adazawuziwa kuti, “Milika adabalila m'bale wake Nahori wana.” 
GEN.22.21	Wakuyamba akhali Uzi, kuchizabwela Bhuzi m'bale wake, na Kemueli payi wa Aramu, 
GEN.22.22	kuchizabwela Kesedhi na Hazo na Piridhashi na Jidhirafu na Bhetuyeli. 
GEN.22.23	Bhetuyeli adakhala apayi wa Rabheka. Awa wana asele adabaliwa na Milika nkazi wa Nahori, m'bale wa Abhurahamu. 
GEN.22.24	Nkazi mung'ono wa Nahori akhachemelewa Rehuma uyo adabala Tebha na Gahamu na Tahashi na Maaka.
GEN.23.1	Sara adakhala wamoyo kwamagole dzana namakumi mawili nanomwe (127). Yamweya ndiyo magole yadalalama Sara. 
GEN.23.2	Sara adazafela mu Kiriyati-aribha iyo ikhachemelewa pomwe kuti Hebhuroni, mudziko la Kenani. Kumweko Abhurahamu adakalila nkazi wake. 
GEN.23.3	Pamwepo Abhurahamu adasiya chitanda chili munyumba nkuyenda kwaa Hiti kwaadakati, 
GEN.23.4	“Ine ndine mulendo mudziko lino landikukhala pakati panu, ndipaseniko mbuto kuti ikhale manda, kuti ndikayikhe nkazi wangu kumweko.” 
GEN.23.5	Wanthu wachi Hiti adati kwa Abhurahamu, 
GEN.23.6	“Mbuya wathu, tetekelani kwayise, imwe ndimwe wakulemekezeka pakati pathu. Sankhulani mbuto yabwino yamungawone nkati mwamanda yathu, palibe munango wathu angakulambizeni manda yake, panango kukulambizani kuyikha chitanda chanu.”
GEN.23.7	Pamwepo Abhurahamu adasumuka nkukotamisa nkhope yake pantsi, achiwonesa ulemu kwaa Hiti, wanthu wambuto imweyo. 
GEN.23.8	Iye adati kwayiwo, “Peno imwe mwabvuma kuti ndikayikhe nkazi wangu, tsapano ndiwuzilenimbo Efuroni mwana wa Zofari, 
GEN.23.9	kuti andipase mphako yapa Makipera chakumbali kwamunda wake. Ninimpagali masheleni yaaninga walewa mwentse muchiwona, kuti ndikhalembo nambuto yangu yakuyikha wanthu wangu akafa.”
GEN.23.10	Tsapano Efuroni akhadakhala pakati paa Hiti, pamwepo Efuroni mu Hiti adadayila Abhurahamu a Hiti wentse achibva, awo wentse akhadapita napansuwo waguta. 
GEN.23.11	Iye adati, “Nee, mbuya wangu, nditetekeleni, ninkupasani munda namphako ili m'mwemo kuti bzikhale manda yanu. Ine ndaakukupasani wanthu wentse achibva, tsapano kayikheni chitanda chanu.”
GEN.23.12	Pamwepo Abhurahamu adakotamisa nkhope yake patsogolo pawanthu wamudziko limwelo. 
GEN.23.13	Iye adadayila Efuroni wanthu wentse wamudziko limwelo achibva, iye adati, “Ndaphata minyendo, ine ninkupasani masheleni yakugula mandayo, tambilani kuchitila kuti ndikwanise kuyikha wanthu wangu kumweko akafa.”
GEN.23.14	Efuroni adati kwa Abhurahamu, 
GEN.23.15	“Mbuya wangu, ibvani, mbuto imweyi in'guliwa namasheleni yasiliva mazana manayi (400) basi, n'chinyi kwamunthu ninga iwe nayine? Imwe yendani mukayikhe chitanda chanu.” 
GEN.23.16	Pamwepo Abhurahamu adabvana na Efuroni achimpasa masheleni yaadalewa, adampasa masheleniyo wanthu wentse achibva. Adapagali masheleni yamasiliva mazana manayi (400) kuteyeza mphimo yaanyamalonda.
GEN.23.17	Nakutenepo munda wa Efuroni waku Makipela chakumabveladzuwa kwa Mamure, munda namphako ikhali m'mundamo namiti yentse ikhali pamwepo, 
GEN.23.18	bzidapasiwa Abhurahamu kuti bzikhale bzake, ibzi bzidachitika a Hiti awo wentse akhadapita napansuwo waguta achibva.
GEN.23.19	Pambuyo payibzi, Abhurahamu adayikha nkazi wake Sara m'mphako yaku Makipera, chakumabveladzuwa kwa Mamure, iyo ikhachemelewa pomwe kuti Hebhuroni, mudziko la Kenani. 
GEN.23.20	Munda namphako ikhali m'mwemo bzidapelekewa kwa Abhurahamu naa Hiti kuti ikhale mbuto yakuyikha wanthu.
GEN.24.1	Tsapano Abhurahamu akhadakalamba, Chawuta akhadamudalisa pabzinthu bzake bzentse. 
GEN.24.2	Abhurahamu adati kwamulanda wake nkulu wamunyumba mwake, uyo akhanyangana bzentse bzapanyumba pake. Adati kwayiye, “Ndaphata minyendo, yikha janja lako pantsi panchafu yangu, 
GEN.24.3	ndikulumbilise nadzina la Chawuta, Mulungu wakudzulu napantsi, kuti un'zaloolela lini mwana wangu nkazi pakati paatsikana wamuno mu Kenani wandikukhala nawo, 
GEN.24.4	Koma iwe un'zayenda kudziko langu, kwaabale wangu, ukaloolele mwana wangu Isaki nkazi kumweko.” 
GEN.24.5	Mulandayo adati, “Ko peno nkaziyo ankalamba kubwela kuno nayine, ninkachita tani? Ndizayende pabodzi na Isaki kudziko lamudachoka?”
GEN.24.6	Abhurahamu adati kwayiye, “Nee, leka kuyendesa mwana wangu kumweko. 
GEN.24.7	Chawuta, Mulungu wakudzulu adandichosa mudziko laapayi wangu, mudziko mwandidabadwiliwa, adalewa-lewa achilumbila kwayine achiti, ‘Nin'zapeleka dziko limweli kum'badwe wako,’ an'zatuma ngilozi yake patsogolo pako, kuti ukaloolele nkazi mwana wangu kumweko. 
GEN.24.8	Peno nkazi umweyo ankalamba kubwela nayiwe, iwe watsudzuliwa pakukulumbilisa kwandachita, koma iwe leka kuyenda namwana wangu kumweko.” 
GEN.24.9	Nakutenepo mulandayo adayikha janja lake pantsi panchafu yambuya wake Abhurahamu, iye nkulumbila pankhani iyi. 
GEN.24.10	Pamwepo mulandayo adatola ngamela zambuya wake khumi, nampfupo zakusiyana-siyana zaadapasiwa nambuya wake, nkuyenda kudziko la Mesopotamiya kuguta la Nahori. 
GEN.24.11	Adachita kuti ngamela zake zigone kunja kwaguta pan'chela wamadzi, nthawe yakumawulo, nthawe iniyenda katunga madzi akazi. 
GEN.24.12	Iye adati, “Chawuta, Mulungu wambuya wangu Abhurahamu, ndaphata minyendo, chitani kuti bzandafambila lelo bzichitike, onesani ntsisi nachifundo chanu kwambuya wangu Abhurahamu. 
GEN.24.13	Wonani, ndidayima pano pan'chela wamadzi, wana wachikazi wawanthu wamuguta akubwela kuzatunga madzi. 
GEN.24.14	Ntsikana wandichati nditungileko madzi ndimwe, iye akati, ‘Imwani, nimpasambo pomwe ngamela zanu madzi,’ umweyo awe ntsikana wamwasankhulila mulanda wanu Isaki. Mukatenepo nin'zadziwa kuti mwachitila ntsisi mbuya wangu.”
GEN.24.15	Akanati wamala kupemphela, padafika Rabheka, mwana wachitsikana wa Bhetuyeli, mwana wa Milika nkazi wa Nahori m'bale wa Abhurahamu. Rabheka adafika adatakula n'golo wake. 
GEN.24.16	Rabheka akhali ntsikana akhadakoma nkhope kwene-kwene, akhanati wadziwa mwamuna. Adapita mun'chela nkutungilila n'golo wake nkubula. 
GEN.24.17	Pamwepo mulanda ule adathamanga kwayiye nkuti, “Ndaphata minyendo ndipaseko madzi mang'ono-ng'ono kuchoka mun'golo wako ndimwe.”
GEN.24.18	Iye adati, “Imwani bzanu mbuya wangu,” pamwepo iye adapeleka n'golo wamadzi, mulandayo nkumwa. 
GEN.24.19	Mulandayo paadamwa madzi, Rabheka adati kwayiye, “Nintungulambo pomwe madzi ngamela zanu mpaka zakwana.” 
GEN.24.20	Nakutenepo adathulula madzi mukhamwela bzifuwo, adathamanga pomwe mun'chela nkutunga madzi kufikila ngamela zentse zakwana. 
GEN.24.21	Mwamuna ule adandoti dwii, adanyamala bzake, achifuna kudziwa kuti n'chadidi Chawuta wamutsogolela bzaakhadafambila panango nee. 
GEN.24.22	Ngamela pazidamwa madzi, mulanda ule adatola mphete yagolidhe ikhalema kati-nakati yashekele, namakhoza mawili yakhalema mashekele khumi yagolidhe, 
GEN.24.23	iye adati, “Ndiwuze kuti ndiwe mwana wayani, ko tingawone pakugona kunyumba kwaapayi wako?” 
GEN.24.24	Iye adati, “Ndine mwana wa Bhetuyeli, mwana wa Milika nkazi wa Nahori.” 
GEN.24.25	Iye adazati pomwe kwayiye, “Bzentse bziliko, chakudya chinkwana bzifuwo bzanu chiliko napakugona palipo.”
GEN.24.26	Munthu ule adakotamisa nkhope yake nkupemphela Chawuta. 
GEN.24.27	Iye adati, “Ngaadalisiwe Chawuta, Mulungu wambuya wangu Abhurahamu, uyo alibe kusiya ntsisi zake nachikhulupililo chake kwambuya wangu. Chawuta wanditsogolela, nkundifikisa kunyumba yaabale wambuya wangu.”
GEN.24.28	Pamwepo ntsikana ule adathamanga kawuza wanyumba yaamayi wake bzentse bzikhadachitika. 
GEN.24.29	Rabheka akhana mano wake akhachitiwa Labhani. Labhani adathamanga kun'chela kukhana mwamunayo. 
GEN.24.30	Paadawona mphete namakoza m'manja mwanana wake, nakubva bzidalongosolewa na Rabheka nana wake, Labhani adayenda kwamwamuna ule, adakamuwona adayima pan'chela nangamela zake. 
GEN.24.31	Labhani adati, “Tiyendeni kunyumba imwe munthu wakudalisiwa na Chawuta, thangwe lanyi mukuyima kunja kuno? Ine ndakonza kale nyumba nambuto yangamela zanu.” 
GEN.24.32	Nakutenepo mwamuna ule adayenda kunyumba kwa Labhani. Labhani adatsudzula ngamela zile, nkumpasa chakudya changamela, nkumpasa namadzi yakusamba nzayo zake iye nawanthu waakhanawo. 
GEN.24.33	Paadampasa chakudya, mwamuna ule adati, “Ningadye lini ndinati ndalewa bzandabwelela.”
GEN.24.33	Labhani adati, “Lewa tibve!”
GEN.24.34	Nakutenepo iye adati, “Ndine mulanda wa Abhurahamu. 
GEN.24.35	Chawuta adadalisa mbuya wangu, adachita kuti akhale nachuma chizinji kwene-kwene. Adampasa mabila nambuzi nang'ombe nasiliva nagolidhe naalanda wachimuna nawachikazi nangamela namadhonki. 
GEN.24.36	Sara nkazi wambuya wanguyo, adabalila mbuya wangu mwana watokalamba. Mbuya wangu adapasa mwana umweyo bzentse bzaanabzo. 
GEN.24.37	Mbuya wangu adandilumbilisa ine, adati, ‘Leka kuloolela mwana wangu nkazi pakati paatsikana wamuno mu Kenani mudziko landikukhala. 
GEN.24.38	Koma iwe yenda kunyumba yaapayi wangu, kwaabale wangu, ukamuloolele nkazi kumweko.’ 
GEN.24.39	Pamwepo ine ndidati kwambuya wangu, ‘Ko peno nkaziyo ankalamba kubwela nayine.’ 
GEN.24.40	Koma iye adati, ‘Chawuta wanimpemphela achatuma ngilozi yake kuti ikutsogoleleni kuchitila kuti bzawukufambila bzikakwanisike, ukaloolele mwana wangu nkazi kwaabale wangu, kunyumba yaapayi wangu, 
GEN.24.41	ukatenepo iwe un'zakhala wakutsudzuka pakukulumbilisa kwandidachita. Iwe ukafika kwaabale wangu, iwo akakaleka kukupasa nkazi, iwe watsudzuliwa pakukulumbilisa kwandachita.’
GEN.24.42	“Nakutenepo lelo pandafika pan'chela, ndapemphela ndichiti, ‘Chawuta, Mulungu wambuya wangu Abhurahamu, ndaphata minyendo, chitani kuti bzandafambila bzichitike.’ 
GEN.24.43	Wonani, ndidayima pan'chela wamadzi, pakabwela ntsikana kuzatunga madzi ndikati kwayiye, ‘Ndaphata minyendo ndipaseko madzi mang'ono-ng'ono kuchoka mun'golo wako ndimwe.’ ” 
GEN.24.44	Akati, “Imwani bzanu, nintungilambo pomwe madzi ngamela zanu,” umweyo ngaawe nkazi wasankhuliliwa mwana wambuya wangu na Chawuta.
GEN.24.45	“Ndinati ndamaliza kupemphela chamuntima, ndidazawona Rabheka achibwela adatakula n'golo wake paphewa, adapita mun'chela nkutunga madzi, pamwepo ine ndidati kwayiye, ‘Ndaphata minyendo ndipaseko madzi ndimwe.’ 
GEN.24.46	Pamwepo iye kankulumiza, adatula n'golo wake nkuti, ‘Imwani, nimpasambo pomwe madzi ngamela zanu.’ Nakutenepo ine ndidamwa madzi, iye nkupasambo pomwe ngamela. 
GEN.24.47	Pamwepo ine ndidamubvunza kuti, ‘Ndiwe mwana wayani?’ Iye nkuti, ‘Ndine mwana wa Bhetuyeli, mwana wachimuna wa Nahori waadabaliliwa na Milika.’ Nakutenepo ine ndidam'bvadzika mphete pamphuno, namakoza m'manja mwake. 
GEN.24.48	Pamwepo ndidakotamisa nsolo wangu, ndichipemphela Chawuta, ndichidalisa Chawuta Mulungu wambuya wangu Abhurahamu, uyo adanditsogolela kuti ndilungame kwaabale wambuya wangu, kuti ndikaloolele nkazi mwana wambuya wangu. 
GEN.24.49	Tsapano peno imwe munfuna kuwonesa chifundo nakukhulupilika kwambuya wangu, ndiwuzeni, peno nee, ndiwuzeni ndiwone kwakuyenda.”
GEN.24.50	Pamwepo Labhani naapayi wake Bhetuyeli adati, “Pakuti ibzi bzachitiwa na Chawuta, ise tingalewe-lewe lini kwayiwe chabwino panango chakuyipa. 
GEN.24.51	Rabheka ndiye uyu ali pano patsogolo panu mungayende naye akakhale nkazi wamwana wambuya wanu, kuteyeza kulewa kwa Chawuta.” 
GEN.24.52	Mulanda wa Abhurahamu paadabva mafala yadalewedwa, adakotamisa nsolo pantsi nkupemphela Chawuta. 
GEN.24.53	Mulanda ule adachosa bzakukomedzesa bzasiliva nagolidhe nabzakubvala achibzipasa Rabheka. Adazapasambo mano wake Labhani naamayi wake mpfupo zabwino.
GEN.24.54	Mulanda ule nawanthu waakhanawo adadya nakumwa, achigona pamwepo. Mangwana yache machibese paadalamuka iye adati, “Lekani ndibwelele kwaambuya wangu.” 
GEN.24.55	Mano wake naamayi wake adati, “Mwatani kuti ntsikana umweyu ambakakhalako pano nayise kwakanthawe kang'ono-ng'ono, kwan'tsiku khumi achizayenda bzake.” 
GEN.24.56	Koma iye adati, “Lekani kundichedwesa, pakuti Chawuta wanditsogolela kale bzandafambila. Ndibvumileni ndibwelele kwambuya wangu.” 
GEN.24.57	Iwo adati, “Chemelani Rabheka tibve kuti iye anti tani.” 
GEN.24.58	Iwo adachemela Rabheka, nkuti kwayiye, “Ko unfuna kuyenda namwamuna uyu?” Iye adati, “Yinde, niniyenda.” 
GEN.24.59	Nakutenepo iwo adabvuma kuti iye ayende nanyakayaya wake namulanda wa Abhurahamu nawanthu wake. 
GEN.24.60	Pamwepo iwo adadalisa Rabheka, adati kwayiye, “Iwe ukakhale amayi wamasawuzande yamasawuzande khumi, m'badwe wako un'zakulila maguta yaazondi wawo.”
GEN.24.61	Nakutenepo Rabheka naalanda wake wachitsikana adasumuka nkukwila ngamela zawo, achiteyela mwamuna ule. Mulandayo adatola Rabheka nkuyenda ulendo wawo. 
GEN.24.62	Tsapano Isaki akhadachoka ku Bheeri-lahayi-royi, achikakhala ku Negebhu. 
GEN.24.63	Chakumawulo Isaki adayenda kumunda achikumbuka bzake, paadanyangana adawona ngamela zichibwela. 
GEN.24.64	Rabheka adanyangana, paadawona Isaki adabuluka kuchoka pangamela yake, 
GEN.24.65	adati kwamulanda, “Ko mwamuna akufamba m'munda kuzatichungula mbani?” Mulanda ule adati, “Ni mbuya wangu.” Rabheka adatola nguwo yake nkubzifinika kumaso.
GEN.24.66	Mulanda ule adazalongosolela Isaki bzentse bzikhadachitika pawulendo wake. 
GEN.24.67	Pamwepo Isaki adatola Rabheka nkuyenda naye mutenti yake mukhakhala amayi wake Sara, ntsikanayo adakhala nkazi wake, pakuti adafuna Rabheka, nakutenepo iye adanyamaliziwa kulila kwaakhachita amayi wake.
GEN.25.1	Abhurahamu adaloola munango nkazi, dzina lake akhachitiwa Ketura. 
GEN.25.2	Ketura adam'balila, Zimurani na Jokishani na Medhani na Midhiyani na Ishibhagi na Shuwa. 
GEN.25.3	Jokishani akhali apayi wa Shebha na Dhedhani. Wana wa Dhedhani akhali Ashurimu na Letushimu na Lewumimu. 
GEN.25.4	Wana wa Midhiyani akhali Efa na Eferi na Hanoki na Abhidha na Elidha. Awa wentse akhali wana wa Ketura.
GEN.25.5	Abhurahamu adapasa mwana wake Isaki bzentse bzaakhanabzo. 
GEN.25.6	Koma kwawana wankazi mung'ono, Abhurahamu adaapasa mpfupo. Iye paakhachana moyo adaachosa pakhana mwana wake Isaki achiwayendesa kudziko lakumabveladzuwa.
GEN.25.7	Abhurahamu adalalama padziko kwamagole dzana namakumi manomwe namashanu (175). 
GEN.25.8	Pamwepo Abhurahamu adazamalizika watokalambilatu, nkhalamba yamagole mazinji, adayikhiwa kudayikhiwa wam'badwe wake. 
GEN.25.9	Isaki na Ishimayeli, wana wake adamuyikha mumphako yapa Makipela, m'munda wa Efuroni mwana wa Zohari mu Hiti, chakumabveladzuwa kwa Mamure, 
GEN.25.10	m'munda waadagula Abhurahamu kwa Efuroni mwana wa Zohari mu Hiti. Abhurahamu nankazi wake Sara adayikhiwa pamwepo. 
GEN.25.11	Pambuyo pakufa kwa Abhurahamu. Mulungu adadalisa mwana wake Isaki, Isaki adakhala pa Bheeri-lahayi-royi.
GEN.25.12	Uwu ndiwo m'badwe wa Ishimayeli, mwana wa Abhurahamu waadabaliliwa na Hagari mu Ijipiti, ule akhali mulanda wa Sara. 
GEN.25.13	Aya ndiyo madzina yawana wa Ishimayeli. M'badwe umwewu udapasiwa madzina kuteyeza kubadwa kwawo; mwana wakuyamba wa Ishimayeli akhali Nebhayoti, kuchizabwela Kedhari na Adhibheyeli na Mibhusamu, 
GEN.25.14	na Mishima na Dhuma na Masa, 
GEN.25.15	na Hadhadhi na Tema na Jeturi na Nafishi na Kedhima. 
GEN.25.16	Awa ndiwo wana wa Ishimayeli, aya ndiyo madzina yawo, kuteyeza miyi yawo, namatenti yawo, anemwanamambo khumi namawili kuteyeza madzinza yawo. 
GEN.25.17	Ishimayeli adakhala kwamagole dzana namakumi matatu nanomwe (137), adamalizika achikayikhiwa kudayikhiwa wakwake. 
GEN.25.18	Iwo adakhala kuchoka Havila kufika ku Shuri, ikhadanyanganana na Ijipiti, kumbali ya Asiriya; adakhala adanyanganana naabale wake wentse.
GEN.25.19	Uwu ndiwo m'badwe wa Isaki mwana wa Abhurahamu: Abhurahamu akhali apayi wa Isaki. 
GEN.25.20	Isaki akhana magole makumi manayi (40), paadaloola nkazi wake Rabheka mwana wa Bhetuyeli mu Aramu waku Padhaniaramu, nana wa Labhani mu Aramu. 
GEN.25.21	Isaki adapemphela kwa Chawuta achikumbilila nkazi wake Rabheka, pakuti akhalibe mbeleko. Chawuta adabva pemphelo la Isaki, Rabheka nkuphata pathupi. 
GEN.25.22	Wana adashupana m'mimba mwake, iye adati, “Tsono peno ntenepa chanin'khalila wamoyo n'chinyi?” Nakutenepo adazayenda kabvunza Chawuta. 
GEN.25.23	Chawuta adati kwayiye,
GEN.25.23	“M'mimba mwako muna mishowo miwili,
GEN.25.23	wanthu awili, wawun'zabala an'zakhala wakugawika.
GEN.25.23	Munango an'zakhala wamphamvu kuposa munango,
GEN.25.23	nkulu an'zatumikila mung'ono.”
GEN.25.24	Nthawe yakubala kwake payidafika, adabala mapasa. 
GEN.25.25	Wakuyamba adabula ali wakuphsukuluka, thupi lake lentse likhadachita ninga n'khanjo wawukuse, achimpasa dzina lakuti Esau.
GEN.25.26	Pambuyo pache padabula m'bale wake adaphata chithatha cha Esau, achimpasa dzina lakuti Jakobho.
GEN.25.27	Wana amwewo adakula, Esau adakhala nkhumbalume nyabezi, munthu wan'thengo, Jakobho akhali munthu wakunyamala, akhafuna bzakukhala pamatenti. 
GEN.25.28	Isaki adafuna Esau, pakuti akhafuna kudya nyama yan'thengo yakham'bwelesela, koma Rabheka adafuna Jakobho. 
GEN.25.29	Ntsiku inango Jakobho paakhaphika phala, Esau adafika achichoka n'thengo wafa nanjala. 
GEN.25.30	Esau adati kwa Jakobho, “Leka ndidyeko phala lifuyila, pakuti ndikubva njala.” Ndibzo bzidazachitisa kuti achemelewe nadzina lakuti Edhomu.
GEN.25.31	Jakobho adati, “Yamba wandigulisila ukulu wako.” 
GEN.25.32	Esawu adati, “Pakuti ine ndaakufa nanjala, ukulu un'thandizanyi?” 
GEN.25.33	Jakobho adati, “Tsapano yamba walumbila kwayine.” Nakutenepo iye adalumbila kwayiye, adagulisila ukulu wake kwa Jakobho. 
GEN.25.34	Pamwepo Jakobho adapasa Esau zingwa naphala lanyemba, adadya nakumwa, adayenda ulendo wake. Ndiko kudzonga kudachita Esau ukulu wake.
GEN.26.1	Tsapano mudziko mudagwa njala kuposa njala idambachitikako munthawe ya Abhurahamu. Isaki adayenda ku Gerari, kwa Abhimeleki mambo waa Filistia. 
GEN.26.2	Chawuta adabziwonesa kwayiye, iye adati, “Leka kuyenda ku Ijipiti, khala mudziko landichakuwuza. 
GEN.26.3	Khala mudziko ili, ine nin'zakutsogolela, nin'zakudalisa, pakuti kwayiwe nakum'badwe wako nin'zapeleka madziko yentse aya. Nin'zadzadzikiza kulumbila kwandidachita kwaapayi wako Abhurahamu. 
GEN.26.4	Nin'zawandisa m'badwe wako kulingana nanyenyezi zakudzulu, nin'zapeleka kum'badwe wako madziko yentse. M'badwe wako un'zachitisa kuti madzinza yentse yapadziko yadalisiwe, 
GEN.26.5	pakuti Abhurahamu akhatetekela fala langu, achiteyeza bzandikhamuwuza kuti achite, nakuchengeta mitemo yangu.”
GEN.26.6	Nakutenepo Isaki adazakhala mu Gerari. 
GEN.26.7	Wanthu wamudziko limwelo paadam'bvunza nabzankazi wake iye adati, “Ninana wangu.” Iye alibe kufuna kuti bzidziwike, kuti akhali nkazi wake, pakuti akhagopa kuti angamuphe achitola Rabheka, pakuti akhadakoma nkhope kwene-kwene. 
GEN.26.8	Isaki paakhali kumweko kwanthawe itali, Abhimeleki mambo waa Filistia adanyangana napazhanela, nkuwona Isaki achiphata-phata nkazi wake Rabheka. 
GEN.26.9	Pamwepo Abhimeleki adachemelesa Isaki nkuti kwayiye, “Mangwesa uyu ninkazi wako! Thangwe lanyi ukhalewa kuti ninana wako?”
GEN.26.9	Isaki adati, “Ndikhagopa kuphewa ndipo pandidazati ninana wangu.”
GEN.26.10	Abhimeleki adati, “Thangwe lanyi kuchita bzatenepo kwayise? Ko ninga mwamuna munango akhadagona nankazi wako, ukhachitisa kuti ise tikhale namulandu ukulu.” 
GEN.26.11	Nakutenepo Abhimeleki adachenjeza wanthu wentse, iye adati, “Munthu amphata-phata mwamuna uyu panango nkazi wake am'phewa.”
GEN.26.12	Isaki adabzala mbewu zake mudziko limwelo, mugole limwelo adakolola kadapetewa kadzana pakuti Chawuta adamudalisa. 
GEN.26.13	Mwamunayo adakhupuka kwene-kwene, adapitiliza kusumukila mpaka adazakhala wachuma. 
GEN.26.14	Akhana bzifuwo bzake bzizinji, akhana ng'ombe namabila naalanda azinji bzidazachitisa kuti a Filistia ayambe kumuchitila nchanje. 
GEN.26.15	Tsapano a Filistia adafuchila nadongo michela yentse idafukuliwa naalanda waapayi wake, muntsiku za Abhurahamu apayi wake.
GEN.26.16	Abhimeleki adati kwa Isaki, “Chokani muno, pakuti mwawa namphamvu kuposa ise.” 
GEN.26.17	Nakutenepo Isaki adachoka kumweko, achikamanga matenti yake muchigowa cha Gerari, kwaadakakhala. 
GEN.26.18	Isaki adafukula pomwe michela ikhadafukuliwa muntsiku zaapayi wake Abhurahamu, pakuti Abhurahamu paadafa, a Filistia adafuchila michela imweyo. Michelayo adazayipasa madzina yakhadambapelekewa naapayi wake.
GEN.26.19	Koma alanda wa Isaki paadachela n'chela muchigowa, n'chela umwewo ukhamala lini madzi. 
GEN.26.20	Anyakabusa wamu Gerari adayamba kushupana naanyakabusa wa Isaki, iwo akhati, “Madzi aya niyathu.” Isaki adazapasa n'chelawo dzina lakuti, “Kushupana.”
GEN.26.21	Tsapano alanda wa Isaki adazachela pomwe unango n'chela, koma adayamba pomwe kushupana naanyakabusa wamu Gerari pan'chela umwewo. N'chelawo Isaki adazawupasa dzina lakuti, “Chizondo.” 
GEN.26.22	Isaki adazachoka pamwepo achikachela unango n'chela, pan'chela umwewo alibe kuzashupana. Adazawupasa dzina lakuti, Rehobhoti, bzichilewa kuti, “Ntetete,” adati, “Chawuta watipasa mbuto ikulu kuti tiwande.” 
GEN.26.23	Tsapano Isaki adazachoka pamwepo nkuyenda ku Bheeri-shebha. 
GEN.26.24	Chawuta adabziwonesa kwayiye usiku umwewo, iye adati, “Ndine Mulungu waapayi wako Abhurahamu, leka kugopa pakuti ine ndikukutsogolela. Nin'zakudalisa, ndichizachita kuti m'badwe wako uwande nathangwe lamulanda wangu Abhurahamu.” 
GEN.26.25	Nakutenepo iye adamanga mbuto yakupelekela ntsembe pamwepo, nkupemphela Chawuta. Adazika tenti yake pamwepo, alanda wake nkuchela n'chela.
GEN.26.26	Pamwepo Abhimeleki namanduna yake Ahuzati na Pikoli nkulu wankhondo yake, adachoka ku Gerari, nkuyenda kwa Isaki. 
GEN.26.27	Isaki adati kwayiwo, “Mwabwelelanyi kwayine? Imwe muchidziwa kuti munin'zonda, pomwe mudandithamangisa kwanu?”
GEN.26.28	Iwo adati, “Ise tawonelatu kuti Chawuta ana iwe, tsapano ngapakhale lumbilo pakati payiwe nayise, ngatichiteni chibvano nayimwe, 
GEN.26.29	kuti iwe un'zachita lini chakuyipa kwayise, ninga bzatidachita kuleka kukuphata-phata, kunja kwabzabwino bzokha-bzoka, tidakuyendesa mwabwino. Tsapano ndiwe wakudalisiwa na Chawuta.” 
GEN.26.30	Nakutenepo Isaki adaachitila feshita, adadya nakumwa. 
GEN.26.31	Machibese-bese adachita chibvano chawo ali awili, Isaki adaapelekeza iwo nkuyenda mwabwino. 
GEN.26.32	Ntsiku ibodzi-bodziyo alanda wa Isaki adafika kwayiye achimuwuza nabzan'chela waadachela achiti, “Taphata madzi.” 
GEN.26.33	Isaki adapasa dzina n'chela umwewo lakuti, “Shibha.” Nakutenepo dzina laguta limwelo lin'chemelewa kuti Bheeri-shebha nalelo.
GEN.26.34	Esawu paakhana magole makumi manayi (40), adaloola, Judhisi mwana wa Bheeri mu Hiti na Bhasemati mwana wa Eloni mu Hiti, 
GEN.26.35	akaziwo adawumisila Isaki na Rabheka.
GEN.27.1	Isaki paadakalamba maso yake yadachita khungu, nakutenepo akhawona lini, adachemela Esau mwana wake wakuyamba, adati kwayiye, “Mwanangu.” Iye adati, “Ndili pano.”
GEN.27.2	Isaki adati, “Ine ndakalamba, nindziwa lini ntsiku yakufa kwangu. 
GEN.27.3	Tsapano iwe utakule bzombo bzako bzakusodzesa, chola chamisewe nawutati, yenda n'thengo ukandiphele nyama. 
GEN.27.4	Undiphikile chakudya chabwino chaninfunisisa, undibwelesele ndidye ndichizakudalisa ndinati ndafa.”
GEN.27.5	Tsapano Rabheka akhatetekela Isaki paakhalewa-lewa namwana wake Esau. Nakutenepo Esau paadayenda n'thengo kasodza nyama yan'thengo kuti abwele nayo, 
GEN.27.6	Rabheka adati kwamwana wake Jakobho, “Ndabva apayi wako achilewa-lewa nankulu wako Esau, achimuwuza kuti, 
GEN.27.7	‘Ndibweleseleko nyama yan'thengo undiphikile chakudya chabwino, ndikadya ndichizakudalisa patsogolo pa Chawuta ndinati ndafa.’ 
GEN.27.8	Tsapano mwanangu, unditetekele bzandikukuwuza kuti uchite. 
GEN.27.9	Yenda kuthanga undibwelesele tuwana twambuzi tuwili twakunenepa, ndizaphikile apayi wako chakudya chabwino chaanfunisisa. 
GEN.27.10	Iwe uchizayenda nacho kwaapayi wako, akadya achizakudalisa anati afa.” 
GEN.27.11	Koma Jakobho adati kwaamayi wake Rabheka, “Nkulu wangu Esau ana ukuse thupi lake lentse, koma ine ndilibe ukuse. 
GEN.27.12	Ko peno apayi an'zandiphata, achizadziwa kuti ndikuwanamiza, an'zanditembelela lini pana kuti andidalise.” 
GEN.27.13	Koma amayi wake adati, “Mwanangu, tembelelo limwelo ngalibwele kwayine, iwe yenda ukachite bzandakuwuza.” 
GEN.27.14	Nakutenepo Jakobho adayenda katakula tumbuzi, achitupeleka kwaamayi wake. Amayi wake adaphika chakudya chabwino chaakhafunisisa apayi wake. 
GEN.27.15	Pamwepo Rabheka adatola bzakubvala bzabwino bza Esau mwana wake nkulu, bzaakhanabzo munyumba mwake, nkubzibvadzika Jakobho, mwana wake mung'ono. 
GEN.27.16	Adam'bvadzika makanda yatumbuzito m'manja nan'khose mwake. 
GEN.27.17	Rabheka adatola chakudya chaakhadaphika nazingwa achibzipasa Jakobho. 
GEN.27.18	Jakobho adayenda nacho kwaapayi wake, iye adati, “Apayi.” Iwo adati, “Ndiwe yani?”
GEN.27.19	Jakobho adati kwaapayi wake, “Ndine Esau mwana wanu wakuyamba. Ndachita bzamwalewa, khalani mudye nyama yan'thengo yamunfunisisa, mukadya mundidalise.”
GEN.27.20	Koma Isaki adati kwamwana wake, “Wakulumiza tani kuyiwona nyama imweyo mwanangu?” Iye adati, “Pakuti Chawuta Mulungu wanu ndiye wanditsogolela.” 
GEN.27.21	Tsapano Isaki adati kwa Jakobho, “Fika pafupi ndiphate thupi lako ndibve kuti chadidi ndiwe mwana wangu Esau panango nee.” 
GEN.27.22	Nakutenepo Jakobho adafendela pafupi naapayi wake. Iwo adam'phata thupi lake nkuti, “Fala likubveka kuti ndiwe Jakobho, koma m'manja mukubveka kuti ndiwe Esau.” 
GEN.27.23	Isaki alibe kuzadziwa kuti ni Jakobho pakuti m'manja mwake mukhana ukuse ninga mwankulu wake Esau. Nakutenepo Isaki adadalisa Jakobho. 
GEN.27.24	Isaki adati, “Ndiwe chadidi mwana wangu Esau?” Jakobho adati, “Ndine.”
GEN.27.25	Isaki adati, “Bwela nayo kwayine kuti ndidye nyama yan'thengo yamwana wangu, ndikudalise.” Jakobho adapeleka nyama imweyo iye nkudya, achiwapasa vinyu iwo nkumwa. 
GEN.27.26	Pamwepo apayi wake adati kwayiye, “Fika pafupi mwanangu undipsopsode.” 
GEN.27.27	Jakobho adafendela pafupi achiwapsoda. Isaki paadabva kununkhila kwabzakubvala bzake, adamudalisa. Koma iye adati,
GEN.27.27	“Kununkhila kwamwana wangu ninga,
GEN.27.27	kudandolingana nathengo lidadalisiwa na Chawuta.
GEN.27.28	Mulungu ngaakupase maweto yakudzulu,
GEN.27.28	akulise mbewu zako, akupase chakudya chizinji navinyu.
GEN.27.29	Wanthu ngaakutumikile,
GEN.27.29	mishowo mizinji ikukotamile.
GEN.27.29	Ukhale ntongi waazimano wako,
GEN.27.29	wana waamayi wako akukotamile,
GEN.27.29	Ngaatembelelewe awo ankutembelela,
GEN.27.29	ngaadalisiwe wentse ankudalisa!”
GEN.27.30	Isaki paadandoti malizeni kudalisa Jakobho, Jakobho paadandoti chokeni patsogolo paapayi wake, nkulu wake Esau adafika achichoka kasodza. 
GEN.27.31	Esau adaphikambo chakudya chabwino kwene-kwene achikayipeleka kwaapayi wake. Iye adati kwaapayi wake, “Lamukani mudye nyama yan'thengo yamwana wanu, kuti mundidalise.”
GEN.27.32	Koma apayi wake adati, “Ndiwe yani?”
GEN.27.32	Iye adati, “Ndine Esau mwana wanu wakuyamba.”
GEN.27.33	Isaki adayamba kutetemela kwene-kwene nkuti, “Ko mbani wasodza nyama yan'thengo yandadya iwe unati wabwela, ndichimudalisa? Ndiye an'zawa wakudalisiwa.”
GEN.27.34	Esau paadabva mafala yaapayi wake adalila, kwakushupika kwene-kwene, adati kwaapayi wake, “Apayi ndidalisemboni!” 
GEN.27.35	Koma Isaki adati, “M'bale wako wabwela achindinamiza ndiye watola madaliso yako.” 
GEN.27.36	Esau adati, “Ko sindibzo bzidachitisa kuti apasiwe dzina lakuti Jakobho? Tsapano aka kawa kachiwili kundinamiza. Pakuyamba adanditolela ukulu wangu, lelo uno wanditolela madaliso yangu.”
GEN.27.37	Isaki adati kwa Esau, “Ndatomuchita mbuya wako, abale wake wentse achawa alanda wake, ndamukhupusa nachakudya navinyu. Pachalibe chaningachite kwayiwe mwanangu.” 
GEN.27.38	Esau adati kwaapayi wake, “Ko madaliso yamweyo ndiyo yokha yamukhanayo? Ndidalisenimbo apayi!” Esawu adalila bzikhabvesa ntsisi.
GEN.27.39	Isaki adati kwayiye,
GEN.27.39	“Minda yako in'zachosa lini chinthu,
GEN.27.39	maweto yakudzulu yan'zagwa lini m'minda mwako.
GEN.27.40	Umoyo wako wentse un'zawa wamadipa,
GEN.27.40	un'zatumikila mung'ono wako;
GEN.27.40	pawun'zatsudzuka,
GEN.27.40	un'zachosa joko lake kuchoka nkhosi mwako.”
GEN.27.41	Esau adazonda Jakobho nathangwe lamadaliso yaadapasiwa naapayi wake. Koma Esau chamuntima mwake adati, “Ntsiku zakulila apayi wangu zawa pafupi. Nakutenepo m'bale wangu Jakobho nin'zamupha.”
GEN.27.42	Koma Rabheka paadabva bzikhakumbukiwa na Esau mwana wake nkulu, adachemela Jakobho mwana wake mung'ono, nkuti kwayiye, “Nkulu wako Esau anfuna kubzinyamaliza nakukupha. 
GEN.27.43	Tsapano mwanangu, tetekela bzandikukuwuza. Iwe uthawile ku Harani kwamano wangu Labhani, 
GEN.27.44	ukakhale kumweko kwakanthawe mpaka ukali wankulu wako wamala. 
GEN.27.45	Ukali wake ukamala akayebwa bzawudamuchita, nin'zatuma munthu kuzakuchemela kuti ubwelele. Pakuti ine ningatayikiliwe lini nawana awili pantsiku ibodzi?”
GEN.27.46	Rabheka adati kwa Isaki, “Ndakolewa naazikazi wachi Hiti. Jakobho akaloolambo akazi wachi Hiti ninga awa, nkazi wamuno mudziko, umoyo wangu un'zakhala lini chinthu kwayine.”
GEN.28.1	Pamwepo Isaki adachemela Jakobho nkumudalisa, adati kwayiye, “Leka kuloola nkazi wachi Kenani. 
GEN.28.2	Yenda, ku Padhanamu kunyumba kwa Bhetuyeli apayi waamayi wako, ukaloole kumweko m'bodzi wawana wa Labhani mano waamayi wako. 
GEN.28.3	Mulungu wam'phamvu ngaakudalise akupase wana azinji, kuti m'badwe wako uwande ukhale nawanthu azinji. 
GEN.28.4	Ngaapeleke madaliso ya Abhurahamu kwayiwe, nakum'badwe wako, kuti azatole dziko lawukukhala ninga mulendo, lidapasiwa Abhurahamu na Mulungu.” 
GEN.28.5	Nakutenepo Isaki adayendesa Jakobho ku Padhanaramu, kwa Labhani mwana wa Bhetuyeli mu Aramu, mano wa Rabheka, amayi wa Jakobho na Esau.
GEN.28.6	Tsapano Esau adadziwa kuti Jakobho adadalisiwa, achimuyendesa ku Padhaniramu kuti akaloole kumweko, paadamudalisa adamuwuza kuti, “Leka kuloola nkazi wachi Kenani.” 
GEN.28.7	Esau adadziwa kuti Jakobho adatetekela apayi wake naamayi wake nkuyenda ku Padhaniramu. 
GEN.28.8	Pamwepo Esau adadziwa kuti apayi wake akhafuna lini akazi wachi Kenani. 
GEN.28.9	Pamwepo Esau adazayenda kukhana Ishimayeli mwana wa Abhurahamu, kwaadakaloola mwana wake wachitsikana akhachitiwa Mahalati nana wa Nebhayoti.
GEN.28.10	Jakobho adachoka pa Bheeri-shebha nkuyenda ku Harani. 
GEN.28.11	Paadafika pambuto inango, adagona pamwepo usiku umwewo. Jakobho adatola mwala pambuto imweyo, adatsamila nkugona. 
GEN.28.12	Paakhadagona tenepo, adalota pachita mathambiko, yakhadayimisiwa padziko, yachifika kudzulu. Adawona ngilozi za Mulungu zichikwila nakubuluka pamathambikoyo. 
GEN.28.13	Chawuta akhadayima padzulu pamathambiko yamweyo, iye adati, “Ndine Chawuta, Mulungu waapayi wako Abhurahamu na Mulungu wa Isaki, mbuto yawudagona ndayipasa kwayiwe nawana wako. 
GEN.28.14	M'badwe wako un'zawanda kulingana napfumbi lapadziko. An'zamwazikila kumadziko yentse yakumabveladzuwa nayakumadokelo kufika nachakudzulu mpaka kunyantsi. Wanthu wentse an'zadalisiwa nathangwe lako iwe nam'badwe wako. 
GEN.28.15	Wona, ndina iwe, nin'zakuchinjiliza kwentse kwawun'zayenda. Nin'zakubwezela pomwe mudziko lino. Nin'zakusiya lini mpaka ndachita bzandidalewa kwayiwe.”
GEN.28.16	Jakobho adapalamuka kutulo nkuti, “Chawuta ali pambuto ino, koma ine ndikhalibe kudziwa.” 
GEN.28.17	Pamwepo iye adaphatiwa namantha nkuti, “Mbuto ino in'gopsa! Infunika kukhala nyumba ya Mulungu. Uwu ninsuwo wakudzulu!”
GEN.28.18	Nakutenepo Jakobho adalamuka machibese-bese, nkutola mwala waakhadatsamila nkuwuyimisa nkuthulula mafuta padzulu pawene. 
GEN.28.19	Mbuto imweyo adayipasa dzina lakuti Bheteli,
GEN.28.20	Tsapano Jakobho adalumbila achiti, “Mulungu akanditsogolela, akandichinjiliza pawulendo wangu wandikuyenda, akandipasa chakudya nabzakubvala, 
GEN.28.21	ndichibwelela pomwe kumuyi kwaapayi wangu mwabwino, Chawuta an'zakhala Mulungu wangu. 
GEN.28.22	Mwala uwu, wandayimisa, pan'zakhala nyumba ya Mulungu, nin'zapeleka chakhumi pabzentse bzamun'zandipasa.”
GEN.29.1	Pamwepo Jakobho adayenda ulendo wake, nkufika mudziko lawanthu wakumabveladzuwa. 
GEN.29.2	Paadanyangana adawona n'chela m'munda, adawona mititi mitatu yamabila yakhadagona pambali, pakuti pan'chela umwewo ndipo pakamwela mabila. Koma mwala ukhadafunga pamulomo wan'chelawo ukhali ukulu. 
GEN.29.3	Anyakabusa paakhakocheza mabila yawo pan'chelawo, ndipo paakhachosa mwalawo achimwesa mabila yawo, achibwezela mwalawo pomwe pan'chela. 
GEN.29.4	Jakobho adati kwayiwo, “Abale wangu mukuchoka kuponi?” Iwo adati, “Tikuchoka ku Harani.”
GEN.29.5	Jakobho adazati kwayiwo, “Ko mungadziweko Labhani mwana wa Nahori?” Anyakabusawo adati, “Tinimudziwa.”
GEN.29.6	Jakobho adazati, “Ko iye ali bwino.” Iwo adati, “Yinde iye ali bwino, wonani mwana wake Rakelo ndiye uyo ali kubwela namabila!” 
GEN.29.7	Jakobho adati, “Wonani, pakuti yachali masikati, nthawe yakukocheza bzifuwo inati yakwana, mwesani mabila yanu muyende mukayadyese.” 
GEN.29.8	Koma iwo adati, “Tingakwanise lini kufikila mabila yentse yakochela pabodzi, mwala wakungulusiwa pamulomo wan'chela; pamwepo tingamwese mabila.”
GEN.29.9	Jakobho paakhali kulewa-lewa naanyakabusawo, Rakelo adafika namabila yaapayi wake, pakuti ndiye akhali nyakabusa wayene. 
GEN.29.10	Tsapano Jakobho paadawona Rakelo mwana wachikazi wa Labhani, mano waamayi wake namabila ya Labhani, Jakobho adayenda kakungulusa mwala ukhali pan'chela nkumwesa mabila ya Labhani mano waamayi wake. 
GEN.29.11	Pamwepo Jakobho adam'psoda Rakelo nkuyamba kulila kwakukondwa. 
GEN.29.12	Jakobho adati kwa Rakelo, “Ndine mwana wa Rabheka nana waapayi wako.”
GEN.29.12	Rakelo adathamanga kunyumba achikawuza apayi wake, Labhani. 
GEN.29.13	Labhani paadandobva mpfeso za Jakobho, mwana wanana wake, adathamanga kachungulana naye. Labhani paadafika pakhana nz'ukulu wake Jakobho adamukumbatila achimuphsoda. Adatola Jakobho achiyenda naye kunyumba kwake. Pamwepo Jakobho adalongosolela Labhani bzikhadachitika, 
GEN.29.14	Labhani adati kwayiye, “N'chadidi, iwe ndiwe wabondo langu nawanyama yangu!” Jakobho adakhala na Labhani kwamwezi.
GEN.29.15	Labhani adati kwa Jakobho, “Pakuti ndiwe m'bale wangu, ko ungandiphatile basa palibe mpagalo? Ndiwuze mpagalo wawungafune?” 
GEN.29.16	Tsapano Labhani akhana wana awili wachikazi; dzina lankulu likhali Liya, dzina lamung'ono likhali Rakelo. 
GEN.29.17	Maso ya Liya yakhali yakuthima, koma Rakelo akhadakoma wathupi labwino.
GEN.29.18	Jakobho adafuna Rakelo; iye adati, “Ninkuphatilani basa kwamagole manomwe muchizandipasa Rakelo mwana wanu mung'ono.”
GEN.29.19	Pamwepo Labhani adati, “Bzili bwino kuti ndimpeleke kwayiwe pana kuti ndimpeleke kwamunangombo munthu bzake, tsapano iwe khala nayine pano.” 
GEN.29.20	Nakutenepo Jakobho adaphata basa kwamagole manomwe kuti apasiwe Rakelo, kwayiye magole manomweyo yakhadandolingana nantsiku zing'ono-ng'ono pakuti akhafuna Rakelo kwene-kwene.
GEN.29.21	Pamwepo Jakobho adati kwa Labhani, “Ndipaseni nkazi wangu ndipite naye panyumba pakuti ntsiku zatidabvana zakwana.” 
GEN.29.22	Labhani adazakocheza wanthu wentse akhali pafupi naye, achichita feshita. 
GEN.29.23	Usiku umwewo Labhani adapeleka Liya kwa Jakobho, Jakobho nkudziwana naye. 
GEN.29.24	Labhani adapeleka mulanda wake Zilipa kwa Liya kuti akhale nyabasa wake. 
GEN.29.25	Machibese Jakobho adazadziwa kuti wagona na Liya, iye achiti kwa Labhani, “N'chinyi chamwachita kwayine? Ko ine sindidaphatila basa Rakelo? Ko thangwe lanyi mwandinamiza tenepa?”
GEN.29.26	Labhani adati kwayiye, “Ntemo wathu ise tiniyamba lini kulooza mung'ono nkulu anati waloodwa. 
GEN.29.27	Maliza sondo yawuyu, nin'zakupasa pomwe munango wache, wawun'azaphatila basa kwamagole yanango manomwe.”
GEN.29.28	Jakobho adachita tenepo, adamaliza sondo ya Liya; pamwepo Labhani adampasa mwana wake Rakelo kuti akhale nkazi wake. 
GEN.29.29	Labhani adapeleka mulanda wake Bhiliha kwa Rakelo kuti ambam'phatila basa. 
GEN.29.30	Nakutenepo Jakobho adazadziwana na Rakelo, adamufuna kuposa Liya. Adazaphatila pomwe basa Labhani kwamagole yanango manomwe.
GEN.29.31	Chawuta paadawona kuti Liya akhafuniwa lini, adafungula mimba yake; koma Rakelo akhalibe mbeleko. 
GEN.29.32	Liya adaphata pathupi achibala mwana wachimuna achimpasa dzina lakuti Rubheni, pakuti iye adati, “Pakuti Chawuta wawona kushupika kwangu; chadidi mwamuna wangu ati andifunembo.” 
GEN.29.33	Liya adaphata pathupi nkubala pomwe munango mwana wachimuna, iye adati, “Chawuta wandipasa pomwe munango mwana, pakuti adabva kuti nin'zondewa, wandipasa pomwe mwana uyu, achimpasa dzina lakuti Simiyoni.” 
GEN.29.34	Adazaphata pathupi pomwe, iye adati, “Ulendo uno mwamuna wangu ati andifunembo, pakuti ndam'balila wana atatu, mwanayo adampasa dzina lakuti Levi.” 
GEN.29.35	Liya adaphata pathupi pomwe nkubala mwana wachimuna, iye nkuti, “Ulendo uno nin'zadumbiza Chawuta.” Nakutenepo mwanayo adampasa dzina lakuti Judha, pamwepo adayima kubala.
GEN.30.1	Koma Rakelo paadawona kuti akubalila lini Jakobho wana, adachitila nchanje nkulu wake Liya. Rakelo adati kwa Jakobho, “Ndipase wana, ukaleka ninifa.”
GEN.30.2	Koma Jakobho adakalipila Rakelo nkuti, “Ko ine ndatola mbuto ya Mulungu?” Pakuti ndiye adachitisa kuti uleke kubala. 
GEN.30.3	Pamwepo Rakelo adati kwa Jakobho, “Tola mulandakazi wangu Bhiliha ugone naye, kuti andibalile mwana.” 
GEN.30.4	Rakelo adapeleka Bhiliha kwa Jakobho kuti akhale nkazi wake. Nakutenepo Jakobho adadziwana naye. 
GEN.30.5	Bhiliha adaphata pathupi nkubalila Jakobho mwana wachimuna. 
GEN.30.6	Rakelo adapasa mwana umweyo dzina lakuti Dhani nkuti, “Mulungu wandiyenzanisa pomwe wabva fala langu, wandipasa mwana wachimuna.” 
GEN.30.7	Bhiliha mulanda wa Rakelo adaphata pathupi pomwe nkubala mwana wachimuna wachiwili. 
GEN.30.8	Pamwepo Rakelo adati, “Ndapolowana nanana wangu, ndichimukunda.” Nakutenepo mwanayo adampasa dzina lakuti Nafitali.
GEN.30.9	Liya paadawona kuti wayima kubala, adapeleka mulanda wake Zilipa kwa Jakobho kuti akhale nkazi wake. 
GEN.30.10	Mulanda wa Liya Zilipa adabalila Jakobho mwana wachimuna. 
GEN.30.11	Liya adati, “Ndachita mwayi!” Mwanayo adampasa dzina lakuti Gadhi. 
GEN.30.12	Mulanda wa Liya Zilipa adabalila Jakobho mwana wachimuna wachiwili. 
GEN.30.13	Pamwepo Liya adati, “Ndikukondwa, akazi wentse an'zandichemela kuti kukondwa, adampasa dzina lakuti Asheri.”
GEN.30.14	Munthawe yakukolola tiligu, Rubheni adayenda kumunda kwaadakawona yamichelo yamandirekisi,
GEN.30.15	Liya adati, “Ko kunditolela kwawudachita mwamuna kwachepa? Lelo uno waakufuna kunditolela pomwe mamandirekisi yandabweleselewa namwana wangu.” Rakelo adati kwa Liya, “Ukandipasa mamandirekisi yawabweleselewa namwana wako, Jakobho an'gona nayiwe usiku walelo.”
GEN.30.16	Chakumawulo Jakobho paadachoka kumunda, Liya adati kwayiye, “Usiku walelo unkagona kunyumba kwangu, ndapagali kale kwa Rakelo mamandirekisi yandabweleselewa namwana wangu.” Jakobho usiku umwewo adayenda kagona naye.
GEN.30.17	Mulungu adabva pemphelo la Liya, iye adaphata pathupi, nkubala mwana wachimuna wachishanu. 
GEN.30.18	Liya adati, “Mulungu wandipasa mpagalo wangu, pakuti ndapeleka mulanda kwa mwamuna wangu.” Mwanayo adampasa dzina lakuti Isakari. 
GEN.30.19	Pamwepo Liya adaphata pomwe pathupi, achibala mwana wachitanthatu. 
GEN.30.20	Liya adati, “Pakuti Mulungu wandipasa mfupo yabwino; tsapano mwamuna wangu achandilemekeza, pakuti ndam'balila wana wachimuna atanthatu.” Mwanayo adampasa dzina lakuti Zebhuluni. 
GEN.30.21	Liya adazabala mwana wachikazi achimpasa dzina lakuti Dhina.
GEN.30.22	Mulungu adazakumbukila Rakelo, nkubva pemphelo lake, achifungula mimba yake. 
GEN.30.23	Rakelo adaphata pathupi achibala mwana wachimuna, iye adati, “Mulungu wachosa kunyazisiwa kwangu.” 
GEN.30.24	Mwanayo adampasa dzina lakuti Jozefi kulewa kuti, “Chawuta ngaandipase pomwe munango mwana wachimuna.”
GEN.30.25	Rakelo paadabala Jozefi, Jakobho adati kwaatebzala wake Labhani, “Lekani ndiyende, ndibwelele kwathu kudziko langu. 
GEN.30.26	Ndipaseni akazi wangu nawana wangu wandidaphatila basa kwayimwe ndiyende, pakuti imwe mun'dziwa kuti ndidakuphatilani basa.” 
GEN.30.27	Koma Labhani adati, “Leka ndikuwuze, ndidabzidziwa nakulotela kuti Chawuta adandidalisa nathangwe layiwe. 
GEN.30.28	Ulewe mpagalo wawukufuna ndikupase.” 
GEN.30.29	Jakobho adati kwayiye, “Imwe mun'dziwa kukuphatilani basa kwandidachita, nabzifuwo bzanu kukhala kwabzidachita nayine. 
GEN.30.30	Pandidafika pano, mukhana bzifuwo bzing'ono-ng'ono, koma bzidazawanda. Chawuta adakudalisani nathangwe layine. Tsono ine nin'zaseyenzelambo lini nyumba yangu?” 
GEN.30.31	Labhani adati, “Ko ndikupase chinyi?”
GEN.30.31	Jakobho adati, “Palibe chamungandipase, koma mukandichitila ibzi, nimpitiliza kukubusilani mabila yanu; 
GEN.30.32	Koma ine lelo lekani ndipitemo mumabila yanu, ndichosemo mabila yentse yamawala-mawala nayamadodo-madodo namapsipa nambuzi zamadodo-madodo nazamawala-mawala, bzimwebzi ndibzo bzikhale mpagalo wangu. 
GEN.30.33	Kukhulupilika kwangu kun'zawoneka patsogolo, pamun'zabwela kuzanyangana mpagalo wangu. Mbuzi zentse zin'zawoneka zilibe mawala, namabila mapsipa, bzikazawoneka nayine, mun'zadziwa kuti ndidakubelani.” 
GEN.30.34	Labhani adati, “Bzili bwino! Ngabzichitike ninga bzawalewa.” 
GEN.30.35	Koma ntsiku imweyo Labhani adachosa mbuzi zikono zikhana mitsetse-mitsetse nazamadodo-madodo, nambuzi zikazi zikhana mawala-mawala nazamadodo-madodo, nazentse zikhana mawala machena, namabila yentse mapsipa, achibzipasa wana wake, 
GEN.30.36	achiwayendesa kuwulendo wa ntsiku zitatu. Pamwepo Jakobho adasala achibusa mabila ya Labhani yakhadasala.
GEN.30.37	Jakobho adatola tumiti tuwisi twamupopula natwamualimondi natwamupuleni, akhati apa wakwatula apa wasiya apa wakwatula apa wasiya, kuwonesa magamba machena patumitito. 
GEN.30.38	Adayikha tumitito twaadakwatula mukhamwela mabila, pakuti kumweko ndiko kukhakwililana mabila, payakhabwela kuzamwa madzi, 
GEN.30.39	mabilayo payakhakwililana patsogolo patumitito, mabilayo yadayamba kubala wana wamitsetse-mitsetse nawamawala-mawala nawamadodo-madodo. 
GEN.30.40	Jakobho adapatula mabila makazi nambuzi zikazi pazikhakwililiwa, akhabzinyanganisa kumabila ya Labhani yamitsetse-mitsetse, nayentse mapsipa, kuchitila kuti yazabale wana wamitsetse nawamadodo-madodo. Nakutenepa Jakobho adachitambo mabila yake, achiyayikha payokha.
GEN.30.41	Mabila yakulimba payakhafika pafupi nakubala, Jakobho akayikha tumiti patsogolo pamabilayo kuti yakwililane nkati mwatumitito, kuti yabale, 
GEN.30.42	koma yale zakuvuwa akhayapitisa lini mule mukhana tumitito, nakutenepo yentse mabila yakuvuwa yakhali ya Labhani, yakulimba yakhali ya Jakobho. 
GEN.30.43	Nakutenepo Jakobho adakhupuka kwene-kwene, adawa namabila mazinji naalanda wachimuna nawachikazi nangamela namadhonki.
GEN.31.1	Tsapano Jakobho adabva wana wa Labhani achiti, “Jakobho adatola bzentse bzikhali bzaapayi wathu; kukhupuka kwake kwachoka kwaapayi wathu.” 
GEN.31.2	Jakobho adawona kuti Labhani akhawonesa lini kumufuna ninga pakuyamba. 
GEN.31.3	Pamwepo Chawuta adati kwa Jakobho, “Bwelela kudziko laapayi wako kwaabale wako, ine ndininga ndina iwe.”
GEN.31.4	Jakobho adatuma munthu kachemela Rakelo na Liya n'thengo kukhana mabila yake. 
GEN.31.5	Iye adati kwayiwo, “Ndawona kuti apayi wanu akuwonesa lini kundifuna ninga pakuyamba. Koma Mulungu waapayi akhana yine. 
GEN.31.6	Imwe mun'dziwa kuti ndidaphatila basa apayi wanu namphamvu zangu zentse; 
GEN.31.7	koma apayi wanu adandinamiza, nkusandula mpagalo wangu kankwana khumi, koma Mulungu alibe kuwalekelela achindipweteka. 
GEN.31.8	Iwo paakhati, ‘Mabila yentse yana madodo-madodo yan'zakhala mpagalo wako,’ pamwepo mabila yentse yakhabala wana wamadodo-madodo; paakhati ‘Mabila yana mitsetse-mitsetse yan'zakhala mpagalo wako,’ mabila yentse yakhabala wana wamitsetse-mitsetse. 
GEN.31.9	Nakutenepo Mulungu adatola mabila yaapayi wanu, achiyapeleka kwayine. 
GEN.31.10	Munyengo in'chita mimba mabila, kutulo ndidawona atonde wambuzi akhakwilila bzifuwo akhana mitsetse-mitsetse namadodo-madodo. 
GEN.31.11	Pamwepo ngilozi ya Mulungu idalewa-lewa nayine kutulo, iyo idati, ‘Jakobho!’ Ine ndidati, ‘Ndili pano.’ 
GEN.31.12	Iyo idati, ‘Nyangana uwone, atonde wentse akukwilila bzifuwo ana mitsetse-mitsetse namadodo-madodo; pakuti ndidawona bzentse bzaakuchita Labhani kwayiwe. 
GEN.31.13	Ndine Mulungu waku Bheteli, kwawudadzodza mwala namafuta uchilumbila kwayine. Tsapano sumuka, choka mudziko lino, bwelela kudziko lawudabadwa.’ ” 
GEN.31.14	Pamwepo Rakelo na Liya adati kwayiye, “Ko pachana chathu ise panthaka idasala munyumba yaapayi wathu? 
GEN.31.15	Ise sitakhala ninga alendo kwayiwo? Pakuti adatigulisa, achiphatisa basa masheleni yathu. 
GEN.31.16	Chuma chentse chidatakuliwa na Mulungu kwaapayi wathu nichathu nawana wathu; tsapano imwe chitani bzentse bzamwawuziwa na Mulungu.” 
GEN.31.17	Nakutenepo Jakobho adasumuka, nkukwiza wana wake naazikazi wake pangamela; 
GEN.31.18	adabusa ng'ombe zake zentse nabzifuwo bzake bzentse bzaadawona, ng'ombe zake zaadawona mu Padhani-aramu, nkuyenda kudziko la Kenani kwaapayi wake Isaki. 
GEN.31.19	Labhani akhadayenda kagela mabila yake, Rakelo adaba amilungu wamunyumba yapayi wake. 
GEN.31.20	Jakobho adanamiza Labhani mu Aramu, pakuti alibe kumuwuza kuti akufuna kuthawa. 
GEN.31.21	Adathawa nabzentse bzaakhanabzo, adayambuka kamadzi ka Ufuletesi, kudziko lamapili la Giliyadhi.
GEN.31.22	Pantsiku yachitatu Labhani adawuziwa kuti Jakobho wathawa. 
GEN.31.23	Labhani adatola abale wake nkumuteyela kwantsiku zinomwe, paakhali pafupi kum'phatila mudziko lamapili la Giliyadhi, 
GEN.31.24	Mulungu adabwela kwa Labhani mu Aramu kutulo usiku umwewo, adati kwayiwe, “Chenjelela, kuti uleke kulewa fala kwa Jakobho lingawe labwino panango lakuyipa.” 
GEN.31.25	Labhani adafika pakhana Jakobho. Tsapano Jakobho akhadazika matenti yake mudziko lamapili, Labhani naabale wake adazikambo matenti yawo mudziko lamapili la Giliyadhi.
GEN.31.26	Labhani adati kwa Jakobho, “N'chiyi chawachita ichi, kuchita bzakundithawa, kundinamiza ine, kutakula wana wangu ninga anyakupambiwa pankhondo? 
GEN.31.27	Thangwe lanyi kuchita bzakundithawa, kundinamiza ine, kuleka kundiwuza? Ukhadandiwuza ninga ndidakudayendesa uchikondwa uchiyimba nyimbo, uchiliza bzikhwechele nachipendani? 
GEN.31.28	Thangwe lanyi ulibe kuchita kuti ndipsopsode azukulu wangu nawana wangu ndichigonekana nawo? Tsapano bzawachita m'bzawulombe. 
GEN.31.29	Ine ndina mphamvu yakukupweteka; koma Mulungu waapayi wako adalewa-lewa nayine kutulo usiku walelo achiti, ‘Chenjelela kulewa kwa Jakobho bzabwino panango bzakuyipa.’ 
GEN.31.30	Iwe udathawa pakuti ukufuna kubwelela kunyumba kwaapayi wako, ko thangwe lanyi udaba amilungu wangu.” 
GEN.31.31	Jakobho adati kwa Labhani, “Pakuti ndikhagopa, ndidakumbuka kuti munganditakulile wana wanu. 
GEN.31.32	Munthu wamuniwona ana amilungu wanu ngaaphewe. Patsogolo paabale wanu mungalate pabzinthu bzandinabzo bzamunti m'bzanu, mubzitakule.” Koma Jakobho alibe kudziwa kuti Rakelo ndiye akhadaba amilunguwo.
GEN.31.33	Labhani adapita mutenti ya Jakobho, namutenti ya Liya namutenti yaalandakazi awili, koma alibe kubziwona. Adabula mutenti ya Liya nkuyenda mutenti ya Rakelo. 
GEN.31.34	Tsapano Rakelo ndiye akhadatakula amilungu wamunyumba mwake nkuwayikha pachakukhalila chapangamela yake, nkuwakhalila. Labhani adapsaga mutenti mwentse, koma palibe chaadawona. 
GEN.31.35	Rakelo adati kwaapayi wake, “Mbuya wangu lekani kukalipa, kuti ndilibe kukusumukilani, pakuti ndili kumwezi. Nakutenepo iye adapsaga, koma amilungu wamunyumba mwake alibe kuwawona.”
GEN.31.36	Pamwepo Jakobho adakalipa, nkupopotela Labhani; Jakobho adati kwa Labhani, “Ko mulandu wangu uli paponi? Chitazo changu chili paponi chachitisa kuti munditeyele? 
GEN.31.37	Mwapsaga pabzinthu bzangu bzentse, koma palibe chamwawona? Ko amilungu wamunyumba mwanu mwaawona? Bziyikheni patsogolo paabale wangu, naabale wanu kuti atonge pakati payise awili. 
GEN.31.38	Ndidakhala nayimwe kwamagole makumi mawili (20); mabila yanu nambuzi zanu bzilibe kupsodza, ndilibe kudya mabila makono yamuthanga mwanu. 
GEN.31.39	Bzifuwo bzikhang'ambiwa nabzilombo, ndilibe kubwela nabzo kwayimwe; ndikhabzipagali pachangu, mukhabzibvunza, ne bzikhabewa masikati panango usiku mukhandipagalisa. 
GEN.31.40	Nakutenepo masikati ndikhaphsa nadzuwa, usiku ndikhajejelewa namphepo, ndikhaphuphudza ndidapenya ndichikuphatilani basa. 
GEN.31.41	Ndidakhala nayimwe kwamagole makumi mawili (20), ndidakuphatilani basa kwamagole khumi namanayi (14), kuti mundipase wana wanu awili. Ndidazaphata basa pomwe kwamagole matanthatu (6) ndichiphatila basa mabila. Koma mudasandula mpagalo wangu kankwana khumi (10). 
GEN.31.42	Ninga Mulungu waapayi wangu, Mulungu wa Abhurahamu an'gopewa na Isaki akhali lini kumbali kwangu, ninga mudandiyendesa manja-manja, koma Mulungu adawona kushupika kwangu nakukuphatilani basa kwandidachita, ndibzo bzachitisa kuti Mulungu akuchenjezeni usiku walelo.”
GEN.31.43	Pamwepo Labhani adadayila adati kwa Jakobho, “Wana wachikazi awa niwana wangu, mabila aya nimabila yangu, nabzentse bzawunabzo nibzangu. Ko ningachitenyi kwawana wangu, panango kuwana wawo waadabala? 
GEN.31.44	Tsapano bwela, ngatichite chibvano iwe nayine; chizakhale mboni pakati payine nayiwe.”
GEN.31.45	Nakutenepo Jakobho adatola mwala achiwuyimisa. 
GEN.31.46	Jakobho adazati kwaabale wake, “Gwezekani minyala.” Adagwezeka minyala kuchita mudwi, adadya adakhala padzulu paminyalayo. 
GEN.31.47	Labhani adapasa mbuto imweyo dzina lakuti Jegarisahudhuta.
GEN.31.48	Labhani adati kwa Jakobho, “Mudwi waminyala iyi nimboni pakati payiwe nayine lelo.” Nakutenepo mbuto imweyo idapasiwa dzina lakuti Galeedhi. 
GEN.31.49	Mwalawo achizawuti Mizipa, pakuti iye adati, “Chawuta ngaawone payine nayiwe, patininga tili uyu kwake uyu kwake.
GEN.31.50	Ukashupa wana wangu, panango kuloola anango akazi kunja kwawana wangu, ne pakakhala palibe munthu an'dziwa chibvano chathu, Mulungu ndiye mboni pakati payiwe nayine.”
GEN.31.51	Pamwepo Labhani adati kwa Jakobho, “Wona mudwi uwu namwala uwu wandayikha pakati payiwe nayine. 
GEN.31.52	Mudwi umwewu nimboni, namwala umweyi nimboni, ine nin'zamoga lini mudwi uwu kuzamenyana nayiwe, nayiwembo pomwe un'zamoga lini mwala umwewu kuzamenyana nayine. 
GEN.31.53	Mulungu wa Abhurahamu na Mulungu wa Nahori na Mulungu waazipayi wawo, ngaawe atongi pakati payine nayiwe.” Nakutenepo Jakobho adalumbila nadzina la Mulungu waapayi wake Isaki. 
GEN.31.54	Jakobho adapeleka ntsembe paphili, adachemela abale wake kuzadya chakudya. Paadamala kudya adagona paphili pamwepo; 
GEN.31.55	Labhani adalamuka machibese-bese, nkupsoda azukulu wake nawana wake, adaadalisa iye nkubwelela kunyumba kwake.
GEN.32.1	Jakobho adayenda ulendo wake, ngilozi za Mulungu zidagumana naye; 
GEN.32.2	Jakobho paadaziwona adati, “Iyi ninkhondo ya Mulungu.” Nakutenepo mbuto imweyo adayipasa dzina lakuti Mahanayimu.
GEN.32.3	Jakobho adatuma atumiki patsogolo pake kwankulu wake Esau uyo akhakhala mumbuto ya Seyiri mudziko la Edhomu, 
GEN.32.4	achiwawuza kuti, “Yendani kwa Esau mbuya wangu mukamuwuze kuti, ‘Mulanda wanu Jakobho wati, ndidakhala kwa Labhani kwandikhakhala kufika lelo, 
GEN.32.5	ndina ng'ombe namadhonki namabila nambuzi naalanda wachimuna nawachikazi. Tsapano ndatuma atumiki kwayimwe mbuya wangu kuti mundikomele ntima.’ ”
GEN.32.6	Atumiki adabwelela kwa Jakobho, achikati, “Tidafika kwankulu wanu Esau. Tsapano iye akubwela kuzagumana nayimwe, ana wanthu mazana manayi.” 
GEN.32.7	Jakobho paadabva mafalayo adabva mantha kwene-kwene achishupika. Iye adapatula wanthu waakhanawo namabila mubzipani bziwili, 
GEN.32.8	achikumbuka kuti, “Peno Esau anfika achimenya chipani chibodzi, chinango chipani chinthawa.”
GEN.32.9	Jakobho adati, “Mulungu waayavu wangu Abhurahamu, Mulungu waapayi wangu Isaki, imwe Chawuta ndimwe mudati kwayine, ‘Bwelela kudziko lako, kudziko laabale wako. Mudati bzinthu bzentse bzininfambila bwino.’ 
GEN.32.10	Pakuti ine ndikhafunika lini kuwona ntsisi nachikhulupililo chentse chamudawonesa mulanda wanu. Pandidayambuka Jorodhani ndikhana mpsimbo basi, tsapano ndakhala bzipani bziwili. 
GEN.32.11	Ndaphata minyendo yanu, ndipulumuseni m'manja mwankulu wangu Esau. Ndikugopa, pakuti angafike achitipha tentse, azikazi nawana. 
GEN.32.12	Koma imwe mudati, ‘Nin'zakuchitila bzabwino, ndichizachita kuti m'badwe wako uzawande ninga n'chenga wamunyanja, an'zawanda bzakusaya kuwelengeka.’ ” 
GEN.32.13	Nakutenepo Jakobho adagona pamwepo usiku umwewo. Mangwana yache adasankhula pabzaakhanabzo achibzipeleka mpfupo kwankulu wake Esau, 
GEN.32.14	mbuzi zikazi adachosa mazana mawili, mbuzi zikono makumi mawili, mabila makazi mazana mawili namikono yamabila makumi mawili, 
GEN.32.15	nangamela zikazi makumi matatu nabziwana bzayene nang'ombe zikazi makumi manayi namikono yang'ombe khumi, namadhonki makazi makumi mawili namikono yamadhonki khumi. 
GEN.32.16	Jakobho adayikha bzifuwobzo m'manja mwaalanda wake, ntiti nantiti ukhali pawene wokha. Iye adati kwaalanda wake, “Imwepo muyende patsogolo pangu nabzifuwo, koma pakhale nambuto pakati pantiti unango nawunango.” 
GEN.32.17	Adawuza akhana chipani chapatsogolo kuti, “Mukagumana nankulu wangu Esau, akakubvunzani kuti, ‘Ndimwe alanda wayani? Ko mukuyenda kuponi? Ko bzifuwo bzamunabzo m'bzayani?’ 
GEN.32.18	Imwe munkati, ‘M'bzamulanda wanu Jakobho, nimpfupo zatumiziwa kwa mbuya wangu Esau, iye ali kuteyela m'mbuyo mwathu.’ ” 
GEN.32.19	Adawuza bzibodzi-bodzi kuchipani chachiwili nachachitatu nawentse akhateyela mbuyo kuti, “Mukagumana na Esau munkamuwuze bzibodzi-bodzibzo, 
GEN.32.20	imwe munkati, ‘Mulanda wanu Jakobho akuteyela mbuyo.’ ” Iye adakumbuka kuti, “Panango ningampembze nampfupo zaninintumiza ndichikawonana naye panango achikanditambila.” 
GEN.32.21	Nakutenepo, adatumila mpfupo patsogolo pake, iye achisala usiku umwewo ali pansasa.
GEN.32.22	Usiku umwewo Jakobho adasumuka, nkutola azikazi wake awili, naalandakazi wake awili nawana wake khumi naam'bodzi nkuyambuka kamadzi ka Jabhoko. 
GEN.32.23	Adaayambusa kamadzi achiyambusambo pomwe bzinthu bzake bzentse bzaakhanabzo, 
GEN.32.24	koma Jakobho adasala pamwepo ali yekha.
GEN.32.24	Pamwepo adachita mabimbili namunango mwamuna mpaka kumadandakucha. 
GEN.32.25	Mwamunayo paadawona kuti wataza kukunda Jakobho, adam'menya nampsimbo yake panchafu, iye nkubzuguduka bondo. 
GEN.32.26	Mwamunayo nkuti, “Ndileke ndiyende pakuti nkumadandakucha!”
GEN.32.26	Koma Jakobho adati, “Ninkuleka lini uchiyenda ulibe kundidalisa.” 
GEN.32.27	Mwamuna umweyo adati, “Ko dzina lako ndiwe yani.”
GEN.32.27	Iye adati, “Ndine Jakobho!” 
GEN.32.28	Mwamuna ule adati, “Kuyambila lelo uchachemelewa lini kuti Jakobho, waakuchemelewa kuti Izraeli, pakuti wachita mabimbili na Mulungu nawanthu uchikunda.”
GEN.32.29	Jakobho adati, “Ndaphata minyendo, ndiwuzembo dzina lako.” Mwamunayo adati, “Thangwe lanyi unfuna kudziwa dzina langu?” Pamwepo adamudalisa. 
GEN.32.30	Mbuto imweyo Jakobho adayipasa dzina lakuti Penuyeli achiti, “Ndawonana na Mulungu maso namaso, koma ndilibe kufa.” 
GEN.32.31	Jakobho paakhachoka mu Penuyeli dzuwa likhatochoka, koma iye akhagwinthama pakuti akhadabzuguduka mwendo wake. 
GEN.32.32	Ndibzo bzidazachitisa kuti a Izraeli aleke kudya midzipe yamunchafu mpaka lelo. Pakuti mwamunayo adamenya Jakobho pabondo yapanchafu.
GEN.33.1	Jakobho adanyangana, nkuwona Esau achibwela pabodzi naamuna mazana manayi (400). Adagawa wana wake pakati pa Liya na Rakelo naalandakazi wake awili. 
GEN.33.2	Jakobho adayikha alandakazi wake nawana wawo patsogolo, achiteyelewa na Liya nawana wake, Rakelo na Jozefi ndiwo akhali kwakumalizila pana wentse. 
GEN.33.3	Jakobho adayenda patsogolo pawo, adamukotamila kanomwe mpaka adazafika pafupi nankulu wake. 
GEN.33.4	Esau adathamanga achikagumana naye, adamukumbatila, achimuphsoda, iwo adalila. 
GEN.33.5	Esau adanyangana nkuwona akazi nawana, iye adati, “Ko awa wawunawo mbani?” Jakobho adati, “Awa ndiwo wana waadapasiwa mulanda wanu na Mulungu mwachifundo chawo.” 
GEN.33.6	Pamwepo alanda adafika pafupi, iwo nawana wake achimukotamila; 
GEN.33.7	Liya adachita bzibodzi-bodzi, iye nawana wake adafikambo pafupi achimukotamila; pakumalizila Jozefi na Rakelo adafika pafupi achimukotamila.
GEN.33.8	Esau adati, “Ko mititi yandagumana nayo inilewanyi?” Jakobho adati, “Kuti ndibvelewe chifundo nambuya wangu.” 
GEN.33.9	Koma Esau adati, “Nkulu wangu, ine ndina bzizinji kwene-kwene! Chengeta bzawunabzo.” 
GEN.33.10	Jakobho adati, “Nee, ndaphata minyendo, peno mwandibvela chifundo, tambilani mpfupo zandikukupasani; pakuti chadidi kuwona nkhope yanu kuli ninga kuwona nkhope ya Mulungu, nachifundo chakutenepa mwanditambila. 
GEN.33.11	Tambilani, ndaphata minyendo, mpfupo yangu yabwelesewa kwayimwe, pakuti Mulungu wandichitila chifundo, pakuti ndinabzo bzizinji.” Nakutenepo Jakobho adamuwumiliza mpaka iye adabzitambila.
GEN.33.12	Esau adati, “Ngatiyende ulendo wathu, ine ndichatsogola.” 
GEN.33.13	Koma Jakobho adati kwayiye, “Mbuya wangu mun'dziwa kuti wana alibe mphamvu, pomwe ndina mabila nang'ombe bziniyamwisa, bzintofuna ine kuti nimbabzinyangana, ndikabzifambisa mwakuthamanga kuti tifike nantsiku ibodzi, mabila yentse yanifa. 
GEN.33.14	Ndaphata minyendo lekani mbuya wangu ayende patsogolo pamulanda wake, ine ninkuteyelani pang'ono-pang'ono kuteyezela kufamba kwabzifuwo bzandinabzo, ndichiteyeza pomwe kufamba kwawana, mpaka ndafika kwambuya wangu ku Seiri.”
GEN.33.15	Esau adati, “Ndaakukusiyila anango wanthu wandinawo.” Jakobho adati, “Mungachite lini tenepo mbuya wangu, lekani ndiwone chifundo pamaso pambuya wangu.” 
GEN.33.16	Nakutenepo Esau adabwelela ulendo wake ntsiku imweyo, kuyenda ku Seiri. 
GEN.33.17	Koma Jakobho adayenda ku Sukoti, kwaadakabzimangila nyumba, achimanga mathanga yabzifuwo bzake; nakutenepo mbuto imweyo ikuchemelewa nadzina lakuti Sukoti. 
GEN.33.18	Jakobho adafika bwino muguta la Shekemu, mudziko la Kenani, paadachoka ku Padhani-aramu; adazika matenti yake yadanyanganana naguta. 
GEN.33.19	Jakobho adagula mbuto kuchoka kwawana wa Hamori apayi wa Shekemu adagula nantengo wamasheleni dzana, nkuzikapo tenti yake. 
GEN.33.20	Adamanga mbuto yakupelekela ntsembe kumweko, yaadapasa dzina lakuti Mulungu-Mulungu wa Izraeli.
GEN.34.1	Tsapano Dhina mwana wachikazi wa Leya, waadabalila Jakobho, adayenda kazungila akazi wamudziko la Kenani. 
GEN.34.2	Shekemu mwana wa Hamori mu Hivi, nduna yamudziko adamuwona, adamuphata achigona naye, achimunyazisa. 
GEN.34.3	Iye datolewa ntima na Dhina mwana wachikazi wa Jakobho; adamufuna achilewa-lewa naye, mafala yabwino yakumufuna. 
GEN.34.4	Nakutenepo Shekemu adalewa-lewa naapayi wake Hamori achiti, “Ndilooleleni ntsikana uyu akhale nkazi wangu.”
GEN.34.5	Tsapano Jakobho adabva kuti Dhina mwana wake wachikazi akhadapsipisiwa; koma wana wake wachimuna akhali nthengo nabzifuwo. Jakobho adanyamala mpaka iwo abwela. 
GEN.34.6	Hamori apayi wa Shekemu adayenda kwa Jakobho achikalewa-lewa naye. 
GEN.34.7	Wana wa Jakobho adabwela kuchoka nthengo, paadabva bzikhadachitika, adashupika achikalipa kwene-kwene, pakuti bzidachita Shekemu, kwaa Izraeli bzikhanyazisa.
GEN.34.8	Koma Hamori adalewa-lewa nawo, achiti, “Mwana wangu Shekemu akufuna mwana wanu wachikazi; ndaphata minyendo yanu, mpaseni kuti amuloole. 
GEN.34.9	Ngatiloolelaneni, ise tiloole wana wanu, imwe muloolembo wathu. 
GEN.34.10	Imwe mukhale pabodzi nayise, mungakhale pentse pamunfuna; khalani muchichita malonda m'mwemo, kuti mukhalembo nambuto.”
GEN.34.11	Shekemu adati pomwe kwaapayi wa Dhina nakwaazimano wake, “Ndichitilemboni bwino, bzentse bzamuti mulewe ninkupasani. 
GEN.34.12	Lewani mpagalo nampfupo yanyakuloodwa, ninkupasani bzamuninga mwalewa; chaninfuna ine nkundipasa mwana wanu kuti akhale nkazi wangu.”
GEN.34.13	Wana wa Jakobho adadayila Shekemu naapayi wake Hamori, bzakuwaphata kumaso, pakuti Shekemu akhadapsipisa kale nana wawo Dhina. 
GEN.34.14	Iwo adati kwayiwo, “Tingachite lini tenepo, kupeleka nana wathu kwamunthu alibe kugwatiwa khanda lanyama lachimuna, pakuti kwayise nichinthu chinyazisa. 
GEN.34.15	Ise tintobvuma kuchita tenepo, imwe mukachita ninga ise, amuna wentse wakwanu akagwatiwa khanda lanyama lachimuna. 
GEN.34.16	Mukatenepo pan'zakhala nakuloolelana pakati payimwe nayise. Ise tin'zalooza kwayimwe, wana wanu achizaloolambo kwayise, tin'zakhala nayimwe tichizakhala wanthu abodzi. 
GEN.34.17	Koma mukaleka kutetekela bzatalewa, bzakugwatiwa khanda lanyama lachimuna, tintakula mwana wathu tichiyenda naye.”
GEN.34.18	Mafala yawo yadakondwesa Hamori namwana wake Shekemu. 
GEN.34.19	Mulumbwana umweyo alibe kuchedwa kubzichita, pakuti akhafuna mwana wa Jakobho. Shekemu akhakuziwa kwene-kwene mubanja lake lentse.
GEN.34.20	Hamori namwana wake Shekemu adayenda kunsuwo waguta kwaadakalewa-lewa nawanthu waguta lawo, achiti, 
GEN.34.21	“Wanthu awa akukhala bwino nayise; ninga akhala bzawo mudziko lino achichita malonda yawo, pakuti mukanyangana dziko lino ndikulu; ngatiloolelaneni nawo, wana wathu ambaloola wana wawo, wana wawombo ambaloola wana wathu. 
GEN.34.22	Koma wanthu awa antobvuma kukhala nayise, tichikhala wanthu abodzi, mwamuna wentse ali pakati pathu akagwatiwa khanda lanyama lachimuna ninga bzaali iwo. 
GEN.34.23	Ko chuma chawo nabzifuwo bzawo sibzin'zakhala bzathumbo? Nakutenepo ngatibvaneni nawo, kuti akhale nayise.” 
GEN.34.24	Wanthu wentse adayenda kunsuwo waguta adabvuma bzidalewedwa na Hamori namwana wake Shekemu; mwamuna wentse adayenda kunsuwo waguta adagwatiwa khanda lanyama lachimuna.
GEN.34.25	Pantsiku yatatu, achali kuwawiwa, wana awili wa Jakobho Simiyoni na Levi, azimano wa Dhina, adatakula mabhemba yawo nkupita muguta mwakusaya kugopa, nkupha amuna wentse. 
GEN.34.26	Adapha Hamori namwana wake Shekemu nabhemba, adatakula Dhina munyumba mwa Shekemu nkuyenda naye. 
GEN.34.27	Wana wa Jakobho adayenda kukhana bzitanda, nkupamba guta, nathangwe lakuti nana wawo akhadapsipisiwa; 
GEN.34.28	adatola mabila yawo, namadhonki yawo, nabzentse bzikhali muguta nan'thengo, 
GEN.34.29	nachuma chawo chentse, nawana wawo wentse naakazi wawo, nabzentse bzikhali muzinyumba zawo, adabzipamba achibzichita bzawo.
GEN.34.30	Pamwepo Jakobho adati kwa Simiyoni na Levi, “Mwandibwelesela nyathwa, mwachita kuti ndinunkhe, kwawanthu wamudziko lino, a Kenani naa Perezi; ise ndise ang'ono-ng'ono, akakochezana adanyanganana nayine an'zandicheneka, ine nawanyumba yangu.” 
GEN.34.31	Koma iwo adati, “Angaphate nana wathu ninga hule?”
GEN.35.1	Mulungu adati kwa Jakobho, “Sumuka, yenda ku Bheteli, ukakhale kumweko, kumweko ukamangile Mulungu mbuto yakupelekela ntsembe, uyo adabziwonesa kwayiwe pawudathawa nkulu wako Esau.” 
GEN.35.2	Nakutenepo Jakobho adawuza wanyumba yake nawentse waakhanawo kuti, “Chosani amilungu wachilendo ali pakati panu, mubzichenese, mubvale bzakubvala bzinango; 
GEN.35.3	ngatiyendeni ku Bheteli, ndikamangile Mulungu mbuto yakupelekela ntsembe, uyo adandidayila muntsiku zakushupika kwangu, pomwe akhana yine kwentse kwandikhayenda.” 
GEN.35.4	Nakutenepo iwo adapasa Jakobho amilungu wawo wachilendo wentse waakhanawo, namphete zikhali m'makutu yawo, Jakobho adabzifuchila pantsi pamuti wamuoki ukhali pafupi na Shekemu.
GEN.35.5	Adafamba ulendo wawo, kugopsa kwa Mulungu, kukhafikila maguta yakhadaazungunuka kuchitila kuti aleke kuteyela wana wa Jakobho. 
GEN.35.6	Jakobho adafika ku Luzi, ilo likhachemelewa pomwe kuti Bheteli, mudziko la Kenani, iye pabodzi nawanthu waakhanawo. 
GEN.35.7	Adamanga mbuto yakupelekela ntsembe kumweko, achiyipasa dzina lakuti Eli-bheteli, pakuti Mulungu kumweko adabziwonesa pachake kwayiye paadathawa nkulu wake. 
GEN.35.8	Dhebhora, nyakayaya wa Rabheka adafa, adamuyikha munyantsi mwamuti wamuoki chakunyantsi kwa Bheteli; Muti umwewo adawupasa dzina lakuti, “Muoki wakulila.”
GEN.35.9	Mulungu adabziwonesa pomwe kwa Jakobho, paadabwelela kuchoka ku Padhani-aramu, achimudalisa. 
GEN.35.10	Mulungu adati kwayiye, “Dzina lako ndiwe Jakobho, koma un'zachemelewa lini nadzina lakuti Jakobho, waakuchemelewa kuti Izraeli.” 
GEN.35.11	Mulungu adati kwayiye, “Ndine Mulungu wamphamvu. Balanani muwande; mishowo mizinji yawanthu in'zachoka kwayiwe, namazimambo yan'zachoka kwayiwe. 
GEN.35.12	Dziko landidapasa Abhurahamu na Isaki, nin'zalipeleka kwayiwe nakum'badwe wako un'zabwela.”
GEN.35.13	Pamwepo Mulungu adachoka pambuto paakhalewa-lewa naye. 
GEN.35.14	Jakobho adayimisa mwala utali pambuto yaadalewa-lewa na Mulungu, mwala utali; nkuthululapo ntsembe yavinyu, adathululapo mafuta yamuolivi pamwalawo. 
GEN.35.15	Jakobho adapasa dzina mbuto yaadalewa-lewa na Mulungu lakuti, Beteli.
GEN.35.16	Jakobho nabanja lake adachoka pa Bheteli nkuyenda. Koma ali patali pang'ono kufika mudziko la Efurata, pathupi pa Rakelo padayamba kuwawa, pakuti nthawe yake yakubala ikhadafika. Rakelo adashupika kwene-kwene pakubala kwake. 
GEN.35.17	Nthawe yaakhali kuwawidwa namimba an'yanchikuta adati kwayiwe, “Leka kugopa pakuti wapasiwa pomwe mwana wachimuna.” 
GEN.35.18	Rakelo paakhali pafupi kufa adapasa mwanayo dzina lakuti Bhenuni, koma apayi wake adazampasa dzina lakuti Bhenjemani.
GEN.35.19	Nakutenepo Rakelo adafa achiyikhiwa m'mbali mwanjila ikhayenda ku Efurata, mbuto imweyo in'chemelewa pomwe kuti Bhetelehemu. 
GEN.35.20	Jakobho adayimisa mwala kunsolo kwamanda ya Rakelo, mwalawo ulipo nalelo. 
GEN.35.21	Izraeli adachokapo achikamanga tenti yake nachakum'mbali inango yaguta la Edheri.
GEN.35.22	Izraeli paakhakhala mudziko limwelo, Rubheni adagona na Bhiliha nkazi mung'ono waapayi wake; Izraeli adabzibva.
GEN.35.22	Tsapano wana wa Jakobho akhali khumi naawili. 
GEN.35.23	Wana wa Liya akhali tenepa, wakuyamba akhali Rubheni, kuchizabwela Simiyoni na Levi na Judha na Isakali na Zebhuloni. 
GEN.35.24	Wana wa Rakelo akhali, Jozefi na Bhenjemani. 
GEN.35.25	Wana wa Bhiliha mulanda wachikazi wa Rakelo akhali Dhani na Nafitali. 
GEN.35.26	Wana wa Zilipa mulanda wachikazi wa Liya akhali, Gadhi na Asheri. Awa ndiwo wana wa Jakobho waadabaliliwa paakhali mu Padhani-aramu.
GEN.35.27	Jakobho adabwela kwaapayi wake Isaki ku Mamure, panango kuti Kiriyati-aribha, iyo ikhachemelewa kuti Hebhuroni, kudambakhala Abhurahamu na Isaki. 
GEN.35.28	Tsapano Isaki adalalama kwamagole dzana namakumi masele. 
GEN.35.29	Isaki adafa, wakalamba kwene-kwene, adayikhiwa kudayikhiwa wam'badwe wake; wana wake Esau na Jakobho ndiwo adamuyikha.
GEN.36.1	Uwu ndiwo m'badwe wa Esau uyo akhachemelewa kuti Edhomu. 
GEN.36.2	Esau adaloola akazi wachi Kenani, Adha mwana wachikazi wa Eloni mu Hiti, na Oholibhama mwana wachikazi wa Ana, mwana wachikazi wa Zibhiyoni mu Hivi, 
GEN.36.3	na Bhasemati mwana wachikazi wa Ishimayeli, nana wa Nebhayoti. 
GEN.36.4	Adha adabalila Esau, Elifazi; Bhasemati adabala Rueli; 
GEN.36.5	Oholibhama adabala Jewushi na Jalamu na Khora. Awa ndiwo wana wa Esau waadabaliliwa paakhali mudziko la Kenani.
GEN.36.6	Pamwepo Esau adatakula azikazi wake, wana wake wachimuna nawachikazi, nawanthu wentse wamunyumba mwake, nabzifuwo bzake, nachuma chake chentse chaadawona mudziko la Kenani, nkuyenda kutali nankulu wake Jakobho. 
GEN.36.7	Pakuti iwo akhana chuma nabzifuwo bzizinji, bzikhakwanisika lini kuti akhale pabodzi. 
GEN.36.8	Esau adakhala mudziko lamapili mu Seiri; Esau an'chemelewa pomwe kuti Edhomu.
GEN.36.9	Uwu ndiwo m'badwe wa Esau, apayi waa Edhomu awo akhakhala mudziko lamapili la Seiri. 
GEN.36.10	Aya ndiyo madzina yawana wa Esau: Elifazi mwana wa Adha nkazi wa Esau, Rueli mwana wachimuna wa Bhasemati nkazi wa Esau. 
GEN.36.11	Wana wa Elifazi akhali, Themani na Omari na Zefo na Gatamu na Kenazi. 
GEN.36.12	Thimina akhali nkazi mung'ono wa Elifazi, mwana wachimuna wa Esau. Iye adabalila Elifazi mwana wachimuna waadapasa dzina lakuti Amaleki. Awa ndiwo wana wachimuna wa Adha nkazi wa Esau. 
GEN.36.13	Awa ndiwo wana wa Rueli: Nahati na Zera na Shama na Miza. Awa ndiwo wana wachimuna wa Bhasemati nkazi wa Esau. 
GEN.36.14	Awa ndiwo wana wa Oholibhama mwana wachikazi wa Ana, mwana wachimuna wa Zibheyoni, nkazi wa Esau. Adabalila Esau Jehushi na Jalamu na Khora.
GEN.36.15	Aya ndiyo mazimambo yawana wa Esau. Wana wachimuna wa Elifazi, mwana wakuyamba wa Esau: mambo Temani na Omari kuchizabwela Zefo na Kenazi 
GEN.36.16	na Khora na Gatamu na Amaleki. Aya ndiyo mazimambo yadabadwa na Elifazi mudziko la Edhomu; akhali wana wachimuna wa Adha.
GEN.36.17	Awa ndiwo wana wachimuna wa Rueli, mwana wa Esau: mambo Nahati na Zera na Shama na Miza; aya ndiyo mazimambo ya Rueli mudziko la Edhomu; akhali wana wa Bhasemati nkazi wa Esau.
GEN.36.18	Awa ndiwo wana wachimuna wa Oholibhama nkazi wa Esau: mambo Jewushi na Jalamu na Khora; aya ndiyo mazimambo yadabadwa na Oholibhamu mwana wachikazi wa Ana, nkazi wa Esau. 
GEN.36.19	Awa ndiwo wana wachimuna wa Esau (uyo akhachemelewa pomwe kuti Edhomu), awa akhali mazimambo yawo.
GEN.36.20	Awa akhali wana wachimuna wa Seiri mu Hori, akhakhala mudziko limwelo; pakhana Lotani na Shobhali na Zibheyoni na Ana 
GEN.36.21	na Dhishoni na Ezeri na Dhishani; aya yakhali mazimambo yaa Hori, wana wachimuna wa Seiri wamudziko la Edhomu.
GEN.36.22	Wana wa Lotani akhali, Hori na Hemani; nana wa Lotani akhali Thimina.
GEN.36.23	Awa ndiwo akhali wana wachimuna wa Shobhali: Alivani na Manahati na Ebhali na Shefo na Onami.
GEN.36.24	Awa ndiwo wana wachimuna wa Zibheyoni: Ayiya na Ana; ndiye Ana ule adawona ntsantsa zamadzi yakupsa muchipululu, paakhabusa madhonki yaapayi wake Zibheyoni. 
GEN.36.25	Ana adabala wana awili Dhishoni na Oholibhama. 
GEN.36.26	Awa ndiwo wana wa Dhishoni: Hemudhani na Eshibhani na Itirani na Kerani.
GEN.36.27	Awa ndiwo wana wachimuna wa Ezeri: Bhilihani na Zaavani na Akani.
GEN.36.28	Awa ndiwo wana wachimuna wa Dhishani: Uzi na Arani. 
GEN.36.29	Aya ndiyo mazimambo yaa Hori: mambo Lotani na Shobhali na Zibheyoni na Ana, 
GEN.36.30	na Dhishoni na Ezeri na Dhishani; aya ndiyo mazimambo yaa Hori, kuteyeza madzinza yawo wamudziko la Seiri.
GEN.36.31	Aya ndiyo mazimambo yadatonga mudziko la Edhomu, a Izraeli anati awa namambo. 
GEN.36.32	Bhela mwana wachimuna wa Bheyori adatonga mu Edhomu. Dzina laguta laakhatonga likhachemelela kuti Dhinihabha. 
GEN.36.33	Bhela adafa, Jobhabhu mwana wachimuna wa Zera waku Bhozira ndiye adazatonga pambuto yake. 
GEN.36.34	Jobhabhu adafa, Hushani wakudziko la Temani ndiye adazatonga pambuto yake. 
GEN.36.35	Hushani adafa, Hadhadhi mwana wachimuna wa Bhedhadhi uyo adakunda a Midhiyani mudziko la Moabhi adatonga pambuto yake, dzina laguta laakhatonga likhachemelewa kuti Aviti. 
GEN.36.36	Hadhadhi adafa, Samila waku Masireka adatonga pambuto yake. 
GEN.36.37	Samila adafa, Shaulo waku Rehobhoti ku Ufuretesi ndiye adatonga pambuto yake. 
GEN.36.38	Shauli adafa, Bhaali-hanani mwana wachimuna wa Akibhori adatonga pambuto yake. 
GEN.36.39	Bhaali-hanani mwana wachimuna wa Akibhori adafa, Hadhari adatonga pambuto yake. Dzina laguta laakhatonga likhachemelewa kuti Pawu; nkazi wake akhachemelewa nadzina lakuti Mahetabheli, mwana wachikazi wa Matiredhi, mwana wachikazi wa Mezahabhi.
GEN.36.40	Aya ndiyo madzina yamazimambo ya Esau, kuteyeza mabanja yawo nambuto zaakhakhala, namadzina yawo: mambo Timuna na Aliva na Jeteti 
GEN.36.41	na Oholibhama na Elahi na Pinoni 
GEN.36.42	na Kenazi na Temani na Mibhizari na 
GEN.36.43	Magidhiyeli na Iramu; aya ndiyo mazimambo ya Edhomu, (uyo akhachemelewa pomwe kuti Esau, apayi wa Edhomu), kuteyeza mbuto zaakhakhala mudziko lawo.
GEN.37.1	Jakobho akhakhala mudziko la Kenani, mukhakhala apayi wake ninga mulendo. 
GEN.37.2	Iyi ndiyo nkhani ya Jakobho nabanja lake.
GEN.37.2	Jozefi paakhana magole khumi nanomwe, akhabusa mabila pabodzi naakulu wake wana wa Bhiliha na Zilipa akazi waapayi wake. Koma Jozefi akhawuza apayi wake bzakuyipa bzikhachitiwa naakulu wake.
GEN.37.3	Tsapano Izraeli akhafuna Jozefi kuposa wana wake anango wentse, pakuti nimwana waadabala wakalamba. Adamusonela chakubvala chitali chamanja matali. 
GEN.37.4	Koma akulu wake paadawona kuti apayi wawo akhafunisisa Jozefi kuposa anango wentse, adamuzonda, adaleka kulewa-lewa naye bwino.
GEN.37.5	Ntsiku inango Jozefi adalota maloto, paadawuza akulu wake malotoyo, iwo adamuzondelatu kwakupitiliza. 
GEN.37.6	Iye adati kwayiwo, “Tetekelani maloto yandalota, 
GEN.37.7	ise tikhali m'munda tichimanga mitolo yatiligu, pamwepo ndidawona ntolo wangu udayima kuti dzololo, pamwepo mitolo yanu idabwela kuzayima kuzungunuka idakotamila ntolo wangu.” 
GEN.37.8	Akulu wake adati kwayiye, “Iwe unachadidi kuti un'zatitonga tentse? Panango kuti uzatitonga tentse.” Nakutenepo iwo adamuzondelatu nathangwe yamaloto yake namafala yake.
GEN.37.9	Jozefi adalota pomwe yanango maloto, nkuwuza akulu wake, iye adati, “Ndalota pomwe maloto yanango, ndawona dzuwa namwezi nanyenyezi khumi nayibodzi bzichindikotamila.”
GEN.37.10	Koma paadawuza apayi wake naakulu wake, apayi wake adamutsimula, iwo adati, “Ko nimaloto yanshowo wanyi yamweyo? Ko ukulewa kuti chadidi ine naamayi wako naakulu wako tin'zakukotamila?” 
GEN.37.11	Pamwepo akulu wake adaphatiwa nanchanje, koma apayi wake adayikha bzaadalewa muntima mwawo.
GEN.37.12	Ntsiku inango akulu wa Jozefi adayenda ku Shekemu kabusa mabila yaapayi wawo. 
GEN.37.13	Tsapano Izraeli adati, kwa Jozefi, “Ko akulu wako saali kubusila bzifuwo ku Shekemu? Bwela, ninfuna kukutuma ku kwayiwo.” Iye adati, “Ndili pano.”
GEN.37.14	Apayi wake adati, “Ndaphata minyendo, yenda kwaakulu wako kwaakubusila mabila ukawone kuti ali tani, uzandiwuze kuti bzilitani.” Nakutenepo Jakobho adamutuma kuchoka mugowa la Hebhuroni kuyenda ku Shekemu. 
GEN.37.15	Munthu adamuwona achifamba-famba nthengo. Munthuyo adam'bvunza kuti, “Ko ukupsaganyi?”
GEN.37.16	Jozefi adati, “Ndikupsaga akulu wangu, ndaphata minyendo, mungandiwuzeko kwaali kubusila bzifuwo bzawo?”
GEN.37.17	Mwamunayo adati, “Ayenda, koma ndaabva achiti tiyendeni ku Dhotani.” Jozefi adazaateyela achikaawona ali ku Dhotani.
GEN.37.18	Adamuwona ali patali, iye anati wafika iwo nkuyamba kupangana kuti amuphe. 
GEN.37.19	Iwo adati, “Nyanganani nyakulota ule wabwela. 
GEN.37.20	Ngatimupheni timuthuse mudindi, apayi akakatibvunza tinkati, ‘Adadyewa nanyama zan'thengo, tiwone kuti maloto yake yan'zathandizanyi.’ ”
GEN.37.21	Koma Rubheni paadabzibva adapulumusa Jozefi kuchoka m'manja mwawo, iye adati kwayiwo, “Ngatileke kumupha.” 
GEN.37.22	Rubheni adati kwayiwo, “Lekani kumupha? Muthuseni mudindi lili muno muchipululu. Ngapaleke kuwoneka an'chita chakuyipa payiye.” Adalewa tenepo achifuna kumuchiza, kuti azam'bweze kwaapayi wake. 
GEN.37.23	Nakutenepo Jozefi paadafika pakhana akulu wake, adam'bvula chakubvala chake chamanja matali chaakhabvala. 
GEN.37.24	Adam'phata achimuthusa mudindi, dindi limwelo likhadawuma likhalibe madzi. 
GEN.37.25	Tsapano akulu wa Jozefi adazakhala pantsi achidya, ali pakudya tenepo adawona wanthu wachi Ishimayeli akhachoka ku Giliyadhi achiyenda ku Ijipiti, nangamela zawo zikhadatakula bzakudzola bzakununkhila nagamu nabhali namura. 
GEN.37.26	Judha adati kwaabale wake, “Ko bzintithandizanyi kupha mung'ono wathu tichibisa gazi lake? 
GEN.37.27	Ngatimuguliseni kwaa Ishimayeli, ngatileke kumpweteka pakuti ning'ono wathu, ndise wagazi libodzi.” Akulu wake naang'ono wake adamutetekela. 
GEN.37.28	Nakutenepo a anyamalonda wachi Midhiyani adapita napamwepo, adabulisa Jozefi mudindi, achimugulisa kwaa Ishimayeli namasheleni yasiliva makumi mawili, adatola Jozefi nkuyenda naye ku Ijipita.
GEN.37.29	Rubheni paadabwelela kudindi, nkuwona kuti Jozefi mulibe, adang'amba bzakubvala bzake. 
GEN.37.30	Adabwelela kwaabale wake, adati kwayiwo, “Ndawona mudindi Jozefi mulibe! Ko niniyenda kuponi ine!”
GEN.37.31	Pamwepo iwo adapha mbuzi nkunyika chakubvala cha Jozefi mugazi lambuziyo. 
GEN.37.32	Adatola chakubvala chake nkuyenda nacho kwaapayi wawo kwadakati, “Ibzi ndibzo bzatawona; wonani, ko nchakubvala lini chamwana wanu ichi?”
GEN.37.33	Jakobho adachidziwa, iye adati, “Nchakubvala chamwana wangu, adatodyewa nabzinyama bzan'thengo. Jozefi adatong'ambiwa-ng'ambiwa!” 
GEN.37.34	Pamwepo Jakobho adang'amba bzakubvala bzake. Adabvala masakha achilila mwana wake kwantsiku zizinji. 
GEN.37.35	Wana wake wentse wachimuna nawachitsikana adayesa kumunyamaliza, koma alibe kukwanisa kumunyamaliza, iye adati, “Nee niniyenda kumbuto yawanthu wakufa kuna mwana wangu ndichilila.” Nakutenepo apayi wake adamulila. 
GEN.37.36	Nthawe imweyo a Midhiyani adakagulisa Jozefi ku Ijipiti kwa Potifa, nduna yamambo Farawo, nkulu waakhalilizi.
GEN.38.1	Nthawe imweyo Judha adasiya abale wake nkuyenda kakhala namwamuna munango wachi Adhulamu akhachitiwa Hira. 
GEN.38.2	Kumweko Judha adawona mwana wachikazi wamunango mu Kenani, akhachitiwa Shua, adamuloola nkugona naye. 
GEN.38.3	Iye adaphata pathupi nkubala mwana wachimuna waadapasa dzina lakuti Eri. 
GEN.38.4	Adaphata pomwe pathupi achibala mwana wachimuna waadapasa dzina lakuti Onani. 
GEN.38.5	Adazabala pomwe munango mwana wachitatu waadapasa dzina lakuti Shela. Paadabala mwana umweyo akhakhala ku Kezibhi.
GEN.38.6	Judha adaloolela mwana wake wakuyamba Eri, nkazi akhachitiwa Tamari. 
GEN.38.7	Koma Eri mwana wa Judha wakuyamba akhali wakuyipa patsogolo pa Chawuta, nakutenepo Chawuta adamupha. 
GEN.38.8	Pamwepo Judha adati kwa Onani, “Yenda kagone nankazi wankulu wako, uchite basa lamulamu kwayiye, abalile wana nkulu wake.” 
GEN.38.9	Koma Onani adazadziwa kuti wana waachabala an'zakhala lini wake. Nakutenepo paakhagona na Tamari, akhatayila umuna wake pantsi kuti aleke kubalila nkulu wake wana. 
GEN.38.10	Koma bzidachitiwa na Onani bzilibe kukondwesa Chawuta, nakutenepo adazamuphambo pomwe Onani. 
GEN.38.11	Pamwepo Judha adati kumuloola wake Tamari, “Bwelela kunyumba kwaapayi wako, ukakhale ndziche kufikila Shela mwana wangu wakula.” Judha adachita tenepo pakuti akhagopela mwana wake Shela kuti angaphewe bzidachitiwa akulu wake. Pamwepo Tamari adabwelela kakhala kwaapayi wake.
GEN.38.12	Kwatopita kanthawe nkazi wa Judha mwana wa Shua adafa. Tsapano Judha paadamala kulila nkazi wake, iye nashamwali yake Hira mu Adhulamu adayenda ku Timina kukhagelewa mabila yawo. 
GEN.38.13	Tamari paadawuziwa kuti, “Atebzala wako akuyenda ku Timuna kagela mabila yawo,” 
GEN.38.14	iye adabvula bzakubvala bzawudziche bzaakhabvala. Adabzifinika kumaso nadhuku achiyenda kakhala pansuwo waguta likhachemelewa kuti Enaimu, munjila ikhayenda ku Timina. Pamwepo adawona kuti Shela wakula, koma alibe kumpeleka kuti apite nthaka.
GEN.38.15	Judha paadawona Tamari adakumbuka kuti nihule, pakuti akhadabzifinika kumaso. 
GEN.38.16	Judha adapatuka achikalewa-lewa naye kuti agone naye, iye alibe kudziwa kuti nimuloola wake.
GEN.38.16	Tamari adati, “Munimpasanyi kuti mugone nayine?”
GEN.38.17	Judha adati, “Ninkutumila kambuzi kuchoka kubzifuwo.”
GEN.38.17	Tamari adati, “Ndipaseni chinango chinthu chamunacho kuti ndiphate mpaka mwatumila kambuziko.”
GEN.38.18	Judha adati, “Ko ningakupasenyi kuti uphate?” Iye adati, “Ndipaseni lingi yachidhindo nathambo yache, nampsimbo yamunayo.” Nakutenepo Judha adampasa bzinthubzo nkugona naye, iye nkuphata pathupi. 
GEN.38.19	Tamari adabwelela kunyumba kwake, nkuchosa nguwo ile yaakhadabzifunikisa kumaso, nkubvala bzakubvala bzawudziche wake.
GEN.38.20	Judha adazatuma shamwari yake Hira wachi Adhulamu kuti ayende nakambuzi, achikatakula bzinthu bzake bzaakhadaphatisa, koma shamwali yake paadakafika kumweko adakamusaya. 
GEN.38.21	Hira adabvunza wanthu wamu Enayimu kuti, “Ko hule likhakhala panjila yapa Timina ili kuponi?” Wanthu adati, “Palibe kukhalako hule pano.”
GEN.38.22	Nakutenepo iye adabwelela kwa Judha achikati kwayiye, “Ndilibe kumuwona, pomwe wanthu wakumweko alewa kuti palibe kukhalako hule pano.”
GEN.38.23	Judha adati, “Ngaakhale nabzo bzinthubzo bzikhale bzake, pakuti tingasekewe, wona ndatumiza kambuzi koma iwe ulibe kumuwona.”
GEN.38.24	Kudapita mwezi mitatu, Judha adazawuziwa kuti, “Muloola wako Tamari adachita uhule, tsapano wawa napathupi.” Judha adati, “Mubweleseni atenthewe.”
GEN.38.25	Paakhafuna kumutakula kuti ayende naye, Tamari adatumila fala kwaatebzala wake achiti, “Ndina pathupi pamwamuna adandipasa bzinthu ibzi. Munyanganisise, ndaphata minyendo kuti lingi yachidhindo nathambo nampsimbo nibzayani.”
GEN.38.26	Judha adadziwa kuti bzinthu nibzake, iye adati, “Tamari alibe mulandu. Ndine nyakutaza, pakuti ndilibe kuzampasa mwana wangu Shela kuti amuloole.” Judha alibe kuzagona naye pomwe.
GEN.38.27	Nthawe yakubala payidafika bzidazawoneka kuti akhana mapasa. 
GEN.38.28	Nthawe yakubala, mwana munango adachosa janja lake kunja, an'nyanchikuta nkumangilila kathambo kafuyila kujanja lakelo nkuti, “Uyu ndiye wakuyamba.” 
GEN.38.29	Koma mwanayo adazabwezela janja lake nkati, pamwepo m'bale wake nkuchoka. Nyan'chikuta adati, “Ko ndiwo mpatuko wawabzichitila uwu?” Mwana umweyo adazampasa dzina lakuti Perezi.
GEN.38.30	Khalekhale m'bale wake adabulambo ana kathambo kafuyila kujanja, achimpasa dzina lakuti Zera.
GEN.39.1	Tsapano Jozefi adayendesewa ku Ijipiti, Potifa nduna ya Farawo, nkulu waakhalilizi, wachi Ijipiti adamugula kuchoka kwaa Ishimayeli awo adamuyendesa kumweko. 
GEN.39.2	Chawuta akhatsogolela Jozefi, nakutenepo Jozefi adasumukila paakhali munyumba mwambuya wake Potifa. 
GEN.39.3	Mbuya wake adawona kuti Chawuta akhamutsogolela, pomwe kuti ndiye akhachitisa kuti iye asumukile pabzinthu bzake bzentse bzaakhachita. 
GEN.39.4	Nakutenepo Jozefi adakomelewa ntima na Potifa kuti akhale mulanda wake, adazampasa basa lakumbayanganila munyumba mwake nabzinthu bzake bzentse bzaakhanabzo. 
GEN.39.5	Kuchoka panthawe yaadamuchita nkulu wakunyanganila munyumba mwake nabzentse bzaakhanabzo, Chawuta adadalisa Potifa wachi Ijipiti nabzentse bzaakhanabzo kuphatanizila munda wake nathangwe la Jozefi. 
GEN.39.6	Nakutenepo adayikha bzinthu bzake bzentse bzaakhanabzo m'manja mwa Jozefi; kukhala naye kwaadachita akhalibe basa nabzinango bzentse kunja kwachakudya basi.
GEN.39.6	Tsapano Jozefi akhali wakukoma nkhope kwene-kwene, akhana chimilo chabwino. 
GEN.39.7	Padapita kanthawe, nkazi wambuya wake adayamba kusilila Jozefi, nkuti kwayiye, “Gona nayine.” 
GEN.39.8	Koma iye adalamba, adati kwankazi wambuya wake, “Nyanganani, anayine tenepa, mbuya wangu palibe chaaningopela, pakuti adayikha bzinthu bzentse m'manja mwangu; 
GEN.39.9	panyumba pano palibe munango ana mphamvu kuposa ine; mambo wangu adandipasa mphamvu pabzinthu bzentse, kusiya kwayimwe basi, pakuti ndimwe nkazi wake; ningachitilenyi chinthu chakuyipa tenepo, ndichitazila Mulungu?” 
GEN.39.10	Ne nkazi wa Potifa paadalewa-lewa na Jozefi ntsiku nantsiku, koma Jozefi alibe kubvuma kugona naye panango kukhala naye pafupi.
GEN.39.11	Ntsiku inango, paadapita munyumba kaphata basa lake, alanda anango wentse pakhalibe. 
GEN.39.12	Nkazi wa Potifa adaphata chakubvala chake adati kwayiye, “Gona nayine.” Pamwepo Jozefi adapsukunyuka achisiya chakubvala chake m'manja mwankaziyo, iye nkubula panja. 
GEN.39.13	Nkaziyo paadawona kuti Jozefi wathawa wasiya chakubvala chake, 
GEN.39.14	iye adakuwilila kwaalanda akhaphata basa munyumba mwake, iye adati, “Wonani, mu Hebheru waadatibwelesela akufuna kutitazila, wapita munyumba mwangu achifuna kugona nayine, koma ine ndazakuwilila. 
GEN.39.15	Pandakuwa ndipo pawathawa achibula panja, wasiya bzakubvala bzake.”
GEN.39.16	Pamwepo nkaziyo adayikha bzakubvala bza Jozefi kufikila mbuya wake wabwela. 
GEN.39.17	Tsapano iye adalongosolela mwamuna wake nkhani ibodzi-bodziyo, adati, “Mulanda wachi Hebheru wamudatibwelesela pano akhafuna kundiphata. 
GEN.39.18	Koma panthawe yandakuwa, wasiya bzakubvala bzake nkuthawa munyumba.”
GEN.39.19	Mbuya wake paadabva mafala yankazi wake yakuti, “Ibzi ndibzo bzandachitiliwa namulanda wanu” iye adakalipa nabzo kwene-kwene. 
GEN.39.20	Nakutenepo mbuya wa Jozefi adamuyikha mujeli, mukhayikhiwa akayidi wamambo, iyembo akhali mujeli. 
GEN.39.21	Koma Chawuta adatsogolela Jozefi achimudalisa, adachita kuti wakunyangana mujeri amubvele chifundo. 
GEN.39.22	Nkulu wamujeli adayikha Jozefi kuti anyanganile akayidi wentse akhali njelimo, nabzentse bzikhachitika mujelimo ndiye akhanyanganila. 
GEN.39.23	Nkuluyo alibe pomwe kumbazanyangana nabzamujelimo pakuti bzentse bzikhadayikhiwa m'manja mwa Jozefi, pakuti nthawe zentse Chawuta akhamutsogolela, achimusumusa pabzentse bzaakhachita.
GEN.40.1	Pakudapita nthawe, nyakupeleka vinyu wamambo wa Ijipiti nanyakuphika zingwa adatazila mbuya wawo mambo wa Ijipiti. 
GEN.40.2	Farawo adakalipila manduna yake mawili. Nkulu waanyakupeleka vinyu nankulu waanyakuphika zingwa. 
GEN.40.3	Adaayikha mujeli, munyumba yankulu waakhalilizi, mujeli mukhana Jozefi. 
GEN.40.4	Nkulu waakhalilizi adayikha wanthuwo m'manja mwa Jozefi, adakhala kwakanthawe mujeli. 
GEN.40.5	Usiku unango alanda wamambo wa Ijipiti awili wale, wakupeleka vinyu, nanyakuphika zingwa wamambo wa Ijipiti akhali mujeli adalota. Munango namunango maloto yake, loto lokha likhalewa bzakusiyana. 
GEN.40.6	Jozefi paadafika kwayiwo mangwana yache machibese-bese, adawona kuti iwo niwakudodoma. 
GEN.40.7	Nakutenepo iye adaabvunza manduna ya Farao waakhanawo mujeli yamunyumba mwabuya wake kuti, “Thangwe lanyi lelo nkhope zanu n'zakudodoma?”
GEN.40.8	Iwo adati kwa Jozefi, “Talota maloto, koma pasaya anilapanula.” Jozefi adati kwayiwo, “Ko kulapanula tulo sikun'choka kwa Mulungu? Ndaphata minyendo ndiwuzeni maloto yanu ndibve.”
GEN.40.9	Pamwepo nkulu waanyakupeleka vinyu adalongosolela Jozefi maloto yake, iye adati, “Ndawona muvayini patsogolo pangu, 
GEN.40.10	ukhana mithayi mitatu. Masamba payadayamba kuphukila udayambambo kuchita maluwa, nkubala magilepisi yakutokota. 
GEN.40.11	Pamwepo komeshi ya Farawo ikhali m'manja mwangu. Ndidapsinyila nsuzu wamagilepisi mukomeshi ya Farawo, ndichipeleka komeshiyo m'manja mwa Farao.”
GEN.40.12	Jozefi adati kwayiye, “Ibzi ndibzo bzabzinilewa, mithayi mitatu nintsiku zitatu. 
GEN.40.13	Kumala kwantsiku zitatu, Farawo an'zakutsudzula achikubwezela pabasa lako lawukhachita pakuyamba lakupeleka vinyu kwamambo. 
GEN.40.14	Koma undikumbukembo, bzikakufambila bwino, ndaphata minyendo, undichitilembo chifundo, ukandiyimililembo kwa Farawo kuti andibulisembo muno, 
GEN.40.15	pakuti ine ndidachita bzakubewa kudziko laa Hebheru. Ine palilibe chandidachita kuti angandiyikhe mujeli.”
GEN.40.16	Tsapano nkulu waanyakuphika zingwa paadabva kulapanula kwa Jozefi kukhali kwabwino, iye adati, “Nayinembo pomwe ndalota maloto, ndidasenza mpsanda zitatu, zikhana zingwa. 
GEN.40.17	Mumpsanda yapadzulu mukhana chakudya cha Farawo chakusiyana-siyana, koma chakudyacho chikhadyewa nambalami chili mumpsanda ikhali pansolo wangu.” 
GEN.40.18	Jozefi adati, “Ibzi ndibzo bzinilewa maloto yako, mpsanda zitatu bzinilewa ntsiku zitatu. 
GEN.40.19	Nkati mwa ntsiku zitatu, Farawo achakugwata nsolo, achikumangilila pamuti, mbalami zichizadya thupi lako.”
GEN.40.20	Ntsiku yachitatu, mambo adachitila alanda wake feshita yakupembelela ntsiku yakubaliwa kwake. Paakhali padale adachemelesa nkulu waanyakupeleka vinyu nankulu waanyakuphika zingwa. 
GEN.40.21	Adabwezela nkulu waanyakupeleka vinyu pabasa lake, achipeleka khomeshi m'manja mwa Farawo, 
GEN.40.22	koma nkulu waanyakuphika zingwa adamangililiwa pamuti, kuyendelana nabzidalewedwa na Jozefi. 
GEN.40.23	Koma nkulu waanyakupeleka vinyu alibe kuzakumbuka Jozefi, adamuyebwelatu.
GEN.41.1	Pakudapita magole mawili, Farawo adalota adayima mphepete mwakamadzi ka Nayilo. 
GEN.41.2	Pamwepo adawona ng'ombe zinomwe zikazi zabwino zakunenepa, zichibula m'madzi zichidya mumitete. 
GEN.41.3	Adazawona pomwe ng'ombe zikazi zinomwe zakuyipa zakuwonda zichibula mu Nayilo zichikayima pakhana ng'ombe zile zikazi zakunenepa, mphepete mwakamadzi. 
GEN.41.4	Ng'ombe zakuyipa, zakuwonda zile zidadya zabwino, zakunenepa zinomwe. Pamwepo Farawo adalamuka. 
GEN.41.5	Adagona pomwe nkulota kachiwili; adalota ngala zinomwe zatiligu zakukhuma, zabwino zikhali patsinde ibodzi. 
GEN.41.6	Adazawona pomwe ngala zinomwe zikhalibe kukhuma, zidawumisiwa namphepo yakumabveladzuwa. 
GEN.41.7	Ngala zikhalibe kukhuma zidameza ngala zakukhuma, pamwepo Farawo nkulamuka, adazadziwa kuti kukhali kulota. 
GEN.41.8	Mangwana yache, Farawo paadalamuka adashupika kwene-kwene. Nakutenepo adazatuma wanthu kachemela anyamatsenga wentse wamu Ijipiti nawakuchenjela, nkuwalongosolela maloto yake, koma palibe adakwanisa kuyalapanula. 
GEN.41.9	Tsapano nkulu waanyakupeleka vinyu adati kwa Farawo, “Lelo ndazawona kutaza kwangu. 
GEN.41.10	Imwe mambo pamudambatikalipila, inepo nankulu waanyakuphika zingwa muchitiyikha mujeli kunyumba yankulu waakhalilizi, 
GEN.41.11	tidalota maloto usiku umwewo. Maloto yake nayangu yakhana bzayakhalewa. 
GEN.41.12	Tikhana mu Hebheru waching'ono kumweko, mulanda wankulu wakunyanganila mujelimo; patidamuwuza maloto yathu iye adalapanula maloto yamuthu yekha-yekha kuteyeza kulota kwatidachita. 
GEN.41.13	Kulapanula kwaadachita malotoyo kwayise ndibzo chayibzo bzidazachitika, ine ndidazabwezelewa pabasa langu, wakunyanganila wakuphika adazaphewa.”
GEN.41.14	Nthawe imweyo Farawo adatuma munthu kachemela Jozefi. Adamuchosa mujeli, achimugela ndebvu. Adampasa bzakubvala bzabwino, achimuyendesa kwa Farawo. 
GEN.41.15	Farao adati kwa Jozefi, “Ndalota, koma palibe wakwanisa kulapanula malotoyo. Tsapano ndawuziwa kuti iwe unkwanisa kulapanula maloto.”
GEN.41.16	Jozefi adati kwa Farawo, “Ine ndekha ningakwanise lini, Mulungu ndiye ankwanisa kulapanula maloto yanu.”
GEN.41.17	Pamwepo Farawo adati kwa Jozefi, “Ndidalota ndidayima mphepete mwakamadzi ka Nayilo, 
GEN.41.18	ndidawona m'madzi muchibula ng'ombe zikazi zinomwe zabwino zakunenepa, zichidya mumitete. 
GEN.41.19	Kudazabula pomwe zinango ng'ombe zinomwe zikazi zakuyipa, zakuwonda, zikhadandosala mabondo basi, ndinati ndawona ng'ombe zakutenepo muno mu Ijipiti. 
GEN.41.20	Ng'ombe zakuyipa, zakuwonda zidadya ng'ombe zinomwe zakunenepa. 
GEN.41.21	Koma zakuwonda pazidadya zakunenepa, palibe akhakwanisa kudziwa kuti zadya zakunenepa, pakuti zidandowa zakuwondoloka ninga bzazikhali pakuyamba, pamwepo ndidazalamuka. 
GEN.41.22	Mumaloto yangu ndidazalota, ngala zinomwe zambewu zakukhuma, zabwino zikhali patsinde ibodzi. 
GEN.41.23	Padazabulambo pomwe ngala zinomwe zikhana mbewu zitete zakufota zikhalibe kukhuma, zikhadawumisiwa namphepo yakumabveladzuwa. 
GEN.41.24	Ngala zinomwe zitete zakufota zidameza ngala zinomwe zakukhuma. Ndidalongosolela anyamatsenga maloto yangu, koma palibe ne m'bodzi wawo adakwanisa kulapanula malotoyo.”
GEN.41.25	Pamwepo Jozefi adati kwa Farawo, “Mambo, maloto yanu yentse yali mawili yanilewa chinthu chibodzi. Mulungu wakuwonesani imwe bzaanfuna kuchita. 
GEN.41.26	Ng'ombe zinomwe zikazi zakunenepa bzinilewa magole manomwe, ngala zinomwe zakukhuma bzinilewa magole manomwe. Maloto yamweyo yanilewa chinthu chibodzi. 
GEN.41.27	Ng'ombe zinomwe zikazi zakuyipa zakuwonda zidamalizila kubula nangala zinomwe zikhalibe kukhuma, zidawumisiwa namphepo yakumabveladzuwa, bzinilewa magole manomwe yanjala in'zachitika kutsogolo.” 
GEN.41.28	Ibzi bzin'zachitika ninga kukuwuzani kwandachita imwe mbuya wangu pakuyamba, Mulungu wakuwonesani bzin'zachitika kutsogolo. 
GEN.41.29	Kumbwela magole manomwe yampfumba mudziko lentse la Ijipiti, 
GEN.41.30	pambuyo pampfumba, kun'zabwela magole manomwe yanjala, pamwepo an'zayebwa mfumba yentse mudziko la Ijipiti, pakuti njala in'zameza dziko. 
GEN.41.31	Mpfumba in'zakumbukiwa lini mudziko, nathangwe lakuti njala in'zachitika in'zakhala ikulu kwene-kwene. 
GEN.41.32	Maloto yanu yabwezelewa kawili, pakuti Mulungu ndibzo bzawakumbuka kuchita. Mulungu an'zachita kuti bzichitike tsapanopa.
GEN.41.33	“Tsapano imwe sankhulani munthu ankumbuka pomwe wakuchenjela, mumuyikhe anyanganile dziko la Ijipiti. 
GEN.41.34	Farawo ngaapitilize kusankhula wakunyanganila mudziko, atole chachishanu, pambewu zaanilima mudziko la Ijipiti, pamagole manomwe yampfumba. 
GEN.41.35	Ngaakhonkobze chakudya chentse pamagole yampfumba yakubwela, Farawo aapase mvumo yakuyikha chakudya m'maguta yaniyikhiwa chakudya, achichengete. 
GEN.41.36	Chakudya chimwecho ngachiyikhiwe pambali mudziko, kuchitila magole manomwe yanjala in'zagwela Ijipiti, kuchitila kuti dziko lizaleke kuchenekeka nanjala.”
GEN.41.37	Farawo nanduna zake zentse adakondwa nanzelu zidapelekewa na Jozefi. 
GEN.41.38	Pamwepo Farawo adati kwaalanda wake, “Ko tingamuwone kuponi munthu adalingana nawuyu, ana n'zimu wa Mulungu?” 
GEN.41.39	Nakutenepo Farawo adati kwa Jozefi, “Pakuti Mulungu wawonesa kale bzentse ibzi kwayiwe, palibe munango ankumbuka pomwe wakuchenjela ninga iwe, 
GEN.41.40	iwe un'khala ntongi nkulu wapan'zinda wangu. Wanthu wangu wentse achachita bzawun'zalewa. Koma pankhani zawumambo ndine nkulu kuposa iwe.” 
GEN.41.41	Farawo adati kwa Jozefi, “Ndakuchita ntongi padziko lentse la Ijipiti.” 
GEN.41.42	Nakutenepo Farawo adachosa lingi yachidhindo kujanja lake achibvadzika Jozefi, adam'bvadzika bzakubvala bzabwino bzalineni, achim'bvadzika cheni yagolidhe n'khosi. 
GEN.41.43	Mambo adachita kuti Jozefi akwile mungolo yachiwili yawumambo, kutsogolo kwake kukhana wanthu akhakuwilila kuti, “Mugodamileni!” Ndiko kuyikhiwa kudachitiwa Jozefi kuwa ntongi wamu Ijipiti yentse. 
GEN.41.44	Farawo adati kwa Jozefi, “Ndine Farawo, palibe munthu an'chita chinthu chawunsaya kudziwa iwe mudziko lentse la Ijipiti.” 
GEN.41.45	Farawo adapasa Jozefi dzina lachi Ijipiti lakuti Zafenatipaniya,
GEN.41.46	Jozefi akhana magole makumi matatu, paadapasiwa basa namambo Farawo waku Ijipiti, Jozefi adachoka kukhana Farawo achikafambila dziko lentse la Ijipiti. 
GEN.41.47	Pamagole manomwe yampfumba, dziko lapantsi mudachita chakudya chizinji kwene-kwene. 
GEN.41.48	Jozefi adagwezeka chakudya mudziko la Ijipiti m'magole manomwe yampfumba. Adagwezeka chakudya mumaguta; adagwezeka chakudya mumaguta yentse, chikhachoka m'minda ikhadazungunuka maguta. 
GEN.41.49	Nakutenepo Jozefi adagwezeka chakudya chizinji kwene-kwene, ninga n'chenga wamunyanja, kufikila adazaleka kuchipima, pakuti chikhapimika lini.
GEN.41.50	Magole yanjala yanati yafika, Jozefi akhadatobala wana awili wachimuna na Asenati mwana wa Potifera, nyantsembe wa Oni. 
GEN.41.51	Jozefi adapasa mwana wake wakuyamba dzina lakuti, Manase achiti, “Mulungu wachita kuti ndiyebwe kushupika kwangu, nawanyumba yaapayi wangu.” 
GEN.41.52	Mwana wake wachiwili adampasa dzina lakuti, Efulemu, bzichilewa kuti, “Mulungu wandipasa wana ndili mudziko lakushupika kwangu.” 
GEN.41.53	Magole manomwe yampfumba yakhali mudziko la Ijipiti yadafika pakumala; 
GEN.41.54	magole manomwe yanjala yadayamba, kuteyeza kulewa kwadachita Jozefi. Madziko yanango yentse yakhana njala, koma mudziko la Ijipiti ndimo mukhana chakudya. 
GEN.41.55	Mudziko la Ijipiti pamukhana njala, wanthu adalila kwa Farawo achifuna chakudya. Koma Farawo adati kwaa Ijipiti wentse, “Yendani kwa Jozefi mukachite bzaankakuwuzani.” 
GEN.41.56	Nakutenepo njala payidakula mu Ijipiti, Jozefi adafungula magwangwa, nkuyamba kugulisila chakudya wanthu wamu Ijipiti, pakuti njala ikhadakula mudziko la Ijipiti. 
GEN.41.57	Pomwe madziko yentse yapantsi yadayenda ku Ijipiti kukhana Jozefi kuzagula chakudya, pakuti njala ikhadakula padziko lentse lapantsi.
GEN.42.1	Jakobho paadadziwa kuti ku Ijipiti kukhana chakudya, adati kwawana wake, “Ko thangwe lanyi tikundonyanganana?” 
GEN.42.2	Iye adati, “Ndabva kuti ku Ijipiti kuna chakudya. Yendani mukatigulile chakudya, kuti tilalame, tileke kufa.” 
GEN.42.3	Nakutenepo akulu wa Jozefi khumi adayenda ku Ijipiti kagula chakudya. 
GEN.42.4	Koma Jakobho alibe kuyendesa Bhenjemani mung'ono wa Jozefi, pabodzi naakulu wake, pakuti akhagopela kuti chinango chinthu chingachitike kwayiye.
GEN.42.5	Wana wa Izraeli adabwela kuzagula pabodzi naanango, pakuti mu Kenani mukhadachita njala. 
GEN.42.6	Jozefi akhali nduna ikulu mudziko la Ijipiti yentse, iye ndiye akhagulisila wanthu wamudziko limwelo chakudya. Abale wa Jozefi adafika achimukotamila, adakotamisa nkhope zawo patsogolo pake. 
GEN.42.7	Jozefi paadawona akulu wake adaadziwa, koma adaaphata ninga alendo, adalewa-lewa nawo mwakunyinduka, adati kwayiwo, “Mwachoka kuponi?” Iwo adati, “Tachoka kudziko la Kenani, tabwela kuzagula chakudya.”
GEN.42.8	Jozefi adadziwa akulu wake, koma iwo alibe kumudziwa. 
GEN.42.9	Pamwepo Jozefi adazakumbuka maloto yake yaadalota yakhadanyangana nayiwo, iye adati kwayiwo, “Ndimwe akadidiya, mwabwela kuzawona kuti dziko lathu nilakulimba panango nee.”
GEN.42.10	Iwo adati, “Nee mbuya wathu, ise alanda wanu tabwela kuzagula chakudya. 
GEN.42.11	Ndise wana wamunthu m'bodzi, ndise wanthu wakukhulupilika, ise alanda wanu ndise lini akadidiya.”
GEN.42.12	Jozefi adati kwayiwo, “Nee, imwe mwabwela kuzawona kuti dziko lathu nilakulimba panango nee.”
GEN.42.13	Iwo adati, “Ise alanda wanu, ndise khumi naawili pawubale wathu, wana wamunthu m'bodzi wamudziko la Kenani; wakumalizila ana apayi wathu, mung'ono wathu pachalibe.”
GEN.42.14	Jozefi adati, “Ndipo pandalewa kuti ndimwe akadidiya. 
GEN.42.15	Nathangwe layibzi ninkuyesani, nintolumbila namambo Farawo, muniyenda lini, kufikila mung'ono wanu wabwela pano. 
GEN.42.16	Mutume m'bodzi wanu, abwele namung'ono wanu adasala, koma anango mwentse muchasala muli mujeli. Mukabwela naye ndipo panin'zadziwa kuti mukulewa chadidi panango mukulewa gunkha, mukaleka kuchita bzandalewa ninilumbila na Farawo, kuti chadidi ndimwe akadidiya.” 
GEN.42.17	Iye adazaayikha mujeli kwantsiku zitatu.
GEN.42.18	Ntsiku yachitatu Jozefi adati kwayiwo, “Pakuti ine nin'gopa Mulungu, peno munfuna kuchila muchite bzaninkuwuzani. 
GEN.42.19	Peno ndimwe wanthu wakukhulupilika, m'bodzi wanu asale njeli, anango wentse yendeselani chakudya mabanja yanu kuti yaleke kufa nanjala, 
GEN.42.20	mubwelese mung'ono wanu kwayine, pamwepo nin'zadziwa kuti mukulewa chadidi, kuchitila kuti muzaleke kuphewa.”
GEN.42.20	Iwo adabvuma, nkuchita bzaakhadawuziwa. 
GEN.42.21	Adati kwamunango namunango, “Chadidi, tina mulandu thangwe labzatidachitila mung'ono wathu Jozefi, tidawona kushupika kwake paakhatikumbila kuti tichize umoyo wake, ise tilibe kutetekela. Koma lelo uno bzatidachita bzaakutibwelelambo ise.”
GEN.42.22	Pamwepo Rubheni adati, “Ko ndilibe kukuwuzani kuti lekani kuchitila chakuyipa kwamwana uyu? Koma imwe mulibe kunditetekela, nakutenepo gazi lake laakubwezelambo.” 
GEN.42.23	Koma iwo alibe kudziwa kuti Jozefi akhabva bzaakhalewa, pakuti pakhana munthu akhatulukila pakati payiwo nayiye. 
GEN.42.24	Jozefi adachokapo nkuyamba kulila. Adabwelela pomwe kuzalewa-lewa nawo, adazatola Simiyoni achimuyikha mujeli wentse achiwona.
GEN.42.25	Jozefi adawuza wanthu kuti adzadze chakudya m'masakha yawo, achiyikha masheleni yaadagula nayo chakudya m'masakhayo, nakuwapasa chakudya chakuyenda achidya pawulendo wawo, ibzi ndibzo bzaadachitiliwa. 
GEN.42.26	Pamwepo akulu wake adayikha mitolo yawo yachakudya pamadhonki, nkuyenda ulendo wawo. 
GEN.42.27	Koma paadayima kuti agone, munango wawo adatsudzula ntolo wake kuti apase dhonki lake chakudya, adawona masheleni pamulomo wasakha lake. 
GEN.42.28	Iye adati kwaabale wake, “Masheleni yandagula nayo chakudya yabwezelewa, yayikhiwa pomwe musakha langu.” Pamwepo mitima yawo wentse idamenya. Iwo adati, “Nchinyi chimwechi chatachitiliwa na Mulungu?”
GEN.42.29	Paadafika kwaapayi wawo Jakobho mudziko la Kenani, adalongosola bzentse bzikhadachitika kwayiwo, iwo adati, 
GEN.42.30	“Mwamunayo, mbuya wamudziko watidawona, paakhalewa-lewa nayise akhachita bzakutinyindukila, akhati ndise akadidiya, tidayenda kanyangana dziko. 
GEN.42.31	Koma ise tidati kwayiye, ‘Ndise lini akadidiya, ndise wanthu wakukhulupilika; 
GEN.42.32	tilipo khumi naawili pawubale bwathu; wana wamunthu m'bodzi, m'bodzi pachalibe, mung'ono wathu wakumalizila ana apayi wathu mudziko la Kenani.’ 
GEN.42.33	Pamwepo mwamunayo, mbuya wadziko limwelo adati, ‘Ibzi ndibzo bzichandidziwisa kuti ndimwe wakukhulupilika, siyani m'bale wanu m'bodzi kuno, takulani chakudya chamabanja yanu yananjala muyende. 
GEN.42.34	Bwelani namung'ono wanu, pamwepo ine nin'zadziwa kuti ndimwe lini akadidiya, koma wanthu wakukhulupilika. Mukatenepo nin'zakubwezelani m'bale wanu, imwe muchizachita malonda yanu mudziko lino.’ ”
GEN.42.35	Paadakhuthula masakha yawo, munthu wentse adawona musakha lake muna masheleni, apayi wawo adawona nthawa zamasheleniyo, wentse adakankhamuka nabzo. 
GEN.42.36	Apayi wawo Jakobho adati, “Mwandimalila wana wangu Jozefi adafa, Simiyoni pachalibe. Tsapano mwaakufuna kunditolela Bhenjemani pomwe. Bzentse bzagwela ine.”
GEN.42.37	Pamwepo Rubheni adati kwaapayi wake, “Ndikaleka kubwelela na Bhenjemani, mun'zapha wana wangu awili awa. Muyikheni m'manja mwangu, ndine nimbwelela naye kwayimwe.”
GEN.42.38	Koma Jakobho adati, “Mwana wangu aniyenda lini, nkulu wake adafa. Uyu ndiye wasala, pakachitika chinango chakuyipa pawulendo wamukufamba, mun'zayendesa nsolo wangu wayimvi kumbuto yawanthu wakufa.”
GEN.43.1	Njala idakula mudziko la Kenani. 
GEN.43.2	Paadadya chakudya chaadabwela nacho kuchoka ku Ijipiti, apayi wawo adati, “Yendani pomwe mukagule chakudya ching'ono-ng'ono.”
GEN.43.3	Koma Judha adati kwaapayi wake, “Mwamunayo adatichenjezelatu, adati, ‘Mun'zawona lini nkhope yangu, kunja kwakuti mwabwela namung'ono wanu.’ 
GEN.43.4	Koma mukatituma pabodzi namung'ono wathu, tiniyenda kakugulilani chakudya; 
GEN.43.5	koma mukalamba kuti tiyende naye, nayisembo pomwe tiniyenda lini, pakuti mwamunayo adati, ‘Mun'zawona lini nkhope yangu, kunja kwakuti mwabwela namung'ono wanu.’ ”
GEN.43.6	Izraeli adati, “Mudachitilanyi bzakuyipa tenepo? Thangwe lanyi mudawuza munthuyo kuti muna mung'ono wanu munango?” 
GEN.43.7	Iwo adati, “Mwamuna umweyo adatibvunzisisa, adazabvunza nabzaabale wathu, adazatibvunzambo pomwe nabzayimwe adati, ‘Ko apayi wanu achali wamoyo? Ko muna munango mung'ono wanu?’ Nakutenepo tikhandodayila bzaakhatibvunza, tilibe kudziwa kuti iye achati bwelani namung'ono wanu.”
GEN.43.8	Judha adati kwaapayi wake Izraeli, “Tipaseni Bhenjemani tiyende naye, kuti imwe nayise nawana wathu tileke kufa nanjala. 
GEN.43.9	Ine chadidi-chadidi ndichawona kuti ali bwino. Ndikaleka kubwela naye, mulandu uzakhale payine. Ndikaleka kubwelela naye kwayimwe, mulandu umwewo uzakhale kwayine kufika lini nalini. 
GEN.43.10	Pakuti ninga tilibe kutaya nthawe, tikhadatobwelela kawili kentse.”
GEN.43.11	Pamwepo apayi wawo Izraeli adati, “Peno ntenepo mungachite tenepo, nkuluyo mumutakulilembo michelo yabwino yamudziko m'masakha yanu, muyendesele munthuyo mpfupo, tubhalumu, natuwuchi, nagumu, namula, namanduwi yapisitachiyo namaalimondi. 
GEN.43.12	Izraeli adawuza wana wake kuti atakule masheleni yakukagula nayo chakudya namasheleni yaadawona m'masakha yawo. Pakuti bzidachitikabzo panango kukhali kuphonya kwaanyakugulisa. 
GEN.43.13	Takulani mung'ono wanuyo muyende pomwe kwamwamuna umweyo. 
GEN.43.14	Mulungu wam'phamvu, achite kuti mwamunayo akakuchitileni chifundo, akakubvumileni kukabwelela na Bhenjemani na Simiyoni. Ndikatayikidwa nawana wangu, ndatayikidwa.”
GEN.43.15	Nakutenepo amunawo adatakula mpfupo zaakhadapasiwa namasheleni yakukagula nayo chakudya nayakukabweza. Adasumuka nkuyenda ku Ijipiti pabodzi namung'ono wawo Bhenjemani, adafika achiwonana na Jozefi. 
GEN.43.16	Tsapano Jozefi paadaawona kuti akhana mung'ono wawo Bhenjemani, iye adati kwamulanda akhanyanganila munyumba mwake, “Yenda nawanthu awa kunyumba kwangu, ukaphe chifuwo uphike chakudya, pakuti lelo masikati achadya nayine kunyumba kwangu.” 
GEN.43.17	Mwamunayo adachita bzaadawuziwa na Jozefi, adayenda nawo wentse kunyumba kwa Jozefi.
GEN.43.18	Amunawo paadayendesewa kunyumba kwa Jozefi adagopa kwene-kwene, iwo adati, “Kuno tabweleselewa masheleni yadayikhiwa mumasakha yathu pawulendo watidabwela pakuyamba. Watibwelesa kuno kuti atimange atichite alanda wake, achititolela madhonki yathu.” 
GEN.43.19	Nakutenepo adazayenda kwawakuyanganila munyumba mwa Jozefi nkulewa-lewa naye ali pansuwo wanyumba. 
GEN.43.20	Iwo adati, “Mbuya wathu, nkakuyamba lini kubwela kuzagula chakudya, 
GEN.43.21	koma patidayima kuti tigone, tidatsudzula mitolo yathu nkuwona masheleni yamunthu yekha-yekha musakha lamuthu yekha-yekha, yentse yakukwana. Lelo tabwela nayo masheleni yamweyo. 
GEN.43.22	Tabwela namasheleni yakugula nayo chakudya. Koma tilibe kudziwa kuti masheleni yatidawona mumasakha yathu yadayikhiwa nayani.”
GEN.43.23	Mwamunayo adati, “Lekani kugopa, Mulungu wanu, Mulungu waapayi wanu, ndiye adakuyikhilani masheleni yamweyo mumasakha yanu. Ndine ndidayatambila masheleni yanu.” Pamwepo adabwelesa Simiyoni kwayiwo. 
GEN.43.24	Mulanda umweyo adayenda nawo kunyumba kwa Jozefi. Adaapasa madzi achisamba minyendo yawo. Adapasa madhonki yawo chakudya. 
GEN.43.25	Amunawo adakonzeka mpfupo zawo zakuzapasa Jozefi, pakuti adabva kuti achabwela masikati achizadya nawo pabodzi. 
GEN.43.26	Jozefi paadapita munyumba, amunawo adamutambila achimpasa mpfupo zawo. Adakotamisa nkhope zawo pantsi patsogolo pake. 
GEN.43.27	Jozefi adaabvunza utano, adati kwayiwo, “Ko apayi wanu wamudati akalamba ali tani? Ko achana moyo?”
GEN.43.28	Iwo adati, “Mulanda wanu, apayi wathu ali bwino, achana moyo.” Adamukotamila achimulemekeza. 
GEN.43.29	Jozefi adanyangana nkuwona mung'ono wake Bhenjemani, mwana waamayi wake, iye adati, “Ko uyu ndiye mung'ono wanu wakumalizila wamudandiwuza? Mulungu ngaakubvele ntsisi mwanangu.” 
GEN.43.30	Pamwepo Jozefi mwakukulumiza, adapsaga mbuto yakulilila, pakuti ntima wake ukhadasuwa mung'ono wake. Adapita muchipinda chankati achikalila m'mwemo. 
GEN.43.31	Adasamba kumaso nkubula. Pamwepo iye adabzilimbisa, achiti, “Pakulani chakudya.” 
GEN.43.32	Jozefi adampakulila payekha, iwombo pawokha, wanthu wachi Ijipiti waakhadya nawo, pawokhambo, thangwe lakuti wanthu wachi Ijipiti akhadya lini chakudya naa Hebheru, pakuti nichinthu chinyantsa kwaa Ijipiti. 
GEN.43.33	Abale wake adakhala adanyanganana na Jozefi, kuteyeza kubadwa kwawo kuchoka kwawakuyamba kufika kwawakumalizila, paadawona kuti ndiko kukhala kwaakhadachita adakankhamuka. 
GEN.43.34	Chakudya chikhapakuliwa chichichoka pathebulu ya Jozefi. Koma chakudya cha Bhenjemani chikhali chizinji kupita chawo kampetewa kashanu. Nakutenepo adamwa, nkuledzela nkukondwa pabodzi na Jozefi.
GEN.44.1	Jozefi adawuza mulanda wake akhanyanganila munyumba mwake kuti, “Dzadza masakha yaamuna awa nachakudya chaankwanisa kutakula, uyikhe masheleni yamunthu yekha-yekha musakha lake, 
GEN.44.2	uyikhe khomeshi yangu yasiliva musakha lamung'ono wawo, masheleni yawagula nayo chakudya uyayikhe pomwe musakhamo.” Mwamunayo adachita bzaadawuziwa na Jozefi. 
GEN.44.3	Mangwana yache machibese-bese amunawo adawuziwa kuti ayende bzawo ulendo wawo namadhonki yawo. 
GEN.44.4	Koma paadandoti buleni muguta, adafamba kanthawe kang'ono-ng'ono, Jozefi adati kwamwamuna akhanyanganila munyumba mwake, “Teyela amuna wale, ukaaphata uwabvunze kuti, ‘Thangwe lanyi kubwezela chakuyipa pana chabwino? Thangwe lanyi mwaba khomeshi yasiliva yamambo? 
GEN.44.5	Ko sindiyo yaamwela mbuya wangu inimudziwisa bzin'zachitika kutsogolo? Mwataza pakuchita tenepo.’ ”
GEN.44.6	Paadakaaphata adaawuza mafala yamweyo. 
GEN.44.7	Iwo adati kwayiye, “Ko thangwe lanyi mbuya wangu kulewa mafala yatenepo kwayise? Ise alanda wanu tingachite lini chinthu chatenepo. 
GEN.44.8	Wonani, masheleni yatidawona mumasakha yathu pakuyamba sitidabwelela nayo, kuchoka kudziko la Kenani; ko tingabe tani siliva panango golidhe kuchoka munyumba yambuya wako? 
GEN.44.9	Umweyo wamuti muwone ana komeshi imweyo ngaaphewe. Anango tichizakhala alanda wambuya wangu.”
GEN.44.10	Iye adati, “Nin'chita bzamwalewa, wandichawona ana komeshi ndiye achakhala mulanda wangu, koma anango wentse achakhala alibe mulandu.” 
GEN.44.11	Nakutenepo munthu wentse adabulusa sakha lake, nkulitsudzula. 
GEN.44.12	Iye adayamba kunyangana musakha yankulu mpaka kwang'ono wawo. Khomeshi idazawoneka ili musakha ya Bhenjemani. 
GEN.44.13	Pamwepo iwo adang'amba bzakubvala bzawo. Munthu wentse adayikha ntolo wake padhonki lake achibwelela kuguta. 
GEN.44.14	Judha naabale wake adayenda kunyumba kwa Jozefi, adakamuwona aliko, iwo adamukotamisa nkhope zawo pantsi patsogolo pake. 
GEN.44.15	Jozefi adati, kwayiwo, “Ko n'chinyi chamwachita? Ko mukhadziwa lini kuti munthu ninga ine ninilotela chadidi?”
GEN.44.16	Judha adati, “Tingati tani kwayimwe mbuya wathu? Tingalewenyi, ko tingabzichenese tani? Mulungu wawona chakuyipa chaalanda wanu; wonani ndise akapolo wambuya wathu, ise tentse nayiye ana janja lawoneka nakhomeshi.”
GEN.44.17	Jozefi adati kwayiwo, “Ningachite lini tenepo. Munthu aninga wawoneka ana komeshi ndiye achakhala mulanda wangu. Imwe anango mungayende kwaapayi wanu, mufambe munkhalo.”
GEN.44.18	Judha adafika pafupi na Jozefi, adati kwayiye, “Ndaphata minyendo mbuya wangu, lekani mulanda wanu, alewe-lewe nayimwe. Lekani kundikalipila pakuti imwe mudandolingana na Farawo. 
GEN.44.19	Mbuya wangu adabvunza alanda wake kuti, ‘Ko muna apayi panango m'bale?’ 
GEN.44.20	Ise tidati kwambuya wathu, ‘Yinde tina apayi, nikhalamba, namung'ono wathu waadabala akalamba, koma nkulu wake ndiye adafa. Koma iye ndiye adasala ali yekha munyumba mwaamayi wake. Apayi wake animufuna kwene-kwene.’ 
GEN.44.21	Pamwepo imwe mudati kwayise alanda wanu, ‘Mubwele naye ndizamuwone.’ 
GEN.44.22	Ise tidati kwambuya wathu, ‘Mwana umweyo angasiyane lini naapayi wake, pakuti akasiyana nawo, apayi wakewo angafe.’ 
GEN.44.23	Pamwepo imwe mudati kwaalanda wanu, ‘Mukaleka kubwela namung'ono wanuyo, mun'zawona lini nkhope yangu pomwe.’ 
GEN.44.24	Patidafika kwamulanda wanu payi wathu, tidaawuza mafala yambuya wathu. 
GEN.44.25	Apayi wathu paadati, ‘Yendani pomwe mukatigulileko tuchakudya,’ 
GEN.44.26	ise tidati, ‘Tiniyendako lini pomwe. Mung'ono wathu tikayenda naye ise tiniyenda; pakuti tingakawonane nankhope yamunthu ule, kusala kwakuti mung'ono wathu tayenda naye.’ 
GEN.44.27	Pamwepo mulanda wanu, apayi wathu adati, ‘Imwe mun'dziwa kuti nkazi wangu adandibalila wana awili, 
GEN.44.28	munango adandisiya, pamwepo ine ndidati, Chadidi wang'ambiwa-ng'ambiwa, ndilibe kuzamuwona pomwe.’ 
GEN.44.29	Mukanditolela uyu pomwe, chakuyipa chikakachitika payiye, muniyendesa nsolo wangu wayimvi kumbuto yawanthu wakufa. 
GEN.44.30	Nakunetepo ine ndikabwelela kwamulanda wanu apayi wathu, mwanayu palibe, pakuti umoyo wawo udaphatana nawumoyo wamwanayu, 
GEN.44.31	akakawona kuti mwanayu palibe, ankafa. Ise alanda wanu tinkayendesa nsolo wayimvi waapayi wanthu mulanda wanu kumbuto yawanthu wakufa nashungu. 
GEN.44.32	Pakuti ndidalumbila kwaapayi wangu kuti, ‘Ndikaleka kubwelela naye kwayimwe, nin'zakhala namulandu kwaapayi wangu kwawumoyo wangu wentse.’ 
GEN.44.33	Ndaphata minyendo lekani mulanda wanu asale pambuto yamwanayu kuti akhale kapolo wambuya wangu, lekani iye ayende naakulu wake. 
GEN.44.34	Ko ningabwelele tani kwaapayi ndilibe mwanayu? Nin'gopa kawona chakuyipa chinkachitika kwaapayi wangu.”
GEN.45.1	Pamwepo Jozefi adataza kubzilimbisa patsogolo pawanthu akhali pamwepo, iye adalila nkuti, “Chitani kuti wanthu wentse achoke pana ine.” Palibe waakhanaye paadawuza abale wake, kuti iye mbani. 
GEN.45.2	Adalila mphele bzakuti a Ijipiti wentse adabva, nawanyumba ya Farawo adabvambo. 
GEN.45.3	Jozefi adati kwaabale wake, “Ndine Jozefi! Ko apayi wangu achana moyo?” Koma abale wake alibe kumudayila, pakuti adanyala kuwona kuti achalipo! 
GEN.45.4	Nakutenepo Jozefi adati kwaabale wake, “Fikani pafupi nayine, ndaphata minyendo.” Iwo paadafika pafupi, iye adati, “Ndine m'bale wanu Jozefi wamudagulisa ku Ijipiti. 
GEN.45.5	Tsapano imwe lekani kushupika panango kubzikalipila nathangwe lakuti mudandigulisa kuno; pakuti Mulungu adandituma patsogolo panu kuchiza umoyo wawanthu. 
GEN.45.6	Pakuti njala yakhala mudziko kwamagole mawili, pomwe kwasala magole mashanu yakusaya kulima panango kukolola. 
GEN.45.7	Mulungu adandituma patsogolo panu kuti ndikuchizileni anango, azasaleko padziko lapantsi, kukuchengetelani wamoyo azinji. 
GEN.45.8	Nakutenepo ndimwe lini mudandibwelesa kuno, ni Mulungu. Ndiye andidachita apayi wa Farawo nambuya wanyumba yake yentse nanduna yadziko lentse la Ijipiti 
GEN.45.9	Kulumizani yendani kwaapayi wangu mukati kwayiwo, ‘Mwana wanu Jozefi wati, Mulungu adandichita mbuya wa Ijipiti yentse, bwelani kuno kuna ine, lekani kuchedwa. 
GEN.45.10	Mun'zakhala mudziko la Gosheni, pafupi nayine, imwe nawana wanu, nawana wawana wanu, namabila yanu nang'ombe zanu nabzentse bzamunabzo. 
GEN.45.11	Kumweko nin'zakuchitilani bzentse, pakuti kwasala magole mashanu yanjala, pakuti imwe nawanyumba yanu nabzentse bzamunabzo muleke kushupika.’ 
GEN.45.12	Tsapano maso yanu yakuwona, namaso yamung'ono wangu Bhenjemani yakuwona kuti nimulomo wangu ukulewa-lewa nayimwe. 
GEN.45.13	Munfunika kawuza apayi wangu bzandemela yangu yentse mu Ijipiti, nabzentse bzamwawona. Kulumizani mubwelese apayi wangu kuno.” 
GEN.45.14	Pamwepo adakumbatila mung'ono wake Bhenjemani, nkuyamba kulila, Bhenjemani nkuyambambo kulila. 
GEN.45.15	Adamphsoda abale wake wentse. Paadamaliza kuchita tenepo abale wake adayamba kulewa-lewa naye.
GEN.45.16	Fala palidafika munyumba ya Farawo kuti abale wa Jozefi abwela, Farawo namanduna yake paadabzibva adakondwa kwene-kwene. 
GEN.45.17	Farawo adati kwa Jozefi, “Wuza akulu wako kuti, ‘Chitani ibzi: kwizikani mitolo yanu pabzifuwo bzanu muyende kudziko la Kenani; 
GEN.45.18	mukatole apayi wanu nawanyumba zanu, mubwele kuno, ine nin'zakupasani mbuto yabwino mu Ijipiti, muchizadya bzamafuta bzamudziko.’ 
GEN.45.19	Pomwe mukaawuze kuti, ‘Chitani ibzi, takulani ngolo kuchoka mudziko la Ijipiti, zakukatakulisa wana wanu naakazi wanu, mubwele naapayi wanu kuno. 
GEN.45.20	Lekani kukumbuka bzombo bzanu, pakuti bzabwino bzili muno mu Ijipiti nibzanu.’ ”
GEN.45.21	Wana wa Izraeli adachita tenepo, Jozefi adaapasa ngolo kuteyeza fala lidachoka kwa Farawo, adaapasa mbuwa yapawulendo. 
GEN.45.22	Adapasa abale wake wentse bzakubvala bzinyowani, koma Bhenjemani adampasa mazana matatu yamashekele yasiliva nabzakubvala bzishanu. 
GEN.45.23	Kwaapayi wake adatumiza ibzi: madhonki khumi yakhadatakula bzinthu bzabwino bzaku Ijipiti. Madhonki makazi khumi yakhadatakula mphunga nazingwa, nambuwa yaapayi wake yapawulendo. 
GEN.45.24	Jozefi adagonekana naabale wake, iwo paadayamba ulendo wawo Jozefi adati, “Lekani kashupana munjila pakuyenda.”
GEN.45.25	Nakutenepo iwo adachoka mu Ijipiti achiyenda ku Kenani kwaapayi wawo Jakobho. 
GEN.45.26	Adaawuza kuti, “Jozefi achana moyo, ndiye akutonga mudziko lentse la Ijipiti” Pamwepo ntima wake udashupika, pakuti alibe kuwakhulupilila. 
GEN.45.27	Koma paadawuziwa mafala yentse ya Jozefi, yaadalewa kwayiwo, napaadawona ngolo zidatumiziwa na Jozefi kuzaatakula, n'zimu waapayi wawo Jakobho udamusuluziwa. 
GEN.45.28	Izraeli adati, “Bzakwana; Jozefi mwana wangu achana moyo! Niniyenda kamuwona ndinati ndafa.”
GEN.46.1	Nakutenepo Izraeli adaphata ulendo wake nabzentse bzaakhanabzo, adafika pa Bheeri-shebha adapeleka ntsembe kwa Mulungu waapayi wake Isaki. 
GEN.46.2	Usiku umwewo Mulungu adalewa-lewa kwa Izraeli kutulo, adati, “Jakobho! Jakobho!”
GEN.46.2	Iye adati, “Ndili pano.”
GEN.46.3	Pamwepo Mulungu adati, “Ndine Mulungu, Mulungu waapayi wako, leka kugopa yenda ku Ijipiti, pakuti kumweko ninkakuchita nshowo ukulu. 
GEN.46.4	Nin'zayenda nayiwe ku Ijipiti, ndichizakubweza pomwe kuno. Janja la Jozefi ndilo lin'zapunga maso yako.” 
GEN.46.5	Pamwepo Jakobho adachoka ku Bheeri-shebha. Wana wa Izraeli adatakula apayi wawo, akazi nawana wawo mungolo zidatumiziwa na Farawo kuzaatakula. 
GEN.46.6	Adatakulambo bzifuwo bzawo, nabzombo bzawo bzaadawona mudziko la Kenani achiyenda ku Ijipiti, Jakobho pabodzi nawam'badwe wake wentse, 
GEN.46.7	wana wake, wana wawana wake wachimuna, wana wake wachikazi, nawana wachikazi wawana wake; m'badwe wake wentse adabwela nawo ku Ijipiti.
GEN.46.8	Aya ndiyo madzina yam'badwe wa Izraeli adayenda ku Ijipiti. Jakobho nawana wake, Rubheni, mwana wakuyamba wa Jakobho. 
GEN.46.9	Wana wa Rubheni: Hanoki na Palu na Hezironi na Karumi. 
GEN.46.10	Wana wa Simiyoni: Jemuyeli na Jamini na Ohadhi na Jakini na Zohari na Shaulo uyo adabaliwa nankazi wachi Kenani. 
GEN.46.11	Wana wa Levi: Gerishoni na Kohati na Merari. 
GEN.46.12	Wana wa Judha: Eri na Onani na Shela na Ferezi na Zera. Koma Eri na Onani adafela mudziko la Kenani. Wana wa Perezi akhali Hezironi na Hamuli. 
GEN.46.13	Wana wa Isakari: Tola na Puva na Iyobhi na Shimironi. 
GEN.46.14	Wana wa Zebhuluni: Seredhi na Eloni na Jahileyeli. 
GEN.46.15	Awa ndiwo wana wa Liya waadabala na Jakobho paakhali mudziko la Padhani-aramu, namwana wake wachikazi Dhina. Wentse pabodzi wana wake wachimuna nawachikazi akhafika makumi matatu naatatu.
GEN.46.16	Wana wa Gadhi: Zifiyoni na Hagi na Shuni na Ezibhoni na Eri na Arodhi na Areli. 
GEN.46.17	Wana wa Asheri: Imina na Ishiva na Ishivi na Bheriya na nana wawo Sera. Wana wa Bheriya: Hebheri na Malikiyeli. 
GEN.46.18	Awa ndiwo wana wa Zilipa, uyo Labhani waadapasa mwana wake wachikazi Liya. Adabalila Jakobho wana khumi naatanthatu.
GEN.46.19	Wana wa Rakelo, nkazi wa Jakobho: Jozefi na Bhenjemani. 
GEN.46.20	Jozefi paakhali mudziko la Ijipiti adabala wana awili Manase na Efulemu. Amayi wawo akhali Asenati, mwana wa Potifera nyantsembe wamuguta la Oni. 
GEN.46.21	Wana wa Bhenjemani: Bhela na Bhekeri na Ashibheli na Gera na Namani na Ehi na Roshi na Mupimu na Hupimu na Aridhi. 
GEN.46.22	Awa ndiwo wana wa Rakelo waadabalila Jakobho, wentse pabodzi khumi naanayi.
GEN.46.23	Mwana wa Dhani: Hushimu. 
GEN.46.24	Wana wa Nafitali: Jahizeyeli na Guni na Jezeri na Shilemu. 
GEN.46.25	Awa ndiwo wana wa Bhiliha, uyo Labhani waadapasa mwana wake wachikazi Rakelo, dabalila Jakobho wana anomwe. 
GEN.46.26	Wanthu wentse wa Jakobho adayenda ku Ijipiti, wam'badwe wake kuleka kuphatanizila azikazi wawana wa Jakobho, wentse pabodzi akhali makumi matanthatu naatanthatu; 
GEN.46.27	Wana wa Jozefi waadabalila mu Ijipiti akhali awili; wanthu wentse wanyumba ya Jakobho adabwela ku Ijipiti akhali makumi manomwe.
GEN.46.28	Adatsogoza Judha kwa Jozefi kuti akaawonese njila iniyenda ku Gosheni, pamwepo adafika mudziko la Gosheni. 
GEN.46.29	Pamwepo Jozefi adakonzeka ngolo yake nkuyenda kagumana na Izraeli apayi wake mu Gosheni, adabzipeleka kwayiwo, nkuwakumbatila achilila kwakanthawe. 
GEN.46.30	Izraeli adati kwa Jozefi, “Tsapano ningafe pakuti ndawona nkhope yako, ndadziwa kuti uchana moyo.” 
GEN.46.31	Jozefi adati kwaabale wake nakwanyumba yentse yaapayi wake, “Ndaakuyenda kawuza Farawo ndichikati kwayiye, ‘Abale wangu nawanyumba yaapayi wangu awo akhali mudziko la Kenani abwela kwayine; 
GEN.46.32	wanthu amwewo mbaanyakabusa, pakuti niwakufuwa ng'ombe, nakutenepo abwela namabila yawo, nang'ombe zawo nabzentse bzaakhanabzo.’ 
GEN.46.33	Farawo akakuchemelani achikubvunzani kuti, ‘Basa lanu nilanyi?’ 
GEN.46.34	Imwe munkati, ‘Ise alanda wanu ndise wakufuwa mabila, kuyambila pawubwana wathu mpaka lelo isepo naazipayi wathu,’ kuti mukakwanise kukhala mumbuto ya Gosheni; pakuti anyakabusa wentse an'nyantsila a Ijipiti.”
GEN.47.1	Nakutenepo Jozefi adakawuza Farawo kuti, “Apayi wangu naabale wangu namabila yawo nang'ombe zawo nabzinthu bzawo bzentse, tsapano atowa mudziko la Gosheni.” 
GEN.47.2	Paabale wake, Jozefi adatola akulu wake ashanu nkuyenda nawo kwa Farawo. 
GEN.47.3	Farawo adati kwaabale wa Jozefi, “Mun'dziwa basa lanyi?”
GEN.47.3	Iwo adati kwa Farawo, “Ise alanda wanu ndise anyakabusa, ninga bzaakhali azipayi wathu.” 
GEN.47.4	Adati kwa Farawo, “Tabwela kuzakhala mudziko lino, ise alanda wanu tilibe mbuto zakudyesela mabila, pakuti njala yakula mudziko la Gosheni. Tsapano taphata minyendo yanu, lekani ise alanda wanu tikhale mumbuto ya Gosheni.”
GEN.47.5	Pamwepo Farawo adati kwa Jozefi, “Apayi wako naabale wako abwela kwayiwe. 
GEN.47.6	Dziko la Ijipiti lili m'manja mwako, yikha apayi wako naabale wako mumbuto yawuniwona kuti niyabwino. Uwapase pakukhala mudziko la Gosheni, peno pakati pawo pana an'dziwa basa, uwapase basa lakunyanganila ng'ombe zangu.”
GEN.47.7	Nakutenepo Jozefi adayendesa Jakobho, apayi wake, kwamambo Farawo, achikaafikisa pamaso pa Farawo, Jakobho adadalisa Farawo. 
GEN.47.8	Pamwepo Farawo adati kwa Jakobho, “Ko una magole mangasi?”
GEN.47.9	Jakobho adati kwa Farawo, “Magole yakukhala kwangu yanfika dzana namakumi matatu, nimang'ono-ng'ono, koma yadadzala nanthamu, ndizo ntsiku zangu, ziniyendelana lini namagole yawumoyo waazipayi wangu muntsiku zakukhala kwawo.” 
GEN.47.10	Jakobho adadalisa Farawo, nkuchoka pamaso pa Farawo. 
GEN.47.11	Nakutenepo Jozefi adakhazika apayi wake naabale wake, adaapasa nthaka mudziko la Ijipiti, mbuto yabwino kwene-kwene mudziko la Ramesesi, ninga kulewa kukhadachita Farawo. 
GEN.47.12	Jozefi adapasa apayi wake naabale wake nawentse wanyumba yaapayi wake chakudya chizinji kwene-kwene kuteyeza kuwanda kwawanthu waakhafuwa.
GEN.47.13	Tsapano dziko lentse likhalibe chakudya, pakuti njala ikhadakula, bzakuti dziko la Ijipiti nadziko la Kenani lidalefuka nanjala. 
GEN.47.14	Jozefi adagwezeka masheleni yentse yaadawona mu Ijipiti namu Kenani, kuchoka muchakudya chaakhagula. Jozefi akhayendesa kwa Farawo masheleni yaakhaphata. 
GEN.47.15	Masheleni yawanthu wamu Ijipiti nawamu Kenani payadamala, wanthu wamu Ijipiti adayenda kwa Jozefi achikati, “Tipaseni chakudya! Thangwe lanyi tichifa mudanyangana? Pakuti masheleni yathu yamala.”
GEN.47.16	Jozefi adati, “Bwelesani ng'ombe zanu nin'zakupasani chakudya muchitsinthanisa nang'ombe, peno masheleni yanu yamala.” 
GEN.47.17	Nakutenepo iwo adabwelesa ng'ombe kwa Jozefi, iye achiwapasa chakudya kutsinthanisa namahachi, mititi yamabila, madhonki, iye nkuwapasa chakudya kutsinthanisa nang'ombe zawo zentse mugole limwelo.
GEN.47.18	Gole limwelo palidamala, adayenda pomwe kwayiye mugole lachiwili achikati, “Mbuya wathu, tingakubisileni lini kuti masheleni yathu yamala, mititi yang'ombe niyambuya wathu; palibe chasala chamungawone mbuya wathu, koma mathupi yathu naminda yathu. 
GEN.47.19	Thangwe lanyi tichifa imwe mudanyangana, ise naminda yathu? Tiguleni ise naminda yathu kuti tiwone chakudya, ise maminda yathu tin'zakhala akapolo wa Farawo, tipaseni mbewu tichile, kuti tileke kufa, pomwe kuti minda ileke kukhala mathele.”
GEN.47.20	Nakutenepo Jozefi adagula dziko lentse la Ijipiti, kukhala la Farawo. Wanthu wentse wa Ijipiti adagulisa mbuto zawo, pakuti njala ikhadakula kwene-kwene. Dziko lentse lidakhala la Farawo. 
GEN.47.21	Wanthu wentse adaachita akapolo, kuchoka kumapeto kufika kumapeto ya Ijipiti. 
GEN.47.22	Koma minda yaanyantsembe ndiyo yaalibe kugula, pakuti anyantsembe akhapasiwa chigawo chawo na Farawo, akhalalama nachigawo chaakhapasiwa na Farawo; nakutenepo alibe kugulisa minda yawo. 
GEN.47.23	Jozefi adati kwawanthu, “Wonani, ntsiku yalelo ndakugulani imwe naminda yanu, kukhala bza Farawo. Tsapano ndaakukupasani mbewu kuti mukabzale.” 
GEN.47.24	Pakukolola mun'zapeleka chibodzi pabzishanu kwa Farawo, bzinayi pabzishanu bzin'zawa bzanu kukhala mbewu zam'minda nachakudya chanu imwepo nawazinyumba zanu nachakudya chawana wnau. 
GEN.47.25	Iwo adati, “Mwachiza umoyo wathu; ngabzikomele mbuya wangu, tinkhala akapolo wa Farawo.” 
GEN.47.26	Pamwepo Jozefi adayikha lango mudziko la Ijipiti, nalelo likaliko lakuti, Farawo anfunika kupasiwa chibodzi pabzishanu; mbuto yaanyatsembe yokha ndiyo ilibe kukhala ya Farawo.
GEN.47.27	Nakutenepo Izraeli adakhala mudziko la Ijipiti, mumbuto ya Gosheni, ali kumweko adawona chuma chizinji, adabalana nkuwanda kwene-kwene. 
GEN.47.28	Jakobho adakhala mudziko la Ijipiti kwamagole khumi nanomwe; Nakutenepo ntsiku za Jakobho, magole yawumoyo wake yakhali magole dzana namakumi manayi namanomwe. 
GEN.47.29	Izraeli paakhali pafupi kufa, adachemela mwana wake Jozefi nkuti, “Peno wandikomela ntima, yikha janja lako pantsi panchafu yangu, ulumbile kuti un'zawa wachifundo nawakukhulupilika kwayine. Leka kuzandiyikha mu Ijipiti, 
GEN.47.30	koma leka ndikagone naazipayi wangu; muzanditakule kuchoka mu Ijipiti mukandiyikhe kumanda yawo.” Iye adadayila, “Nin'zachita bzamwalewa.” 
GEN.47.31	Jakobho adati, “Lumbila kwayine.” Jozefi adalumbila. Pamwepo Izraeli adakotamisa nsolo wake ali pakugonela wake.
GEN.48.1	Pambuyo payibzi, Jozefi adazawuziwa kuti, “Wona, apayi wako aduwala.” Pamwepo iye adatola wana wake awili Manase na Efulemu. 
GEN.48.2	Jakobho adawuziwa kuti, “Mwana wako Jozefi wabwela.” Pamwepo Izraeli adabzilimbisa nkukhala pachalimba pake. 
GEN.48.3	Jakobho adati kwa Jozefi, “Mulungu Nyamphamvu adabziwonesa kwayine pa Luzi mudziko la Kenani achindidalisa, 
GEN.48.4	adati kwayine, ‘Wona, nin'zachita kuti mubalane, muchizawanda, nin'zakuchita chipani chawanthu, nin'zapeleka dziko lino kum'badwe wako kuti ikhale nthaka yawo kufika lini nalini.’ ”
GEN.48.5	Tsapano wana wako awili wawudabalila mudziko la Ijipiti ine ndinati ndabwela kuno ku Ijipiti niwangu, Efulemu na Manase niwangu ninga Rubheni na Simiyoni. 
GEN.48.6	Koma wana wawun'zabala pambuyo paawa niwako; an'zachemelewa nadzina laabale wawo munthaka yawo. 
GEN.48.7	Pakuti pandikhachoka ku Phadhani, Rakelo adafela munjila mudziko la Kenani patikhali pafupi kufika mu Efurata; ndidamuyikha kumweko kunjila yakuyenda ku Efurata iyo in'chemelewa pomwe kuti Bhetelehemu.
GEN.48.8	Izraeli paadawona wana wa Jozefi, adati, “Ko awa mbani?”
GEN.48.9	Jozefi adati kwaapayi wake, “Awa niwana wangu wandidapasiwa na Mulungu kuno.”
GEN.48.9	Izraeli adati, “Bwela nawo kwayine, ndaphata minyendo kuti ndiwadalise.” 
GEN.48.10	Tsapano maso ya Izraeli yakhawonesesa lini pakuti akhadakalamba. Nakutenepo Jozefi adaafikisa pafupi naapayi wake. Adaamphsomphsoda achiwakumbatila. 
GEN.48.11	Izraeli adati kwa Jozefi, “Ndikhakumbuka lini kuti ningawone nkhope yako pomwe; wona, Mulungu wachita kuti ndiwonembo wana wako.” 
GEN.48.12	Pamwepo Jozefi adaachosa paminyendo yake, iye nkukotamisa nkhope yake pantsi.
GEN.48.13	Jozefi adatola wentse awili, Efulemu najanja ladidi kumbali yajanja lanzele la Izraeli, Manase najanja lanzele kumbali yajanja ladidi la Izraeli. Adaayendesa pafupi nayiye. 
GEN.48.14	Koma Izraeli adapesanisa manja yake, janja lake ladidi adaliyikha pansolo wa Efuremu, uyo akhali mung'ono, janja lanzele adaliyikha pansolo wa Manase, pakuti Manase akhali wakuyamba. 
GEN.48.15	Pamwepo iye adadalisa Jozefi achiti,
GEN.48.15	“Mulungu adafamba naapayi wangu Abhurahamu na Isaki,
GEN.48.15	Mulungu adatsogolela umoyo wangu kufika lelo!
GEN.48.16	Ngilozi idandilombola pabzakuyipa bzentse, dalisani wana!
GEN.48.16	Mwayiwo dzina langu ngalikhale, nadzina laazipayi wangu, Abhurahamu na Isaki;
GEN.48.16	ngaawande nkati mwadziko.”
GEN.48.17	Jozefi paadawona kuti apayi wake ayikha janja ladidi pansolo wa Efulemu, alibe kukondwa nabzo. Adaphata janja laapayi wake kuti alichose pansolo wa Efulemu kuliyikha pansolo wa Manase. 
GEN.48.18	Jozefi adati kwaapayi wake, “Ntenepa lini apayi, pakuti uyu ndiye wakuyamba, ikhani janja lanu ladidi pansolo wake.”
GEN.48.19	Koma apayi wake adalamba, iwo adati, “Nin'dziwa mwanangu, nin'dziwa; umweyu pomwe an'zakhala nkulu, koma mung'ono wake an'zawa nkulu kuposa iye. M'badwe wake un'zawa nshowo uzinji kwene-kwene.” 
GEN.48.20	Nakutenepo Izraeli adaadalisa ntsiku imweyo, achiti,
GEN.48.20	“Nayiwe, Izraeli in'zalewa madaliso ichiti,
GEN.48.20	‘Mulungu ngaakuchite ninga Efulemu na Manase.’ ”
GEN.48.20	Nakutenepo adayikha Efulemu patsogolo pa Manase.
GEN.48.21	Pamwepo Izraeli adati kwa Jozefi, “Wona, ine ndawa pafupi kufa, koma Mulungu an'zakhala nayiwe, an'zakubwezani pomwe kudziko laazipayi wanu. 
GEN.48.22	Pomwe ndapeleka Shekemu kwayiwe pana kuti ndipase abale wako, iyo yandidatola m'manja mwa Amori nabhemba langu nawutati wangu.”
GEN.49.1	Jakobho adachemela wana wake wachimuna nkuti kwayiwo, “Kochezanani mwentse ndikuwuzeni bzin'zakuchitikilani muntsiku zim'bwela.”
GEN.49.2	“Kochezanani mubve imwe wana wa Jakobho,
GEN.49.2	mubve kwaapayi wanu Izraeli.
GEN.49.3	“Rubheni, ndiwe mwana wangu wakuyamba,
GEN.49.3	mphamvu zangu, wakuyamba wamphamvu zangu,
GEN.49.3	udapitiliza pakukuziwa, udapitilila pamphamvu.
GEN.49.4	Wakusaya kukhazikika ninga madzi, un'zawa lini nkulu,
GEN.49.4	pakuti udakwila pachalimba paapayi wako,
GEN.49.4	nkupapsipisa, udakwila pachalimba pangu!”
GEN.49.5	Simiyoni na Levi mpawubale bwawo;
GEN.49.5	bzida bzandewo nimabhemba yawo.
GEN.49.6	Moyo wangu leka kupita mukupangana kwawo,
GEN.49.6	kulemekezewa kwangu ngakuleke kuphataniziwa nachipani chawo.
GEN.49.6	Pakuti muwukali wawo anipha wanthu,
GEN.49.6	nakufuna kwawo an'gwata mikangato yang'ombe.
GEN.49.7	Ngawutembelelewe ukali wawo, pakuti un'gopsa;
GEN.49.7	nankwiyo wawo, pakuti niwadima!
GEN.49.7	Nin'zaapatula mwa Jakobho,
GEN.49.7	nin'zaabalalisa mudziko la Izraeli.
GEN.49.8	Judha, abale wako an'zakudumbiza,
GEN.49.8	janja lako lin'zawa pakhosi paazondi wako;
GEN.49.8	wana waapayi wako an'zakukotamila.
GEN.49.9	Judha nimwana wamphondolo,
GEN.49.9	kuchoka pakudya nyama, mwanangu, wayenda.
GEN.49.9	Adambwathama pantsi, adatsanda ninga mphondolo,
GEN.49.9	ninga mphondolo ikazi; mbani angayese angamutokonye?
GEN.49.10	Mphsimbo yawumambo in'zachoka lini pana Judha,
GEN.49.10	panango mphsimbo yakutonga kuchoka pakati paminyendo yake,
GEN.49.10	kufikila wabwela ku Shilo,
GEN.49.10	mishowo yentse yawanthu in'zamutetekela.
GEN.49.11	An'zamangilila dhonki lake pamuvayini,
GEN.49.11	mwana wadhonki lake pamuvayini wabwino.
GEN.49.11	Aniwasha bzakubvala bzake muvinyu,
GEN.49.11	nanguwo zake mugazi lamagilepisi.
GEN.49.12	Maso yake yan'zafuyila navinyu,
GEN.49.12	mano yake yan'zachena nankaka.
GEN.49.13	Zebhuluni an'zakhala mumphepete mwanyanja,
GEN.49.13	an'zakhala gombe lamabote,
GEN.49.13	malile yake yan'zawa ku Sidhoni.
GEN.49.14	Isakari nidhonki lakulimba,
GEN.49.14	an'gona pakati pamathanga.
GEN.49.15	Adawona kuti mbuto yakupumulila ikhali yabwino,
GEN.49.15	ikhakondwelesa.
GEN.49.15	Nakutenepo iye adakotamisa phewa kuti atakule,
GEN.49.15	iye adazakhala kapolo pakuphata basa lachibhalo.
GEN.49.16	Dhani an'zatonga wanthu wake,
GEN.49.16	ninga ubodzi wamishowo ya Izraeli.
GEN.49.17	Dhani an'zakhala nyoka m'mbali mwanjila,
GEN.49.17	nyoka ina ululu m'mbali mwanjila,
GEN.49.17	iyo iniluma bzithatha bzahachi,
GEN.49.17	bzakuti wakuyifambisa anigwa pantsi nangoto.
GEN.49.18	Niniyimila chipulumuso chanu, imwe Chawuta.
GEN.49.19	Gadhi an'zafikiliwa namagananga,
GEN.49.19	koma iye an'zaateyela achiwathamangisa.
GEN.49.20	Chakudya cha Asheri chin'zakhala namafuta,
GEN.49.20	an'zakolola chakudya chawumambo.
GEN.49.21	Nafitali nimphala in'thamanga idatsudzuka,
GEN.49.21	anilewa mafala yabwino.
GEN.49.22	Jozefi ali nin'thayi um'bala,
GEN.49.22	n'thayi um'bala m'mbali mwakamadzi;
GEN.49.22	mithayi yake intambalala padzulu pampanda.
GEN.49.23	Anyamisewe adamufikila bzin'gopsa,
GEN.49.23	adamulasa, achimushupa;
GEN.49.24	koma utati wake udakhala wamphamvu,
GEN.49.24	manja yake yadawa yakulimba,
GEN.49.24	namanja ya Nyamphamvu wa Jakobho,
GEN.49.24	nadzina lanyakabusa, mwala wa Izraeli,
GEN.49.25	na Mulungu waapayi wako uyo an'zakuthandiza,
GEN.49.25	na Mulungu Nyamphamvu an'zakudalisa,
GEN.49.25	namadaliso yan'choka kudzulu.
GEN.49.25	Madaliso yam'boo,
GEN.49.25	madaliso yamasuku nayamimba.
GEN.49.26	Madaliso yaapayi wako,
GEN.49.26	niyamphamvu kuposa madaliso yamapili yachikhalilo,
GEN.49.26	yamposa bzabwino bziniwoneka m'mapili yachikhalilo;
GEN.49.26	bzabwino bzamapili yansaya kumala;
GEN.49.26	ngabzikhale pansolo wa Jozefi,
GEN.49.26	pansolo pawuyo akhadapatukana naabale wake.
GEN.49.27	“Bhenjemani nimphupi in'cheneka,
GEN.49.27	machibese inidya nyama yayaphata,
GEN.49.27	mawulo in'gawa bzayaphata.”
GEN.49.28	Iyi ndiyo mishowo khumi namiwili yaa Izraeli, ibzi ndibzo bzidalewedwa naapayi wawo kwayiwo paakhaadalisa, kudalisa munthu yekha-yekha namadaliso yaniyendelana nayiye.
GEN.49.29	Pamwepo Jakobho adawuza wana wake kuti, “Nthawe yakufa kwangu yafika. Imwe mukandiyikhe kumanda kudayikhiwa makholo yangu, mumphako ili m'munda wa Efuloni mu Hiti, 
GEN.49.30	mumphako ili m'munda pa Makipela, chakumabveladzuwa kwa Mamure mudziko la Kenani, idaguliwa na Abhurahamu pabodzi namunda wa Efuroni mu Hiti kukhala manda. 
GEN.49.31	Kumweko ndiko kudayikhiwa Abhurahamu nankazi wake Sara; pomwe kumweko ndiko kudayikhiwa Isaki nankazi wake Rabheka; pomwe kumweko ndiko kwandidayikha Liya, 
GEN.49.32	munda namphako bzili mwemo bzidaguliwa kwaa Hiti.” 
GEN.49.33	Jakobho paadamaliza kuwuza wana wake adagona pakuchalimba pake nkufa achikayikhiwa kwawanthu wakwake.
GEN.50.1	Pamwepo Jozefi adagwa padzulu paapayi wake, adalila achiwapsopsoda. 
GEN.50.2	Jozefi adawuza anyabezi wakuwumisa bzitanda, kuti awumise chitanda chaapayi wake. Nakutenepo anyakuwumisa adawumisa Izraeli. 
GEN.50.3	Adatola ntsiku makumi manayi kuchiwumisa, pakuti ndizo ntsiku zikhafunika kuwumisa munthu. Wanthu wa Ijipiti adalila Jakobho kwantsiku makumi manomwe.
GEN.50.4	Ntsiku zakumulila pazidamala, Jozefi adalewa-lewa nawanyumba ya Farawo achiti, “Tsapano peno mwandikomela ntima, ndaphata minyendo, kaleweni kwa Farawo muchiti, 
GEN.50.5	apayi wangu adandilumbilisa achiti, ‘Ndaa pafupi kufa, ndina manda yangu ku Kenani yandidabzichelela ndekha, mukandiyikhe m'mwemo.’ Nakutenepo lekani ndiyende, ndaphata minyendo, ndikayikhe apayi wangu, ndichizabwelela.”
GEN.50.6	Farawo adati, “Yenda ukayikhe apayi wako kuteyeza kulumbila kwawudachita.”
GEN.50.7	Nakutenepo Jozefi adayenda kayikha apayi wake. Adayenda naalanda wentse wa Farawo naakulu-akulu wentse wanyumba yake, naakulu-akulu wentse wadziko la Ijipiti, 
GEN.50.8	nawentse wanyumba ya Jozefi, naabale wake, nawanyumba yaapayi wake; koma wana wawo, namabila yawo, nang'ombe zawo ndibzo bzidasala mu Gosheni. 
GEN.50.9	Adayenda nangolo nawakuzifambisa, chikhali chipani chikulu kwene-kwene. 
GEN.50.10	Paadafika pambuto yakupulila pa Atadhi, kung'ambu kwa Jorodhani chakumabveladzuwa, adalila mphele ikulu kwene-kwene kwantsiku zinomwe, kulila apayi wake. 
GEN.50.11	Wanthu wamu Kenani paadawona kulila kwaakhachita, paakhali pambuto yakupulila pa Atadhi iwo adati, “Iyi ninkhawa ikulu kwaa Ijipiti.” Nakutenepo mbuto imweyo adazayipasa dzina lakuti, “Abheli-mizirayimu,” mbuto imweyo ili kung'ambu kwa Jorodhani.
GEN.50.12	Nakutenepo wana wake adamuchitila bzaadaawuza, 
GEN.50.13	pakuti wana wake adatakula chitanda chake nkuyenda nacho kudziko la Kenani, achikachiyikha mumphako m'munda wa Makipela chakumabveladzuwa kwa Mamure, yaadagula Abhurahamu pabodzi namunda, kwa Efuroni mu Hiti kukhala mbuto yakuyikha wanthu. 
GEN.50.14	Paadamaliza kuyikha chitanda chaapayi wake, Jozefi adabwelela ku Ijipiti naabale wake, nawentse waakhadayenda nawo kayikha apayi wake.
GEN.50.15	Abale wa Jozefi paadawona kuti apayi wawo afa, adati, “Panango Jozefi atizonde, achibwezambo kwayise bzentse bzakuyipa bzatidachita kwayiye?” 
GEN.50.16	Nakutenepo iwo adatuma fala kwa Jozefi lakuti, “Apayi wanu anati afa adatiwuza kuti, 
GEN.50.17	‘Uzani Jozefi kuti lekelela bzakuyipa bzaabale wako nakutaza kwawo, ndaphata minyendo, pakuti adachita chakuyipa kwayiwe.’ Tsapano, taphata minyendo yanu, lekelelani bzakuyipa bzaalanda wa Mulungu waapayi wanu.” Jozefi adalila paadamuwuza mafala yamweyo. 
GEN.50.18	Pamwepo akulu wake adafika patsogolo pake achimukotamila, nkuti, “Wonani, ndise alanda wanu.” 
GEN.50.19	Koma Jozefi adati kwayiwo, “Lekani kugopa, ko ine ndatola mbuto ya Mulungu? 
GEN.50.20	Imwe mudandichitila chakuyipa, koma Mulungu adachita chabwino, kuti wanthu azinji akhale wamoyo, ninga bzaali lelo. 
GEN.50.21	Nakutenepo imwe lekani kugopa, ine ninkupasani chakudya imwe nawana wanu.” Nakutenepo iye adaalimbisa achiwanyamaliza.
GEN.50.22	Jozefi adakhala mu Ijipiti, iye nawanyumba yaapayi wake; Jozefi adakhala kwamagole dzana nakhumi. 
GEN.50.23	Jozefi adawona wana wa Efulemu wam'badwe wachitatu, nawana wa Makiri mwana Manase, awo waakhatola ninga wana wake. 
GEN.50.24	Jozefi adati kwaabale wake, “Ine ndawa pafupi kufa. Koma Mulungu an'zakuzungilani, achizakuchosani mudziko lino achikuyendesani kudziko laadalumbila kupasa Abhurahamu na Isaki na Jakobho.” 
GEN.50.25	Pamwepo Jozefi adalumbilisa abale wake wana wa Izraeli iye adati, “Mulungu an'zakuzungilani imwe mun'zatakula mabondo yangu kuchoka mudziko lino.” 
GEN.50.26	Nakutenepo Jozefi adafa ali namagole dzana nakhumi; chitanda chake chidawumisiwa, nkuyikhiwa m'bawulu mu Ijipiti.
JOS.1.1	Mozisi mulanda wa Chawuta paadafa, Chawuta adati kwa Joshuwa mwana wa Nuni, uyo akhatumikila Mozisi, 
JOS.1.2	“Mulanda wangu Mozisi wafa, tsapano iwe sumuka pabodzi nawanthu wawunawo uyende kung'ambu kwa Jorodhani chakumadokelo, kudziko landili kupasa wana wa Izraeli. 
JOS.1.3	Mbuto yentse yamun'zaponda nanzayo zanu ndakupasani kuteyeza kutsimikiza kwandidachita kwamulanda wangu Mozisi. 
JOS.1.4	Kuyambila kuchipululu kufika ku Lebhanoni, mpaka kukamadzi kakulu ka Ufuratesi, nadziko lentse laa Hiti kufika kunyanja ikulu, mpaka kun'nyulila dzuwa, lin'zakhala dziko lanu. 
JOS.1.5	Palibe munthu an'zakwanisa kuyimisana nayiwe pantsiku zentse zawumoyo wako. Ninga bzandidachita kwa Mozisi nin'zachitambo kwayiwe, nin'zakulekelela lini panango kukusiya wekha. 
JOS.1.6	Khala wamphamvu, limba ntima, pakuti ndiwe un'zachitisa kuti a Izraeli atole dziko landidalumbila kupasa azipayi wawo. 
JOS.1.7	Khala wamphamvu, limba ntima, uchenjelele kuteyeza mitemo yentse yamudawuziwa na Mozisi mulanda wangu, lekani kupatukila kujanja ladidi panango lanzele, kuti musumukile kwentse kwamuniyenda. 
JOS.1.8	Bhukhu ili lamitemo ngalileke kuchoka pamulomo wako, ulikumbukile ntsiku zentse usiku namasikati, kuti uchenjelele kuchita bzentse bzidanembewa m'mwemo, ukatenepo un'zasumukila munjila zako zentse, pamwepo uninga watokwanisa. 
JOS.1.9	Ko sindakuwuza? Khala wamphamvu, limba ntima. Leka kugopsewa panango kushupika, pakuti Chawuta Mulungu wako ana iwe kwentse kwawuniyenda.”
JOS.1.10	Amwepo Joshuwa adawuza manduna yawanthu wa Izraeli kuti, 
JOS.1.11	“Yendani nkati mwamisasa mukawuze wanthu kuti, ‘Konzekelani mbuwa zanu, pantsiku yachitatu kuyambila lelo munkayambuka Jorodhani, muchiyenda katola dziko lanthaka yanu lamudapasiwa na Chawuta Mulungu wanu.’ ”
JOS.1.12	Pamwepo Joshuwa adawuza wanthu wanshowo wa Rubheni nawa Gadhi nakati-nakati wanshowo wa Manase kuti, 
JOS.1.13	“Kumbukani mafala yamudawuziwa na Mozisi mulanda wa Chawuta yakuti, ‘Chawuta Mulungu wanu an'zakupasani pakukhala, an'zakupasani dziko ili.’ 
JOS.1.14	Azikazi wanu nawana wanu nabzifuwo bzanu bzin'zasala kung'ambu kwa Jorodhani chakumabveladzuwa kudziko lamudapasiwa na Mozisi. Koma wamphamvu wentse ali pakati panu, an'zatsogola adapklhata bzida adakonzekela nkhondo achitsogolela abale wanu, kuti aathandize, 
JOS.1.15	kufikila Chawuta wapasa abale wanu pakukhala bzaadachita kwayimwe. Iwo achikakhala mudziko laadapasiwa na Chawuta Mulungu wanu. Pamwepo imwe mun'zabwelela kudziko lanu, kudziko lachakumabveladzuwa kung'ambu kwa Jorodhani lamudapasiwa na Mozisi mulanda wa Chawuta.”
JOS.1.16	Iwo adadayila kwa Joshuwa, “Bzentse bzamuntiwuza tin'chita, kwentse kwamuntituma tiniyenda. 
JOS.1.17	Ise tinkutetekelani bzatidachita kwa Mozisi, nakutenepo ise tinkutetekelani. Chawuta Mulungu wanu ngaakhale nayimwe bzaadachita kwa Mozisi! 
JOS.1.18	Wentse ampandukila mitemo yanu, nakuleka kutetekela mafala yamulomo wanu, nabzentse bzamuniwawuza ngaaphewe. Imwe limbani ntima, khalani wamphamvu.”
JOS.2.1	Joshuwa mwana wa Nuni, adatuma amuna awili kabisila, adachoka ku Shitimu achiyenda kanyangana dziko la Jeriko, iye adati, “Yendani mukanyangane dziko, maka-maka guta la Jeriko.” Nakutenepo iwo adayenda, nkufika panyumba pahule akhachemelewa nadzina lakuti Rahabhi, achigona pamwepo. 
JOS.2.2	Mambo wa Jeriko adawuziwa kuti, “Pana amuna waku Izraeli abwela usiku kuzanyangana dziko.” 
JOS.2.3	Pamwepo mambo waku Jeriko adatuma fala kwa Rahabhi, achiti, “Bulisa amuna abwela kwayiwe, apita munyumba mwako, pakuti abwela kuzanyangana dziko lino.” 
JOS.2.4	Koma nkaziyo akhadatobisa kale amunawo, iye adati, “Chadidi, amunawo abwela kwayine, koma ndilibe kudziwa kuti achoka kuponi. 
JOS.2.5	Pakudayamba kuchita n'dima, chakumawulo, pakhafungiwa nsuwo, amunawo adabula, nin'dziwa lini kuti ayenda kuponi, mukakulumiza kuwateyela muniwaphata.” 
JOS.2.6	Koma iye akhadaakwizika mudzulu muntsodzi mwanyumba, akhadaabisa pantsi pamiti yamifulakisi ikhadagwezeka padzulu panyumbayo. 
JOS.2.7	Nakutenepo wanthu adaateyela nanjila ikhayenda ku Jorodhani, achikafika pakhayambukila wanthu. Wanthu paadabula muguta achiwateyela, nsuwo waguta la Jeriko udafungiwa.
JOS.2.8	Akadidiya anati agona, Rahabhi adakwila kuntsodzi mudzulu mwanyumbayo, 
JOS.2.9	adati kwayiwo, “Nin'dziwa kuti Chawuta wakupasani kale dziko lino, pomwe kugopsa kwanu kwatigwela. Wanthu wentse aphatiwa kale namantha, akutotetemela. 
JOS.2.10	Pakuti tidabva kuwumisa kwaadachita Chawuta Nyanja Ifuyila
JOS.2.11	Patidabzibva, mitima yathu idaphatiwa namantha, ntima wamunthu wentse udamala mphamvu, nathangwe layimwe, pakuti Chawuta Mulungu wanu ni Mulungu wakudzulu napantsi. 
JOS.2.12	Nakutenepo, lumbilani kwayine nadzina la Chawuta, pakuti ine ndakuchitilani chifundo, nayimwembo mun'zachitilambo chifundo wabanja laapayi wangu, ndipaseni chilatizo chakuwonesa kukhulupilika kwanu kuti, 
JOS.2.13	mun'zachiza apayi naamayi wangu wamoyo, naazimano wangu naazinana, namabanja yawo yentse, mutipulumuse kuyimpfa.” 
JOS.2.14	Amunawo adati kwayiye, “Bzili bwino kuti ise tiphewe pana kuti iwe ufe! Iwe ukaleka kulewa bzatafambila, ise tin'zawonesa chifundo nachikhulupililo kwayiwe, Chawuta akatipasa dziko lino.”
JOS.2.15	Pamwepo Rahabhi adaabulusa napazhanela nathambo, pakuti nyumba yake ikhali nkati mwampanda waguta. 
JOS.2.16	Iye adati kwayiwo, “Yendani kumapili, kuchitila kuti wakukuteyelani aleke kukugumanani. Mukabisale kwantsiku zitatu, kufikila wakukuteyelaniwo abwelela, muchizayenda ulendo wanu.” 
JOS.2.17	Amunawo adati kwayiye, “Tin'zaphatiwa lini namulandu nakutilumbilisa kwawachita, 
JOS.2.18	koma patin'zabwela mudziko lino, uzamangilile kathambo kafuyila pazhanela pawatibulusa napo, uzakocheze apayi naamayi wako naabale wako nawentse wabanja laapayi wako munyumba mwako. 
JOS.2.19	Munthu am'bula kunja kwansuwo wanyumba yako achiyenda munjila akafa, gazi lake lin'zakhala pansolo payiye, ise tin'zaphatiwa lini namulandu. 
JOS.2.20	Koma ukawuza wanthu bzatafambila, ise tin'zaphatiwa lini namulandu pakutilumbilisa kwawachita.” 
JOS.2.21	Iye adati, “Ngabzichitike ninga kulewa kwamwachita.” Pamwepo iye adaaleka achiyenda, iye adamangilila kathambo kafuyila pazhanela.
JOS.2.22	Akadidiya wale, adayenda kabisala m'mapili kwaadakakhala ntsiku zitatu, kufikila wakuwateyela abwelela. Amuna akhaateyela adaapsaga munjila zentse koma alibe kuwawona. 
JOS.2.23	Pamwepo amuna awiliwo adabuluka m'phili, achiyambuka Jorodhani achikafika kwa Joshuwa mwana wa Nuni. Adamuwuza bzentse bzaadawona. 
JOS.2.24	Iwo adati kwa Joshuwa, “Chadidi n'chakuti, Chawuta wayikha kale dziko lentse m'manja mwathu. Wanthu wentse adaphatiwa kale namantha aakutogopa thangwe layise.”
JOS.3.1	Mangwana yache machibese-bese Joshuwa naa Izraeli wentse, adachoka ku Shitimu, achiyenda ku Jorodhani, adakhalako pamwepo anati ayambuka. 
JOS.3.2	Pakumala kwantsiku zitatu manduna yadapita pakati pamatenti, 
JOS.3.3	yachiwuza wanthu kuti, “Mukawona Bhokisi la Chibvano la Chawuta Mulungu wanu, latakuliwa naanyantsembe wa Mulungu wachi Levi, pamwepo imwe muchoke pambuto zanu muliteyele, 
JOS.3.4	kuti imwe mudziwe njila yamun'zafamba nayo, pakuti imwe munati mwafamba nanjila imweyi. Koma pazasale mbuto pakati pa Bhokisi la Chibvano nayimwe, koma pazakhale mbuto yamphimo yamakhalo masawuzande mawili pakati payimwe nalo, lekani kufika pafupi nalo.”
JOS.3.5	Joshuwa adati kwawanthu, “Bzicheneseni, pakuti mangwana Chawuta an'zachita bzidabwiso pakati panu.” 
JOS.3.6	Joshuwa adati kwaanyantsembe wa Mulungu, “Takulani Bhokisi la Chibvano, muyende patsogolo pawanthu. Iwo adatakula Bhokisi la Chibvano achiyenda patsogolo pawanthu.”
JOS.3.7	Chawuta adati kwa Joshuwa, “Lelo niniyamba kukukuza pamaso paa Izraeli, adziwe kuti, ndina iwe bzandidachita kwa Mozisi.” 
JOS.3.8	Wuza anyantsembe wa Mulungu antakula Bhokisi la Chibvano kuti akafika mphepete mwa Jorodhani ayime. 
JOS.3.9	Joshuwa adati kwawana wa Izraeli, “Bwelani pafupi mubve mafala yakulewedwa na Chawuta Mulungu wanu.” 
JOS.3.10	Joshuwa adati, “Dziwani kuti, Mulungu wamoyo ali pakati panu, antaza lini kukuthamangisilani a Kenani naa Hiti naa Hivi naa Perezi naa Girigashi naa Amori naa Jebhusi. 
JOS.3.11	Wonani, Bhokisi la Chibvano la Mfumu wapantsi pentse, liniyamba kuyenda patsogolo panu, pamunkayambuka Jorodhani. 
JOS.3.12	Nakutenepo imwe sankhulani amuna khumi naawili kunshowo waa Izraeli, panshowo wokha-wokha sankhulani mwamuna m'bodzi. 
JOS.3.13	Anyantsembe wa Mulungu antakula Bhokisi la Chibvano la Chawuta, Mfumu wapantsi pentse, nzayo zawo pazinkaponda m'madzi mu Jorodhani, madzi yakhayelela kuchoka chakudzulu yankayima, yachigwezekana kuchita mudwi ubodzi.”
JOS.3.14	Nakutenepo wanthu adafuluka pamatenti yawo, achiyenda kayambuka Jorodhani, achitsogolelewa naanyantsembe wa Mulungu akhadatakula Bhokisi la Chibvano. 
JOS.3.15	Anyantsembe wa Mulungu akhadatakula Bhokisi la Chibvano paadafika pa Jorodhani, paadachuza minyendo yawo mphepete mwamadzi, madzi yamu Jorodhani yadayima, (madzi yamu Jorodhani yakhafashukila nthawe yentse yakukolola), 
JOS.3.16	madzi yakhachoka nachakudzulu yadagwezekana kuchita mudwi, kutali paguta la Adhamu lili pambali pa Zaretani. Madzi yakhayelela yachiyenda kunyanja ya Arabha, nyanja yamunyu, yadagwatikilatu. Wanthu adayambuka napakhadanyanganana na Jeriko. 
JOS.3.17	Anyantsembe wa Mulungu, akhatakula Bhokisi la Chibvano la Chawuta adayima pakuwuma pakati pa Jorodhani, kufikila nshowo wentse wa Izraeli wamala kuyambuka.
JOS.4.1	Wanthu wentse paadamala kuyambuka Jorodhani, Chawuta adati kwa Joshuwa, 
JOS.4.2	“Sankhula amuna khumi naawili muwanthu, panshowo wokha-wokha pachoke munthu m'bodzi, 
JOS.4.3	uwawuze kuti, ‘Alokote minyala khumi namiwili pakati pa Jorodhani, pambuto padayima minyendo yaanyantsembe wa Mulungu, muyitakule muyambuke nayo mukayiyikhe pambuto pamunkagona usiku walelo.’” 
JOS.4.4	Pamwepo Joshuwa adachemela amuna khumi naawili waadasankhula kuchoka kunshowo wawana wa Izraeli, panshowo wokha-wokha pakhachoka munthu m'bodzi. 
JOS.4.5	Joshuwa adati kwayiwo, “Yendani pakati pa Jorodhani kutsogolo kwa Bhokisi la Chibvano la Chawuta Mulungu wanu. Munango namunango wanu atakule mwala ubodzi awusumuse awuyikhe paphewa lake, kuteyeza kuwanda kwanshowo wawana Izraeli.” 
JOS.4.6	Minyala imweyo izakhale chilatizo pakati panu. Wana wanu akazakubvunzani kuti, “Minyala imweyi inilewanyi?” 
JOS.4.7	Imwe mun'zaawuza kuti, “Bhokisi la Chibvano la Chawuta, palidayambuka Jorodhani madzi yadayima. Nakutenepo minyala imweyi niyakukumbusa wana wa Izraeli bzidachitika kufika lini nalini.”
JOS.4.8	Wanthu wa Izraeli adachita bzaadawuziwa na Joshuwa. Adakatakula minyala khumi namiwili kuchoka pakati pa Jorodhani, kuteyeza kuwanda kwanshowo wawana wa Izraeli, kuteyeza bzikhadawuziwa Joshuwa na Chawuta. Adatakula minyalayo achikayiyikha paadagona, adayigwezeka pamwepo. 
JOS.4.9	Joshuwa adagwezekambo pomwe minyala khumi namiwili pantsi pakati pa Jorodhani pakhadayima minyendo yaanyantsembe wa Mulungu akhadatakula Bhokisi la Chibvano. Minyala imweyo ilipo pamwepo mpaka lelo. 
JOS.4.10	Anyantsembe wa Mulungu akhadatakula Bhokisi la Chibvano adayima pakati pa Jorodhani, mpaka Joshuwa wamaliza kuchita bzentse bzaadawuziwa na Chawuta, kuteyeza bzentse bzikhadawuziwa Joshuwa na Mozisi.
JOS.4.10	Wanthu adakulumiza kuyambuka Jorodhani. 
JOS.4.11	Wanthu wentse paadamala kuyambuka, anyantsembe wa Mulungu akhadatakula Bhokisi la Chibvano la Chawuta, adayambukambo wanthu wentse achiwona. 
JOS.4.12	Wana wa Rubheni nawana wa Gadhi nakati-nakati yawana wanshowo wa Manase adayambuka adakonzekela nkhondo, ali patsogolo pawanthu wa Izraeli, kuteyeza bzaakhadawuziwa na Mozisi. 
JOS.4.13	Wanthu masawuzande makumi manayi (40,000) akhadakonzeka kumenya nkhondo adayenda patsogolo pa Chawuta, adayambukila kumadambo ya Jeriko. 
JOS.4.14	Ntsiku imweyo Chawuta adasumusa Joshuwa pamaso paa Izraeli wentse, iwo adamugopa ninga kugopa kwaadachita Mozisi, munthawe zentse zawumoyo wake.
JOS.4.15	Chawuta adati kwa Joshuwa, 
JOS.4.16	“Wuza anyantsembe wa Mulungu adatakula Bhokisi la Chibvano abule mu Jorodhani.” 
JOS.4.17	Nakutenepo Joshuwa adawuza anyantsembe kuti, “Chokani mu Jorodhani.” 
JOS.4.18	Anyantsembe wa Mulungu akhadatakula Bhokisi la Chibvano la Chawuta paadandoti chokeni pakati pa Jorodhani, bzithatha bzanzayo zawo pabzidandoti pondeni pakuwuma, madzi yamu Jorodhani yadabwelela pambuto payene, yachidzala mphepete mwentse bzayakhali pakuyamba.
JOS.4.19	Wanthu adachoka mu Jorodhani pantsiku yakhumi mumwezi wakuyamba, adakazika matenti yawo pa Giligali, kumalile yachakumabveladzuwa kwa Jeriko. 
JOS.4.20	Minyala ile khumi namiwili yaadatakula kuchoka Jorodhani, Joshuwa adachita kuti igwezekewe pa Giligali. 
JOS.4.21	Iye adati kwaa Izraeli, “Mutsogolo wana wanu akazabvunza azipayi wawo kuti, ‘Minyala iyi inilewanyi?’ 
JOS.4.22	Imwe mun'zawuza wana kuti, ‘Wanthu wa Izraeli adayambuka kamadzi ka Jorodhani kakuwuma.’ 
JOS.4.23	Pakuti Chawuta Mulungu wanu adawumisa madzi mu Jorodhani patsogolo panu kufikila mwayambuka, ninga bzaadakuchitilani Chawuta Mulungu wanu pa Nyanja Ifuyila, yaadatiwumisila kufikila tayambuka. 
JOS.4.24	Kuchitila kuti, wanthu wentse wapadziko lapantsi azadziwe kuti Chawuta niwamphamvu, kuti mugope Chawuta Mulungu wanu kufika lini nalini.”
JOS.5.1	Mazimambo yentse yaa Amori, yakung'ambu kwa Jorodhani chakumadokelo, namazimambo yentse yaa Kenani akhali yamphepete mwanyanja adabva kuti Chawuta adawumisila madzi wana wa Izraeli pa Jorodhani kufikila ayambuka, mitima yawo idachita mantha, akhalibe ne moyo nathangwe labzidachitiliwa a Izraeli.
JOS.5.2	Panthawe imweyo Chawuta adati kwa Joshuwa, “Konza bzisu bzaminyala ugwate ntsonga zachimuna wanthu wa Izraeli wam'badwe wachiwili.” 
JOS.5.3	Nakutenepo Joshuwa adakonza bzisu bzaminyala achigwata makanda yachimuna wana wa Izraeli paakhali paphili la Gibheyati-haraloti. 
JOS.5.4	Joshuwa adaagwata khanda lachimuna nathangwe lakuti, amuna wentse akhadziwa kumenya nkhondo adachoka ku Ijipiti, adafela munjila paakhazungayila muchipululu. 
JOS.5.5	Ne, wanthu wentse adabula mu Ijipiti adagwatiwa khanda lachimuna, koma wanthu wentse adabaliliwa munjila muchipululu paadachoka ku Ijipiti ndiwo akhalibe kugwatiwa khanda lachimuna. 
JOS.5.6	Wanthu wa Izraeli adafamba muchipululu kwamagole makumi manayi, kufikila amuna wentse akhamenya nkhondo adachoka mu Ijipiti amala kufa, thangwe lakuti alibe kutetekela Chawuta. Chawuta adalumbila kuti iwo aniwona lini dziko laadalumbila kuzapasa makholo yawo, dziko liniyelela uchi nankaka. 
JOS.5.7	Nakutenepo wana wawo ndiwo waadayikha pambuto yawo, awo adazagwatiwa khanda yachimuna na Joshuwa, pakuti akhanati agwatiwa khanda paakhali pawulendo.
JOS.5.8	Kugwatiwa khanda lachimuna kwawanthu wentse pakudamala, iwo adakhala pambuto zawo m'misasa kufikila bzilonda bzawo bzapola. 
JOS.5.9	Chawuta adati kwa Joshuwa, “Lelo ndakungulusa ndichichosa kunyazisiwa kwanu kwakukhala alanda mu Ijipiti.” Mbuto imweyi adayipasa dzina lakuti Giligali
JOS.5.10	Wana wa Izraeli paakhadazika matenti pa Giligali mudambo pafupi na Jeriko, adasekelela phasika chakumawulo pantsiku yakhumi nanayi yamwezi wakuyamba. 
JOS.5.11	Mangwana yache padamala phasika, ntsiku imweyo adadya chakudya chamudziko limwelo, adadya mikate ikhalibe chakufutisa namapila yakukazinga. 
JOS.5.12	Mangwana yache mana idaleka kuwoneka, paadadya chakudya chamudziko m'mwemo, wanthu wa Izraeli alibe kuzadya pomwe mana, koma iwo adadya michelo yamudziko la Kenani mugole limwelo.
JOS.5.13	Joshuwa paakhali pafupi na Jeriko, adasumusa maso yake nkuwona mwamuna adayima patsogolo pake, adaphata bhemba m'manja lakupsolomola kale. Joshuwa adayenda kwayiye nkuti, “Ndiwe wathu panango waazondi wathu?”
JOS.5.14	Iye adati, “Nee, ndabwela ninga nkulu wankhondo ya Chawuta.” Pamwepo Joshuwa adagona fufumimba pantsi achipemphela, iye adati, “Mbuya wangu, munfuna kuti mulanda wanu achite tani?”
JOS.5.15	Nkulu wankhondo ya Chawuta adati kwa Joshuwa, “Bvula shango zako pakuti mbuto yawudayima naminyendo yako iniyela.” Pamwepo Joshuwa adachita bzaadawuziwa.
JOS.6.1	Misuwo yamipanda ya Jeriko ikhakhala idafungiwa, nathangwe lakugopa wana wa Izraeli, palibe akhabvumiziwa kubula panja panango kupita nkati. 
JOS.6.2	Chawuta adati kwa Joshuwa, “Nyangana, ndayikha guta la Jeriko m'manja mwako, mazimambo yalene yentse naanyankhondo wamphamvu. 
JOS.6.3	Iwe nawankhondo wako muzungunuke guta kabodzi pantsiku yokha-yokha. Muchite tenepo kwantsiku zitanthatu. 
JOS.6.4	Anyantsembe wa Mulungu anomwe atakule wunda zanyanga zamabila patsogolo pa Bhokisi la Chibvano. Pantsiku yachinomwe iwe nawankhondo wako muzungunuke guta kanomwe kentse, anyantsembe alize wunda zawo. 
JOS.6.5	Tsapano anyantsembe wa Mulungu paan'zapitiliza kuliza wunda zawo, wanthu wentse azakuwise, pamwepo mpanda waguta un'zagwelatu pantsi, munthu wentse achipita napaadanyanganana napo.” 
JOS.6.6	Joshuwa mwana wa Nuni, adachemela anyantsembe wa Mulungu, adati kwayiwo, “Takulani Bhokisi la Chibvano la Chawuta, anyantsembe wa Mulungu anomwe atakule wunda zinomwe zaminyanga yamabila ayende patsogolo palene.” 
JOS.6.7	Joshuwa adati kuwanthu, “Yendani patsogolo, fambani muzungunuke guta, wankhondo wakukonzeka apite patsogolo pa Bhokisi la Chibvano la Chawuta.”
JOS.6.8	Joshuwa paadawuza wanthu, anyantsembe wa Mulungu anomwe akhatakula wunda zaminyanga ya mabila, adayenda patsogolo pa Chawuta achiliza wunda zawo, anyantsembe wa Mulungu akhadatakula Bhokisi la Chibvano la Chawuta akhali m'mbuyo mwawo. 
JOS.6.9	Anyankhondo wakukonzeka adakochela patsogolo paanyantsembe akhaliza wunda, kumambuyo kwawo kukhana anyantsembe akhadatakula Bhokisi la Chibvano, wunda zichiliziwa. 
JOS.6.10	Tsapano Joshuwa adawuza wanthu kuti, “Lekani kuchemelela, ne kubveka fala lanu, panango kuchosa lili lentse nkamwa mwanu kufikila ine ndakuwuzani bzakuchita.” 
JOS.6.11	Nakutenepo iye adachitisa kuti Bhokisi la Chibvano la Chawuta lizungunuke guta kabodzi, adabwelela pomwe m'matenti achigona usiku umwewo m'matenti.
JOS.6.12	Joshuwa adalamuka machibese-bese pantsiku yachiwili, anyantsembe achitakula Bhokisi la Chibvano la Chawuta. 
JOS.6.13	Anyantsembe wa Mulungu anomwe akhatakula wunda, ndiwo adakochela patsogolo pa Bhokisi la Chibvano la Chawuta achiliza wunda zawo. Patsogolo pawo pakhana anyankhondo wakukonzeka achiteyelewa naanyantsembe akhadatakula Bhokisi la Chibvano la Chawuta, wakuliza wunda achiliza wunda zawo. 
JOS.6.14	Pantsiku yachiwili adazungunuka pomwe guta kabodzi achibwelela pansasa, adachita tenepo kwantsiku zitanthatu.
JOS.6.15	Pantsiku yachinomwe adalamuka machibese-bese chakumadandakucha, achizungunuka guta ninga bzaadachita pakuyamba. Ntsiku imweyo ndiyo yaadazungunuka guta kanomwe kentse. 
JOS.6.16	Paadazungunuka kachinomwe kentse, anyantsembe wa Mulungu paadazaliza wunda zawo, Joshuwa adakuwa kuwanthu, “Chemelelani, pakuti Chawuta wayikha kale guta limweli m'manja mwanu.” 
JOS.6.17	Guta limweli nabzinthu bzentse bzili m'mwemo ngabzipelekewe kwa Chawuta, kuti bzichenekewe. Koma hule Rahabhi basi, nawabanja lake waanawo munyumba mwake ansala wamoyo, pakuti adabisa atumiki watidatuma. 
JOS.6.18	Koma imwe chenjelelani kuchoka pabzinthu bzidalewedwa kuti bzichenekewe, mukabzitakula mun'chitisa kuti nsasa waa Izraeli uphwanyiwe, muchibwelesa nyathwa. 
JOS.6.19	Siliva yentse yam'mwemo nagolidhe, nabzombo bzankuwa nasimbi m'bzakuyela kwa Chawuta. Bziyendesewe muniyikhiwa chuma cha Chawuta.
JOS.6.20	Anyantsembe adaliza wunda zawo, wanthu paadabva kulila kwawunda, adakuwa kwene-kwene, pamwepo mpanda udagwa pantsi. Nakutenepo wanthu wentse adapita muguta, napaakhadanyanganana napo, achitola gutalo. 
JOS.6.21	Iwo adapha wanthu wentse akhali mugutamo namulomo wabhemba, adapha amuna naakazi akulu naang'ono namititi yang'ombe namabila namadhonki.
JOS.6.22	Joshuwa adati kwaamuna awili adayenda kanyangana dziko, “Yendani munyumba mwahule lile, mukam'bulise iye nawentse waanawo, kuteyeza kulumbila kwamudachita kwayiye.” 
JOS.6.23	Nakutenepo alumbwana wale adayenda kanyangana dziko, adayenda kabulisa Rahabhi naapayi wake naamayi wake, nawabanja lake nawentse waakhanawo. Adaapasa pakukhala kunja kwansasa waa Izraeli. 
JOS.6.24	Pamwepo adatentha guta namoto, nabzinthu bzentse bzikhali m'mwemo, kudasala siliva nagolidhe, nabzombo bzankuwa nabzasimbi, adabziyikha munyumba mukhachengetelewa chuma cha Chawuta. 
JOS.6.25	Koma Joshuwa adachiza Rahabhi hule lile, nawanyumba yaapayi wake, nawentse waakhanawo, ali wamoyo, iye akukhala pakati paa Izraeli nalelo, thangwe lakuti iye adabisa akadidiya adatumiwa na Joshuwa kanyangana Jeriko.
JOS.6.26	Nthawe imweyo Joshuwa adalumbila kwayiwo kuti, “Munthu wentse an'zamanga guta la Jeriko, an'zakhala wakutembelelewa patsogolo pa Chawuta.”
JOS.6.26	Munthu an'zamanga tsinde laguta la Jeriko,
JOS.6.26	mwana wake wakuyamba an'zafa.
JOS.6.26	Munthu an'zamanga misuwo yaguta an'zafelewa namwana wake mung'ono.
JOS.6.27	Nakutenepo Chawuta adatsogolela Joshuwa, mbili yake idafika kumadziko yentse.
JOS.7.1	Koma wanthu wa Izraeli alibe kuwonesa chikhulupililo pabzinthu bzakuyela bzidalewedwa na Chawuta kuti bzichenekewe. Akani mwana wa Karimi, Karimi mwana wa Zabhudhi, Zabhudhi mwana wa Zera wanshowo wa Judha, ndiye adatakula bzinthu bzinango pabzinthu bzikhadapelekewa kwa Chawuta. Pomwe ukali wa Chawuta udagakila wanthu wa Izraeli.
JOS.7.2	Joshuwa adatuma amuna kuchoka ku Jeriko achiyenda ku Ayi, pafupi na Bheti-aveni, chakumabveladzuwa kwa Bheteli, adati kwayiwo, “Yendani mukanyangane dziko.” Amunawo adayenda kanyangana dziko la Ayi. 
JOS.7.3	Paadabwelela kwa Joshuwa iwo adati, “Wanthu wentse ngaleke kubzishupa kuyenda, ngakuyende wanthu masawuzande mawili panango matatu kamenya Ayi, lekani kuyendesa wanthu wentse, pakuti wanthu ali kumweko mbaang'ono-ng'ono.” 
JOS.7.4	Nakutenepo wanthu masawuzande matatu ndiwo adayenda, koma wanthu adathamangisiwa nawanthu waku Ayi. 
JOS.7.5	Pamwepo amuna waku Ayi adapha wanthu makumi matatu naatanthatu, adaathamangisa kuyambila pansuwo mpaka ku Shebharimu, achiwaphela m'matelo m'mwemo. Pamwepo mitima yaa Izraeli idabva mantha, achimala mphamvu.
JOS.7.6	Pamwepo Joshuwa naakulu-akulu wa Izraeli adang'amba bzakubvala bzawo, achikagona fufumimba pantsi patsogolo pa Bhokisi la Chibvano la Chawuta, mpaka kumawulo. Adabzidzola dotha mumisolo yawo achiwonesa kulila kwawo. 
JOS.7.7	Joshuwa adalila, “Aa, Mfumu Mulungu wangu! Mudayambusilanyi wanthu awa kuchoka kung'ambu kwa Jorodhani kumabveladzuwa. Thangwe lanyi Chawuta kutipeleka m'manja mwaa Amori kuti aticheneke? Bzikhadatikomela ninga mudatisiya kung'ambu kwa Jorodhani kumabveladzuwa kwatikhali? 
JOS.7.8	Ko Mfumu niniti tani, pakuti a Izraeli athawa azondi wawo? 
JOS.7.9	Pakuti a Kenani nawanthu wentse wamudziko lino an'zabva bzachitika, an'zatizungunuka achithima dzina lathu padziko lentse! Imwe mun'zachita tani nambili yadzina lanu ikulu?”
JOS.7.10	Chawuta adati kwa Joshuwa, “Sumuka! Thangwe lanyi kugona fufumimba tenepa?” 
JOS.7.11	Wanthu wa Izraeli adataza! Adaphwanya chibvano changu, alibe kuteyeza bzandidaawuza kuti achite. Adatakula bzinthu bzandidaawuza kuti acheneke, adaba achibziyikha pakati pabzinthu bzawo. 
JOS.7.12	Ndiye thangwe lache wana wa Izraeli ankwanisa lini kuyimisana naazondi wawo. Adathawa azondi wawo, pakuti iwo akhafunika kuphewa. Ine nin'zapitiliza lini kukutsogolelani, kufikila mwachosa bzinthu bzakuyela bzili pakati panu bzidalewedwa kuti bzichenekewe! 
JOS.7.13	Sumuka! Chenesa wanthu, awuze kuti, “Bzicheneseni mukonzekele mangwana, pakuti Chawuta Mulungu wa Izraeli wati, ‘Pakuti pana bzinthu bzakuyela bzikhafunika kuchenekewa. Nakutenepo imwe a Izraeli munkwanisa lini kukunda azondi wanu, kufikila mwachosa bzinthu bzimwebzo pakati panu! 
JOS.7.14	Mangwana machibese-bese munfunika kubwela namishowo yentse. Nshowo uninga wasankhuliwa na Chawuta um'bwela pafupi, dzinza lentse, dzinza linsankhuliwa lim'bwela banja nabanja, banja linsankhuliwa lim'bwela munthu namunthu.’ ” 
JOS.7.15	Munthu an'zaphatiwa ana bzinthu bzimwebzo bzidalewedwa kuti bzichenekewe, iye nabzinthu bzake bzentse bzaanabzo an'zatenthewa namoto, pakuti adaphwanya chibvano cha Chawuta, pomwe nathangwe lakuti adachita chinthu chin'nyazisa mu Izraeli.
JOS.7.16	Nakutenepo Joshuwa adalamuka machibese-bese mangwana yache, achibwelesa a Izraeli pafupi nshowo nanshowo, nakutenepo nshowo wa Judha udaphatiwa. 
JOS.7.17	Pamwepo nshowo wa Judha udapita, dzinza la Zera ndilo lidaphatiwa, adabwelesa pafupi dzinza lentse la Zera munthu namunthu, banja la Zabhudhi ndilo lidaphatiwa. 
JOS.7.18	Joshuwa adabwelesa pafupi wabanja la Zabhudhi munthu namunthu, Akani mwana wa Karimi, mwana wa Zabhudhi mwana wa Zera, wanshowo wa Judha, ndiye adaphatiwa. 
JOS.7.19	Pamwepo Joshuwa adati kwa Akani, “Mwanangu, kuza Chawuta Mulungu wa Izraeli, umudumbize, ndiwuze kuti n'chinyi chawudachita, leka kundibisa nee chibodzi chokha pabzinthu bzawudachita.” 
JOS.7.20	Akani adadayila Joshuwa, iye adati, “Chadidi, ine ndidatazila Chawuta Mulungu wa Izraeli, ndidachita tenepa. 
JOS.7.21	Pakati pasipodyo idapambiwa, ndidawona n'khanjo wabwino waku Shinari namasheleni yasiliva yakhalema mashekele mazana mawili nachigodo chagolidhe chikhalema mashekele makumi mashanu, ndidabzifuna nkubzitakula ndichibzibisa. Nakutenepo bzinthu bzimwebzo ndidabzibisa pantsi patenti yangu, siliva ndiyo ili pantsi pabzinango bzentse.”
JOS.7.22	Nakutenepo Joshuwa adatuma atumiki. Adathamanga kutenti kukhadabisiwa bzinthubzo, wanthu paadafika kutenti adakawona bzinthubzo bzidabisiwa mutenti yake, siliva ndiyo ikhali pantsi. 
JOS.7.23	Iwo adabzitakula nkati mwatenti achikabzipeleka kwa Joshuwa nakwawana wa Izraeli wentse. Adabzikhuthula pantsi patsogolo pa Chawuta. 
JOS.7.24	Joshuwa naa Izraeli wentse adatakula Akani mwana wa Zera, nasiliva nan'khanjo nachigodo chagolidhe nawana wake wachimuna nawachikazi nantiti wang'ombe namadhonki namabila yake, natenti yake nabzentse bzaakhanabzo, achiyenda naye kuchigowa cha Akori. 
JOS.7.25	Joshuwa adati, “Thangwe lanyi udatibwelesela nyathwa? Chawuta wabwelesambo nyathwa kwayiwe.” Wanthu wentse wa Izraeli adatema Akani naminyala pabodzi nawentse waakhanawo, achiwatentha namoto. 
JOS.7.26	Adagwezeka mudwi waminyala padzulu pake pabodzi nabzinthu bzake, nalelo uno minyalayo ilipo pamwepo. Nakutenepo mbuto imweyi in'chemelewa nadzina lakuti chigowa cha Akori.
JOS.8.1	Chawuta adati kwa Joshuwa, “Leka kugopa panango kushupika, takula wankhondo wentse wawunawo, yenda kamenye guta la Ayi. Wona, ndayikha m'manja mwako, mambo waku Ayi nawanthu wake naguta lake nadziko lake. 
JOS.8.2	Bzamudachita kuguta la Jeriko namambo walene, ndibzo bzamunkachita kuguta la Ayi namambo walene, koma sipodyo yamunkapamba m'mwemo, nabzifuwo bzikachite bzanu. Chitani bzakukalibisalila nakumbuyo kwalene.”
JOS.8.3	Nakutenepo Joshuwa adasumuka nawanthu wankhondo, achiyenda kuguta la Ayi. Joshuwa adasankhula amuna wamphamvu masawuzande makumi matatu, achiwatuma kuti ayende nawusiku. 
JOS.8.4	Joshuwa adaawuza kuti, “Wonani, mukabisale chakumbuyo kwaguta, lekani kuyenda kutali naguta, koma mukakhale mudakonzeka. 
JOS.8.5	Ine nawanthu wentse wandinawo tin'zafika paguta. Paan'zatibulila bzaadachita pakuyamba, ise tin'zaathawa. 
JOS.8.6	Iwo paan'zachoka kuzatithamangisa, tin'zaayendesa kutali naguta, tikatenepo iwo an'zati, ‘Akuthawa bzaadachita pakuyamba.’ 
JOS.8.7	Pamwepo imwe mun'zabula mwamuninga mudabisala, muchikatola gutalo, pakuti Chawuta Mulungu wanu wayikha kale gutalo m'manja mwanu. 
JOS.8.8	Mukatola guta limwelo mulitenthe namoto, kuteyeza bzidalewedwa na Chawuta, mukachite bzandikukuwuzani.” 
JOS.8.9	Nakutenepo Joshuwa adaawuza kuti ayende, iwo adayenda kumbuto zawo kabisala, adakabisala pakati pa Bheteli na Ayi, chakumadokelo kwa Ayi. Koma Joshuwa usiku umwewo adagona pansasa pabodzi nawanthu wentse.
JOS.8.10	Mangwana yache Joshuwa adalamuka machibese-bese, nkukocheza wankhondo wake wentse naakulu-akulu wa Izraeli achiyenda kuguta la Ayi. 
JOS.8.11	Wankhondo wentse waakhanawo adayenda pabodzi na Joshuwa, adafendela pafupi naguta nkuzika matenti yawo chakudzulu kwaguta la Ayi, pakati pawo na Ayi pakhana gowa. 
JOS.8.12	Joshuwa adatola amuna masawuzande makumi mashanu, achiwawuza kuti akabisale pakati pa Bheteli na Ayi nachakumadokelo kwaguta. 
JOS.8.13	Nakutenepo adayikha wankhondo wawo, nsasa wawo ukulu ukhali nachakudzulu kwaguta, wakumbuyo ukhali nachakumadokelo kwaguta. Joshuwa usiku umwewo adagona pakati pachigowa. 
JOS.8.14	Mambo waku Ayi paadawona ibzi, iye nawanthu wake, nawanthu wentse wamuguta, adakulumiza kuyenda machibese-bese, kumpata wa Arabha adalungama kuchigowa cha Jorodhani
JOS.8.15	Joshuwa naa Izraeli wentse adathawila utowa, adathawila kunjila yakuchipululu kuchita ninga akundiwa. 
JOS.8.16	Nakutenepo wanthu wentse akhali muguta la Ayi adachemelewa kuti azaathamangise. Paakhaathamangisa tenepo Joshuwa akhatowayendesa kutali naguta. 
JOS.8.17	Palibe munthu adasala muguta la Ayi panango ku Bheteli, alibe kubula kuyenda kathamangisa a Izraeli. Iwo adasiya misuwo yamuguta idafungula, achithamangisa a Izraeli.
JOS.8.18	Pamwepo Chawuta adati kwa Joshuwa, “Lata dipa lili m'manja mwako ku Ayi, pakuti ndikuyikha guta limweli m'manja mwako.” Joshuwa adalata dipa laakhanalo kuguta. 
JOS.8.19	Joshuwa paadandolata janja lake, wentse akhadabisala adabula mumbuto zawo, adakulumiza kuthamangila muguta achikalitola, achilitentha namoto. 
JOS.8.20	Nakutenepo wanthu waku Ayi paadanyangana kumbuyo adawona utsi pwititi muguta uchiyenda kudzulu, uchiyenda m'mitambo. Alibe kuzawona mphamvu zakuthawila uku panango uko, pakuti wanthu akhadathawila kuchipululu, adabwelela achiwathamangisa achiwamenya. 
JOS.8.21	Joshuwa naa Izraeli waakhanawo, paadawona kuti akhadabisala atola guta, utsi waakutosumuka muguta, pamwepo iwo adabwelela nkupha wanthu waku Ayi. 
JOS.8.22	Wanthu wa Izraeli anango akhali muguta adabula achiyamba kumenya wanthu waku Ayi, iwo adakhala pakati paa Izraeli mbali zentse uku nawuku; Izraeli adaapha kufikila kudasala kulibe ne m'bodzi wamoyo ne adathawa. 
JOS.8.23	Koma mambo waku Ayi adamutola wamoyo achimuyendesa kwa Joshuwa.
JOS.8.24	Wanthu wa Izraeli paadamaliza kupha wanthu waku Ayi muchipululu mwaakhaathamangisa, adabwelela ku Ayi, achikapha namulomo wabhemba wanthu wentse akhadasala. 
JOS.8.25	Nakutenepo wanthu wentse adafa ntsiku imweyo, amuna naakazi adafika, masawuzande khumi namawili (12,000) yawanthu wentse wamu Ayi. 
JOS.8.26	Joshuwa adapitiliza kulata dipa lake ku Ayi kufika amala kucheneka wanthu wentse akhali m'mwemo. 
JOS.8.27	Wanthu wa Izraeli adapamba bzifuwo nasipodyo yentse ikhali mugutamo, ninga kuwuziwa kukhadachitiwa Joshuwa na Chawuta. 
JOS.8.28	Joshuwa adatentha guta la Ayi, adalisiya lawa mathele kwalini nalini. Matheleyo yachalipo nalelo. 
JOS.8.29	Joshuwa adachita kuti chitanda chamambo waku Ayi chimangililiwe pamuti mpaka nthawe yakumawulo, pakudoka kwadzuwa Joshuwa adawuza wanthu kuti achose chitanda chake pamuti. Adatakula chitanda chake achichithusa pansuwo wamuguta. Adagwezeka mudwi waminyala padzulu pachitandacho, nalelo minyalayo ichalipo pamwepo.
JOS.8.30	Joshuwa adamangila Chawuta Mulungu waa Izraeli mbuto yakupelekela ntsembe paphili la Ebhali, 
JOS.8.31	kuwuziwa kudachitiwa wana wa Izraeli na Mozisi mulanda wa Chawuta, kuteyeza bzikhadanembewa mubhukhu lantemo wa Mozisi lichiti, “Mbuto yakupelekela ntsembe, imangiwe naminyala ilibe kusemewa nasimbi ili yentse.” Aphe apeleke ntsembe yakutentha kwa Chawuta pamwepo, nantsembe yakudelekha. 
JOS.8.32	Joshuwa ali pamwepo, patsogolo pawanthu wa Izraeli, adanemba pomwe pamwala ntemo wa Mozisi. 
JOS.8.33	Wana wa Izraeli wentse, anyakubwela nanzika zam'mwemo, naakulu-akulu namanduna naatongi wawo, akhali pamwepo adayima adanyangana Bhokisi la Chibvano la Chawuta, adayima mbali zentse za Bhokisi la Chibvano, patsogolo paanyantsembe wa Mulungu wachi Levi akhatakula Bhokisi la Chibvano la Chawuta. Kati-nakati yawo ikhali kutsogolo kwaphili la Gerizimu, inango kati-nakati ikhali kutsogolo kwaphili la Ebhali, kuteyeza bzaakhadawuziwa pakuyamba na Mozisi mulanda wa Chawuta, kuti a Izraeli adalisiwe.
JOS.8.34	Pamwepo Joshuwa adawelenga mafala yentse yantemo yakudalisa nayakutembelela, kuteyeza bzentse bzikhadanembewa mubhukhu lantemo. 
JOS.8.35	Palibe ne fala libodzi laadawuziwa na Mozisi laalibe kuwelenga Joshuwa kwaa Izraeli wentse akhadakochezana pamwepo, akazi nawana nawachilendo wentse awo akhakhala pakati pawo.
JOS.9.1	Mazimambo yentse yakumadokelo yang'ambu ya Jorodhani, mudziko lamapili namubzigowa nawentse akhali mphepete mwanyanja ikulu ikhadanyanganana na Lebhanoni naa Amori naa Kenani naa Perezi naa Hivi naa Jebhusi, adabva bzidachitika. 
JOS.9.2	Wentse adakochezana pabodzi kumanga mpfundo ibodzi kamenyana na Joshuwa naa Izraeli.
JOS.9.3	Koma wanthu waku Gibheyoni adabva bzidachita Joshuwa kumaguta yaku Jeriko naku Ayi, 
JOS.9.4	iwo adachita mwakuchenjela. Adatakula mbuwa pamadhonki yawo kuchita ninga atumiki akuchoka kutali. Pakuyenda ulendo wawo adatakula masakha yakung'ambika nabzikasi bzakhanda bzavinyu bzakubaduka bzakusonewa-sonewa. 
JOS.9.5	Adabvala bzakubvala bzakung'ambika-ng'ambika, nashango zakusonewa-sonewa kunzayo zawo, mbuwa zawo nazingwa yawo bzikhadawuma kwene-kwene. 
JOS.9.6	Tsapano adayenda kwa Joshuwa pamisasa yapa Giligali, adati kwa Joshuwa nakwawanthu wentse wa Izraeli, “Ise tachoka kudziko lakutali kwene-kwene, nakutenepo tinfuna kuchita chibvano nayimwe.” 
JOS.9.7	Koma a Izraeli adati kwaa Hivi, “Panango mun'khala pakati pathu, tingachite tani chibvano nayimwe, wanthu watinsaya kudziwa kuti mun'choka kuponi?” 
JOS.9.8	Iwo adati kwa Joshuwa, “Ndise alanda wanu.”
JOS.9.8	Joshuwa adati kwayiwo, Ko ndimwe yani, mun'choka kuponi?
JOS.9.9	Iwo adati, “Ise alanda wanu tachoka kudziko lakutali, pakuti tidabva mbili yadzina la Chawuta Mulungu wanu, tidabva bzentse bzaadachita mu Ijipiti, 
JOS.9.10	nabzentse bzaadachita kumazimambo mawili yaa Amori akhakhala kung'ambu kwa Jorodhani chakumabveladzuwa. Mambo Sihoni waku Heshibhoni namambo Ogi waku Bhashani akakhala mu Ashitaroti.” 
JOS.9.11	Akulu-akulu wathu nawanthu wentse wamudziko lathu adati kwayise, “Takulani mbuwa muyende ulendo mukagumane nawo, adati tikuwuzeni kuti, ‘Ise ndise alanda wanu, bwelani tichite chibvano nayimwe.’ ” 
JOS.9.12	Nyanganani zingwa yathu, patidachoka nayo kwathu ninga mbuwa yathu tichibwela kuno ikhathuma, koma tsapano yawuma kwene-kwene. 
JOS.9.13	Bzikasi bzathu bzakhanda bzakutakulila vinyu patidabzidzadza vinyu bzikhali bzinyowani, koma nyanganani muwone bzatong'ambika. Bzakubvala bzathu nashango zathu bzang'ambika pakuti tafamba ulendo utali. 
JOS.9.14	Wanthu wa Izraeli adatambila chakudya, koma alibe kubvunza mulomo wa Chawuta bzakuchita. 
JOS.9.15	Joshuwa adayanjana nawo, nkuchita nawo chibvano achiwachita kuti akhale. Manduna yawo yagunyenye lawanthu yadalumbila kwayiwo.
JOS.9.16	Pakudamala ntsiku zitatu kuchoka pantsiku yaadachita chibvano nawanthu wale, a Izraeli adabva kuti wanthu waadachita nawo chibvano akhakhala nawo pafupi, achikhala pakati pawo. 
JOS.9.17	Nakutenepo wana wa Izraeli adafuluka achikafika kumaguta yawo ntsiku yachitatu. Maguta yawo yakhali, Gibheyoni na Kefira na Bheeroti na Kiriyati-jeyarimu. 
JOS.9.18	Koma wana wa Izraeli alibe kuwamenya, pakuti manduna yagunyenye lawanthu yakhadalumbila kwayiwo nadzina la Chawuta Mulungu wa Izraeli. Pamwepo wanthu wentse adang'ung'uzikila akulu-akulu wawo nabzankhani ikhadachitika pakati pawo. 
JOS.9.19	Koma manduna yagunyenye yadati, “Pakuti ise tidalumbila kale nadzina la Chawuta Mulungu wa Izraeli, nakutenepo ise tinkwanisa lini kuwaphata-phata. 
JOS.9.20	Nathangwe lakulumbila kwatidachita, tin'zachita kuti iwo akhale wamoyo, pakuti ukali wa Mulungu ungatifikile.” 
JOS.9.21	Manduna yadati kwayiwo, “Alekeni ali wamoyo. Nakutenepo adaaphatisa basa lakutema nkhuni nakutungila madzi gunyenye lentse lawanthu. Kuteyeza bzidalewedwa naakulu-akulu wawo.”
JOS.9.22	Joshuwa adaachemela nkuti kwayiwo, “Thangwe lanyi kutinamiza ise, kulewa kuti, ‘Tin'choka kutali,’ koma imwe muchikhala pakati pathu? 
JOS.9.23	Tsapano imwe mwatembelelewa, wanthu anango pakati panu an'zakhala alanda, wakutema nkhuni nakutunga madzi panyumba ya Mulungu wangu.”
JOS.9.24	Iwo adadayila kwa Joshuwa, “Chadidi tidabzichita, pakuti ise alanda wanu, tidawuziwa kuti Chawuta Mulungu wanu, adawuza Mozisi mulanda wake kuti akupaseni dziko lentse, achipha wanthu wentse an'khala m'mwemo. Tsapano ise tidachita tenepo, nathangwe lakugopa kuphewa. 
JOS.9.25	Tsapano, ise tili m'manja mwanu, chitani bzabwino bzidalungama m'maso mwanu.” 
JOS.9.26	Nakutenepo Joshuwa adaapulumusa, kuchoka m'manja mwawana wa Izraeli, alibe kuzaapha. 
JOS.9.27	Koma kuyambila ntsiku imweyo, Joshuwa adaachita alanda wakutema nkhuni nakutungila madzi gunyenye lawanthu, pankochezana wanthu pambuto yakupelekela ntsembe kwa Chawuta. Wanthu amwewa nalelo akuphata basa limwelo, pambuto zaaninga asankhula.
JOS.10.1	Adhoni-zedheki mambo wa Jerusalema, adabva kuti Joshuwa adapamba guta la Ayi achiliphwanya, achipha mambo wam'mwemo, bzaadachita ku Jeriko namambo walene. Adabva pomwe kuti wanthu waku Gibheyoni adayanjana naa Izraeli achitokhala pakati pawo. 
JOS.10.2	Adhoni-zedheki nawanthu wake adabva mantha, pakuti Gibheyoni ikhali guta likulu kuchita ninga guta likhana mambo kuposa guta la Ayi nawanthu walene wamphamvu. 
JOS.10.3	Nakutenepo Adhoni-zedheki mambo wa Jerusalema adatuma atumiki kwa Hohamu mambo waku Hebhuroni na Piramu mambo waku Jarimuti na Jafiya mambo waku Lakishi na Dhebhiri mambo waku Egiloni, iye adati, 
JOS.10.4	“Bwelani muzandithandize kumenya guta la Gibheyoni, pakuti layanjana na Joshuwa nawana wa Izraeli.” 
JOS.10.5	Pamwepo mazimambo mashanu yaa Amori, mambo wa Jerusalema, mambo wa Hebhuroni, mambo wa Jarimuti, mambo wa Lakishi, namambo waku Egiloni adakocheza wankhondo wawo, nkuzika matenti adanyanganana naguta la Gibheyoni achimenyana nalo.
JOS.10.6	Wanthu wa Gibheyoni adatuma atumiki kwa Joshuwa paakhadazika nsasa wawo pa Giligali achiti, “Mambo, lekani kutilekelela ise alanda wanu. Kulumizani, bwelani muzatithandize mutichize, pakuti mazimambo yentse yaa Amori an'khala mudziko lamapili akochezana kuti azatimenye.”
JOS.10.7	Nakutenepo Joshuwa naanyankhondo wake wentse, naanyankhondo wamphamvu adachoka pa Giligali. 
JOS.10.8	Chawuta adati kwa Joshuwa, “Leka kuwagopa pakuti ndaayikha kale m'manja mwako, palibe ne m'bodzi wawo ankakwanisa kuyimisana nayiwe.” 
JOS.10.9	Joshuwa naanyankhondo wake adafamba usiku wentse kuchoka ku Giligali, achiyenda ku Gibheyoni kwaadakafikila a Amori mwadzidzimu. 
JOS.10.10	Chawuta adazungayilisa anyankhondo waa Amori. Wanthu wa Izraeli adapha wanthu azinji kwene-kwene waa Amori pa Gibheyoni. Wanthu wa Izraeli adaathamangisa nanjila yapampata wapa Bheti-horoni, adaapha mpaka ku Azeka naku Makedha. 
JOS.10.11	Wanthu wachi Amori paakhathawa a Izraeli, nanjila yakumatelo ya Bheti-horoni, Chawuta adagwesa minyala kuchoka kudzulu, mpaka pa Azeka, iwo adafa. Matalala yadapha wanthu azinji, wanthu adafa namvula yamatalala akhadawanda kupita wanthu adaphewa naa Izraeli namabhemba.
JOS.10.12	Pamwepo Joshuwa adalewa-lewa na Chawuta, pantsiku Chawuta yaadayikha a Amori m'manja mwawana wa Izraeli, adabzilewa pamaso paa Izraeli, iye adati,
JOS.10.12	“Dzuwa, yima pa Gibheyoni
JOS.10.12	Mwezi, yima muchigowa cha Ayijaloni.”
JOS.10.13	Dzuwa lidayima, mwezi udayimambo,
JOS.10.13	kufikila wanthu wa Izraeli abwezelambo kwaazondi wawo.
JOS.10.13	Ko ibzi sibzidanembewa mu Bhukhu la Jashari? Dzuwa lidayima pakati pakudzulu, lilibe kukulumiza kudoka kwantsiku yentse. 
JOS.10.14	Kulibe kumbachitikako ntsiku yakutenepo chikhalilo, panango kumbuyoko, Chawuta kutetekela munthu. Chawuta ntsiku imweyi adamenyela nkhondo a Izraeli!
JOS.10.15	Pamwepo Joshuwa naa Izraeli wentse waakhanawo adabwelela kunsasa wawo pa Giligali.
JOS.10.16	Mazimambo mashanu yaa Amori adathawa, adakabisala mphako yapa Makedha. 
JOS.10.17	Joshuwa adawuziwa kuti, “Mazimambo mashanu yawoneka yadabisala mphako yapa Makedha.” 
JOS.10.18	Joshuwa adati, “Kungulusani minyala mikulu, mufunge mulomo wamphakoyo, musankhule wanthu wakukhaliliza pamwepo. 
JOS.10.19	Koma imwe lekani kukhala pamwepo, pitilizani kuteyela azondi wanu, afikileni nachakumbuyo. Lekani kuwalekelela achipita mumaguta yawo. Chawuta Mulungu wanu waayikha kale m'manja mwanu.” 
JOS.10.20	Nakutenepo Joshuwa pabodzi nawana wa Izraeli waakhanawo paadamala kuwapha bzakuwamalizilatu wentse, ang'ono-ng'ono adasala adakathawila m'maguta yakuchinjiliziwa, 
JOS.10.21	wanthu wentse adabwelela kwa Joshuwa kunsasa wa Makedha mwan'delekho.
JOS.10.21	Palibe ne m'bodzi bzake pawanthu wamudziko adasumusa lilimi nabzawana wa Izraeli.
JOS.10.22	Pamwepo Joshuwa adati, “Fungulani mulomo wamphako mubulise mazimambo yale mashanu muwabwelese kwayine.” 
JOS.10.23	Nakutenepo iwo adabulisa mazimambo mashanuyo mphako, mambo waku Jerusalema, waku Hebhuroni, waku Jarimuti waku Lakishi nawaku Egiloni, achiwayendesa kwa Joshuwa. 
JOS.10.24	Paadabulisa mazimamboyo adaayendesa kwa Joshuwa. Joshuwa adachemela a Izraeli wentse, adati kumanduna yawanthu wankhondo waakhadayenda nawo, “Fikani pafupi, muponde makhosi yamazimambo aya nanzayo zanu.” Pamwepo iwo adafika pafupi nkuponda minyendo yawo pamakhosi yamazimambo yale. 
JOS.10.25	Joshuwa adati, “Lekani kugopa, panango kushupika, khalani wamphamvu mulimbe, pakuti Chawuta an'zachita tenepo kwaazondi wanu wentse wamum'menyana nawo.” 
JOS.10.26	Pamwepo Joshuwa adapha mazimambo yentse mashanu, achiwamangilila pamiti mishanu. Adaamangilila pamiti mpaka, kumawulo. 
JOS.10.27	Koma panthawe yakunyula kwadzuwa, Joshuwa adawuza wanthu kuti abuluse mathupi yawo pamitipo, achikayathusa m'mphako mwaakhadabisala. Adayikha minyala mikulu pamulomo wamphakoyo, nalelo minyalayo ilipo pamwepo.
JOS.10.28	Ntsiku imweyo Joshuwa adatola guta la Makedha, adapha mambo walene namulomo wabhemba, palibe ne m'bodzi adasala. Adaphelatu wanthu wentse akhali m'mwemo, palibe ne m'bodzi adathawa. Bzaadachita kwamambo waku Makedha ndibzo bzaadachita kwamambo waku Jeriko.
JOS.10.29	Pamwepo Joshuwa naa Izraeli wentse waakhanawo adachoka pa Makedha, nkuyenda ku Libhina kwaadakamenya gutalo. 
JOS.10.30	Chawuta adayikha guta limwelo namambo walene m'manja mwaa Izraeli. A Izraeli adapha wanthu wentse namulomo wabhemba palibe ne m'bodzi adasala muguta limwelo, adachita bzibodzi-bodzi kwamambo walene, ninga bzaadachita kwamambo wa Jeriko.
JOS.10.31	Joshuwa naa Izraeli wentse waakhanawo adachoka ku Libhina nkuyenda kazika matenti yawo kuguta la Lakishi, adalizungunuka achilimenya. 
JOS.10.32	Chawuta adayikha guta la Lakishi m'manja mwaa Izraeli. Joshuwa adatola gutalo pantsiku yachiwili, adapha wanthu wentse akhali m'mwemo namulomo wabhemba, bzaadachita kuguta la Libhina.
JOS.10.33	Pamwepo Horamu mambo wa Gezeri adabwela kuzathandiza wanthu waku Lakishi, koma Joshuwa adamupha pabodzi nawankhondo wake, palibe ne m'bodzi adasala.
JOS.10.34	Joshuwa naa Izraeli wentse waakhanawo adachoka ku Lakishi nkuyenda kuguta laku Egiloni, kwaadakazika matenti yawo achilimenya. 
JOS.10.35	Guta limwelo adalitola ntsiku imweyo, adapha wanthu wentse akhali m'mwemo namulomo wabhemba, bzaadachita kuguta la Lakishi.
JOS.10.36	Joshuwa naa Izraeli wentse waakhanawo adachoka ku Egiloni, nkuyenda kuguta la Hebhuroni, achikalimenya. 
JOS.10.37	Adalipamba, achilimenya namulomo wabhemba, achipha wanthu wentse wam'mwemo pabodzi namambo walene namiyi yalene, palibe ne m'bodzi wawo adasalamo, bzaadachita guta la Egiloni, kwaadapha wanthu wentse akhali m'mwemo.
JOS.10.38	Pamwepo Joshuwa naa Izraeli wentse waakhanawo adabwelela kuguta la Dhebhiri, kwaadakamenya gutalo. 
JOS.10.39	Iye adalipamba namambo walene namaguta yayene yentse, adapha wanthu wentse akhali m'mwemo namulomo wabhemba, palibe ne m'bodzi wawo adasalamo, bzaadachita ku Hebhuroni naku Libhina namazimambo yalene, ndibzo bzaadachita ku Dhebhiri namambo walene.
JOS.10.40	Nakutenepo Joshuwa adakunda dziko lentse, dziko lam'mapili namu Negebhu namubzigowa namumatelo namazimambo yawo yentse, palibe ne m'bodzi adasala, adapha bzentse bzikhafema, kuteyeza bzaadawuziwa na Chawuta Mulungu wa Izraeli. 
JOS.10.41	Joshuwa adaakunda kuchoka ku Kadheshi-bhareneya kufika ku Gaza, namadziko yentse ya Gosheni mpaka ku Gibheyoni. 
JOS.10.42	Joshuwa adatola mazimambo namadziko yentse kabodzi, pakuti Chawuta Mulungu wa Izraeli akhaamenyela nkhondo. 
JOS.10.43	Pamwepo Joshuwa naa Izraeli wentse waakhanawo adabwelela kunsasa wawo pa Giligali.
JOS.11.1	Jabhini mambo wa Hazori paadabva bzidachitika, adatumila fala kwamambo Jobhabhi wa Madhoni nakwamambo Shimironi waku Akishafi, 
JOS.11.2	nakwamazimambo yachakudzulu kwadziko lamapili, naku Arabha chakunyantsi kwa Galileya, nakubzigowa naku Nafidhori chakumadokelo. 
JOS.11.3	Adatumila pomwe fala kwaa Kenani wakumabveladzuwa nawakumadokelo, nakwaa Amori, kwaa Hiti, kwaa Perezi, kwaa Jebhusi akakhala mudziko lamapili, nakwaa Hivi akhakhala munyantsi mwaphili la Herimoni mudziko la Mizipa. 
JOS.11.4	Iwo adabula nawankhondo wawo wentse, akhali azinji kulingana nan'chenga wam'mphepete mwanyanja. Akhana mahachi mazinji kwene-kwene nangolo zawo. 
JOS.11.5	Mazimambo yentse yamweya yadakocheza wankhondo wawo pabodzi, achizika matenti yawo pantsantsa ya Meromu, kuti amenyane naa Izraeli.
JOS.11.6	Chawuta adati kwa Joshuwa, “Leka kuwagopa, pakuti mangwana panthawe zino nin'zaayikha m'manja mwaa Izraeli, achiphewa. Muzagwate mikangato yaminyendo yamahachi yawo, muchizatentha ngolo zawo namoto.” 
JOS.11.7	Nakutenepo Joshuwa pabodzi nawankhondo wake adaafikila mwadzidzimu pantsantsa yapa Meromu achiwamenya. 
JOS.11.8	Chawuta adaayikha wentse m'manja mwaa Izraeli. Pamwepo a Izraeli adaapha achiwathamangisa mpaka ku Sidhoni ikulu, nakuguta la Misirefi-mayimu chakumabveladzuwa, kafika kuchigowa cha Mizipa. Adaapha, palibe ne m'bodzi adasala. 
JOS.11.9	Joshuwa adachita kwayiwo, bzaadawuziwa na Chawuta. Adagwata mikangato yamahachi yawo, nkutentha ngolo zawo namoto.
JOS.11.10	Joshuwa adabwelela m'mbuyo nthawe imweyo, achikapamba guta la Hazori, achipha mambo waguta limwelo nabhemba. Dziko la Hazori panthawe imweyo ndilo likhali guta likulu lawumambo wentse. 
JOS.11.11	Wanthu wa Izraeli adapha wanthu wentse muguta limweli namulomo wabhemba, adaaphelatu, palibe ne chibodzi chikhafema chidasala, adatentha Hazori namoto. 
JOS.11.12	Joshuwa adapamba maguta yentse yamazimambo yamweyo, pabodzi namazimambo yayene. Adachenekelatu wanthu wentse namulomo wabhemba, kuteyeza bzaakhadawuziwa na Mozisi mulanda wa Chawuta. 
JOS.11.13	Koma a Izraeli alibe kutentha maguta yakhadamangiliwa pamitunthu, kunja kwaguta la Hazori lokha lidatenthewa na Joshuwa. 
JOS.11.14	Wana wa Izraeli adapamba sipodyo yentse yam'maguta yamweya, nabzifuwo kukhala bzawo, koma adapha wanthu wentse namulomo wabhemba, kufika aachenekelatu, palibe ne chibodzi chikhafema chaadasiya. 
JOS.11.15	Chawuta adapeleka mitemo yake kwamulanda wake Mozisi, Mozisi adayiwuzambo Joshuwa. Joshuwa palibe chaadasiya pabzentse bzaadawuziwa Mozisi na Chawuta.
JOS.11.16	Nakutenepo Joshuwa adatola dziko lentse: Dziko lam'mapili, la Negebhu, la Gosheni namubzigowa bza Jorodhani na Arabha namudziko lamapili la Izraeli namuchigowa chalene, 
JOS.11.17	kuyambila paphili la Halaki, liniyenda naku Seyiri mpaka pa Bhaali-gadhi muchigowa cha Lebhanoni, munyantsi mwaphili la Herimoni. Iye adaphata mazimambo yamadziko yamweyo achiwapha. 
JOS.11.18	Joshuwa adachita nkhondo namazimambo yamweyo kwantsiku zizinji. 
JOS.11.19	Maguta yamweyo yalibe kuyanjana nawana wa Izraeli, kunja kwaa Hivi akhakhala ku Gibheyoni. Adatola maguta yentse munkhondo. 
JOS.11.20	Chawuta ndiye akhachita kuti wanthuwo alimbise mitima yawo kuti akachite nkhondo naa Izraeli, kuchitila kuti achenekewe, nakutenepo akhaaphelatu bzakusaya kuwabvela ntsisi, kuwanyangalisilatu kuteyeza bzikhadawuziwa Mozisi na Chawuta. 
JOS.11.21	Panthawe imweyo Joshuwa adayenda kapha wanthu wachi Anakimu, wamudziko lamapili, la Hebhuroni nawamudziko la Dhebhiri wamu Anabhi, nawamudziko lamapili la Judha, nawentse wamudziko lamapili la Izraeli. Joshuwa adaapha wentse achiphwanya maguta yawo. 
JOS.11.22	Palibe ne m'bodzi wadzinza la Anakimu adasala mudziko lawana wa Izraeli, koma akhali m'maguta yamu Gaza naku Gati namu Ashidhodhi ndiwo adasalako.
JOS.11.23	Nakutenepo Joshuwa adatola dziko lentse kuteyeza bzikhadalewedwa na Chawuta kwa Mozisi. Joshuwa adapeleka dziko limwelo kwawana wa Izraeli kukhala nthaka yawo, adaagawila kuteyeza mishowo yawo.
JOS.11.23	Nakutenepo dziko lidawa nan'delekho kuchoka munkhondo.
JOS.12.1	Aya ndiyo mazimambo yamadziko yadakundiwa nawana wa Izraeli, yaadatolela nthaka yamadziko yawo, yakung'ambu kwa Jorodhani ku Arabha chakumabveladzuwa, kuyambila pachigowa cha Arinoni kafika kuphili la Herimoni, nawentse wamubzigowa bza Jorodhani chakumabveladzuwa. 
JOS.12.2	Sihoni mambo waa Amori uyo akhakhala mu Heshibhoni akhatonga kuyambila pa Aroyeri, ili mumphepete mwachigowa cha Arinoni, pomwe kuyambila pakati pachigowa kufikilatu pakamadzi ka Jabhoki, pamalile yawanthu Amoni kati-nakati yadziko la Giliyadhi, 
JOS.12.3	yakhayambila kuchigowa cha Jorodhani yachikafika kunyanja ya Galileya chakumabveladzuwa, yadalungama kunjila yaku Bheti-jeshimoti yachikafika kunyanja ya Arabha, nyanja ya munyu, yachikafika chakunyantsi kumatelo ya Pisiga.
JOS.12.4	Adakunda pomwe dziko lamambo Ogi waku Bhashani, ule adasala pawanthu wamphamvu wa Refayimu akhakhala pa Ashitaroti napa Edhireyi, 
JOS.12.5	uyo akhatonga wanthu akhakhala m'phili la Herimoni na Saleka nadziko lentse la Bhashani, kufika kumalile yaa Geshuri naa Maaka, nakati-nakati yaa Giliyadhi, mpaka kafika kumalile ya Sihoni mambo waku Heshibhoni. 
JOS.12.6	Mozisi mulanda wa Chawuta nawana wa Izraeli adakunda mazimambo yamweyo. Mozisi mulanda wa Chawuta adapeleka dziko limwelo kunshowo wa Rubheni nawa Gadhi nakati-nakati yawanthu wadzinza la Manase kukhala lawo.
JOS.12.7	Aya ndiyo mazimambo yadakundiwa na Joshuwa pabodzi nawana wa Izraeli, dziko lachakumadokelo kung'ambu kwa Jorodhani, kuyambila ku Bhaali-gadhi mugowa la Lebhanoni mpaka kuphili la Halaki ilo linkwiza lichiyenda ku Seyiri. Joshuwa adapeleka dziko limwelo kumishowo ya Izraeli kuti likhale lawo kugawiliwa kwaadachitiliwa. 
JOS.12.8	Adagawa dziko lentse kuphatanizila dziko lamapili, namunyantsi mwalene, muchigowa cha Jorodhani nam'matelo yam'mapili namuchipululu chamu Judhiya, namu Negebhu, mudziko laa Hiti, laa Amori, laa Kenani, laa Perezi, laa Hivi nadziko laa Jebhusi. 
JOS.12.9	Wanthu wa Izraeli adakunda mambo waku Jeriko namambo waku Ayi, pambali pa Bheteli, 
JOS.12.10	mambo waku Jerusalema nawaku Hebhuroni 
JOS.12.11	mambo waku Jarimuti nawaku Lakishi 
JOS.12.12	mambo waku Egiloni nawaku Gezeri 
JOS.12.13	namambo waku Dhebhiri nawaku Gedheri 
JOS.12.14	namambo waku Horima nawaku Aradhi 
JOS.12.15	namambo waku Libhina nawaku Adhulamu 
JOS.12.16	namambo waku Makedha nawaku Bheteli 
JOS.12.17	mambo waku Tapuwa nawaku Heferi 
JOS.12.18	mambo waku Afeki nawaku Lasharoni 
JOS.12.19	mambo waku Madhoni, nawaku Hazori 
JOS.12.20	mambo waku Shimuroni-meroni, mambo waku Akishafi 
JOS.12.21	mambo waku Tanaki nawaku Megidho 
JOS.12.22	mambo waku Kedheshi nawaku Jokineyamu mu Karimeli 
JOS.12.23	mambo waku Dhori nawaku Nafati-dhori nawaku Goyimu mu Giligali 
JOS.12.24	nawaku Tiriza. Mazimambo yentse pabodzi yakhafika makumi matatu nam'bodzi.
JOS.13.1	Tsapano Joshuwa akhadakalamba kwene-kwene, Chawuta adati kwayiye, “Iwe wakula, kwene-kwene koma pana mbuto yasala infunika kutolewa. 
JOS.13.2	Ili ndilo dziko lidasala mundime yentse yaa Filistia nadziko lentse la Geshuri. 
JOS.13.3	Kuchoka pakamadzi ka Shihori chakumabveladzuwa kwa Ijipiti, mpaka kumalile yachakudzulu kwamalile ya Ekironi. Mbuto imweyi ikhadziwika kuti niyaa Kenani, likhatongewa namazimambo mashanu yachi Filistia, waku Gaza, waku Ashidhodhi, waku Ashikeloni, waku Gati, waku Ekiloni naawo waa Avimu, 
JOS.13.4	akhakhala chakunyantsi kwadziko lentse laa Kenani, na Meyara guta laa Sidhoni kufika ku Afeki kumalile yaa Amori, 
JOS.13.5	nadziko laa Gebhali nadziko lentse la Lebhanoni chakumabveladzuwa, kuchoka pa Bhaali-gadhi munyantsi mwaphili la Herimoni Lebho kufika pampata wa Hamati, 
JOS.13.6	nawanthu wentse akhakhala mudziko lamapili, kuyambila ku Lebhanoni kufika ku Misirepoti-mayimu, nadziko lentse laa Sidhoni. Ine nin'zathamangisila wana wa Izraeli wanthu amwewo, nin'zapasa a Izraeli dziko limwelo kuti likhale nthaka yawo, kuteyeza bzandidakuwuzani. 
JOS.13.7	Nakutenepo gawa dziko limweli kumishowo pfemba nakati-nakati yanshowo wa Manase, kuti ikhale nthaka yawo.”
JOS.13.8	Nshowo wa Rubheni na Gadhi nakati-nakati yanshowo wa Manase akhadapasiwa kale nthaka yawo na Mozisi kung'ambu kwa Jorodhani chakumabveladzuwa, mbuto ile yaadapasiwa na Mozisi mulanda wa Chawuta. 
JOS.13.9	Kuyambila ku Aroyeri kumphepete kwachigowa cha Arinoni, naguta lili pakati padambo, namadziko yentse yam'madambo ya Medhebha mpaka ku Dhibhoni, 
JOS.13.10	namaguta yentse ya Sihoni mambo waa Amori, uyo akhatonga mu Heshibhoni, kufika kumalile yawanthu wa Amoni. 
JOS.13.11	Kuphatanizila pomwe dziko la Giliyadhi, nazinango ndime za Geshuri na Maaka naphili lentse la Herimoni, nadziko lentse la Bhashani mpaka ku Saleka, 
JOS.13.12	nadziko lentse lamambo Ogi ku Bhashani, ule akhatonga mu Ashitaroti namu Edhireyi. Ndiye yekha adasala mu Refayimu, awa adakundiwa achithamangisiwa na Mozisi. 
JOS.13.13	Koma wanthu wa Izraeli alibe kuthamangisa wanthu wa Geshuri panango wa Maaka, a Geshuri naa Maakati akukhala naa Izraeli nalelo.
JOS.13.14	Nshowo waa Levi ndiwo ulibe kupasiwa nthaka na Mozisi, iye adati kwayiwo, “Ntsembe zakutentha namoto zimpelekewa kwa Chawuta Mulungu wa Izraeli ndiyo nthaka yawo.”
JOS.13.15	Mozisi adapeleka nthaka yadziko kunshowo kwawana wa Rubheni kuteyeza mabanja yawo. 
JOS.13.16	Nakutenepo dziko lawo likhayambila pa Aroyeri, kumphepete kwachigowa cha Arinoni, naguta lili pakati pachigowa nam'madambo mwa Medhebha, 
JOS.13.17	na Heshibhoni namaguta yentse yam'madambo yaniti, Dhibhoni na Bhamoti-bhaali na Bheti-bhaali-meyoni 
JOS.13.18	na Jahazi na Kedhemoti na Mefayati 
JOS.13.19	na Kiriyatayimu na Sibhuma na Zereti-shahari paphili lili muchigowa 
JOS.13.20	na Bheti-peyori napamatelo yapaphili lapa Pisiga napa Bheti-jeshimoti. 
JOS.13.21	Kulewa kuti maguta yentse yam'buwa nadziko lentse la Sihoni mambo waa Amori, adatonga mu Heshibhoni. Awa pabodzi naakulu-akulu waa Midhiyani adakundiwa na Mozisi, Evi na Rekemu na Zuri na Huri na Rebha, aya yakhali manduna ya Sihoni akhakhala mudziko limwelo. 
JOS.13.22	Wanthu wa Izraeli adaphambo Bhalamu mwana wachimuna wa Bheyori uyo akhachita bzakuwombeza, adaphewa namabhemba pabodzi naanango wentse adaphewa. 
JOS.13.23	Kamadzi ka Jorodhani ndiyo yakhali malile yawanthu wanshowo wa Rubheni. Iyi ndiyo ikhali nthaka yawanthu wa Rubheni, kuteyeza mabanja yawo namaguta yawo namiyi yawo.
JOS.13.24	Mozisi adapasa nthaka yadziko kwawana wa Gadhi kuteyeza mabanja yawo. 
JOS.13.25	Dziko lawo likhali Jazeri, namaguta yentse ya Giliyadhi, nakati-nakati yadziko lawana wa Amoni kufika ku Aroyeri, kumabveladzuwa kwa Rabha. 
JOS.13.26	Kuyambila pa Heshibhoni kufika ku Ramati-mizipa naku Bhetonimu, yachiyambila pomwe pa Mahanayimu mpaka kudziko la Dhebhiri, 
JOS.13.27	yachilungama kuchigowa chaku Bheti-haramu naku Bheti-nimura naku Sukoti naku Zafoni, nadziko lentse la Sihoni mambo waku Heshibhoni. Kamadzi ka Jorodhani ndiyo yakhali malile yawo yakumabveladzuwa, kufika kugombe kwanyanja ya Galileya, chakumabveladzuwa kung'ambu kwa Jorodhani. 
JOS.13.28	Iyi ndiyo nthaka yawana wa Gadhi, kuteyeza mabanja yawo namaguta yawo namiyi yawo.
JOS.13.29	Mozisi adapasa nthaka kati nakati yawana wa Manase, idagawiliwa kwakati nakati yanshowo wa Manase kuteyeza mabanja yawo. 
JOS.13.30	Dziko lawo likhayambila pa Mahanayimu, nadziko lentse la Bhashani, nawumambo wentse wa Ogi mambo waku Bhashani, namiyi yentse ya Jayiri ili mu Bhashani, namaguta makumi matanthatu, 
JOS.13.31	nakati-nakati yadziko la Giliyadhi na Ashitaroti na Edhireyi, namaguta yamambo Ogi waku Bhashani. Dziko limweli lidapasiwa wanthu wa Makiri mwana wa Manase kuteyeza mabanja yawo.
JOS.13.32	Uku ndiko kugawa kwaadachita Mozisi nthaka yadziko, mudambo la Moabhi kung'ambu kwa Jorodhani kumabveladzuwa kwa Jeriko. 
JOS.13.33	Koma Mozisi alibe kupasa nthaka yadziko nshowo waa Levi. Iye adati, “Chawuta Mulungu wa Izraeli ndiyo nthaka yawo.”
JOS.14.1	Iyi ndiyo nthaka idagawiliwa wanthu wa Izraeli mu Kenani. Nyantsembe wa Mulungu Eliyezari na Joshuwa mwana wa Nuni naakulu-akulu wanyumba zaazipayi wawo wanshowo waa Izraeli, ndiwo adagawa mbutozo. 
JOS.14.2	Nthaka yawo idagawiwa nanjila yakuwombeza kwa Mulungu ichipasiwa mishowo pfemba nakati-nakati, ninga kuwuziwa kukhadachitiwa Mozisi na Chawuta. 
JOS.14.3	Mozisi akhadatogawila kale nthaka kumishowo miwili nakati-nakati yachakumabveladzuwa kung'ambu kwa Jorodhani, koma a Levi ndiwo alibe kupasiwa nthaka yadziko pakati pawo. 
JOS.14.4	Wanthu wa Jozefi akhana mishowo miwili, nshowo wa Manase nawa Efulemu. Koma a Levi ndiwo alibe kugawiliwa mbuto yawo yadziko, adapasiwa maguta yakukhala nambuto zakudyesela bzifuwo bzawo nambuto zakuyikha bzinthu bzawo. 
JOS.14.5	Wanthu wa Izraeli adachita bzaadawuziwa Mozisi na Chawuta. Nakutenepo adagawa dziko.
JOS.14.6	Pamwepo wanthu wa Judha adabwela kwa Joshuwa pa Giligali. Kelebho mwana wa Jefune wanshowo wachi Kenizi adati kwayiye, “Munkumbuka bzidalewedwa na Chawuta kwa Mozisi munthu wa Mulungu pa Kadheshi-bhareneya bzayiwe nayine. 
JOS.14.7	Mozisi mulanda wa Chawuta paadandituma kuchoka ku Kadheshi-bhareneya kuzanyangana dziko lino, ndikhali mwamuna wamagole makumi manayi. Nakutenepo ine ndidabwelela ndichimuwuza bzikhali muntima mwangu. 
JOS.14.8	Koma abale wangu wandidayenda nawo adabwela achilewa mafala yakhagopsa wanthu. Koma ine ndidakhulupilila Chawuta Mulungu wangu mwakukwana. 
JOS.14.9	Mozisi ntsiku imweyo adalumbila achiti, ‘Chadidi dziko lawaponda naminyendo yako lin'zakhala nthaka yako nakum'badwe wako kufika lini nalini. Pakuti iwe wawonesa chikhulupililo kwa Chawuta Mulungu wangu mwakukwana.’ 
JOS.14.10	Nakutenepo, wonani, Chawuta wandisiya wamoyo kwamagole makumi manayi namashanu kuteyeza kulewa kwaadachita kwa Mozisi, a Izraeli paakhafamba muchipululu. Koma lelo ndawa munthu wamagole makumi masele namashanu. 
JOS.14.11	Koma nalelo ndichadalimba ninga kulimba kwandikhadachita ntsiku yaadandituma Mozisi. Mphamvu zandinazo zidandolingana nazandikhanazo nthawe imweyo, ninkwanisa kubula kuyenda kamenya nkhondo ndichibwelela. 
JOS.14.12	Nakutenepo ndipaseni dziko lamapili lidalewedwa na Chawuta ntsiku imweyo. Imwe mun'dziwa kuti wanthu wachi Anakimu an'khala kumweko ana maguta yansaya kufikika. Koma peno Chawuta ana ine, ninkaathamangisa kuteyeza kulewedwa kwabzidachitiwa na Chawuta.”
JOS.14.13	Pamwepo Joshuwa adadalisa Kelebho mwana wa Jefune achimpasa guta la Hebhuroni kuti likhale nthaka yake. 
JOS.14.14	Nakutenepo Hebhuroni idakhala nthaka ya Kelebho mwana wa Jefune wachi Kenizi mpaka nalelo, nathangwe lakuti iye adakhulupilila Chawuta Mulungu wa Izraeli mwakukwana. 
JOS.14.15	Dziko la Hebhuroni likhambachemelewa pomwe nadzina lakuti Kiriyati-aribha. Aribhayo akhali munthu nkulu pakati paa Anakimu.
JOS.14.15	Pamwepo mudziko mudawa nan'delekho kuchoka munkhondo.
JOS.15.1	Dziko lidagawiliwa nshowo wawanthu wa Judha kuteyeza mabanja yawo, likhayambila chakunyantsi lichikafika kumalile ya Edhomu, mpaka chakunyantsi kwachipululu cha Zini. 
JOS.15.2	Malile yawo yachakunyantsi yakhayambila pam'malila nyanja yamunyu, kuchoka pampamba uninyangana chakunyantsi. 
JOS.15.3	Malile yamweyo yakhayenda chakunyantsi kwampata wa Akirabhimu kuyenda naku Zini, yachikhwizika nachakunyantsi kwa Kadheshi-bhareneya, yachipita naku Hezironi, kafika ku Adhari, yachigonyoka pomwe kafika ku Karika, 
JOS.15.4	yachipita naku Azimoni, yachiyenda kukamadzi kaku Ijipiti yachikamalila panyanja. Aya ndiyo malile yako yachakunyantsi. 
JOS.15.5	Nyanja yamunyu, ndiyo yakhali malile yakumabveladzuwa yachikafika padzalo la Jorodhani.
JOS.15.5	Malile yambali yachakudzulu yakhayambila mumpamba mwanyanja kafika padzalo la Jorodhani, 
JOS.15.6	malileyo yachilungama ku Bheti-hogila, yachikapita nachakudzulu kwa Bheti-arabha, kufika kumwala wa Bhohani. (Bhohani akhali mwana wachimuna wa Rubheni). 
JOS.15.7	Malile yamweyo yakhayambila pachigowa cha Akori, yachikwiza yadalungama ku Dhebhiri, yachigonyoka chakudzulu, yadalungama ku Giligali, pakhadanyanganana napampata wa Adhumimu m'mbali yachakunyantsi kwachigowa, yachipita nakuntsantsa ya Enishemeshi mpaka ku Enirogeli; 
JOS.15.8	malileyo yaniyenda nakuchigowa cha Hinomu chakumadokelo, kumatelo yachakunyantsi kwaphili laa Jebhusi, kukhana guta la Jerusalema; yankwiza padzulu paphili lidanyanganana nachigowa cha Hinomu chakumadokelo chakudzulu kumapeto kwagowa la Refayimu. 
JOS.15.9	Malile yamweyo yakhachokela padzulu paphili yachifika pantsantsa ya Nefutowa, yachilungama kumaguta yakufupi naphili la Efuroni, yachifika ku Bhaala iyo ikhachemelewa pomwe kuti Kiriyati-jeyarimu, 
JOS.15.10	malile yamweyo yakhazwengelela nachakumadokelo kwa Bhaala, yachikafika kuphili la Seyiri, yachipita nachakumatelo yakudzulu kwaphili la Jeyarimu, iyo ikhachemelewa pomwe kuti Kesaloni, yachibuluka ku Bheti-shemeshi, yachipita naku Timuna. 
JOS.15.11	Malileyo yakhapita pomwe nakumatelo yachakudzulu kwaphili laku Ekironi yachizwengelela kafika ku Shikeroni, yachipita nakuphili la Bhaala yachikafika ku Jabhineyeli yachimalila panyanja. 
JOS.15.12	Malile yakumadokelo ikhali nyanja ikulu nam'mphepete mwayene.
JOS.15.12	M'malile yamweyo ndimo mukhakhala wanthu wa Judha kuteyeza mabanja yawo.
JOS.15.13	Joshuwa adagawila Kelebho mwana wa Jefune, mbali inango yadziko pakati pawanthu wa Judha, kuteyeza bzidachoka pamulomo wa Chawuta. Kelebho adapasiwa guta la Kiriyati-aribha, ilo ntsiku zino lin'chemelewa kuti Hebhuroni. Aribha akhali apayi wa Anaki. 
JOS.15.14	Kelebho adathamangisa wana atatu wa Anaki, Sheshayi na Ahimani na Talimayi, wam'badwe wa Anaki. 
JOS.15.15	Paadachoka pamwepo iye adazayenda kamenyana nawanthu akakhala mu Dhebhiri, iyo kale-kale ikhambachemelewa nadzina lakuti Kiriyati-seferi. 
JOS.15.16	Kelebho adati, “Munthu an'zamenya guta la Kiriyati-seferi achilitola, nin'zampasa mwana wangu wachitsikana Akisa kuti akhale nkazi wake.” 
JOS.15.17	Otiniyeli mwana wa Kenazi, nkulu wa Kelebho ndiye adalitola, nakutenepo Otineli adapasiwa Akisa kukhala nkazi wake. 
JOS.15.18	Pantsiku yafeshita yan'chato Otiniyeli adapembzelela Akasa nkazi wake kuti akumbile munda kwaapayi wake. Iye paadafika kwaapayi wake achibuluka padhonki lake, Kelebho adati kwayiye, “Ukufunanyi.” 
JOS.15.19	Iye adati kwaapayi wake, “Ndipaseni daliso, pakuti dziko lamudandipasa nimbuto yakuwuma kwene-kwene, ndipaseni pomwe n'chela wamadzi.” Nakutenepo Kelebho adapasa Akasa mwana wake michela yachakudzulu nayachakunyantsi.
JOS.15.20	Iyi ndiyo nthaka yadziko idapasiwa wanthu wa Judha kuteyeza mabanja yawo. 
JOS.15.21	Maguta yawanthu wanshowo wa Judha yachakunyantsi chambali yakumalile ya Edhomu yakhali, Kabhuzeyeli na Edheri na Jaguri 
JOS.15.22	na Kina na Dhimona na Adhadha 
JOS.15.23	na Kedheshi na Hazori na Itinani na 
JOS.15.24	Zifu na Telemu na Bheyaloti 
JOS.15.25	na Hazori-hadhata na Keriyoti-hezironi likhachemelewa pomwe kuti Hazori 
JOS.15.26	na Amamu na Shema na Moladha 
JOS.15.27	na Hazari-gadha na Heshimoni na Bheti-peleti 
JOS.15.28	na Hazari-shuwali na Bheeri-shebha na Bhiziyotiya 
JOS.15.29	na Bhaala na Limu na Ezemu, 
JOS.15.30	kuchizabwela Elitoradhi na Kesilu na Horima, 
JOS.15.31	na Zikilagi na Madhimana na Sanisana, 
JOS.15.32	na Lebhayoti na Shilihimu na Ayini na Rimoni. Maguta yentse pabodzi namiyi yayene yakhafika makumi mawili napfemba.
JOS.15.33	Aya ndiyo maguta yakhali mubzigowa, Eshitaoli na Zora na Ashina, 
JOS.15.34	na Zanowa na Eniganimu na Tapuwa na Enamu 
JOS.15.35	na Jarimuti na Adhulamu na Soko na Azeka 
JOS.15.36	na Shaarayimu na Adhitayimu na Gedhera na Gedherotayimu. Maguta yentse pabodzi namiyi yayene yakhafika khumi namanayi.
JOS.15.37	Kuzabwela Zenani na Hadhashi na Migidhali-gadhi 
JOS.15.38	na Dhilani na Mizipa na Jokitiyeli 
JOS.15.39	na Lakishi na Bhozikati na Egiloni 
JOS.15.40	na Kabhoni na Lahimasi na Kitilishi 
JOS.15.41	na Gedheroti na Bheti-dhagoni na Naama na Makedha. Maguta yentse pabodzi namiyi yayene yakhafika khumi natanthatu. 
JOS.15.42	Pakhana yanango pomwe maguta yakhali, Libhina na Eteri na Ashani 
JOS.15.43	na Ifuta na Ashina na Nezibhi 
JOS.15.44	na Keyila na Akizibhi na Maresha, maguta yentse pabodzi namiyi yayene yakhafika pfemba. 
JOS.15.45	Ekironi namaguta namiyi yayene, 
JOS.15.46	kuchoka ku Ekironi kufika kunyanja, nabzentse bzikhali kumbali ya Ashidhodhi, namiyi yentse ikhadazungunuka. 
JOS.15.47	Kuzabwela Ashidhodhi namaguta yayene namiyi yayene na Gaza namaguta yayene namiyi yayene, kufika kukamadzi kaku Ijipiti nam'malile mwakene. 
JOS.15.48	Mudziko lamapili mukhana, Shamiri na Jatiri na Soko 
JOS.15.49	na Dhana na Kiriyati-sana iyo ikhachemelewa pomwe kuti Dhebhiri, 
JOS.15.50	kuzabwela Anabhi na Eshitemowa na Animu 
JOS.15.51	na Gosheni na Holoni na Gilo. Maguta namiyi yayene yakhafika khumi nalibodzi. 
JOS.15.52	Kuchizabwela Arabhu na Dhuma na Eshani 
JOS.15.53	na Janimu na Bheti-tapuwa na Afeka 
JOS.15.54	na Humuta na Kiriyati-aribha iyo ikhachemelewa kuti Hebhuroni na Ziori. Maguta pfemba namiyi yayene.
JOS.15.55	Kuzabwela Mawoni na Karimeli na Zifu na Juta 
JOS.15.56	na Jezireyeli na Jokidheyamu na Zanowa 
JOS.15.57	na Kayini na Gibheya na Timuna. Maguta yakhafika khumi namiyi yayene.
JOS.15.58	Kuzabwela Halihuli na Bheti-zuri na Gedhori, 
JOS.15.59	na Maarati na Bheti-anoti na Elitekoni, maguta yakhafika matanthatu namiyi yayene.
JOS.15.60	Kuzabwela Kiriyati-bhaali iyo ikhachemelewa pomwe kuti Kiriyati-jeyarimu na Rabha, maguta mawili namiyi yayene.
JOS.15.61	Muchipululu mukhana maguta aya, Bheti-arabha na Midhini na Sekaka 
JOS.15.62	na Nibhushani guta lamunyu na Enigedhi, yentse pabodzi yakhali matanthatu namiyi yayene. 
JOS.15.63	Wanthu wa Judha alibe kukwanisa kuthamangisa a Jebhusi akhakhala mu Jerusalema, nakutenepo a Jebhusi akukhala nawanthu wa Judha mu Jerusalema nalelo.
JOS.16.1	Dziko lidagawiliwa m'badwe wa Jozefi nanjila yakuwombeza, likhayambila pakamadzi ka Jorodhani pafupi na Jeriko, kumabveladzuwa kwantsantsa ya Jeriko, kafika kuchipululu yachipita namudambo yachibula kuchoka mu Jeriko yachiyenda kudziko lamapili la Bheteli. 
JOS.16.2	Yakhachoka pa Bheteli kafika ku Luzi, yachipita naku Ataroti mudziko la Ariki, 
JOS.16.3	yachipolika yachiyenda nachakumadokelo kwadziko la Jafuleti, kufika kudziko lachakunyantsi kwa Bheti-horoni, mpaka ku Gezeri, yachimalila kunyanja.
JOS.16.4	Wanthu wa Jozefi nawa Manase nawa Efulemu adatambila nthaka yawo.
JOS.16.5	Dziko lidapasiwa m'badwe wa Efulemu namabanja yawo likhadayima tenepa: Dziko la Ataroti-adhari ndiyo yakhali malile yanthaka yawo yakumabveladzuwa, mpaka chakudzulu kwa Bheti-horoni, 
JOS.16.6	yachiyenda kunyanja. Mikimetati ikhali nachakudzulu, malile yachakumabveladzuwa yakhazungunuka naku Tanati-shilo yachipita nachakumabveladzuwa kwa Janowa. 
JOS.16.7	Yakhachoka pa Janowa, yachipolika ku Ataroti yachiyenda ku Naara kufika ku Jeriko, yachimalila pa Jorodhani. 
JOS.16.8	Yakhachoka ku Tapuwa yachiyenda nachakumadokelo kwakamadzi ka Kana, yachikamalila kunyanja. Dziko limwelo lidapasiwa mabanja yam'badwe wa Efulemu kuti ikhale nthaka yawo, 
JOS.16.9	pabodzi namaguta yakhadapatuliliwa wanthu wa Efulemu nkati mwanthaka ya Manase, maguta yentse namiyi yayene. 
JOS.16.10	Wanthu wa Efulemu alibe kuthamangisa a Kenani akhakhala mu Gezeri, nakutenepo a Kenani adakhala pakati paa Efulemu nalelo, koma akuwaphatisa basa lachibhalo.
JOS.17.1	Dziko lachakumadokelo kwa Jorodhani lidagwatiliwa wanthu wanshowo wa Manase nanjila yakuwombeza, pakuti ndiye akhali mwana wakuyamba wa Jozefi. Makiri mwana wakuyamba wa Manase, Makiri apayi wa Giliyadhi adapasiwa dziko la Giliyadhi nala Bhashani, pakuti akhali nyabezi wabzankhondo. 
JOS.17.2	Dziko lentse lachakumadokelo kwa Jorodhani lidagawiliwa nshowo wa Manase udasala, kuteyeza mabanja yawo yaniti, Abhiyezeri na Heleki na Asiriyeli na Shekemu na Heferi na Shemidha. Awa akhali amuna wam'badwe wa Manase mwana wa Jozefi, kuteyeza mabanja yawo. 
JOS.17.3	Tsapano Zelofehadhi akhali mwana wa Heferi, Heferi akhali mwana wa Giliyadhi, Giliyadhi akhali mwana wa Makiri, Makiri akhali mwana wa Manase, Manase alibe kubala mwana wachimuna, adabala wana wachikazi basi, aya ndiyo madzina yawana wake wachikazi, Mahila na Nowa na Hogira na Milika na Tiriza. 
JOS.17.4	Wana wachikaziwo adayenda kwanyantsembe wa Mulungu Eliyezari nakwa Joshuwa mwana wa Nuni nakumanduna kwaadakati, “Chawuta adawuza Mozisi kuti atipasembo nthaka yadziko pabodzi naabale wathu.” Joshuwa adaapasa nthaka yawo yadziko pakati paabale wawo wana waapayi wawo, kuteyeza bzidachoka pamulomo wa Chawuta. 
JOS.17.5	Nathangwe limwelo Manase adapasiwa bzigawo khumi, kuchosako dziko la Giliyadhi na Bhashani yakumabveladzuwa kung'ambu kwa Jorodhani, 
JOS.17.6	pakuti wana wachitsikana wa Manase adapasiwambo nthaka yawo yadziko pakati pawana wake wachimuna. Dziko la Giliyadhi lidagawiliwa nshowo wentse wa Manase ukhadasala.
JOS.17.7	Malile yadziko la Manase yakhayambila kwa Asheri yachifika ku Mikimetati, chakumabveladzuwa kwa Shekemu yachiyenda nachakunyantsi kumbali yajanja ladidi kukhakhala wanthu waku Enitapuwa. 
JOS.17.8	Dziko la Tapuwa likhali la Manase, koma guta la Tapuwa lam'malile ya Manase, likhali lawana wa Efulemu. 
JOS.17.9	Malileyo yakhapolika nakukamadzi ka Kana. Maguta yentse yachakunyantsi kwakamadzi kamweka pakati pamaguta ya Manase yakhali ya Efulemu. Malile ya Manase yakhayenda pomwe nachakudzulu kwakamadzi, yachikamalila panyanja. 
JOS.17.10	Dziko lachakunyantsi likhali la Efulemu, dziko lachakudzulu likhali la Manase. Malile yawo ikhali nyanja. Asheri infikika nachakudzulu, chakumabveladzuwa kukhana Isakari. 
JOS.17.11	Manase akhana maguta yanango pomwe mudziko la Isakari namudziko la Asheri yaniti, Bheti-sheyani namiyi yayene na Ibhileyami namiyi yayene namaguta yamu Dhori (Nafati-dhori) namiyi yayene namaguta yamu Enidhori namiyi yayene namaguta yamu Tanaki namiyi yayene namaguta yamu Megidho namiyi yayene, lachitatu likhali guta la Nafati. 
JOS.17.12	Koma wanthu wa Manase alibe kukwanisa kutola maguta yamweyo, nakutenepo a Kenani adapitiliza kukhala mumadziko yamweyo. 
JOS.17.13	Ne wana wa Izraeli paadazalimba, alibe kuthamangisa a Kenani wentse akhakhala pakati pawo, koma akhaaphatisa basa lachibhalo.
JOS.17.14	M'badwe wa Jozefi udati kwa Joshuwa, “Thangwe lanyi kutipasa chigawo chibodzi chadziko nanjila yakuwombeza kukhala nthaka yathu? Ise ndise azinji kwene-kwene pakuti Chawuta adatidalisa.”
JOS.17.15	Joshuwa adati kwayiwo, “Peno ndimwe azinji kulumizani muyende m'mathengo yadziko laa Perezi nalaa Refayimu mukabzikonzele pakukhala pamwepo, pakuti dziko lamapili la Efulemu niling'ono kwayimwe.”
JOS.17.16	Wanthu wanshowo wa Jozefi adati, “Dziko lamapili latidawona ise tinkwana lini. Pomwe a Kenani an'khala kudambo ana ngolo zasimbi, nawentse akukhala, mu Bheti-sheyani namiyi yayene naawo akukhala muchigowa cha Jezireyeli.”
JOS.17.17	Joshuwa adawuza wanthu wanshowo wa Jozefi nawa Efulemu nawa Manase kuti, “Ndimwe azinji, pomwe ndimwe wakulimba, nakutenepo mungawombezelewe lini mbuto ibodzi. 
JOS.17.18	Tsapano dziko lamapili lin'zakhala lanu, ne lingakhale thengo, mulichenese likhale lanu mpaka kum'malila malile. Mun'zathamangisa a Kenani akukhala mudziko limwelo, ne angakhale ana ngolo zasimbi, ne angakhale ali wakulimba.”
JOS.18.1	Tsapano gunyenye lentse lawana wa Izraeli adakochezana pa Shilo, adazika Tenti yakugumanilana pamwepo. Dziko limwelo lidagwela m'manja mwawo. 
JOS.18.2	Koma padasala mishowo minomwe yawana wa Izraeli ikhanati yagawiliwa nthaka yadziko. 
JOS.18.3	Nakutenepo Joshuwa adati kwawana wa Izraeli, “Thangwe lanyi mukuleka kuyenda katola dziko lamudapasiwa na Chawuta Mulungu waazipayi wanu?” 
JOS.18.4	Ndipase amuna atatu kuchoka panshowo wokha-wokha, ndiwatume kuti ayende akanyangane dziko lentse, akanembe dziko lin'zakhala nthaka yawo, achizabwela kuzandiwuza namulomo bzaaninga awona. 
JOS.18.5	Dziko limwelo azaligawe mubzigawo bzinomwe. Judha an'zapitiliza kukhala mudziko lachakunyantsi, wanyumba ya Jozefi an'zapitiliza kukhala mudziko lachakudzulu. 
JOS.18.6	Munembe pantsi dziko limwelo mubzigawo bzinomwe, mubwelese bzinembobzo kwayine. Tsapano ine nin'zakuwombezelani patsogolo pa Chawuta Mulungu wathu. 
JOS.18.7	A Levi an'gawiliwa lini mbuto pakati panu, pakuti unyantsembe wa Chawuta ndiyo nthaka yawo. Nshowo wa Gadhi nawa Rubheni nakati-nakati yanshowo wa Manase adapasiwa kale nthaka yawo kung'ambu kwa Jorodhani chakumabveladzuwa na Mozisi mulanda wa Chawuta.
JOS.18.8	Nakutenepo amunawo adayenda kanyangana dziko, Joshuwa adaawuza kuti, “Yendani mukanyangane dziko lentse mukanemba bzamuninga mwawona, mukamaliza muzabwelele kwayine, ndichizawombeza patsogolo pa Chawuta pa Shilo.” 
JOS.18.9	Nakutenepo amunawo adayenda kanyangana dziko lentse, adanemba mubhukhu bzinembo bzamaguta mubzigawo bzinomwe. Achibwelela kwa Joshuwa pansasa ku Shilo. 
JOS.18.10	Joshuwa adawombeza kwa Chawuta paakhali pa Shilo, pomwe adagawa dziko kwawana wa Izraeli kuteyeza nshowo wawo.
JOS.18.11	Nthawe yakuwombezela m'badwe wa Bhenjemani kuteyeza mabanja yawo idafika. Dziko laadapasiwa likhali pakati panshowo wa Judha nawa Jozefi. 
JOS.18.12	Malile yawo yambali yachakudzulu yakhayambila pa Jorodhani yachiyenda nakumatelo yachakudzulu kwa Jeriko, yachipita nachakumadokelo kwadziko lamapili yachimalila kuchipululu cha Bheti-aveni. 
JOS.18.13	Kuchoka pamwepo, malileyo yakhapita nachakunyantsi kumatelo yaguta la Luzi, ilo tsapano lin'chemelewa kuti Bheteli. Yakhayenda yachipolika chakunyantsi kwa Ataroti-adhari paphili lachakunyantsi kwa Bheti-horoni. 
JOS.18.14	Malileyo yadagonyoka kuyenda chakunyantsi kuteyeza mbali yachakumadokelo yaphili yachinyanganana naguta la Bheti-horoni, yachikamalila pamuyi wa Kiriyati-bhaali, uwo un'chemelewa kuti Kiriyati-jeyarimu, guta lam'badwe wa Judha. Aya yakhali malile yachakumadokelo. 
JOS.18.15	Malile yambali yachakunyantsi yakhayambila kunja kwa Kiriyati-jeyarimu, yachilungama ku Efuroni, mpaka kuntsantsa yamadzi ya Nefutowa, 
JOS.18.16	pamwepo malile yampolika pomwe namunyantsi mwaphili likhadanyanganana nachigowa cha Hinomu, chakudzulu kum'malila chigowa cha Refayimu, yachiyenda pomwe kunyantsi kwachigowa cha Hinomu, chakunyantsi kwamatelo yaa Jebhusi, mpaka ku Enirogeli, 
JOS.18.17	yachigonyoka pomwe yachiyenda nachakudzulu yachikafika ku Enishemeshi, yachiyenda naku Geliloti guta likhadanyanganana napampata wa Adhumimu, pomwe yachipolika kumwala wa Bhohani (Bhohani akhali mwana wachimuna wa Rubheni), 
JOS.18.18	yachipita napamatelo yachakudzulu kwa Bheti-arabha yachipolika kuchigowa cha Jorodhani, 
JOS.18.19	yachipita pomwe nachakunyantsi kwamatelo ya Bheti-hogila, yachimalila chakudzulu kumpamba wanyanja yamunyu, chakunyantsi yakhamalila pa Jorodhani. Aya ndiyo yakhali malile yachakunyantsi. 
JOS.18.20	Kamadzi ka Jorodhani ndiyo yakhali malile yachakumabveladzuwa. Iyi ndiyo ikhali nthaka yam'badwe wa Bhenjemani, kuteyeza mabanja yawo, namalile yawo kumbali zentse.
JOS.18.21	Maguta yam'badwe wa Bhenjemani kuteyeza mabanja yawo yakhali, Jeriko na Bheti-hogila na Emeki-kezizi na 
JOS.18.22	Bheti-arabha na Zemarayimu na Bheteli 
JOS.18.23	na Avimu na Parahi na Ofira na 
JOS.18.24	Kefaramoni na Ofini na Gebha, maguta yentse yakhali khumi namawili namiyi yayene. 
JOS.18.25	Kuzabwela Gibheyoni na Rama na Bheeroti na 
JOS.18.26	Mizipa na Kefira na Moza 
JOS.18.27	na Rekemu na Iripeyeli na Taralahi 
JOS.18.28	na Zela na Hayelefu na Jebhusi, tsapano in'chemelewa kuti Jerusalema, na Gibheya na Kiriyati-jeyarimu. Maguta yentse yakhali khumi namanayi namiyi yayene. Iyi ndiyo ikhali nthaka yam'badwe wa Bhenjemani kuteyeza mabanja yawo.
JOS.19.1	Kuwombeza kwachiwili kudafikila m'badwe wa Simiyoni, kuteyeza mabanja yawo. Adapasiwa nthaka yawo yadziko pakati panshowo wa Judha. 
JOS.19.2	Maguta yanthaka yawo yakhali, Bheeri-shebha na Shebha na Moladha 
JOS.19.3	na Hazari-shuwali na Bhala na Ezemu 
JOS.19.4	na Elitoradhi na Bhetuli na Horima 
JOS.19.5	na Zikilagi na Bheti-marikabhoti na Hazarisusa 
JOS.19.6	na Bheti-libhayoti na Sharuheni. Maguta yentse yakhali khumi namatatu namiyi yayene.
JOS.19.7	Kuzabwela pomwe, Ayini na Rimoni na Eteri na Ashani. Maguta yentse yakhali manayi namiyi yayene, 
JOS.19.8	kuphatanizila miyi yentse ikhadazungunuka maguta mpaka ku Bhaalati-bheyeri naguta la Rama laku Rama-negebhu. Iyi ndiyo nthaka idapasiwa m'badwe wa Simiyoni kuteyeza mabanja yawo. 
JOS.19.9	Nthaka idapasiwa m'badwe wa Simiyoni ikhali nkati mwadziko yanthaka ya Judha, pakuti chigawo chidapasiwa m'badwe wa Judha chikhali chikulu kwene-kwene. Nakutenepo nshowo wa Simiyoni udapasiwa nthaka yawo pakati panthaka ya Judha.
JOS.19.10	Kuwombeza kwachitatu kudagwela m'badwe wa Zebhuluni kuteyeza mabanja yake. Dziko lanthaka yake likhafika pa Saridhi. 
JOS.19.11	Malile yake yakhapita nachakumadokelo yachikafika ku Marala, yachikafika ku Dhabhesheti nakukamadzi kakumabveladzuwa kwa Jokineyamu. 
JOS.19.12	Yakhayambila ku Saridhi yachipita nakumbali inango yachakumabveladzuwa kufika kumalile yaku Kisiloti-tabhori, yachipita naku Dhabherati mpaka ku Jafiya. 
JOS.19.13	Kuchoka pamwepo yachipitilila kuyenda chakumabveladzuwa kufika ku Gati-heferi naku Etikazini, yachiyenda ku Rimoni yachigonyoka kuyenda ku Neya. 
JOS.19.14	Malile yachakudzulu yakhazungunuka naku Hanatoni yachikamalila kuchigowa cha Ifitaheli. 
JOS.19.15	Kuphatanizila guta la Katati nala Nahalali nala Shimironi nala Idhala nala Bhetelehemu. Maguta yentse yakhali khumi namawili namiyi yayene. 
JOS.19.16	Iyi ndiyo nthaka yam'badwe wa Zebhuluni kuteyeza mabanja yawo, maguta yamweya namiyi yayene.
JOS.19.17	Kuwombeza kwachinayi kudafikila m'badwe wa Isakari kuteyeza mabanja yawo. 
JOS.19.18	Madziko yawo yakhali, Jezireyeli na Kesuloti na Shunemu 
JOS.19.19	na Hafarayimu na Shiwoni na Anaharati 
JOS.19.20	na Rabhiti na Kishoni na Ebhezi 
JOS.19.21	na Remeti na Eniganimu na Enihadha na Bheti-pazezi. 
JOS.19.22	Malile yamweyo yakhafika pomwe ku Tabhori naku Shahazuma naku Bheti-shemeshi, yachikamalila pa Jorodhani. Maguta yentse yakhali khumi namatanthatu namiyi yayene. 
JOS.19.23	Iyi ndiyo nthaka yam'badwe wa Isakari kuteyeza mabanja yawo, namaguta namiyi yawo.
JOS.19.24	Kuwombeza kwachishanu kudafikila m'badwe wa Asheri kuteyeza mabanja yawo. 
JOS.19.25	Dziko lawo likhaphatanizila maguta ya Helikati na Hali na Bheteni na Akishafi 
JOS.19.26	na Alameleki na Amadhi na Mishali yachikafika pa Karimeli chakumadokelo na Shihori-libhinati, 
JOS.19.27	yachilungama chakumabveladzuwa yachiyenda ku Bheti-dhagoni yachikafika ku Zebhuluni nakuchigowa cha Ifitaheli chakudzulu kwa Bheti-emeki naku Neyiyeli, yachiyenda nachakudzulu mpaka ku Kabhuli, 
JOS.19.28	ku Ebhuroni, ku Rehobhi, ku Hamoni, ku Kana, mpaka ku Sidhoni ikulu. 
JOS.19.29	Tsapano malile yadzikolo yadazagonyoka yachilungama ku Rama, kufika kuguta la Tire, guta lakuchinjiliziwa, yachizungunuka kulungama ku Hosa, yachimalila panyanja, kuphatanizila Mahalabhi, na Akizibhi, 
JOS.19.30	na Uma na Afeki na Rehobhi, maguta yentse yakhali makumi mawili namawili namiyi yayene. 
JOS.19.31	Iyi ndiyo nthaka yam'badwe wa Asheri kuteyeza mabanja yawo, maguta yamweya namiyi yawo.
JOS.19.32	Kuwombeza kwachitanthatu kudafikila m'badwe wa Nafitali kuteyeza mabanja yawo. 
JOS.19.33	Malile yawo yakhayambila pa Helefi pamuti wamuoki waku Zaananimu yachikafika ku Adhami-nekebhu naku Jabhineyeli mpaka ku Lakumi, yachikamalila ku Jorodhani. 
JOS.19.34	Malileyo yakhagonyoka yachilungama chakumadokelo, yachipita naku Azinoti-tabhori, yachilungama ku Hukoki yachigumana na Zebhuluni chakunyantsi na Asheri chakumadokelo, na Judha
JOS.19.35	Maguta yakhadachinjiliziwa yakhali, Zidhimu na Zeri na Hamati na Rakati na Kinereti 
JOS.19.36	na Adhama na Rama, na Hazori 
JOS.19.37	na Kedheshi na Edhireyi Enihazori 
JOS.19.38	na Yironi na Migidhaleli na Horemu na Bheti-anati na Bheti-shemeshi. Maguta yentse yakhali khumi napfemba namiyi yayene. 
JOS.19.39	Iyi ndiyo ikhali nthaka yam'badwe wa Nafitali kuteyeza mabanja yawo, maguta namiyi yayene.
JOS.19.40	Kuwombeza kwachinomwe kudafikila m'badwe wa Dhani kuteyeza mabanja yawo. 
JOS.19.41	Dziko laadapasiwa kukhala nthaka yawo likhaphatanizila, Zora na Eshitaoli na Irishemeshi 
JOS.19.42	na Shaalabhinu na Ayijaloni na Itila 
JOS.19.43	na Eloni na Timuna na Ekironi 
JOS.19.44	na Eliteke na Gibhetoni na Bhaalati 
JOS.19.45	na Jehudhi na Bhene-bheraki na Gati-rimoni 
JOS.19.46	na Mejarikoni na Rakoni nadziko likhadanyanganana na Jopa. 
JOS.19.47	Wanthu wa Dhani paadatolelewa dziko lawo, adayenda kamenya guta la Leshemu. Nakutenepo iwo adapamba guta limwelo achipha wanthu akhali m'mwemo. Adapha wanthu wentse namulomo wabhemba achitola dzikolo kukhala nthaka yawo, gutalo adalipasa dzina lakuti Dhani, dzina lakholo lawo. 
JOS.19.48	Iyi ndiyo nthaka idapasiwa m'badwe wa Dhani, kuteyeza mabanja yawo, maguta yamweya namiyi yayene.
JOS.19.49	Wanthu wa Izraeli paadamaliza kugawa dziko kukhala nthaka yawo, adapeleka mbali inango yadziko kuchoka nkati mwawo kwa Joshuwa mwana wa Nuni kuti ikhale nthaka yake. 
JOS.19.50	Ninga kulewa kwaadachita Chawuta, kuti Joshuwa angapasiwe guta lentse laadakumbila. Joshuwa adasankhula guta la Timunati-sera lamudziko lamapili la Efulemu. Nakutenepo iye adamanga pomwe guta achikhala m'mwemo.
JOS.19.51	Izi ndizo nthaka zidagawiwa na Eliyezari nyantsembe wa Mulungu na Joshuwa mwana wa Nuni naatsogoleli wanyumba zaazipayi wawo wanshowo wa Izraeli. Adachita bzakuwombeza kwa Chawuta, nthawe yaakhali pansuwo wa Tenti yakugumanilana pa Shilo. Nakutenepo iwo adazamaliza kugawa dziko.
JOS.20.1	Chawuta adati kwa Joshuwa, 
JOS.20.2	“Wuza wanthu wa Izraeli kuti asankhule maguta yakupotela, kuteyeza kuwuziwa kudachitiwa Mozisi, 
JOS.20.3	kuti munthu akapha mwanzake mwakusaya kudziwa, munthuyo athawe apotele kumweko kuti alombolewe kwaabale wamunthu waadapha kuchitila kuti angabwezelembo kutayika kwagazi lam'bale wawo. 
JOS.20.4	Iye angathawile kuguta linango pamaguta yamweyo, achikayima pansuwo ukulu waguta, achikalongosola nkhani yake m'makutu mwaakulu-akulu waguta limwelo iwo ankamutakula achiyenda naye muguta, achimpasa mbuto, iye achikhala nawo pabodzi. 
JOS.20.5	Nyakubwezela gazi lanyakufa akamuteyela, wanthu wamuguta ngaaleke kuwapasa munthuyo, pakuti adapha mwanzake mwakusaya kudziwa, ne panango akhazondana naye kale. 
JOS.20.6	Wakutazayo angakhale muguta kufikila wayima patsogolo pagunyenye lawanthu kuti atongewe, kufikila nyantsembe nkulu wa Mulungu akhatonga panthawe imweyo wafa. Pamwepo nyakupha munthu angayende kuguta lake, laadathawa.”
JOS.20.7	Nakutenepo iwo adasankhula guta la Kedheshi mu Galileya, mudziko lamapili la Nafitali na Shekemu mudziko lamapili la Efulemu, na Kiriyati-aribha, tsapano in'chemelewa kuti Hebhuroni mudziko lamapili la Judha. 
JOS.20.8	Kung'ambu kwa Jorodhani kumabveladzuwa kwa Jeriko, adasankhula guta la Bhezeri muchipululu, m'madambo yanshowo wa Rubheni na Ramoti mu Giliyadhi, namudziko la Gadhi na Golani mu Bhashani namudziko la Manase. 
JOS.20.9	Maguta yamweya ndiyo yadasankhuliliwa a Izraeli, pabodzi nawachilendo akhakhala pakati pawo, kuti yakhale maguta yakuthawila, pakachita munthu aninga wapha mwanzake mwakusaya kudziwa, kuchitila kuti aleke kuphewa namunthu an'zafuna kubwezelambo gazi lam'bale wake, kufikila wayima patsogolo pagunyenye lawanthu.
JOS.21.1	Akulu-akulu wamabanja yaazipayi waa Levi adabwela pafupi na Eliyezari nyantsembe wa Mulungu nakwa Joshuwa mwana wa Nuni, nakwaakulu-akulu wamabanja yanshowo wawanthu wa Izraeli. 
JOS.21.2	Ali pa Shilo mudziko la Kenani iwo adati kwayiye, “Chawuta adawuza Mozisi kuti, tidapasiwa maguta yakukhalamo, pabodzi nambuto zakudyesela bzifuwo bzathu.” 
JOS.21.3	Nakutenepo wana wa Izraeli adapasa a Levi maguta aya nambuto zakudyesela bzifuwo bzawo kuchoka munthaka yawo, kuteyeza bzidalewedwa namulomo wa Chawuta. 
JOS.21.4	Kuwombeza kwakuyamba kudagwela kwadzinza la Kohati kuteyeza mabanja yawo. A Levi wam'badwe wa Aroni nyantsembe wa Mulungu, adapasiwa maguta khumi namatatu kuchoka munshowo wa Judha nawa Simiyoni nawa Bhenjemani. 
JOS.21.5	Wanthu wentse wadzinza la Kohati akhadasala adapasiwa maguta khumi nanjila yakuwombeza kuchoka kumabanja yanshowo wa Efulemu, pomwe kuchoka munshowo wa Dhani nakati-nakati yawanthu wanshowo wa Manase. 
JOS.21.6	Wanthu wadzinza la Gerishoni adapasiwa maguta khumi namatatu nanjila yakuwombeza, kuchoka munshowo wa Isakari, nakunshowo wa Asheri nawa Nafitali, nakati-nakati yanshowo wa Manase mu Bhashani. 
JOS.21.7	Dzinza la Merari kuteyeza mabanja yawo, adapasiwa maguta khumi namawili kuchoka kum'badwe wa Rubheni, wa Gadhi nawa Zebhuluni. 
JOS.21.8	Wana wa Izraeli adachita bzakuwombeza kuti apase a Levi maguta nambuto zakudyesela bzifuwo, kuteyeza bzaadawuziwa na Chawuta mwa Mozisi. 
JOS.21.9	Kuchoka kunshowo wawana wa Judha nanshowo wawana wa Simiyoni adapeleka maguta aya yalewedwa namadzina, 
JOS.21.10	kuti yakhale yam'badwe wa Aroni, wadzinza la Kohati wanshowo wa Levi, pakuti kuwombeza kudagwela iwo pakuyamba. 
JOS.21.11	Adaapasa guta la Kiriyati-aribha mudziko lamapili la Judha, tsapano lin'chemelewa kuti Hebhuroni pabodzi nambuto zakudyesela bzifuwo. (Aribha akhali apayi wa Anaki.) 
JOS.21.12	Koma minda yagutalo namiyi yayene bzikhadapasiwa kale Kelebho mwana wa Jefune kukhala bzake.
JOS.21.13	M'badwe wa Aroni nyantsembe wa Mulungu adapasiwa guta la Hebhuroni, guta lakupotela munthu akhapha mwanzake mwakusaya kukumbukila nambuto zakudyesela bzifuwo, na Libhina nambuto yakudyesela bzifuwo, 
JOS.21.14	na Jatiri nambuto yakudyesela bzifuwo na Eshitemowa nambuto yakudyesela bzifuwo 
JOS.21.15	na Holoni nambuto yakudyesela bzifuwo na Dhebhiri nambuto yakudyesela bzifuwo 
JOS.21.16	na Ayini nambuto yakudyesela bzifuwo na Juta nambuto yakudyesela bzifuwo bzawo na Bheti-shemeshi nambuto zakudyesela bzifuwo. Maguta yentse yadachoka munshowo wa Judha na Simiyoni yakhali pfemba. 
JOS.21.17	Kushowo wa Bhenjemani adapasiwa Gibheyoni nambuto zakudyesela bzifuwo na Gebha nambuto zakudyesela bzifuwo 
JOS.21.18	na Anatoti nambuto zakudyesela bzifuwo na Alimoni nambuto zakudyesela bzifuwo. Maguta yentse yakhali manayi. 
JOS.21.19	Maguta yadapasiwa m'badwe wa Aroni nyantsembe wa Mulungu yakhali khumi namatatu nambuto zakudyesela bzifuwo.
JOS.21.20	Wanthu wentse wadzinza la Kohati wamabanja yaa Levi adasala adagawiliwa maguta nanjila yakuwombeza kuchoka kunshowo wa Efulemu. 
JOS.21.21	Iwo adapasiwa guta la Shekemu, guta lakupotela munthu akhapha mwanzake, nambuto zakudyesela bzifuwo bzawo, mudziko lamapili la Efulemu na Gezeri nambuto yakudyesela bzifuwo, 
JOS.21.22	na Kibhizayimu na Bheti-horoni, nambuto zakudyesela bzifuwo bzawo, maguta yentse yakhali manayi. 
JOS.21.23	Kunshowo wa Dhani kudachoka, Eliteke nambuto zakudyesela bzifuwo na Gibhetoni nambuto zakudyesela bzifuwo 
JOS.21.24	na Ayijaloni nambuto zakudyesela bzifuwo na Gati-rimoni nambuto zakudyesela bzifuwo, maguta yentse yakhali manayi. 
JOS.21.25	Kukati-nakati yanshowo wa Manase kudachoka, Tanaki nambuto zakudyesela bzifuwo, Gati-rimoni nambuto zakudyesela bzifuwo, adapasiwa maguta mawili. 
JOS.21.26	Maguta yentse yadzinza lam'badwe wa Kohati ukhadasala yakhali khumi, nambuto zakudyesela bzifuwo bzawo.
JOS.21.27	Kudzinza laa Gerishoni, wabanja linango la a Levi adapasiwa maguta mawili kuchoka kukati nakati yanshowo unango wa Manase, Golani mu Bhashani nambuto zakudyesela bzifuwo, guta lakupotela munthu akapha mwanzake na Bheeshitera nambuto zakudyesela bzifuwo, maguta yentse yakhali mawili. 
JOS.21.28	Kunshowo wa Isakari kudachoka, guta la Kishoni na Dhabherati nambuto zakudyesela bzifuwo 
JOS.21.29	na Jarimuti nambuto zakudyesela bzifuwo na Eniganimu nambuto zakudyesela bzifuwo, maguta yentse yakhali manayi. 
JOS.21.30	Kunshowo wa Asheri kudachoka maguta manayi, Mishali nambuto zakudyesela bzifuwo na Abhidhoni nambuto zakudyesela bzifuwo, 
JOS.21.31	na Helikati nambuto zakudyesela bzifuwo na Rehobhi nambuto zakudyesela bzifuwo maguta yentse yakhali manayi. 
JOS.21.32	Kunshowo wa Nafitali adapasiwa maguta matatu, Kedheshi ili mu Galileya nambuto zakudyesela bzifuwo, guta lakupotela munthu akapha mwanzake na Hamoti-dhori nambuto zakudyesela bzifuwo na Karitani nambuto zakudyesela bzifuwo. 
JOS.21.33	Maguta yamabanja yentse yadzinza la Gerishoni yakhali khumi namatatu nambuto zakudyesela bzifuwo.
JOS.21.34	A Levi adasala wam'badwe wa Merari, adapasiwa maguta kuchoka kunshowo wa Zebhuluni, adapasiwa Jokineyamu nambuto zakudyesela bzifuwo na Karita nambuto zayene zakudyesela bzifuwo 
JOS.21.35	na Dhimina nambuto zakudyesela bzifuwo na Nahalali nambuto zakudyesela bzifuwo, maguta yentse yakhali manayi. 
JOS.21.36	Kunshowo wa Rubheni adapasiwa, Bhezeri nambuto zakudyesela bzifuwo na Jahazi nambuto zakudyesela bzifuwo 
JOS.21.37	na Kedhemoti nambuto yakudyesela bzifuwo, na Mefayati nambuto zakudyesela bzifuwo, maguta yakhali manayi. 
JOS.21.38	Kunshowo wa Gadhi kudachoka maguta manayi, Ramoti mu Giliyadhi nambuto zakudyesela bzifuwo bzawo, guta lakupotela munthu akapha mwanzake na Mahanayimu nambuto zakudyesela bzifuwo 
JOS.21.39	na Heshibhoni na Jazeri nambuto zakudyesela bzifuwo bzawo, maguta yentse yakhali manayi. 
JOS.21.40	Nakutenepo maguta yadagawiliwa mabanja yam'badwe wa Merari nanjila yakuwombeza namabanja yaa Levi akhadasala yakhafika khumi namawili.
JOS.21.41	Maguta yadapasiwa a Levi nambuto zakudyesela bzifuwo bzawo nkati mwanthaka yawana wa Izraeli kuti ikhale yawo, yakhali makumi manayi namasele. 
JOS.21.42	Maguta yamweya, paguta lokha-lokha pakhana mbuto yakudyesela bzifuwo.
JOS.21.43	Nakutenepo Chawuta adapasa a Izraeli dziko lentse laadalumbila kuzapasa makholo yawo. Adalitola kukhala lawo, iwo nkukhala m'mwemo. 
JOS.21.44	Chawuta adachita kuti mudziko lentse mukhale nan'delekho, kuteyeza kulumbila kwaakhadachita kumakholo yawo. Palibe ne m'bodzi paazondi wawo adakwanisa kuyimisana nawo, pakuti Chawuta akhaapasa mphamvu zakukunda azondi wawo. 
JOS.21.45	Palibe ne chibodzi chabwino chaakhadatsimikiza Chawuta kwaa Izraeli chidagwela pantsi, bzentse bzidachitika.
JOS.22.1	Joshuwa adachemela nshowo wa Rubheni nawa Gadhi nakati-nakati yanshowo wa Manase, 
JOS.22.2	achiti kwayiwo, “Mudateyeza bzentse bzamudawuziwa na Mozisi mulanda wa Chawuta, mudatetekela bzandidakuwuzani kuti muzachite. 
JOS.22.3	Ntsiku zizinji zimwezi mulibe kusiyana naabale wanu a Izraeli, mukhateyeza bzamudawuziwa na Chawuta Mulungu wanu. 
JOS.22.4	Nakutenepo Chawuta Mulungu wanu wapeleka mpumulo kwaabale wanu kuteyeza kulumbila kwaadachita kwayiwo. Tsapano imwe bwelelani kumatenti yanu, kudziko lanthaka yanu lamudapasiwa na Mozisi mulanda wa Chawuta kung'ambu kwa Jorodhani chakumabveladzuwa.” 
JOS.22.5	Koma uchenjelele kuteyeza bzifundiso nantemo wamudawuziwa na Mozisi mulanda wa Chawuta ule uniti, “Funa Chawuta Mulungu wako, ufambe munjila zake, nakuteyeza mitemo yake, umamatile payiye nakumutumikila nantima wanu nanzelu zanu zentse.” 
JOS.22.6	Nakutenepo Joshuwa adaadalisa achiwawuza kuti ayende, iwo adayenda kumatenti yawo. 
JOS.22.7	Tsapano kati nakati yanshowo wa Manase, Mozisi akhadaapasa kale dziko lawo mu Bhashani, pomwe kati nakati inango, Joshuwa akhadaapasa kale dziko pafupi naabale wawo chakumadokelo kung'ambu kwa Jorodhani. Joshuwa adaadalisa, achiwabweza kumatenti yawo, 
JOS.22.8	adati kwayiwo, “Bwelelani kumatenti yanu nachuma chanu chizinji nabzifuwo bzanu nasiliva nagolidhe nankuwa nasimbi, nabzakubvala bzizinji. Gawanani naabale wanu sipodyo yaazondi wanu.”
JOS.22.9	Nakutenepo wanthu wa Rubheni nawa Gadhi nakati-nakati yanshowo wa Manase adabwelela kumiyi yawo. Adasiya a Izraeli ali pa Shilo mudziko la Kenani, iwo achibwelela kudziko lawo kudziko la Giliyadhi, laadatola kukhala nthaka yawo kuteyeza bzidalewedwa namulomo wa Chawuta kwa Mozisi.
JOS.22.10	Tsapano nshowo wa Rubheni nawa Gadhi nakati-nakati yawanthu wa Manase paadafika kufupi na mphimpha ya Jorodhani, mudziko la Kenani, akali chakumadokelo kwa Jorodhani adamanga mbuto ikulu yakupelekela ntsembe. 
JOS.22.11	Wanthu wa Izraeli adabva kuti, “Wanthu wa Rubheni nawa Gadhi nakati-nakati yanshowo wa Manase amanga pakupelekela ntsembe kumalile kwadziko la Kenani, pafupi na Jorodhani, ng'ambu ino mudziko lawanthu wa Izraeli.” 
JOS.22.12	Tsapano wana wa Izraeli paadabzibva, adakochezana pa Shilo, kuti achite nawo nkhondo.
JOS.22.13	Pamwepo a Izraeli adatuma Finiyasi mwana Eliyezari nyantsembe wa Mulungu kunshowo wa Rubheni nawa Gadhi nakati-nakati yanshowo wa Manase mudziko la Giliyadhi. 
JOS.22.14	Adayenda namanduna khumi, panshowo wokha-wokha wamabanja yaa Izraeli pakhachoka m'bodzi, ali n'tsogoleli panshowo waa Izraeli. 
JOS.22.15	Paadafika mudziko la Giliyadhi, kwawanthu wa Rubheni nawa Gadhi nakati-nakati yanshowo wa Manase, adati kwayiwo, 
JOS.22.16	“Gunyenye lentse la Chawuta lati, ‘Thangwe lanyi kuchita umaluku tenepa kwa Mulungu wa Izraeli. Mwapandukila Chawuta, nakubzimangila kwamwachita mbuto yakupelekela ntsembe? 
JOS.22.17	Ko chakuyipa chamudachita pa Peyori ching'ono? Chidabwelesa matenda kugunyenye lentse la Chawuta, nalelo tinati tabzichenesa pachakuyipa chimwecho. 
JOS.22.18	Koma lelo mwaakupandukila Chawuta pomwe? Tsono lelo mukamupandukila Chawuta, mangwana an'zakalipila gunyenye lentse la Izraeli. 
JOS.22.19	Peno dziko lanu nilakupsipa kuti mupembeze Chawuta, yambukilani kuno kudziko la Chawuta kuna Tenti ya Chawuta, mukatole nthaka yanu pakati pathu. Imwe lekani kupandukila Chawuta panango kumpandukila ise pakubzimangila mbuto inango yakupelekela ntsembe, kunja kwambuto yakupelekela ntsembe ya Chawuta Mulungu wathu. 
JOS.22.20	Ko Akani mwana wa Zera, saadataya chikhulupililo nathangwe lakutakula bzinthu bzakuyela bzikhadapelekewa kwa Chawuta? Pamwepo ukali wa Chawuta udafikila gunyenye lentse la Izraeli. Iye alibe kufa yekha nathangwe lakutaza kwake.’ ”
JOS.22.21	Pamwepo wanthu wanshowo wa Rubheni nawa Gadhi nakati-nakati yawanthu wa Manase adadayila akulu-akulu wamabanja yaa Izraeli achiti, 
JOS.22.22	“Chawuta wamphamvu, Mulungu Chawuta, Chawuta wamphamvu, Mulungu Chawuta! An'dziwa, lekani Izraeli idziwe! Peno bzatidachita kukhali kupanduka panango kutaya chikhulupililo patsogolo pa Chawuta, lelo lekani kutichiza. 
JOS.22.23	Koma peno kumanga kwatidachita mbuto yakupelekela ntsembe patsogolo pa Chawuta kukhali kupanduka, panango kuti tipeleke ntsembe yakutentha panango ntsembe yamphunga panango ntsembe yakuyanjana pamwepo, Chawuta pachake anfunika kutilanga. 
JOS.22.24	Nee, koma ise tidabzichita, tichibva mantha kuti kutsogolo wana wanu akazati kwawana wathu, ‘Ko imwe ndimwe yani kwa Chawuta Mulungu wa Izraeli? 
JOS.22.25	Pakuti Chawuta adayikha kamadzi ka Jorodhani kukhala malile pakati payimwe nayise, imwe wanthu wa Rubheni nawa Gadhi, mulibe chigawo kwa Chawuta.’ Nakutenepo wana wanu angazachitise kuti wana wathu azaleke kugopa Chawuta.” 
JOS.22.26	Nakutenepo ise tidazati, “Ngatimange mbuto yakupelekela ntsembe, koma ikhali lini yakupelekela ntsembe zakutentha panango mpfupo, 
JOS.22.27	koma izakhale mboni pakati payimwe nayise, pakati pamibadwe yathu im'bwela, kuti ise tiphatile basa Chawuta mu Tenti yake yakuyela nakupeleka ntsembe zakutentha nazakuyanjana. Pakuti wana wanu muntsiku zim'bwela an'zati kuwana wathu, ‘Mulibe chigawo mwa Chawuta.’ ” 
JOS.22.28	Ise tidakumbuka kuti, wana wanu akazabzilewa kwayise panango kum'badwe wathu un'zabwela, ise tin'zati, “Wonani, chifanikizo chambuto yakupelekela ntsembe kwa Chawuta, chaadamanga makholo yathu, mpakupelekela lini mpfupo zakutentha panango ntsembe zakutentha, koma kuti chizakhale umboni pakati payimwe nayise. 
JOS.22.29	Ise tingapandukile lini Chawuta, tingaleke lini kumuteyela thangwe lakuti tidamanga mbuto yakupelekela ntsembe zakutentha nantsembe zamphunga. Tingamange lini inango mbuto yakupelekela ntsembe kunja kwambuto yakupelekela ntsembe kwa Chawuta Mulungu wathu, ile ili patsogolo panyumba yakuyela.”
JOS.22.30	Finiyasi nyantsembe wa Mulungu namanduna yagunyenye, naatsogoleli wamabanja yaa Izraeli waakhanayo, adabva bzidalewedwa nawanthu wanshowo wa Rubheni na Gadhi nakati-nakati yawa Manase, ibzi bzikhali bwino m'maso mwawo. 
JOS.22.31	Finiyasi mwana wa Eliyezari nyantsembe wa Mulungu adati kwawanthu wa Rubheni nawa Gadhi nakati-nakati yawa Manase, “Lelo tawona kuti Chawuta ali pakati pathu, thangwe lakuti imwe mulibe kupandukila Chawuta, koma imwe mudachiza a Izraeli kuchoka m'manja mwa Chawuta.”
JOS.22.32	Pamwepo Finiyasi mwana wa Eliyezari nyantsembe wa Mulungu namanduna yaakhanayo adabwelela kuchoka kwawanthu wa Rubheni nawa Gadhi mudziko la Giliyadhi. Adabwelela ku Kenani kwaa Izraeli achikaalongosolela bzidachitika. 
JOS.22.33	Wanthu wa Izraeli paadabva bzidachitika adakondwa kwene-kwene, achilemekeza Mulungu. Alibe kuzalewa-lewa pomwe bzakuyenda kachita nawo nkhondo, nabzakukaphwanya dziko likhakhala wanthu wa Rubheni nawa Gadhi.
JOS.22.34	Nakutenepo wanthu wa Rubheni nawa Gadhi adapasa dzina mbuto yakupelekela ntsembe ile kuti Mboni, pakuti iwo adati, “Ndiyo mboni pakati payimwe nayise kuti Chawuta ni Mulungu wathu.”
JOS.23.1	Tsapano pakudapita ntsiku zizinji, Chawuta adapumuza a Izraeli kwaazondi wawo akhadaazungunuka. Nthawe imweyo Joshuwa akhadakalamba kwene-kwene. 
JOS.23.2	Joshuwa adachemelesa a Izraeli wentse naakulu-akulu naatsogoleli wamabanja naatongi namanduna achiti kwayiwo, “Ine ndakula, ndakalamba kwene-kwene. 
JOS.23.3	Imwe mudawona bzentse bzidachitiwa na Chawuta Mulungu wanu, kumishowo yentse thangwe layimwe, pakuti Chawuta Mulungu ndiye akhakumenyelani nkhondo. 
JOS.23.4	Wonani, ndidakupasani madziko yale yadasala kumishowo minango kuti ikhale nthaka yanu, pabodzi namadziko yadatolewa kale, kuchokela pa Jorodhani kufika kunyanja ikulu kun'nyulila dzuwa. 
JOS.23.5	Chawuta Mulungu wanu an'zaagwinya kumambuyo patsogolo panu, achizaathamangisa pamaso panu, imwe muchizakhala mudziko lawo kuteyeza bzidalewedwa na Chawuta Mulungu wanu. 
JOS.23.6	Nakutenepo limbikilani kuchengeta, nakuchita bzentse bzidanembewa mubhukhu lantemo wa Mozisi. Paleke kuwoneka nee chibodzi chinkupatusani, kuyenda kujanja ladidi panango lanzele, 
JOS.23.7	kuti muleke kuphatana namishowo iyi idasala pakati panu. Lekani kudoma madzina yaamilungu wawo, panango kuwalumbila, panango kuwatumikila panango kuwapemphela. 
JOS.23.8	Koma imwe mamatilani pana Chawuta Mulungu wanu, ninga bzamudachita kufika lelo. 
JOS.23.9	Chawuta adakuthamangisilani mishowo yamphamvu patsogolo panu, palibe adakwanisa kuyimisana nayimwe kufika lelo. 
JOS.23.10	Munthu m'bodzi pakati panu ankwanisa kuthamangisa wanthu masawuzande khumi, pakuti Chawuta Mulungu wanu ndiye ankumenyelani kuteyeza kulumbila kwaadachita. 
JOS.23.11	Nakutenepo imwe chenjelelani kuti mufune Chawuta Mulungu wanu kuchitila imwepo mwekha. 
JOS.23.12	Koma imwe mukapanduka, muchimamatilana namishowo idasala pakati panu, muchiloolelana nawo, wana wanu achiloola wana wawo, wana wawo achiloolambo wana wanu, 
JOS.23.13	mudziwiletu kuti Chawuta Mulungu wanu an'zapitiliza lini kukuthamangisilani mishowo imweyi patsogolo panu, koma iwo an'zakhala maliwa nawukhukha kwayimwe, an'zakhala nchamu unkumenyani mbali zentse, an'zakhala minga m'maso mwanu, kufikila mwentse mwamala mudziko labwino lamudapasiwa na Chawuta Mulungu wanu.
JOS.23.14	“Tsapano ine ndaakuyenda nanjila iniyenda nawentse wapantsi. Mun'dziwa mwentse mumitima yanu namunzelu zanu, pabzinthu bzentse bzabwino bzikhadalumbiliwa na Chawuta Mulungu wanu, palibe ne chibodzi chidagwela pantsi. Bzentse bzidachitika palibe ne chibodzi chidagwela pantsi. 
JOS.23.15	Koma, ninga Chawuta Mulungu wanu kukuchitilani kwaadachita bzentse bzabwino bzaadalumbila kuzakuchitilani, Chawuta an'zakubweleselani bzakuyipa bzentse, kufikila mwachenekeka mudziko labwino lamudapasiwa na Chawuta Mulungu wanu, 
JOS.23.16	mukaleka kuteyeza chibvano chamudawuziwa na Chawuta Mulungu wanu, muchiyenda katumikila amilungu anango, muchiwagodamila. Pamwepo ukali wa Chawuta un'zakugakilani, muchizakulumiza kumala mudziko labwino laadakupasani.”
JOS.24.1	Joshuwa adakocheza pabodzi mishowo yentse yaa Izraeli ku Shekemu. Adachemela akulu-akulu naatsogoleli naatongi namanduna yamu Izraeli, achikayima patsogolo pa Mulungu. 
JOS.24.2	Pamwepo Joshuwa adati kwawanthu wentse, “Chawuta Mulungu wa Izraeli wati, ‘Kholo lanu Tera nawana wake Abhurahamu na Nahori, awo kale akhakhala chakumabveladzuwa kung'ambu kwakamadzi ka Ufuratesi adatumikila anango amilungu. 
JOS.24.3	Pamwepo ndidatola kholo lanu Abhurahamu kung'ambu kwakamadzi ka Ufuletesi ndichimuyendesa mudziko lentse la Kenani. Ndidachita kuti m'badwe wake ukhale uzinji kwene-kwene. Ndidampasa Isaki, 
JOS.24.4	Isaki ndidamupasambo Jakobho na Esau. Esau ndidampasa dziko lamapili la Seyiri kuti likhale lake, koma Jakobho nawana wake adapolika kuyenda ku Ijipiti. 
JOS.24.5	Tsapano ndidazatuma Mozisi na Aroni, ndidamenya Ijipiti nabzandidachita pakati pawo, pakumalizila ndidakuchosani. 
JOS.24.6	Ndidachosa makholo yanu mu Ijipiti. Paadafika panyanja, wanthu wa Ijipiti adateyela makholo yanu nangolo zawo zankhondo nawamahachi mpaka pa Nyanja Ifuyila. 
JOS.24.7	Makholo yanu yadalila kwa Chawuta, iye adayikha n'dima pakati payimwe nawanthu wa Ijipiti. Chawuta adachita kuti nyanja iwagwanile. Pomwe maso yanu yadawona bzandidachita kwawanthu wa Ijipiti. Mudakhala muchipululu kwantsiku zizinji. 
JOS.24.8	Pamwepo ine ndidakubwelesani kudziko laa Amori, awo akhakhala kung'ambu kwa Jorodhani chakumabveladzuwa. Imwe pamudamenyana nawo ine ndidaayikha m'manja mwanu, muchitola dziko lawo, ndichiwacheneka patsogolo panu. 
JOS.24.9	Pamwepo Bhalaki mwana wa Zipori, mambo wa Moabhi adasumuka kamenyana na Izraeli. Iye adatuma fala kwa Bhalamu mwana wa Bheyori kuti akutembeleleni. 
JOS.24.10	Koma ine ndilibe kufuna kutetekela Bhalamu, ndidatochita kuti akudaliseni, nakutenepo ndidakupulumusani kuchoka m'manja mwake. 
JOS.24.11	Mudazayambuka Jorodhani muchibwela ku Jeriko. An'chilo wa Jeriko pabodzi naa Amori naa Perezi naa Kenani naa Hiti naa Girigashi naa Hivi naa Jebhusi adamenyana nayimwe. Koma ine ndidakukundisani wanthu amwewa. 
JOS.24.12	Tsapano ine ndidatumila malumi kumazimambo mawili yaa Amori, ndiyo yadaathamangisa patsogolo panu. Mulibe kukunda namabhemba panango utati. 
JOS.24.13	Ndidakupasani dziko lamulibe kushupikila, namaguta yamulibe kumanga. Mudakhala m'mwemo, muchidya michelo yam'minda yamivayini nayam'minda yamiolive yamulibe kubzala.’ ” 
JOS.24.14	Joshuwa adati, “Tsapano imwe gopani Chawuta, mumutumikile nantima wanu wentse mwakukwana mwakukhulupilika. Chosani amilungu adapembezewa namakholo yanu, kung'ambu kwakamadzi ka Ufuratesi na Ijipiti, tumikilani Chawuta basi. 
JOS.24.15	Peno bzidayipa m'maso mwanu kutumikila Chawuta, lelo sankhulani wamunfuna kutumikila, panango kutumikila amilungu akhapemphelewa namakholo yanu mudziko lakung'ambu kwakamadzi ka Ufuratesi, panango amilungu waa Amori wamudziko lino lamukukhala. Koma ine nabanja langu tin'zatumikila Chawuta.”
JOS.24.16	Pamwepo wanthu adadayila, “Koma ise tingasiye lini Chawuta tichitumikila anango amilungu, 
JOS.24.17	pakuti Chawuta Mulungu wathu ndiye adalombola makholo yathu muwulanda mudziko la Ijipiti, adachita bzilatizo bzatidawona namaso yathu. Adatichengeta pawulendo watidafamba nkati mwamishowo mwatikhapita namo. 
JOS.24.18	Chawuta adatithamangisila mishowo yentse kuphatanizila a Amori akhakhala mudziko lino. Nayisembo pomwe tin'zatumikila Chawuta pakuti ndiye Mulungu wathu.”
JOS.24.19	Joshuwa adati kwawanthu, “Imwe mungakwanise lini kutumikila Chawuta, pakuti Mulungu niwakuyela, ni Mulungu wanchanje an'zakulekelelani lini bzakuyipa bzanu, panango kutaza kwanu. 
JOS.24.20	Mukasiya Chawuta muchikatumikila anango amilungu wachilendo, iye an'zakulinzani ngoto achizakulangani, an'zakumalani, an'zakuchitilani bzakuyipa, pambuyo pakukuchitilani bzabwino.”
JOS.24.21	Wanthu adati kwa Joshuwa, “Nee! Ise tin'zatumikila Chawuta.”
JOS.24.22	Pamwepo Joshuwa adati kwayiwo, “Imwe mwabzichitila umboni mwekha kuti mwasankhula kutumikila Chawuta.”
JOS.24.22	Iwo adati, “Inde, ise takhala mboni.”
JOS.24.23	Joshuwa adati, “Tsapano chosani amilungu wachilendo ali pakati panu, ikhani mitima yanu kwa Chawuta Mulungu wa Izraeli.” 
JOS.24.24	Wanthu adati kwa Joshuwa, “Ise tin'zatumikila Chawuta Mulungu wathu, tin'zatetekela bzentse bzaan'zalewa.”
JOS.24.25	Nakutenepo Joshuwa adachita chibvano nawanthu ntsiku imweyo, adaapasa mitemo pa Shekemu kuti ayiteyeze. 
JOS.24.26	Pamwepo Joshuwa adanemba mafalayo mubhukhu lantemo wa Mulungu, adatola mwala ukulu achiwuyikha pantsi pamuti wamuoki pambuto yakuyela ya Chawuta. 
JOS.24.27	Joshuwa adati kwawanthu wentse, “Wonani, mwala uwu un'zakhala mboni pakati pathu, pakuti wabva mafala yentse yalewedwa na Chawuta kwayise, nakutenepo un'zakhala mboni yakukupasani mulandu, kuti muleke kutazila Mulungu wanu.” 
JOS.24.28	Nakutenepo Joshuwa adawuza wanthu kuti abwelele kumadziko yanthaka yawo.
JOS.24.29	Pambuyo payibzi, Joshuwa mwana wa Nuni mulanda wa Chawuta, adafa wawa namagole dzana nakhumi. 
JOS.24.30	Adamuyikha mudziko lanthaka yake ku Timunati-sera, mudziko lamapili la Efulemu, nachakudzulu kwaphili la Gaashi.
JOS.24.31	Wanthu wa Izraeli adapitiliza kutumikila Chawuta muntsiku zentse za Joshuwa, namuntsiku zaakulu-akulu akhadayikhiwa na Joshuwa, awo adawona mabasa yentse yadachitiliwa a Izraeli na Chawuta. 
JOS.24.32	Mabondo ya Jozefi yadatakuliwa ku Ijipiti naa Izraeli yadayikhiwa ku Shekemu, muchigawo chamunda udaguliwa na Jakobho kwawana wa Hamori, apayi wa Shekemu, nabzigodo bzamasheleni dzana. Mbuto imweyo idazawa nthaka yam'badwe wa Jozefi.
JOS.24.33	Eliyezari mwana wa Aroni adafa, achimuyikha pa Gibheya, muguta lamwana wake Finiyasi, laadapasiwa mudziko lamapili la Efulemu.
PSA.1.1	Niwakudalisiwa umweyo
PSA.1.1	ansaya kuteyeza nzelu zawakuyipa,
PSA.1.1	ansaya kuyima munjila zawakuyipa,
PSA.1.1	ansaya kukhala nawanthu wakunyoza.
PSA.1.2	Koma kukondwa kwake kuli pamitemo ya Chawuta,
PSA.1.2	ankumbuka mitemo yake usiku namasikati.
PSA.1.3	Aninga muti
PSA.1.3	udabzaliwa munyantsi mwatukamadzi,
PSA.1.3	um'bala michelo munyengo yawene,
PSA.1.3	masamba yawene yanfota lini.
PSA.1.3	Bzentse bzaan'chita ansumukila.
PSA.1.4	Koma wanthu wakuyipa an'chita lini tenepo,
PSA.1.4	aninga mungu umpepelusiwa namphepo.
PSA.1.5	Nakutenepo wakuyipa an'zapayima lini padale lakutongewa,
PSA.1.5	panango wakutaza kuyima nkati mwawakulungama.
PSA.1.6	Pakuti Chawuta an'dziwa njila yawakulungama,
PSA.1.6	koma njila zawakuyipa zin'zamala.
PSA.2.1	Thangwe lanyi mishowo ikupangana bzakundipandukila?
PSA.2.1	Thangwe lanyi mishowo yawanthu ikupangana bzapezi-pezi?
PSA.2.2	Mazimambo yadziko yali kukochezana,
PSA.2.2	atongi ali kupangana bzakupandukila Chawuta,
PSA.2.2	nawakudzodzewa wake achiti,
PSA.2.3	“Ngatigwateni cheni zawo,
PSA.2.3	ngatitaye thambo zawozo.”
PSA.2.4	Iye an'khala kudzulu anseka,
PSA.2.4	Mfumu anseka.
PSA.2.5	Pamwepo an'zalewa-lewa kwayiwo nawukali,
PSA.2.5	an'zaagopsa nawukali achiti,
PSA.2.6	“Ndidayikha mambo wangu
PSA.2.6	paphili la Ziyoni, paphili lakuyela.”
PSA.2.7	Nin'zalalikila mitemo ya Chawuta,
PSA.2.7	adati kwayine, “Ndiwe mwana wangu,
PSA.2.7	lelo ndakubala.
PSA.2.8	Ndikumbile, ndikupase mishowo yawanthu kuti ikhale nthaka yako,
PSA.2.8	nadziko kufika kumapeto kwalene.
PSA.2.9	Un'zaatyola namphsimbo yasimbi,
PSA.2.9	uchizaaphwanya ninga chikalango chanyakuwumba.”
PSA.2.10	Tsapano imwe mazimambo khalani nanzelu,
PSA.2.10	muchenjezewe, imwe mazimambo yadziko.
PSA.2.11	Tumikilani Chawuta muchigopa,
PSA.2.11	kondwani muchitetemela,
PSA.2.12	mphsodani mwana.
PSA.2.12	Pakuti angakalipe, muchifela munjila,
PSA.2.12	pomwe an'diza lini kukalipa.
PSA.2.12	Adadalisiwa awo ampotela kwayiye.
PSA.3.1	Chawuta nkuwanda tani kwaazondi wangu!
PSA.3.1	Azinji ali kundimukila.
PSA.3.2	Ali kulewa kun'zimu wangu kuti,
PSA.3.2	“Mulungu animuchiza lini.” Selah
PSA.3.3	Koma imwe Chawuta ndimwe nchinjilizo yangu kumbuyo kwangu,
PSA.3.3	mbili yangu, ndimwe mum'bwezela wunthu wangu.
PSA.3.4	Nin'chemelela kwa Chawuta nafala langu lentse,
PSA.3.4	iye achindidayila ali paphili lake lakuyela. Selah
PSA.3.5	Ninkhwapsama pantsi ndichigona,
PSA.3.5	nin'zalamuka pomwe pakuti Chawuta anin'chengeta.
PSA.3.6	Nin'gopa lini masawuzande khumi yawanthu,
PSA.3.6	ampangana bzakundizungunuka m'mbali zentse achifuna kundimenya.
PSA.3.7	Sumukani Chawuta,
PSA.3.7	ndipulumuseni Mulungu wangu!
PSA.3.7	Pakuti imwe mum'menya azondi wangu wentse pamatama,
PSA.3.7	pomwe wakuyipa muniwagulula mano.
PSA.3.8	Chipulumuso chin'choka kwa Chawuta,
PSA.3.8	daliso lanu likhale pawanthu wanu. Selah.
PSA.4.1	Panin'chemela ndidayileni Mulungu wakulungama kwangu,
PSA.4.1	mudanditsudzula pandikhadabzanthiwa.
PSA.4.1	Ndikomeleni ntima mubvembo pemphelo langu.
PSA.4.2	Imwe wanthu munfika lini muchichosa ulemo wangu muchindinyoza?
PSA.4.2	“Mufika lini muchifuna mafala yapezi-pezi, muchipsaga magunkha?” Selah
PSA.4.3	Dziwani kuti Chawuta wabzipatulila wanthu wakudziwa-Mulungu,
PSA.4.3	Chawuta anibva paninilila kwayiye.
PSA.4.4	Imwe wanthu kalipani, koma lekani kutaza,
PSA.4.4	kumbukani mumitima yanu muli pakugonela panu, mukhale chete. Selah.
PSA.4.5	Pelekani ntsembe zakulungama,
PSA.4.5	muthembe Chawuta.
PSA.4.6	Kuna azinji aniti, “Mbani angatiwoneseko bzabwino?
PSA.4.6	Wonesani ntsisi zanu kwayise Chawuta!”
PSA.4.7	Imwe mwayikha kukondwa kukulu muntima mwangu,
PSA.4.7	kuposa paankolola mphunga izinji navinyu inyowani.
PSA.4.8	Nin'gona mun'delekho,
PSA.4.8	pakuti imwe Chawuta ndimwe mun'chita kuti ndikhale mwakuchinjilizika.
PSA.5.1	Chawuta, kumbukani mafala yangu,
PSA.5.1	ibvani kubuwula kwangu.
PSA.5.2	Wonani kulila kwangu,
PSA.5.2	mambo wangu, Mulungu wangu.
PSA.5.2	Pakuti nimpemphela kwayimwe,
PSA.5.3	machibese-bese munibva kulila kwangu Chawuta.
PSA.5.3	Machibese-bese nimpeleka pemphelo langu kwayimwe,
PSA.5.3	ndichiyimila kudayiliwa nayimwe.
PSA.5.4	Pakuti ndimwe lini Mulungu anfuna chakuyipa,
PSA.5.4	munfuna lini chakuyipa kukhala pamaso panu.
PSA.5.5	Wakubzikuza angayime lini pamaso panu,
PSA.5.5	mun'zonda wentse an'chita bzakuyipa.
PSA.5.6	Mun'cheneka wentse anilewa magunkha,
PSA.5.6	Chawuta an'nyantsiwa naakapondo nawanthu wakunama.
PSA.5.7	Koma nathangwe lakuwanda kwantsisi zanu
PSA.5.7	ndichapita munyumba mwanu,
PSA.5.7	Nin'zagodama ndichikupembezani mu Tembele yanu iniyela,
PSA.5.7	ndichikugopani.
PSA.5.8	Nditsogoleleni Chawuta muchilungamo chanu,
PSA.5.8	nathangwe laazondi wangu,
PSA.5.8	lungamisani njila yanu patsogolo pangu.
PSA.5.9	Pakuti nkamwa mwawo mulibe chadidi,
PSA.5.9	nkati mwamitima yawo muna bzakucheneka.
PSA.5.9	Ngololo zawo nimanda yadafunguka,
PSA.5.9	malilimi yawo yanilewa bzakunama.
PSA.5.10	Apaseni mulandu, muchiwalanga, Mulungu,
PSA.5.10	agwe nabzakuyipa bzawo bzaampangana.
PSA.5.10	Nathangwe labzakuyipa bzawo muwathamangise pamaso panu,
PSA.5.10	pakuti akupandukilani.
PSA.5.11	Koma wentse ampotela kwayimwe ankondwa,
PSA.5.11	nthawe zentse aniyimba achikondwa.
PSA.5.11	Mun'zachinjiliza wentse anfuna dzina lanu,
PSA.5.11	an'zakondwa mwayimwe.
PSA.5.12	Pakuti imwe Chawuta mun'dalisa wakulungama,
PSA.5.12	kukoma ntima kwanu ninchinjilizo kwayiye.
PSA.6.1	Lekani kunditsimula mudakalipa Chawuta!
PSA.6.1	Panango kundilanga muna nkwiyo!
PSA.6.2	Ndikomeleni ntima, Chawuta pakuti ndatepa,
PSA.6.2	mundilape Chawuta, pakuti mabondo yangu yamala basa.
PSA.6.3	N'zimu wangu ukushupika kwene-kwene,
PSA.6.3	tsono Chawuta kufika lini?
PSA.6.4	Chungunukani, Chawuta chizani umoyo wangu,
PSA.6.4	ndipulumuseni nathangwe lantsisi zanu.
PSA.6.5	Pakuti muyimpfa mulibe kukukumbukani,
PSA.6.5	kumbuto yawanthu wakufa mbani angakudumbizeni?
PSA.6.6	Ndaneta kubuwula,
PSA.6.6	usiku wokha-wokha nintotesa pakugona pangu namisozi,
PSA.6.6	ntsago wangu watota namisozi.
PSA.6.7	Diso langu lachita zungwe, nathangwe lakuwawa
PSA.6.7	lafoka nathangwe laazondi wangu.
PSA.6.8	Chokani kwayine imwe wakuphata mabasa yakuyipa!
PSA.6.8	Pakuti Chawuta wabva fala lakulila kwangu.
PSA.6.9	Chawuta wabva kudandawula kwangu,
PSA.6.9	Chawuta wadayila pemphelo langu.
PSA.6.10	Azondi wangu wentse an'zanyala achizungayila kwene-kwene,
PSA.6.10	an'zabwelela m'mbuyo achibva manyazi mwabvulumuku.
PSA.7.1	Chawuta Mulungu wangu, nimwayimwe mwanim'bisala,
PSA.7.1	mundichize nakundipulumusa kwawentse akunditeyela,
PSA.7.2	angakwachule-kwachule moyo wangu ninga bzin'chita mphondolo,
PSA.7.2	anganding'ambe pachisaya anin'thandiza.
PSA.7.3	Chawuta Mulungu wangu, ndikachita tenepo,
PSA.7.3	ndikaphata chakuyipa namanja yangu,
PSA.7.4	ndikabwezela chakuyipa nachakuyipa,
PSA.7.4	ndikatazila n'zondi wangu palibe mulandu,
PSA.7.5	lekelelani n'zondi wangu achinditeyela, andiphate,
PSA.7.5	andiponde-ponde pantsi,
PSA.7.5	ayikhe mbili yangu mudongo! Selah.
PSA.7.6	Sumukani Chawuta nawukali wanu!
PSA.7.6	Imani mumenye nkwiyo waazondi wangu!
PSA.7.6	Lamukani mundithandize,
PSA.7.6	pakuti ndimwe mudatonga kuti pakhale nakulinganiza.
PSA.7.7	Nakutenepo mukocheze wanthu wentse patsogolo panu,
PSA.7.7	imwe muli pampando wapadzulu muchiwatonga.
PSA.7.8	Chawuta ndimwe muntonga wanthu!
PSA.7.8	Chawuta munditonge, muchinyangana chilungamo changu,
PSA.7.8	nakukhuma kwangu muchikhulupililo.
PSA.7.9	Mulungu wakulungama,
PSA.7.9	muniyesa mitima yawanthu nanzelu zawo;
PSA.7.9	chitani kuti wakuyipa aleke bzakuyipa bzake,
PSA.7.9	sumusani wentse an'chita bzabwino!
PSA.7.10	Mulungu ndiye nchinjilizo yangu,
PSA.7.10	an'chiza wentse wakukonkholoka ntima.
PSA.7.11	Mulungu nintongi wakukonkholoka,
PSA.7.11	ni Mulungu aniwonesa ukali wake nthawe zentse.
PSA.7.12	Munthu akaleka kusiya bzakuyipa bzake,
PSA.7.12	Mulungu an'noza bhemba lake, an'thamula utati wake.
PSA.7.13	Ankonzeka bzida bzake
PSA.7.13	achichita kuti misewe yake igake moto.
PSA.7.14	Wonani wakuyipa ankumbuka bzakuyipa, nthawe zentse
PSA.7.14	am'phata mimba yanthamu,
PSA.7.14	am'bala magunkha.
PSA.7.15	An'chela dindi, achilifukula,
PSA.7.15	an'gwela mudindi laadachela.
PSA.7.16	Milandu yawo in'zagwela pamisolo yawo,
PSA.7.16	ndewo zawo zin'zakulumukila padzulu pamisolo yawo.
PSA.7.17	Nintenda imwe Chawuta nathangwe lakulungama kwanu,
PSA.7.17	nin'zayimba ndichidumbiza dzina la Chawuta, Nyakudzulu-dzulu.
PSA.8.1	Chawuta Mbuya wathu,
PSA.8.1	nkukula tani kwawukulu wadzina lanu padziko lentse lapantsi!
PSA.8.1	Mwayikha kuwinika kwanu padzulu-dzulu,
PSA.8.2	Mumilomo yawana nayaacheche,
PSA.8.2	mudayikha mphamvu thangwe laazondi wanu,
PSA.8.2	mudayimisa azondi wanu naanyakubwezela.
PSA.8.3	Ndikanyangana kudzulu kwanu kwamudakonza nabzala bzanu,
PSA.8.3	mwezi nanyenyezi bzamudayikha mumbuto mwabzene,
PSA.8.4	ko munthu n'chinyi kuti mungakumbuke nabzake?
PSA.8.4	Ko mwana wamunthu mbani kuti mungamutetekele?
PSA.8.5	Pakuti mudamuchepesako pana Mulungu,
PSA.8.5	mudam'bvadzika ndemela nakulemekezeka.
PSA.8.6	Mudamuchita ntongi pabzinthu bzentse bzamudalenga,
PSA.8.6	muchibziyikha m'manja mwake, napantsi panzayo zake,
PSA.8.7	mabila nang'ombe nanyama zentse zan'thengo,
PSA.8.8	nambalami nantsomba
PSA.8.8	nabzinyama bzentse bzamunyanja.
PSA.8.9	Chawuta Mbuya wathu,
PSA.8.9	nkukula tani kwawukulu wadzina lanu padziko lentse lapantsi!
PSA.9.1	Ninkutendani Chawuta nantima wangu wentse,
PSA.9.1	nin'zalewa bzamabasa yanu yan'dabwisa.
PSA.9.2	Nin'zakondwa ndichisekelela kwene-kwene mwayimwe,
PSA.9.2	nin'zayimba ndichidumbiza dzina lanu imwe Nyakudzulu-dzulu.
PSA.9.3	Azondi wangu paadachungunuka kubwelela,
PSA.9.3	adadzedzeleka achichenekeka pamaso panu.
PSA.9.4	Mwachita kuti ndikhale nakulinganiziwa,
PSA.9.4	imwe muli pampando muchipeleka kutonga kwakulungama.
PSA.9.5	Imwe mudatsimula madziko, imwe mudacheneka wakuyipa,
PSA.9.5	mudathimilatu madzina yawo kufika lini nalini.
PSA.9.6	N'zondi wapululuka m'mathele yansaya kumala,
PSA.9.6	maguta yawo yazuliwa,
PSA.9.6	kudziwika kwawo kwamala.
PSA.9.7	Koma Chawuta an'khala pampando wake kufika lini nalini,
PSA.9.7	wakhazikisa mpando wake wakutonga.
PSA.9.8	Antonga pantsi pentse mwakulungama,
PSA.9.8	antonga madziko mwakulinganiza.
PSA.9.9	Chawuta an'zakhala wakuchinjiliza wakupondelelewa,
PSA.9.9	nimbuto yakuthawila panthawe yakushupika.
PSA.9.10	Wentse an'dziwa dzina lanu an'zathemba imwe,
PSA.9.10	pakuti imwe Chawuta muntaya lini munthu ankupsagani.
PSA.9.11	Imbani muchidumbiza Chawuta an'khala mu Ziyoni,
PSA.9.11	mudziwisembo pomwe wanthu mabasa yake!
PSA.9.12	Pakuti imwe nyakubwezela gazi muniwakumbuka,
PSA.9.12	muniyebwa lini kulila kwawakushupika.
PSA.9.13	Chawuta ndikomeleni ntima,
PSA.9.13	nyanganani kudzudzika kwangu thangwe laazondi wangu!
PSA.9.13	Imwe munin'chiza kuchoka pamisuwo yayimpfa,
PSA.9.14	kuti ndikawilikize mbili yanu pamisuwo yamwana wachitsikana wa Ziyoni,
PSA.9.14	pamisuwo yamwana n'tsikana wamu Ziyoni,
PSA.9.14	ninsekelela muchipulumuso chanu.
PSA.9.15	Madziko yadagwela m'madindi yaadabzichelela,
PSA.9.15	mukombe waadateya minyendo yawo wokha idaphatiwa.
PSA.9.16	Chawuta adabziwonesa, watonga,
PSA.9.16	wacheneka wakuyipa namabasa yamanja yawo. Higayiyoni. Selah.
PSA.9.17	Wakuyipa an'zabwelela kumbuto yawanthu wakufa,
PSA.9.17	madziko yentse yanilamba Mulungu.
PSA.9.18	Pakuti wakusaya an'zaataya lini nthawe zentse,
PSA.9.18	kunyanganila kwawakushupika kun'zamalilatu lini.
PSA.9.19	Sumukani Chawuta! Lekani kuti munthu akunde!
PSA.9.19	Mishowo yawanthu wakuyipa ilangiwe pamaso panu.
PSA.9.20	Agopseni Chawuta!
PSA.9.20	Chitani kuti madziko yadziwe kuti niwanthu basi!
PSA.10.1	Chawuta, thangwe lanyi kuyima kutali?
PSA.10.1	Ko mum'bzibisilanyi panthawe yatininga tina nthamu?
PSA.10.2	Munthu wakuyipa anteyela amphayi achisamwa,
PSA.10.2	chitani kuti wanthu amwewo aphatiwe nabzaankumbuka kuchita.
PSA.10.3	Munthu wakuyipa am'bzidalisa nabzinfuniwa nantima wake,
PSA.10.3	wanthu wakulungwa antukwana Chawuta achimulamba.
PSA.10.4	Munthu wakuyipa nakubzifuna kwake, ampsaga lini Mulungu nee pang'ono pokha,
PSA.10.4	nzelu zake zentse n'zakuti, “Kulibe Mulungu.”
PSA.10.5	Njila zake zaanin'chita zinsumukila nthawe zentse,
PSA.10.5	ntongelo wanu uli kutali kwene-kwene nayiye,
PSA.10.5	azondi wake wentse aniwawona lini ninga chinthu.
PSA.10.6	Muntima mwake aninga achibziti, “Nin'tsukunyuka lini,
PSA.10.6	kum'badwe nam'badwe niniwona lini chakuyipa.”
PSA.10.7	Nkamwa mwake mudadzala nakutembelela, nakunama nakupondelela,
PSA.10.7	kuntsi kwalilimi lake kuna umaluku nakuyipa basi.
PSA.10.8	Am'bisalila wanthu m'miyi,
PSA.10.8	bzakabisila achimbapha wanthu alibe namilandu nayiye.
PSA.10.8	Maso yake yachinyangana-nyangana wakushupika,
PSA.10.9	an'chita bzakubisalila ali mumbuto zawo bzin'chita mphondolo pachidzambwa.
PSA.10.9	Kuti aphate wanthu amphayi,
PSA.10.9	nawukonde wake aniwaphata achiwakwekweta.
PSA.10.10	Amwewo an'chita tsoka, am'phwanyiwa, ankotama,
PSA.10.10	anigwa pantsi namphamvu zawakuyipa.
PSA.10.11	Muntina mwake ankumbuka kuti, “Mulungu wayebwa,
PSA.10.11	wabisa nkhope yake, am'bziwona lini.”
PSA.10.12	Sumukani Chawuta! Mulungu, dzuntsani janja lanu!
PSA.10.12	Lekani kuyebwa wanthu wakushupika!
PSA.10.13	Thangwe lanyi wakuyipa akulamba Mulungu,
PSA.10.13	achilewa mumitima mwawo kuti, “Imwe munkumbuka lini”?
PSA.10.14	Imwepo muniwona, muniwona nthamu nakushupika kwamunthu
PSA.10.14	muntakula m'manja mwanu, munthu watsoka am'bzipeleka kwayimwe,
PSA.10.14	ndimwe n'thandizi wankhungwa.
PSA.10.15	Tyolani janja lawakuyipa nawakuchita bzakuyipa!
PSA.10.15	Psagani bzakuyipa bzawo,
PSA.10.15	kufikila mwawona palibe!
PSA.10.16	Chawuta nimambo kufika lini nalini,
PSA.10.16	mishowo in'nyangalika padziko lake.
PSA.10.17	Chawuta mwabva bzinfuna amphayi,
PSA.10.17	mun'zalimbisa mitima yawo, mun'zatetekela,
PSA.10.18	kuti mulinganize nkhungwa nawakupondelelewa,
PSA.10.18	kuchitila kuti munthu wapadziko alekeletu kugopsa anango.
PSA.11.1	Nimpotela mwa Chawuta,
PSA.11.1	ko thangwe lanyi unti kwayine,
PSA.11.1	“Mbululuka bzin'chita mbalami uyende kumapili,
PSA.11.2	pakuti wonani wakuyipa akoka kale utati wawo,
PSA.11.2	ayikha kale misewe yawo pathambo,
PSA.11.2	kuti alase mun'dima, wanthu wakukonkholoka muntima.
PSA.11.3	Ko matsinde yakaphwanyika,
PSA.11.3	wanthu wakulungama an'chita tani?”
PSA.11.4	Chawuta ali mu Tembele yake iniyela,
PSA.11.4	Chawuta kudzulu ndiko kuna mpando wake.
PSA.11.4	Maso yake yaniwona, bzikope bzake bziniyesa wana wawanthu.
PSA.11.5	Chawuta aniyesa wakulungama nawakuyipa,
PSA.11.5	uyo anfuna bzandewo, n'zimu wa Chawuta un'zonda.
PSA.11.6	Am'bvumbisila wakuyipa masimbe yamoto naminyala yasalufa,
PSA.11.6	mphepo intentha ichizakhala mpfupo yankombo wawo.
PSA.11.7	Pakuti Chawuta niwakulungama anfuna mabasa yachilungamo,
PSA.11.7	wakukonkholoka an'zawona nkhope yake.
PSA.12.1	Chawuta tithandizeni!
PSA.12.1	Pakuti wakudziwa-Mulungu amala,
PSA.12.1	wanthu wakukhulupilika achawoneka lini pakati pawana wawanthu.
PSA.12.2	Wentse akhala wamagunkha basi,
PSA.12.2	wanthu ali kunamizana.
PSA.12.3	Chawuta ngaagwate milomo yentse inilewa bzakunama,
PSA.12.3	nalilimi lim'bzikuza,
PSA.12.4	awo aniti, “Nalilimi lathu tinkunda
PSA.12.4	milomo yathu ina ise,
PSA.12.4	mbuya wathu mbani?”
PSA.12.5	“Nathangwe lakupwetekeka kwawakupondelelewa, kubuwula kwawakushupika,
PSA.12.5	tsapano ndaakusumuka, watenepo Chawuta.
PSA.12.5	N'niwayikha pambuto yabwino yakuchinjilizika yaanfunayo.”
PSA.12.6	Mafala ya Chawuta njakuchena,
PSA.12.6	yan'chita ninga siliva idatsukiwa muchipala chamoto,
PSA.12.6	idatsukiwa ichichenesewa kanfika kanomwe.
PSA.12.7	Nakutenepo tin'dziwa kuti imwe Chawuta, muniwachinjiliza.
PSA.12.7	Tichengeteni kuyambila kum'badwe uwu kufika lini nalini.
PSA.12.8	Wakuyipa ali kufamba mbali zentse,
PSA.12.8	ninga kukuziwa kun'chita kuyipa pakati pawanthu.
PSA.13.1	Kufika lini, Chawuta, muchindiyebwelatu?
PSA.13.1	Kufika lini muchibisa nkhope yanu kwayine?
PSA.13.2	Kufika lini ndichikumbuka mun'zimu wangu,
PSA.13.2	ntima uchiwawa ntsiku yentse?
PSA.13.2	Kufika lini azondi wangu achisumusiwa pamaso pangu?
PSA.13.3	Nditetekeleni, mundidayile Chawuta Mulungu wangu,
PSA.13.3	Banganusani maso yangu, pakuti ndileke kugona tulo twakufa,
PSA.13.4	pakuti azondi wangu angalewe kuti, “Ndamukunda ule,”
PSA.13.4	pakuti azondi wangu angakondwe nathangwe lakuti ndatekenyesewa.
PSA.13.5	Koma ine nin'khulupilila ntsisi zanu,
PSA.13.5	ntima wangu unsekelela muchipulumuso chanu.
PSA.13.6	Nin'zamuyimbila Chawuta,
PSA.13.6	pakuti adandichitila bzabwino kwene-kwene.
PSA.14.1	Lombe muntima mwalene liniti,
PSA.14.1	“Kulibe Mulungu!”
PSA.14.1	Wentse ana nzelu zakuwola,
PSA.14.1	an'chita bzin'nyantsa,
PSA.14.1	palibe nee m'bodzi wawo an'chita bzabwino.
PSA.14.2	Chawuta ali kudzulu an'nyangana pantsi kwawana wawanthu,
PSA.14.2	kuti awone kuti panango pana munthu wanzelu,
PSA.14.2	ampsaga Mulungu.
PSA.14.3	Koma wentse niwakutayika, wentse niwakuwola,
PSA.14.3	palibe nee m'bodzi wawo an'chita bzabwino,
PSA.14.3	nee, ne m'bodzi yekha.
PSA.14.4	“Ko an'dziwa lini wentse akuchita bzakuyipa?
PSA.14.4	Wentse anidya wanthu wangu ninga ali kudya zingwa,
PSA.14.4	ampemphela lini kwa Chawuta?”
PSA.14.5	Koma iwo an'zagopelatu,
PSA.14.5	pakuti Mulungu ana m'badwe wawakulungama.
PSA.14.6	Wakuyipa an'nyazisa bzinkumbuka am'bzichepesa,
PSA.14.6	koma Chawuta ndiye pakuthawila pawo.
PSA.14.7	Ninga chipulumuso cha Izraeli chachoka ku Ziyoni,
PSA.14.7	Chawuta paan'zachosa wanthu wake muwulanda,
PSA.14.7	Jakobho an'zasekelela, Izraeli an'zakondwa.
PSA.15.1	Chawuta, mbani an'zakhala mutenti yanu?
PSA.15.1	Mbani an'zakhala paphili lanu lakuyela?
PSA.15.2	Uyo ankhala wakukhuma muchikhulupilo,
PSA.15.2	nauyo an'chita chilungamo,
PSA.15.2	anilewa chadidi muntima mwake,
PSA.15.3	uyo ansaya kulewa magunkha.
PSA.15.3	Ansaya kuchitila mwanzake chakuyipa,
PSA.15.3	ansaya kunyoza dzina lawaan'khala naye.
PSA.15.4	An'nyoza awo wakulambiwa na Chawuta,
PSA.15.4	koma anilemekeza an'gopa Chawuta.
PSA.15.4	An'chita bzaaninga alumbila kuti an'zachita,
PSA.15.4	ne panango bzingakhale bzakuwuma tani.
PSA.15.5	Awo an'chitisa lini chimbadzo pamasheleni yaankweletesa,
PSA.15.5	ansaya kutambila chivalamulomo chakuti apase mulandu alibe mulandu.
PSA.15.5	Munthu ansaya kuchita ibzi antekenyesewa lini kwalini nalini.
PSA.16.1	Mulungu ndichinjilizeni, pakuti ine nimpotela mwayimwe.
PSA.16.2	Ine ninti kwa Chawuta, “Ndimwe Mfumu wangu,
PSA.16.2	ndilibe chabwino kunja kwayimwe.”
PSA.16.3	Wanthu wakuyela awo ali mudziko, ana ukulu,
PSA.16.3	wamphamvu, ntima wangu unkondwa nawo.
PSA.16.4	Awo am'bzisankhulila amilungu anango
PSA.16.4	an'thimizila nthamu zawo.
PSA.16.4	Nin'zapeleka lini ntsembe zakuthila gazi kwaamilungu wawo
PSA.16.4	nin'zapembeza lini amilungu wawo namilomo wangu.
PSA.16.5	Chawuta ndiye chigawo chanthaka yangu, nakhomeshi yangu
PSA.16.5	bzentse bzangu bzili m'manja mwanu.
PSA.16.6	Malile yanthaka yangu yagwa mumbuto zabwino,
PSA.16.6	chadidi, ndina nthaka yabwino kwene-kwene!
PSA.16.7	Nin'dalisa Chawuta pakuti animpasa nzelu zabwino,
PSA.16.7	ne panthawe yawusiku ntima wangu un'ninfundisa bzakuchita.
PSA.16.8	Ndayikha Chawuta patsogolo pangu nthawe zentse,
PSA.16.8	pakuti ali kujanja langu ladidi nintekenyesewa lini.
PSA.16.9	Nakutenepo ntima wangu unkondwa,
PSA.16.9	kukhala kwangu kwentse kukusekelela,
PSA.16.9	nathupi langu lin'khala lakuchinjiliziwa.
PSA.16.10	Pakuti munintayilila lini kumbuto yawanthu wakufa,
PSA.16.10	munilekelela lini wakukhuma muchikhupililo wanu achiyenda kawola.
PSA.16.11	Munin'dziwisa njila yawumoyo,
PSA.16.11	kukondwa kwachadidi kuli pamaso panu.
PSA.16.11	Kujanja lanu ladidi kuna bzinthu bzabwino kufika lini nalini.
PSA.17.1	Chawuta ibvani chilungamo!
PSA.17.1	Tetekelani kulila kwangu!
PSA.17.1	Ibvani pemphelo kuchokela kumilomo yakusaya kunama!
PSA.17.2	Kutongewa kwangu kuchokele pamaso panu,
PSA.17.2	maso yanu yawone kulungama.
PSA.17.3	Mwayesa ntima wangu, mwandifikila usiku,
PSA.17.3	mwandiyesa, mulibe kuwona chakuyipa,
PSA.17.3	ndakumbuka kuti mulomo wangu un'zalewa lini chakuyipa.
PSA.17.4	Nin'chita lini bzin'chitiwa naanango wanthu,
PSA.17.4	nintetekela bzamunilewa,
PSA.17.4	ndilibe kuteyela njila zawanthu wandewo.
PSA.17.5	Nthawe zentse nin'khala munjila zanu,
PSA.17.5	nzayo zangu zintekenyeka lini.
PSA.17.6	Nin'chemela kwayimwe Mulungu pakuti mun'nidayila,
PSA.17.6	nakutenepo teyani makutu yanu kwayine mutetekele mafala yangu.
PSA.17.7	Wonesani kudabwisa kwantsisi zanu,
PSA.17.7	imwe mun'chiza wentse ampotela kwayimwe kujanja lanu ladidi,
PSA.17.7	kuchoka kwaazondi wawo.
PSA.17.8	Ndichengeteni ninga kuchengeta kwamun'chita mboni yadiso lanu,
PSA.17.8	mundibise munthunzi wamapapilo yanu,
PSA.17.9	kuchoka kwaazondi wangu anfuna kundipha;
PSA.17.9	kwaanyakundizonda adandizungunuka.
PSA.17.10	Afungila ntsisi zawo,
PSA.17.10	milomo yawo ina mafala yakubzikuza.
PSA.17.11	Tsapano azungunuka kafambidwe kangu, atizungunuka,
PSA.17.11	akupsaga njila yakundigwesela nayo pantsi.
PSA.17.12	Akuchita ninga mphondolo ikupsaga chakung'amba,
PSA.17.12	ninga mwana wamphondolo adabisalila.
PSA.17.13	Sumukani Chawuta muwafikile, muwakunde!
PSA.17.13	Ndipulumuseni kwamunthu wakuyipa nabhemba lanu,
PSA.17.14	ndichinjilizeni Chawuta najanja lanu kwawanthu,
PSA.17.14	wanthu ana chigawo chawo pano padziko lapantsi.
PSA.17.14	An'dzadza mimba zawo nabzamudaachengetela pantsi pano,
PSA.17.14	ana wana azinji,
PSA.17.14	achichengetelambo mphwele zawo!
PSA.17.15	Koma ine nin'zawona nkhope yanu muchilungamo,
PSA.17.15	panin'zalamuka nin'zakondwa nakuwoneka kwanu.
PSA.18.1	Ninfuna imwe Chawuta,
PSA.18.1	mphamvu zangu!
PSA.18.2	Chawuta ndiye mphako yangu, ndiye pakuthawila pangu, ndiye animpulumusa,
PSA.18.2	Mulungu wangu, mwala wangu kwanimpotela,
PSA.18.2	nchinjilizo yangu, nyanga yachipulumuso changu, pakubisala pangu.
PSA.18.3	Nin'chemelela kwa Chawuta uyo anfunika kudumbiziwa,
PSA.18.3	anin'chiza kwaazondi wangu.
PSA.18.4	Bzingwe bzayimpfa bzidandizungunuka,
PSA.18.4	mikukumo yamikulo yapezi-pezi yandizungunuka.
PSA.18.5	Bzingwe bzakumbuto yawanthu wakufa bzandizungunuka,
PSA.18.5	miteyo yakumanda yandifikila.
PSA.18.6	Munthawe yandikhali panyathwa ndidachemelela kwa Chawuta,
PSA.18.6	ndidalila kwa Mulungu wangu kuti andithandize.
PSA.18.6	Iye adabva fala langu ali mu tembele yake,
PSA.18.6	kulila kwangu patsogolo pake kudafika m'makutu mwake.
PSA.18.7	Dziko lidatetemela likatekenyeka,
PSA.18.7	tsinde lamapili lidatetemela,
PSA.18.7	lidatetemela lichizunguzika uku nawuku pakuti Mulungu akhadakalipa.
PSA.18.8	Utsi udalothoka m'mphuno zake,
PSA.18.8	moto wakucheneka udachoka nkamwa mwake,
PSA.18.8	masimbe yakhachokela kwayiye yakhatentha.
PSA.18.9	Adafungula dzulu achibuluka,
PSA.18.9	pantsi paminyendo yake pakhana n'dima upsipa.
PSA.18.10	Adakwila pa Kherubhi achimbululuka,
PSA.18.10	ali pamapapilo yamphepo adabuluka.
PSA.18.11	Adachita n'dima kukhala chakufunika chake, chakubzigwanila nacho,
PSA.18.11	ntambo wamvula upsipa.
PSA.18.12	Kupenya kukhali patsogolo pake,
PSA.18.12	m'mitambo yakupsipa mudachoka matalala namasimbe yamoto.
PSA.18.13	Chawuta adalilima kudzulu,
PSA.18.13	Nyakudzulu-dzulu wawongota,
PSA.18.13	matalala namasimbe yamoto.
PSA.18.14	Adathusa misewe achiwamwaza,
PSA.18.14	adathusa mpheni, achiwavilinga.
PSA.18.15	Migelo yanyanja idawoneka,
PSA.18.15	matsinde yadziko yasala padecha,
PSA.18.15	nakutsimula kwanu Chawuta,
PSA.18.15	namphepo in'choka mumphuno mwanu.
PSA.18.16	Adafika achichokela kudzulu achinditakula,
PSA.18.16	adandinula m'madzi mazinji.
PSA.18.17	Adandipulumusa kwaazondi wangu wam'phambvu.
PSA.18.17	Pakuti akhana mphamvu kupita ine.
PSA.18.18	Pandikhashupika adandifikila,
PSA.18.18	koma Chawuta adanditsigila.
PSA.18.19	Adandichosa mungozi,
PSA.18.19	adandipulumusa pakuti akhandifuna.
PSA.18.20	Chawuta adandipagali kuteyeza kulungama kwangu,
PSA.18.20	kuteyeza kuchena kwamanja yangu adandipagali.
PSA.18.21	Ndidateyeza njila za Chawuta,
PSA.18.21	ndilibe kuchita chakuyipa chakusiya Mulungu.
PSA.18.22	Pakuti kutonga kwake ndiko kukhanditsogolela.
PSA.18.22	Malango yake ndilibe kuyitaya.
PSA.18.23	Ndilibe chakuyipa nayiye,
PSA.18.23	ndilibe mulandu ne chakuyipa.
PSA.18.24	Nakutenepo Chawuta adandipagali kuteyeza kulungama kwangu,
PSA.18.24	kuteyeza kuchena kwamanja yangu patsogolo pake.
PSA.18.25	Kwamunthu wakukhulupilika muniwonesa chikhulupililo chanu,
PSA.18.25	kwamunthu alibe katsa am'bziwonesa.
PSA.18.26	Kwamunthu am'bzichenesa niniwonesa kuchena,
PSA.18.26	kwamunthu maluku nim'bziwonesambo ninga maluku.
PSA.18.27	Mumpulumusa awo am'bzichepesa,
PSA.18.27	am'bzikuza muniwabweza pantsi.
PSA.18.28	Pakuti imwe Chawuta ndimwe muniniwinikila,
PSA.18.28	Chawuta Mulungu wangu muniniwinikila mun'dima.
PSA.18.29	Pakuti nayimwe ninkwanisa kuphwanya azondi wangu,
PSA.18.29	nayimwe Mulungu ninkwanisa kumoga mpanda.
PSA.18.30	Mulungu njila zake n'zakukonkholoka!
PSA.18.30	Mafala ya Chawuta yalibe katsa,
PSA.18.30	ninchinjilizo kwawentse ampotela mwayiye.
PSA.18.31	Mbani munango Mulungu kunja kwa Chawuta?
PSA.18.31	Mwala mbani kunja kwa Mulungu wathu?
PSA.18.32	Mulungu adandibvadzika mphamvu,
PSA.18.32	adachita kuti njila yangu ikonkholoke.
PSA.18.33	Minyendo yangu aniyichita ninga bawala,
PSA.18.33	munin'tsigila pakuyima m'mapili.
PSA.18.34	Anfundisa manja yangu kumenya nkhondo,
PSA.18.34	manja yangu yankwanisa kuthamula utati wankuwa.
PSA.18.35	Mulungu mudandipasa nchinjilizo yachipulumuso chanu,
PSA.18.35	janja lanu ladidi lidanditsigila,
PSA.18.35	kupfatsa kwanu kudandichita kuti ndichite nkulu.
PSA.18.36	Mudakuza njila yangu,
PSA.18.36	minyendo yangu ilibe kutelela.
PSA.18.37	Nin'zalonda azondi wangu, nin'zaaphata,
PSA.18.37	nin'zabwelela lini kumbuyo kufikila ndaamaliza.
PSA.18.38	Nin'zaaphwanya-phwanya bzakuti an'zakwanisa lini kusumuka,
PSA.18.38	an'zagwela pantsi panzayo zangu.
PSA.18.39	Mudandibvadzika mphamvu zakumenya nkhondo,
PSA.18.39	nimpondeza wentse anim'mukila.
PSA.18.40	Mudachita kuti azondi wangu athawe,
PSA.18.40	ndidachenekelatu wentse akhandizonda.
PSA.18.41	Adalilila thandizo, koma pakhalibe wakundichiza.
PSA.18.41	Adalilila Chawuta, koma alibe kuwadayila.
PSA.18.42	Ndidaapeya-peya ninga pfumbi patsogolo pachonzi,
PSA.18.42	ndidaataya ninga dongo munjila.
PSA.18.43	Mudandipulumusa kwawanthu wamudasankhula padzulu pangu,
PSA.18.43	muchindichita ntongi wamadziko,
PSA.18.43	wanthu wadziko nin'dziwa lini alibe kunditumikila.
PSA.18.44	Paadabva nabzangu adanditetelela,
PSA.18.44	wana wawachilendo adandinamatila.
PSA.18.45	Wana waalendo anfota achitetemela,
PSA.18.45	pam'bula mumbuto zawo zakuthawila.
PSA.18.46	Chawuta wamoyo, wakudalisiwa, mwala wangu!
PSA.18.46	Ngaakuziwe Mulungu wachipulumuso changu!
PSA.18.47	Mulungu am'bwezela,
PSA.18.47	aniyikha madziko pantsi pangu;
PSA.18.48	achindipulumusa kwaazondi wangu.
PSA.18.48	Mudandisumusa kwaazondi wangu,
PSA.18.48	mudandipulumusa kwamunthu wandewo.
PSA.18.49	Nakutenepo ninkutendani Chawuta, pakati pamadziko,
PSA.18.49	nin'zayimba ndichidumbiza dzina lanu,
PSA.18.50	uyo ampeleka kukuziwa kwakukunda kwamambo wake,
PSA.18.50	an'chitila ntsisi munthu waadadzodza,
PSA.18.50	kwa Dhaveti nakum'badwe wake kufika lini nalini.
PSA.19.1	Kudzulu kuli kulalikila mbili ya Mulungu,
PSA.19.1	kudzuluko kuli kuwonesa padecha basa la Mulungu.
PSA.19.2	Ntsiku nantsiku kun'thulula mafala,
PSA.19.2	usiku nawusiku kunilewa kudziwa.
PSA.19.3	Palibe kulewa-lewa,
PSA.19.3	panango fala kubveka.
PSA.19.4	Koma mafala yawo yanfika pantsi pentse.
PSA.19.4	Fala lawo linfika kum'malila dziko lentse,
PSA.19.4	kudzulu kumweko Mulungu adakonzela dzuwa tenti,
PSA.19.5	linibula ninga nkuwasa ali kuchoka munyumba mwake,
PSA.19.5	ninga mwamuna wamphamvu, an'thamanga njila yentse nakukondwa.
PSA.19.6	Linibula nakumbali inango yakudzulu,
PSA.19.6	lichiyenda katsama kumbali inango yakudzulu,
PSA.19.6	kulibe chinkwanisa kuchinjiliza kutentha kwalene.
PSA.19.7	Ntemo wa Chawuta niwakukonkholoka,
PSA.19.7	um'bweza umoyo.
PSA.19.7	Ufakazi wa Chawuta ngwakukhulupilika,
PSA.19.7	uchipasa nzelu alibe nzelu.
PSA.19.8	Malango ya Chawuta niyakukonkholoka,
PSA.19.8	yankondwelesa ntima.
PSA.19.8	Mitemo ya Chawuta niyakuchena,
PSA.19.8	im'banganusa maso.
PSA.19.9	Kugopa Chawuta kulibe katsa,
PSA.19.9	kun'khalapo kufika lini nalini,
PSA.19.9	Kutonga kwa Chawuta nkwachadidi,
PSA.19.9	nkwakulungama chadidi.
PSA.19.10	Kunfunika kuposa golidhe,
PSA.19.10	kuposa golidhe yakukoma kwene-kwene,
PSA.19.10	kuntapila kuposa uchi,
PSA.19.10	kuposa uchi wam'mazana yanyuchi.
PSA.19.11	Kun'chenjeza mulanda wanu,
PSA.19.11	ukakuteyeza uniwona mpfupo zizinji.
PSA.19.12	Ko mbani munthu angabvesese kutaza kwake?
PSA.19.12	Ndicheneseni pabzakuyipa bzangu bzidabisika kwayine.
PSA.19.13	Ndibwezeni ine mulanda wanu, pabzakuyipa bzanin'chita nakubzikuza,
PSA.19.13	lekani kubzilekelela kuti bzinditonge!
PSA.19.13	Nakutenepo ndizakhalembo munthu alibe katsa,
PSA.19.13	ndichikhalambo wakuchena pabzinthu bzakuyipa bzizinji.
PSA.19.14	Lekani mafala yangu yatambiliwembo kwayimwe,
PSA.19.14	lekani bzaninkumbuka muntima mwangu bzikhale patsogolo panu,
PSA.19.14	imwe Chawuta, mphako yangu, nyakundilombola.
PSA.20.1	Chawuta ankudayila muntsiku zakushupika,
PSA.20.1	Lekani dzina la Mulungu wa Jakobho likusumuseni.
PSA.20.2	Lekani atume thandizo yake kuchoka kumbuto yakuyela,
PSA.20.2	ngaakuthandizeni kuchoka ku Ziyoni.
PSA.20.3	Lekani akumbuke ntsembe zanu zentse,
PSA.20.3	ngaatambile ntsembe zanu zakutentha! Selah.
PSA.20.4	Lekani akupaseni bzinfuna ntima wanu,
PSA.20.4	lekani adzadzikize bzamunkumbuka!
PSA.20.5	Tin'zayimba tichikondwela kukunda kwanu,
PSA.20.5	tichizasumusa bandela mudzina la Mulungu wathu.
PSA.20.5	Lekani Chawuta adzadzikize mapemphelo yanu yentse!
PSA.20.6	Tsapano ndadziwa kuti Chawuta an'chiza nyakudzodzewa wake,
PSA.20.6	animudayila ali kudzulu kwake kuniyela,
PSA.20.6	najanja lake ladidi lamphamvu lakuchiza!
PSA.20.7	Anango an'dumba nangolo zankhondo anango namahachi,
PSA.20.7	koma ise tin'dumba nadzina la Chawuta Mulungu wathu.
PSA.20.8	Wanthu amwewo an'zakotama achigwa pantsi,
PSA.20.8	koma ise tin'zasumuka tichiyima dzololo.
PSA.20.9	Chawuta chizani,
PSA.20.9	Mambo tidayileni pantsiku yatin'chemela!
PSA.21.1	Mumphamvu zanu Chawuta, ndimo mwaankondwa mambo,
PSA.21.1	muchipulumuso chanu ndimo mwaankondwa kwene-kwene!
PSA.21.2	Bzikhafuna ntima wake mudampasa,
PSA.21.2	bzaakhakumbila namulomo wake mulibe kumunyima. Selah.
PSA.21.3	Mudagumana naye namadaliso yabwino,
PSA.21.3	muchibvadzika pansolo wake ngundu yabwino yagolidhe chayiyo,
PSA.21.4	Adakumbila umoyo kwayimwe, muchimpasa,
PSA.21.4	ntsiku zizinji zakulalama kufika lini nalini.
PSA.21.5	Kulemekezeka kwake nkukulu kwene-kwene nathangwe lakukunda kwanu,
PSA.21.5	ndemela nawukulu mudabziyikha payiye.
PSA.21.6	Pakuti mudapeleka madaliso yanu kufika lini nalini,
PSA.21.6	mun'chita kuti akondwe achisekelela nakuwapo kwanu.
PSA.21.7	Pakuti mambo uyo, an'themba na Chawuta,
PSA.21.7	namuntsisi za Nyakudzulu-dzulu, antekenyesewa lini.
PSA.21.8	Janja lanu lin'zaphata ankuzondani wentse,
PSA.21.8	janja lanu ladidi lin'zaphata wentse ankuzondani.
PSA.21.9	Mun'zaachita ninga wovoni yakutentha,
PSA.21.9	pamun'zawoneka.
PSA.21.9	Chawuta an'zaameza nawukali wake,
PSA.21.9	moto un'zaamala.
PSA.21.10	Mun'zacheneka wana wawo wentse padziko,
PSA.21.10	wana wawo kuchoka nkati mwawana wawanthu.
PSA.21.11	Ne akapangana kukuchitilani bzakuyipa,
PSA.21.11	bzakuyipa bzawobzo bzaaninga apangana bzin'chitika lini.
PSA.21.12	Pakuti mun'zaathamangisa,
PSA.21.12	mudalata nkhope zawo nawutati wanu.
PSA.21.13	Kuziwani Chawuta, mumphamvu zanu,
PSA.21.13	tin'zayimba tichidumbiza kulimba kwanu.
PSA.22.1	Mulungu wangu, Mulungu wangu! Mwandisiyilanyi?
PSA.22.1	Kuchiziwa kwangu kuli patali namafala yakubuwula kwangu.
PSA.22.2	Mulungu wangu ninilila masikati, koma munin'dayila lini;
PSA.22.2	ne usiku nin'nyamala lini.
PSA.22.3	Imwe ndimwe wakuyela,
PSA.22.3	ndimwe mun'khala m'mapembezo ya Izraeli.
PSA.22.4	Nayimwe, azipayi wathu adathemba,
PSA.22.4	adathemba, imwe mudaapulumusa.
PSA.22.5	Kwayimwe adalila, achichiziwa,
PSA.22.5	nayimwe adathemba, alibe kunyazisiwa.
PSA.22.6	Koma ine ndine nkhonye, ndine lini munthu;
PSA.22.6	wakunyozeka kumishowo yawanthu, pomwe wakuchepesewa nawanthu.
PSA.22.7	Wentse aniniwona aniniseka,
PSA.22.7	anin'nyonkhola achikwetekwedza misolo yawo.
PSA.22.8	“Adakhulupilila Chawuta, ngaamuchize!
PSA.22.8	Lekani amupulumuse, pakuti animufuna!”
PSA.22.9	Koma ndimwe mudandibulisa m'mimba,
PSA.22.9	muchichita kuti ndithembe namasuku yaamayi wangu.
PSA.22.10	Kuchokela pakubaliwa kwangu ndidathusiwa kwayimwe,
PSA.22.10	kuchokela m'mimba mwaamayi, ndimwe mukhali Mulungu wangu.
PSA.22.11	Lekani kukhala kutali nayine,
PSA.22.11	pakuti kushupika kuli pafupi,
PSA.22.11	palibe nyakundithandiza.
PSA.22.12	Ng'ombe zimuna zizinji zidandizungunuka,
PSA.22.12	nkhunzi zakulimba zaku Bhashani zandizungunuka.
PSA.22.13	Andiyashamila milomo yawo,
PSA.22.13	mphondolo ikulila nakung'amba.
PSA.22.14	Ninga madzi, ndathululiwa,
PSA.22.14	mabondo yangu yentse yati gwojodo,
PSA.22.14	ntima wangu wakhala ninga phula,
PSA.22.14	lanyungudukila muchifuwa mwangu.
PSA.22.15	Mphamvu zangu zawuma ninga nyaphale,
PSA.22.15	nalilimi langu lanamatila kuntsagwada zangu;
PSA.22.15	pomwe kupfumbi layimpfa mwandisiya kwebve.
PSA.22.16	Pakuti mbwaya zandizungunuka,
PSA.22.16	chipani chawanthu wakuyipa chandizungunuka,
PSA.22.16	manja yangu naminyendo yangu.
PSA.22.17	Mabondo yangu yentse ndaakukwanisa kuyawelenga;
PSA.22.17	koma iwo anininyanganisisa, achindiwonesesa.
PSA.22.18	Ali kugawilana wokha-wokha bzakubvala bzangu,
PSA.22.18	pashango zangu ali kuwombeza.
PSA.22.19	Chawuta! Lekani kukhala kutali nayine,
PSA.22.19	mphamvu zangu! Kulumizani kuzandithandiza.
PSA.22.20	Pulumusani umoyo wangu kubhemba,
PSA.22.20	kamoyo kangu kokhaka kumbwayazi.
PSA.22.21	Ndichizeni nkamwa mwamphondolo,
PSA.22.21	ndidayilenkoni, pakuti ndili pampaniko panyanga zanyati.
PSA.22.22	Nin'zalongosola dzina lanu kwaabale wangu,
PSA.22.22	pakati pawanthu wentse ine nin'zakudumbizani.
PSA.22.23	Imwe mun'gopa Chawuta, mudumbizeni!
PSA.22.23	Imwe wana wa Jakobho, mulemekezeni!
PSA.22.23	Gopani imwe wana wa Izraeli!
PSA.22.24	Pakuti alibe kunyoza panango kunyantsiwa,
PSA.22.24	nanthamu zawakushupika,
PSA.22.24	Alibe kum'bisila nkhope yake,
PSA.22.24	koma paakhalila, iye adadayila.
PSA.22.25	Thangwe labzamwachitabzi, nin'zakudumbizani nkati mwawanthu azinji,
PSA.22.25	bzandidalumbila nim'bzichita ndili patsogolo pawanthu ankugopani.
PSA.22.26	Wakushupika an'zadya achikhuta,
PSA.22.26	Awo animupsaga an'zamudumbiza Chawuta,
PSA.22.26	ninga andokhala
PSA.22.27	Mapeto yentse yadziko lapantsi yan'zakumbuka,
PSA.22.27	yan'zabwelela kwa Chawuta.
PSA.22.27	Mbumba zentse zamadziko zin'zagodama kumupembeza patsogolo pake.
PSA.22.28	Pakuti umambo ngwa Chawuta,
PSA.22.28	antonga mishowo yentse yapadziko.
PSA.22.29	Wakukhupuka wentse an'zadya achimupembeza,
PSA.22.29	wentse aniyenda kudongo an'zamugodamila,
PSA.22.29	wentse ansaya kukwanisa kukhala wamoyo.
PSA.22.30	M'badwe ubwela un'zatumikila dzina lake,
PSA.22.30	un'zalongosola bza Mfumu kum'badwe um'bwela.
PSA.22.31	Un'zalewa bzachipulumuso chake, kwawanthu an'zabadwa,
PSA.22.31	kuti adabzichita chadidi.
PSA.23.1	Chawuta ndiye nyakabusa wangu,
PSA.23.1	palibe chanin'zasaya.
PSA.23.2	An'zandigonesa pambuto ina upsa uwisi,
PSA.23.2	an'zanditsogolela kutukamadzi tuna madzi yakudemba.
PSA.23.3	An'zabwezela pakale ntima wangu,
PSA.23.3	an'zanditsogolela mumipsapsayila yakulungama,
PSA.23.3	thangwe ladzina lake.
PSA.23.4	Ne ndikafamba mugowa lan'thunzi wayimpfa,
PSA.23.4	nin'gopa lini chakuyipa.
PSA.23.4	Ndodo yanu namphsimbo yanu,
PSA.23.4	bzinin'nyamaliza.
PSA.23.5	Muninkonzela thebulu pamaso pangu,
PSA.23.5	patsogolo paazondi wangu.
PSA.23.5	Mun'dzodza nsolo wangu namafuta,
PSA.23.5	khomeshi yangu ichitayikila.
PSA.23.6	Chadidi, kukoma kwanu nantsisi zanu bzin'zanditeyela,
PSA.23.6	muntsiku zangu zentse zawumoyo.
PSA.23.6	Pomwe nin'zakhala munyumba mwa Chawuta,
PSA.23.6	kufika lini nalini.
PSA.24.1	Dziko nabzentse bzidadzalamo m'bza Chawuta,
PSA.24.1	dziko nawanthu wentse ali m'mwemo m'bza Chawuta.
PSA.24.2	Pakuti iye adalimangila panyanja,
PSA.24.2	pakamadzi, adalikhazika.
PSA.24.3	Mbani angakwile paphili la Chawuta?
PSA.24.3	Mbani angayime pambuto yake yakuyela?
PSA.24.4	Munthu wamanja yalibe mulandu nawantima ulibe katsa,
PSA.24.4	ansaya kunama,
PSA.24.4	panango kulumbila bzamagunkha,
PSA.24.5	an'zatambila daliso kuchoka kwa Chawuta,
PSA.24.5	nachilungamo kuchoka kwa Mulungu wachipulumuso chake.
PSA.24.6	Uwu ndiwo m'badwe waanimupsaga,
PSA.24.6	ampsaga nkhope yako, Jakobho.
PSA.24.7	Sumusani misolo yanu, imwe misuwo!
PSA.24.7	Sumusikani, imwe bzitseko bzakale,
PSA.24.7	kuti mambo wandemela apite!
PSA.24.8	Ko nimponi uyu mambo wandemela?
PSA.24.8	Chawuta wakulimba nawamphamvu,
PSA.24.8	Chawuta wamphamvu munkhondo!
PSA.24.9	Sumusani misolo yanu, imwe misuwo!
PSA.24.9	Sumusani,
PSA.24.9	kuti mambo wandemela apite!
PSA.24.10	Ko nimponi uyu mambo wandemela?
PSA.24.10	Chawuta waanyankhondo,
PSA.24.10	iye ndiye mambo wa Ndemela! Selah.
PSA.25.1	Kwayimwe Chawuta, nin'zasumusa n'zimu wangu!
PSA.25.2	Mulungu wangu, mwayimwe nin'themba!
PSA.25.2	Lekani kundilekelela ndichinyala;
PSA.25.2	lekani kuti azondi wangu asekelele!
PSA.25.3	Chadidi, wentse ankukhulupililani ngaaleke kunyala,
PSA.25.3	koma wentse ankupandukilani an'zanyala.
PSA.25.4	Chawuta ndidziwiseni njila zanu,
PSA.25.4	ndifundiseni njila zanu.
PSA.25.5	Nditsogoleleni muchadidi chanu, mundifundise,
PSA.25.5	pakuti ndimwe Mulungu wachipulumuso changu,
PSA.25.5	nin'choma dzuwa lentse ndichinyanganila kwayimwe.
PSA.25.6	Kumbukani chifundo chanu nantsisi zanu, Chawuta!
PSA.25.6	Thangwe lakuti m'bzakale kuchokela lini nalini.
PSA.25.7	Lekani kukumbuka kutaza kwapawung'ono wangu.
PSA.25.7	Kuteyeza ntsisi zanu, Chawuta ndikumbukeni,
PSA.25.7	nathangwe lakukoma kwanu.
PSA.25.8	Chawuta niwabwino pomwe niwakukonkholoka,
PSA.25.8	nakutenepo anfundisa wakuyipa njila yaanfamba nayo.
PSA.25.9	An'tsogolela wakubzichepesa kulinganiza,
PSA.25.9	anfundisa wakubzichepesa njila yake.
PSA.25.10	Njila zentse za Chawuta nintsisi pomwe n'zakukhulupilika,
PSA.25.10	kwaawo wentse an'chengeta chibvano chake nawufakazi wake.
PSA.25.11	Nathangwe ladzina lanu Chawuta,
PSA.25.11	ndilekeleleni chakuyipa changu pakuti n'chikulu.
PSA.25.12	Mbani munthu an'gopa Chawuta?
PSA.25.12	An'zafundisa njila yaan'zasankhula.
PSA.25.13	Iye pachake an'zakhala muwubwino,
PSA.25.13	wana wake an'zatola dziko kukhala nthaka yawo.
PSA.25.14	Kuyeluza kwa Chawuta kuna awo animugopa
PSA.25.14	aniwadziwisa chibvano chake.
PSA.25.15	Nthawe zentse maso yangu yali kwa Chawuta,
PSA.25.15	pakuti ndiye an'tsudzula minyendo kuchoka muwukonde.
PSA.25.16	Chewukani kwayine, mundikomele ntima,
PSA.25.16	pakuti ndili ndekha pomwe ndikuwawiwa!
PSA.25.17	Kushupika kwantima wangu kwawanda.
PSA.25.17	Ndichizeni munyathwa zangu!
PSA.25.18	Nyanganani kudzudzika kwangu nanthamu zangu!
PSA.25.18	Ndilekeleleni bzakuyipa bzangu!
PSA.25.19	Nyanganani azondi wangu pakuti awanda kwene-kwene,
PSA.25.19	anin'zonda nachizondo chandewo!
PSA.25.20	Chinjilizani umoyo wangu, pomwe mundipulumuse!
PSA.25.20	Lekani kundilekelela ndichinyala, pakuti nimpotela kwayimwe!
PSA.25.21	Kukhuma muchikhulupililo nakukonkholoka ngabzindichengete,
PSA.25.21	pakuti nin'nyanganila kwayimwe.
PSA.25.22	Mulungu lombolani Izraeli,
PSA.25.22	mukushupika kwayene kwentse.
PSA.26.1	Chawuta wonesani kuti ndilibe mulandu,
PSA.26.1	pakuti ndidafamba mwakukhuma chikhulupililo
PSA.26.1	ndidathemba na Chawuta ndilibe kugona.
PSA.26.2	Chawuta ndinyanganisiseni pomwe ndiyeseni,
PSA.26.2	yesani ntima wangu nayimpso zangu.
PSA.26.3	Pakuti ntsisi zanu zili patsogolo pangu,
PSA.26.3	ninfamba muchikhulupililo chanu.
PSA.26.4	Ninkhala lini nawanthu wamagunkha,
PSA.26.4	naawo am'bzibisa wakusaya kuwa pachadidi.
PSA.26.5	Nin'zonda chipani chawanthu an'chita bzakuyipa
PSA.26.5	wanthu wakuyipa, nin'khala lini pabodzi nawo.
PSA.26.6	Nin'zasamba manja yangu ndilibe mulandu,
PSA.26.6	ndichiyenda kazungunuka mbuto yanu yakupelekela ntsembe, Chawuta.
PSA.26.7	Niniyimba nyimbo yakulemekeza,
PSA.26.7	ndichilalikila bzamabasa yanu yan'dabwisa.
PSA.26.8	Chawuta ninfuna nyumba yamun'khala,
PSA.26.8	mbuto in'khala ndemela yanu.
PSA.26.9	Lekani kuchosa n'zimu wangu pabodzi nawakuyipa,
PSA.26.9	lekani kuchosa umoyo wangu pabodzi nawanthu wakutaya gazi,
PSA.26.10	m'manja mwawo mudadzala bzakuyipa,
PSA.26.10	pomwe manja yawo yadidi yadadzala nabzivalamulomo.
PSA.26.11	Mwakukhuma chikhulupililo, ninfamba
PSA.26.11	ndilomboleni mundikomele ntima.
PSA.26.12	Mwendo wangu udayima pambuto ili thasa,
PSA.26.12	nkati mwawanthu azinji nin'dalisa Chawuta.
PSA.27.1	Chawuta ndiye mwenje wangu nachipulumuso changu,
PSA.27.1	ko mbani wandingagope?
PSA.27.1	Chawuta ndiye mbuto yakuthawila, yawumoyo wangu,
PSA.27.1	ko mbani wandingagope?
PSA.27.2	Wanthu wakuyipa paaninfikila,
PSA.27.2	kuti adye nyama yangu,
PSA.27.2	akapondo wangu naazondi wangu,
PSA.27.2	an'dzedzeleka achigwa.
PSA.27.3	Ne akandizungunuka,
PSA.27.3	ntima wangu un'zagopa lini,
PSA.27.3	Ne nkhondo ikandimukila,
PSA.27.3	nin'zathemba nayimwe.
PSA.27.4	Chinthu chibodzi chandakumbila kwa Chawuta,
PSA.27.4	chanimpsaga,
PSA.27.4	kuti ndizakhale munyumba ya Chawuta kwawumoyo wangu wentse,
PSA.27.4	kuti ndiwone kukoma ntima kwa Chawuta,
PSA.27.4	kuti ndibvunze mu Tembele yake.
PSA.27.5	Pakuti an'zachinjiliza mumbuto yake yakuthawila,
PSA.27.5	pantsiku yakushupika.
PSA.27.5	An'zandibisa mutenti yake,
PSA.27.5	achindiyikha padzulu pamwala.
PSA.27.6	Tsapano nsolo wangu un'zasumusiwa,
PSA.27.6	padzulu paazondi wangu adandizungunuka,
PSA.27.6	nin'zapeleka ntsembe mutenti yake,
PSA.27.6	ntsembe namafala yakukondwa.
PSA.27.6	Nin'zayimba ndichipembeza Chawuta.
PSA.27.7	Chawuta ibvani fala langu panin'chemela,
PSA.27.7	ndikomeleni ntima, mundidayile!
PSA.27.8	Ntima wangu uniti kwayimwe, “Nin'zapsaga nkhope yanu, imwe Chawuta!”
PSA.27.8	Ntima wangu uniti kwayimwe,
PSA.27.8	“Nimpsaga nkhope yanu Chawuta.”
PSA.27.9	Lekani kubisa nkhope yanu kwayine.
PSA.27.9	Lekani kubweza mulanda nawukali wanu,
PSA.27.9	pakuti ndimwe thandizo langu.
PSA.27.9	Lekani kunditaya panango kundilamwa,
PSA.27.9	Mulungu wachipulumuso changu!
PSA.27.10	Apayi naamayi anditaya,
PSA.27.10	koma Chawuta aninilokota.
PSA.27.11	Ndifundiseni njila yanu, Chawuta!
PSA.27.11	Nditsogoleleni munjila yanu yakuthasama,
PSA.27.11	thangwe laazondi wangu.
PSA.27.12	Lekani kundipeleka kwaazondi wangu,
PSA.27.12	pakuti mboni zakunama zandimukila,
PSA.27.12	pomwe niwabefu nandewo.
PSA.27.13	Ninga ndilibe kukhulupilila kuwona ubwino wa Chawuta,
PSA.27.13	padziko lawanthu wamoyo.
PSA.27.14	Dikhila Chawuta,
PSA.27.14	limba, wonesa mphamvu!
PSA.27.14	Yimila Chawuta.
PSA.28.1	Kwayimwe Chawuta, nin'chemela!
PSA.28.1	Mwala wangu, lekani kufunga makutu yanu,
PSA.28.1	pakuti mukandinyamalila,
PSA.28.1	nin'zachita ninga wale aniyenda kudindi.
PSA.28.2	Ibvani fala lakupemphela kwangu,
PSA.28.2	paninilila thandizo kuchoka kwayimwe,
PSA.28.2	paninsumusila manja yangu kumbuto yanu yakuyelesesa.
PSA.28.3	Lekani kundikwekwetela pabodzi nawakuyipa,
PSA.28.3	naawo am'phata basa lakuyipa;
PSA.28.3	awo anilewa-lewa mafala yan'delekho kwawan'khalisana nawo,
PSA.28.3	koma mitima ichilewa bzakuyipa.
PSA.28.4	Apaseni kuteyeza mabasa yawo,
PSA.28.4	kuteyeza kuyipa kwabzakuyipa bzawo,
PSA.28.4	kuteyeza mabasa yamanja yawo, apaseni,
PSA.28.4	abwezeleni kutaza kwawo!
PSA.28.5	Pakuti achakumbuka lini mabasa ya Chawuta,
PSA.28.5	namabasa yamanja yake.
PSA.28.5	An'zaang'amba,
PSA.28.5	an'zaamanga lini pomwe.
PSA.28.6	Ngaadalisiwe Chawuta!
PSA.28.6	Pakuti adabva fala lakulila kwangu.
PSA.28.7	Chawuta mphamvu zangu, nanchinjilizo yangu,
PSA.28.7	mwayimwe ntima wangu un'themba.
PSA.28.7	Ndidathandiziwa, ntima wangu unkuziwa,
PSA.28.7	kuchoka munyimbo yangu, nimpeleka kutenda kwayiye.
PSA.28.8	Chawuta nimphamvu kwayiye,
PSA.28.8	mbuto yakuthawila wakudzodzewa wake.
PSA.28.9	Chizani wanthu wanu,
PSA.28.9	mudalise nthaka yanu,
PSA.28.9	abuseni, muwatakule kufika lini nalini.
PSA.29.1	Pelekani kwa Chawuta, imwe wana wa Mulungu,
PSA.29.1	pelekani kwa Chawuta ndemela namphamvu.
PSA.29.2	Pelekani kwa Chawuta ndemela yadzina lake,
PSA.29.2	kotamilani Chawuta musilile mbuto yake yakuyela.
PSA.29.3	Fala la Chawuta lili padzulu pamadzi,
PSA.29.3	Mulungu wa ndemela anililima,
PSA.29.3	Chawuta ali padzulu pamadzi mazinji.
PSA.29.4	Fala la Chawuta lina mphamvu,
PSA.29.4	fala la Chawuta lidadzala nakulemekezeka.
PSA.29.5	Fala la Chawuta likutyola misidhari,
PSA.29.5	Chawuta adatyola-tyola misidhari yamu Lebhanoni.
PSA.29.6	Adayichita kuti imoge-moge ninga mwana wang'ombe,
PSA.29.6	Lebhanoni na Siriyoni, ninga mwana wanyati.
PSA.29.7	Fala la Chawuta likuchetuma malilimi yamoto.
PSA.29.8	Fala la Chawuta lintekenyesa chipululu,
PSA.29.8	Chawuta antekenyesa chipululu cha Kadheshi.
PSA.29.9	Fala la Chawuta lintekenyesa
PSA.29.9	limpulula masamba yamiti
PSA.29.9	mu Tembele yake wentse aniti, “Ndemela!”
PSA.29.10	Chawuta an'zakhala padzulu pamadzi yagumbula,
PSA.29.10	Chawuta an'zakhala mambo kufika lini nalini.
PSA.29.11	Chawuta an'zapasa mphamvu kwawanthu wake,
PSA.29.11	Chawuta an'zadalisa wanthu wake nankhalo.
PSA.30.1	Ninkukuzani Chawuta pakuti mudandichiza,
PSA.30.1	pomwe mulibe kuleka azondi wangu achisekelela.
PSA.30.2	Chawuta, Mulungu wangu!
PSA.30.2	Ndidalilila thandizo kwayimwe mudandipozeka.
PSA.30.3	Chawuta mudachosa n'zimu wangu kumbuto yawanthu wakufa,
PSA.30.3	mudandichitisa kuti ndileke kuyenda kumbuto yawanthu wakufa.
PSA.30.4	Imbani nyimbo zakudumbiza Chawuta, imwe mwentse wanthu wake wakukhulupilika,
PSA.30.4	pomwe pelekani kutenda pakukumbukila kuyela kwake.
PSA.30.5	Pakuti ukali wake niwakamphindi,
PSA.30.5	koma kukoma ntima kwake nkwalini nalini.
PSA.30.5	Kulila kum'bwela usiku,
PSA.30.5	kusekelela kum'bwela machibese.
PSA.30.6	Mukusumukila kwangu ndidati,
PSA.30.6	“Nin'zatekenyeka lini.”
PSA.30.7	Nakukoma ntima kwanu imwe Chawuta,
PSA.30.7	mudandikonza kundichita ninga phili lakulimba.
PSA.30.7	Mudabisa nkhope yanu,
PSA.30.7	ndidabva mantha kwene-kwene.
PSA.30.8	Kwayimwe Chawuta, nin'zachemela!
PSA.30.8	Kwayimwe Mfumu nin'zapsaga kukoma ntima kwanu.
PSA.30.9	Niphindu lanyi kuyenda kwangu kudindi?
PSA.30.9	Ko dongo lingakutendeni?
PSA.30.9	Ko lingazalewe bzakukhulupilika kwanu?
PSA.30.10	Ibvani Chawuta, ndikomeleni ntima!
PSA.30.10	Khalani n'thandizi wangu Chawuta!
PSA.30.11	Mudasandula kulila kwangu kuchikhala kubvina,
PSA.30.11	mudatsudzula bzakubvala bzangu bzamasakha,
PSA.30.11	muchindibvadzika kukondwa.
PSA.30.12	Kuti ndemela ikuyimbileni ichikudumbizani, ileke kunyamala,
PSA.30.12	ninkutendani kufika lini nalini, imwe Chawuta Mulungu wangu.
PSA.31.1	Mwayimwe Chawuta, nimpotela!
PSA.31.1	Lekani kuchita kuti ndinyale.
PSA.31.1	Mukulungama kwanu, ndipulumuseni!
PSA.31.2	Teyani khutu lanu kamangu kwayine,
PSA.31.2	ndichizeni!
PSA.31.2	Khalani mwala wakupotela nanyumba yakuthawila kuti mundichize.
PSA.31.3	Pakuti ndimwe pakuthawila pangu, mwala napakubisala pangu,
PSA.31.3	nathangwe ladzina lanu, ndiwoneseni pomwe nditsogoleleni.
PSA.31.4	Mun'zandichosa muwukonde waadanditeya,
PSA.31.4	pakuti imwe ndimwe mbuto yangu yakupotela.
PSA.31.5	M'manja mwanu, niniyikha n'zimu wangu,
PSA.31.5	mudandilombola imwe Chawuta, Mulungu wakukhulupilika.
PSA.31.6	Nin'zonda, awo aniyikha nzelu kubzinthu bzapezi-pezi,
PSA.31.6	koma ine nin'themba na Chawuta.
PSA.31.7	Ninsekelela pomwe ninkondwa muntsisi zanu,
PSA.31.7	pakuti imwe mudawona kudzudzika kwangu,
PSA.31.7	mudadziwa kushupika kwan'zimu wangu.
PSA.31.8	Mulibe kundiyikha m'manja mwan'zondi wangu,
PSA.31.8	mudachita kuti minyendo yangu iyime pambuto yakutambalala.
PSA.31.9	Ndikomeleni ntima Chawuta,
PSA.31.9	pakuti ndili panyathwa,
PSA.31.9	diso langu lafoka, pomwe n'zimu wangu nathupi langu.
PSA.31.10	Pakuti umoyo wangu namagole yangu bzamala nakubuwula,
PSA.31.10	mphamvu zangu zamala nabzakuyipa bzangu,
PSA.31.10	mabondo yangu yafoka.
PSA.31.11	Ndakhala wakunyozeka kwene-kwene kwaazondi wangu, nakwawentse wanin'khala nawo,
PSA.31.11	pomwe wakugopsa wanthu anin'dziwa,
PSA.31.11	awo aniniwona munjila anin'thawa.
PSA.31.12	Ndayebwewa kuchita ninga munthu adachoka munzelu zawanthu,
PSA.31.12	ndakhala ninga n'tsuko wakuphwanyika.
PSA.31.13	Pakuti ndikubva azinji achindifudza kachete-chete,
PSA.31.13	mantha yandizungunuka.
PSA.31.13	Wentse pabodzi ampangana bzakundipha.
PSA.31.14	Koma ine nin'themba imwe, Chawuta,
PSA.31.14	ndiniti, “Ndimwe Mulungu wangu.”
PSA.31.15	M'manja mwanu, ndimo muna nthawe zanu,
PSA.31.15	ndipulumuseni kuchoka m'manja mwaazondi wangu,
PSA.31.15	pomwe naawo anin'thamangisa!
PSA.31.16	Nkhope yanu ngayiwinikile mulanda wanu,
PSA.31.16	ndichizeni nantsisi zanu.
PSA.31.17	Nin'zanyala lini, imwe Chawuta,
PSA.31.17	pakuti nin'chemela kwayimwe.
PSA.31.17	Wakuyipa ngaanyala,
PSA.31.17	anyamaliziwe mpaka kumbuto yawanthu wakufa.
PSA.31.18	Lekani milomo inilewa magunkha inyamaliziwe,
PSA.31.18	wentse anilewa bzakuyipa padzulu pawakulungama,
PSA.31.18	nakubzikuza nakuchepsa.
PSA.31.19	Nkuwanda tani kwakukoma kwanu,
PSA.31.19	kwamudachengetela awo ankugopani!
PSA.31.19	Pomwe kwamudachitila awo ampotela mwayimwe,
PSA.31.19	patsogolo pawanthu.
PSA.31.20	Mun'zaabisa pambuto yakubisalila patsogolo panu,
PSA.31.20	kuchoka paampangana wanthu mun'zaabisa,
PSA.31.20	muchakubzigwanila, kutali nawanthu wamalilimi yakuyipa.
PSA.31.21	Ngaadalisiwe Chawuta,
PSA.31.21	pakuti adachita kuti ntsisi zake zindidabwise,
PSA.31.21	pandikhadachitiwa ninga guta lakuzungunukiwa.
PSA.31.22	Koma ine, pakukulumiza kwangu, ndidati,
PSA.31.22	“Ndachosewa patsogolo panu.”
PSA.31.22	Koma imwe mudabva pemphelo lakuti mundikomele ntima,
PSA.31.22	pandidalilila kwayimwe.
PSA.31.23	Funani Chawuta imwe mwentse wakukhulupilika,
PSA.31.23	Chawuta an'chinjiliza wakukhulupilila,
PSA.31.23	anilanga kwene-kwene wentse am'bzikuza.
PSA.31.24	Limbani wonesani mphamvu zanu,
PSA.31.24	imwe mwentse mun'dikhila Chawuta.
PSA.32.1	Niwakudalisiwa munthu anilekelelewa kutaza kwake,
PSA.32.1	bzakuyipa bzake bzidagwaniliwa.
PSA.32.2	Niwakudalisiwa munthu ansaya kukumbukiliwa bzakuyipa bzake na Chawuta,
PSA.32.2	alibe chakuyipa muntima mwake.
PSA.32.3	Pakuti ndidakhala chete, mabondo yangu yafoka,
PSA.32.3	nakulila nanyathwa ntsiku yentse.
PSA.32.4	Pakuti Chawuta usiku namasikati, janja lanu lidandilemela,
PSA.32.4	mphamvu zangu zidamala,
PSA.32.4	ninga kumaliwa nakuphsa kwadzuwa. Selah.
PSA.32.5	Ndidawonesa bzakuyipa bzangu kwayimwe,
PSA.32.5	ndilibe kubisa kuyipa kwangu kwayimwe.
PSA.32.5	Ndidati, “Ndiniwulula kutaza kwangu kwentse kwayimwe Chawuta”,
PSA.32.5	imwe mudandilekelela bzakuyipa bzangu. Selah.
PSA.32.6	Nakutenepo lekani munthu wentse wakukhulupilila, apemphele kwayimwe,
PSA.32.6	kuti panthawe yanyathwa, madzi yagumbula yaleke kumufikila.
PSA.32.7	Imwe ndimwe mbuto yangu yakubisalila,
PSA.32.7	muninjinjiliza mukushupika kwangu;
PSA.32.7	imwe mudandizungunuka nachipulumuso. Selah.
PSA.32.8	“Nin'zakuwonesa ndichikufundisa njila yawun'zafamba nayo,
PSA.32.8	nin'zafundisa, diso langu lin'zawa payiwe.
PSA.32.9	Leka kuchita ninga hachi panango nyulusi, bzinsaya kubvesesesa,
PSA.32.9	bzin'chita kuyikhiwa chakumulomo kuti bzikhale pafupi,
PSA.32.9	bzikasaya kuchitiwa tenepo bzinkhala lini pafupi nayiwe.”
PSA.32.10	Kuna nthamu zizinji kwawanthu wakuyipa,
PSA.32.10	koma ntsisi zin'zungunuka an'themba na Chawuta.
PSA.32.11	Kondwani mwa Chawuta musekelele imwe mwentse wakulungama,
PSA.32.11	pomwe chemelelani nakukondwa imwe mwentse wantima wakukonkholoka.
PSA.33.1	Kuwani muchikondwa mwa Chawuta imwe wakulungama!
PSA.33.1	Kudumbiza kunkomela awo wakukonkholoka.
PSA.33.2	Tendani Chawuta nachipendani!
PSA.33.2	Mupembezeni nagitale lina mawaya khumi!
PSA.33.3	Imbani kwayiye nyimbo inyowani!
PSA.33.3	Lizani mwaluso gitale muchikuwa!
PSA.33.4	Pakuti fala la Chawuta nilakukonkholoka,
PSA.33.4	pomwe basa lake lentse lin'chitiwa mwachikhulupililo.
PSA.33.5	Anfuna chilungamo nakulinganiza,
PSA.33.5	ntsisi zake zin'dzadza dziko lentse.
PSA.33.6	Nafala la Chawuta, kudzulu kudalengewa,
PSA.33.6	pomwe nampuye wamulomo wake, bzentse bzakudzulu bzidalengewa.
PSA.33.7	Adakocheza madzi yamunyanja kuyachita mudwi,
PSA.33.7	adayikha maboo yamadzi m'magwangwa.
PSA.33.8	Dziko lentse ngaligope Chawuta,
PSA.33.8	lekani wanthu wentse wamudziko ayime amutetemele!
PSA.33.9	Pakuti adalewa-lewa, pomwe dziko lidakhalapo,
PSA.33.9	adalewa, ibzo nkuyima.
PSA.33.10	Chawuta ansayisa basa nzelu zawamadziko,
PSA.33.10	antazisa bzinkumbuka wanthu.
PSA.33.11	Nzelu za Chawuta zin'khala kufika kwalini nalini,
PSA.33.11	bzinkumbuka ntima wake bzin'khala kufika kumibadwe yentse.
PSA.33.12	Uli bwino nshowo uwo Mulungu wawo ni Chawuta,
PSA.33.12	wanthu waadasankhula kukhala nthaka yake!
PSA.33.13	Kuchoka kudzulu, Chawuta aninyangana pantsi,
PSA.33.13	aniwona wana wawanthu wentse.
PSA.33.14	Kuchoka pampando wake wakutonga aninyangana wanthu wentse an'khala padziko.
PSA.33.15	Ndiye ankonza mitima yawo wentse,
PSA.33.15	an'dziwa bzentse bzaan'chita.
PSA.33.16	Kulibe mambo an'chiziwa nakukula kwankhondo yake,
PSA.33.16	wankhondo ampulumusiwa lini nam'phamvu zake.
PSA.33.17	Hachi lankhondo nichikhulupililo chapezi pakukunda nkhondo,
PSA.33.17	pomwe mphamvu yalene lin'chiza lini.
PSA.33.18	Diso la Chawuta lili paawo animugopa,
PSA.33.18	paawo an'nyanganila muntsisi zake,
PSA.33.19	kuti apulumuse umoyo wawo kuyimpfa,
PSA.33.19	achiwalalamisa panthawe yanjala yamudziko.
PSA.33.20	N'zimu wathu uniyimila Chawuta,
PSA.33.20	ndiye thandizo lathu nanchinjilizo.
PSA.33.21	Yinde, ntima wathu unkondwa mwayiye,
PSA.33.21	pakuti tin'themba nadzina lake lakuyela.
PSA.33.22	Lekani ntsisi zanu imwe Chawuta, zikhale payise,
PSA.33.22	ne patinyanganila kwayimwe.
PSA.34.1	Nin'zadalisa Chawuta nthawe zentse,
PSA.34.1	kudumbiziwa kwake kun'zakhala pamulomo wangu nthawe zentse.
PSA.34.2	N'zimu wangu un'zasamwa mwa Chawuta,
PSA.34.2	lekani amphayi abve, akondwe!
PSA.34.3	Ngatikuzeni Chawuta pabodzi nayine,
PSA.34.3	bwelani tisumuse dzina lake pabodzi!
PSA.34.4	Ndidapsaga Chawuta, iye nkundidayila,
PSA.34.4	adandipulumusa kubzinthu bzentse bzinin'gopsa.
PSA.34.5	Nyanganani kwayiye muwonekele,
PSA.34.5	kuti nkhope zanu zileke kuchita manyazi,
PSA.34.6	Uyu munthu mphayi adachemelela pomwe Chawuta adabva,
PSA.34.6	achimuchiza mukushupika kwake kwentse.
PSA.34.7	Ngilozi ya Chawuta in'zungunuka awo animugopa,
PSA.34.7	ichiwapulumusa.
PSA.34.8	Layidzani muwone kuti Chawuta niwabwino!
PSA.34.8	Ali bwino munthu an'thawila kwayiye.
PSA.34.9	Gopani Chawuta, imwe wakuyela wake,
PSA.34.9	pakuti awo animugopa palibe chaansaya.
PSA.34.10	Wana wamphondolo ansaya, achibva njala,
PSA.34.10	koma wentse ampsaga Chawuta ansaya lini bzentse bzabwino.
PSA.34.11	Bwelani, imwe wana mutetekele kwayine,
PSA.34.11	ninkufundisani kugopa Chawuta.
PSA.34.12	Nimunthu mponi anfuna umoyo,
PSA.34.12	anfuna kukhala ntsiku zizinji kuti awone bzabwino?
PSA.34.13	Bweza lilimi lako mubzakuyipa,
PSA.34.13	namilomo yako kulewa chinyengo.
PSA.34.14	Choka pachakuyipa uchite bzabwino,
PSA.34.14	psaga n'delekho, uwuteyele.
PSA.34.15	Maso ya Chawuta yali pawakulungama,
PSA.34.15	makutu yake yanibva kulila kwawo.
PSA.34.16	Nkhope ya Chawuta idanyanganana naan'chita bzakuyipa,
PSA.34.16	kuti agwate nkhumbusila yawo padziko.
PSA.34.17	Wakulungama akalilila thandizo Chawuta anibva,
PSA.34.17	achiwapulumusa mukushupika kwawo kwentse.
PSA.34.18	Chawuta ali pafupi naawo wakusweka ntima
PSA.34.18	an'chiza wakutaya ntima.
PSA.34.19	N'zizinji nthamu zawanthu wakulungama,
PSA.34.19	koma Chawuta aniwachiza mubzentse.
PSA.34.20	An'chengeta mabondo yake yentse,
PSA.34.20	palibe ne libodzi lokha lintyolewa.
PSA.34.21	Chakuyipa chin'zapha wakuyipa,
PSA.34.21	pomwe wentse an'zonda wakulungama an'zapasiwa milandu.
PSA.34.22	Chawuta anilombola umoyo waalanda wake,
PSA.34.22	pomwe palibe ampotela kwayiye an'zapasiwa mulandu.
PSA.35.1	Shupanani, Chawuta naawo aninyanganana nayine,
PSA.35.1	menyanani naawo am'menyana nayine!
PSA.35.2	Takulani nchinjilizo nachakuvalilizisa chanu,
PSA.35.2	sumukani muzandithandize!
PSA.35.3	Takulani dipa namondo,
PSA.35.3	nyangananani naawo akunditeyela!
PSA.35.3	Lewani kun'zimu wangu kuti, “Ndine chipulumuso chako.”
PSA.35.4	Ngaanyazisiwe afumuliwe,
PSA.35.4	awo ampsaga umoyo wangu!
PSA.35.4	Ngaabwezewe azungayile,
PSA.35.4	awo ankumbuka bzakuyipa kwayine!
PSA.35.5	Ngaachitiwe ninga mungu kumphepo,
PSA.35.5	ngilozi ya Chawuta ichiwathamangisa!
PSA.35.6	Njila yawo ngayichite n'dima ichitelela,
PSA.35.6	ngilozi ya Chawuta ichiwateyela!
PSA.35.7	Pakuti adanditeya nakombe wawo, palibe namulandu wentse;
PSA.35.7	adachelela umoyo wangu dindi, palibe namulandu wentse.
PSA.35.8	Kuchenekeka ngakubwele kwayiwo mwakusaya kudziwa!
PSA.35.8	Lekani kombe waadateya awamange iwo,
PSA.35.8	lekani agwelemo mukuchenekeka.
PSA.35.9	Pamwepo n'zimu wangu un'zakondwa mwa Chawuta,
PSA.35.9	uchisekelela muchipulumuso chake.
PSA.35.10	Mabondo yangu yentse yan'zati, “Chawuta, mbani aninga imwe?
PSA.35.10	Imwe mumpulumusa alibe mphamvu,
PSA.35.10	kuchoka kwawuyo ana mphamvu kwene-kwene kuposa iye,
PSA.35.10	pomwe alibe mphamvu naansaya, kuchoka kwaanimupambila!”
PSA.35.11	Mboni zadima zinsumuka,
PSA.35.11	zinin'bvunza bzinthu bzaninsaya kudziwa.
PSA.35.12	Anim'bwezela bzakuyipa pabzabwino,
PSA.35.12	ntima wangu ukuwawa.
PSA.35.13	Koma ine, iwo paakhaduwala,
PSA.35.13	ndidabvala masakha,
PSA.35.13	ndidabzichepesa nakubzinyima chakudya.
PSA.35.13	Ndidapemphela ndidakotamisa nsolo pachifuwa,
PSA.35.14	kuchita ninga ndikulila shamwali yangu panango m'bale wangu.
PSA.35.14	Ndidafamba ninga munthu akulila amayi wake,
PSA.35.14	kwakukotama achilila.
PSA.35.15	Koma pakukhukhumudwa kwangu, adakochezana pabodzi achikondwa,
PSA.35.15	adakochezana pabodzi adanyanganana nayine,
PSA.35.15	wanthu wadima wandikhasaya kudziwa,
PSA.35.15	adapitiliza kundicheneka.
PSA.35.16	Adandinyomba achindinyomba,
PSA.35.16	achikukuta mano yawo kwayine.
PSA.35.17	Kufikila lini, imwe Mfumu, muchindonyangana?
PSA.35.17	Ndipulumuseni pakundimenya kwawo,
PSA.35.17	kuchoka kumphondolo.
PSA.35.18	Nin'zakutendani pakati pawanthu azinji,
PSA.35.18	nkati mwagunyenye lawanthu nin'zakudumbizani.
PSA.35.19	Lekani kulekelela azondi wangu anin'zonda palibe milandu achikondwa payine,
PSA.35.19	ngaaleke kutinya diso lawo, awo anin'zonda palibe milandu.
PSA.35.20	Pakuti anilewa-lewa lini bzan'delekho,
PSA.35.20	koma adanyanganana naawo wakunyamala mudziko,
PSA.35.20	ankumbuka mafala yachinyengo.
PSA.35.21	Afungula milomo yawo adanyanganana nayine,
PSA.35.21	iwo aniti, “Aha, aha!
PSA.35.21	Maso yathu yabziwona!”
PSA.35.22	Imwe Chawuta mwabziwona, lekani kunyamala!
PSA.35.22	Imwe Mfumu lekani kukhala kutali nayine!
PSA.35.23	Palamukani, mulamuke mundiyimilile,
PSA.35.23	nathangwe langu Mulungu wangu na Mfumu wangu!
PSA.35.24	Ndilinganizeni Mulungu wangu, kuteyeza kulungama kwanu Chawuta Mulungu wangu,
PSA.35.24	ngaaleke kukondwa payine.
PSA.35.25	Ngaaleke kulewa mumitima yawo kuti,
PSA.35.25	“Aha moyo wangu!” Ngaaleke kulewa kuti, “Tam'meza!”
PSA.35.26	Ngaanyazisiwe, azungayilisiwiletu!
PSA.35.26	Awo ankondwa nanthamu zangu,
PSA.35.26	ngaabvadzikiwe manyazi pomwe afumuliwe!
PSA.35.26	Awo am'bzikuza adanyanganana nayine.
PSA.35.27	Lekani awo anfunambo chilungamo changu,
PSA.35.27	akuwe asekelele pomwe akondwe alewe kuti,
PSA.35.27	“Chawuta ninkulu nthawe zentse!
PSA.35.27	Uyo ankondwa nan'delekho wamulanda wake.”
PSA.35.28	Pamwepo lilimi langu lin'zalewa bzakulungama kwanu,
PSA.35.28	nakudumbiziwa kwanu ntsiku yentse.
PSA.36.1	Kutaza kwamunthu wakuyipa kuniti nkati mwantima wangu;
PSA.36.1	kulibe kugopa Mulungu, pamaso pake.
PSA.36.2	Pakuti am'bzinamiza pamaso pake achiti,
PSA.36.2	bzakuyipa bzake bzin'dziwika lini, pomwe bzin'zondewa lini.
PSA.36.3	Mafala yamulomo wake niyakuyipa nachinyengo,
PSA.36.3	waleka kuchita bzanzelu nabzabwino.
PSA.36.4	Ankumbuka bzakuyipa ali pakugonela pake,
PSA.36.4	am'bziyikha munjila ili lini bwino,
PSA.36.4	anilamba lini chakuyipa.
PSA.36.5	Ntsisi zanu, imwe Chawuta zinfika nakudzulu kwentse,
PSA.36.5	kukhulupilika kwanu kunfika kumitambo.
PSA.36.6	Chilungamo chanu chin'chita ninga mapili ya Mulungu,
PSA.36.6	utongi wanu un'chita ninga boo lanyanja.
PSA.36.6	Munthu nachilombo mun'chiza, imwe Chawuta.
PSA.36.7	Nkukoma tani kwantsisi zanu, imwe Mulungu!
PSA.36.7	Wana wawanthu ampotela muthunzi wamaphaphilo yanu.
PSA.36.8	Anidya bzamafuta bzamunyumba mwanu,
PSA.36.8	imwe muniwapasa kumwa kuchoka mukamadzi kanu kabzakukondwelesa.
PSA.36.9	Pakuti mwayimwe muna ntsantsa yawumoyo,
PSA.36.9	mumwenje wanu tiniwona mwenje.
PSA.36.10	Pitilizani ntsisi zanu kwaawo ankudziwani,
PSA.36.10	nachipulumuso chanu kwawakukonkholoka ntima.
PSA.36.11	Lekani kulekelela nzayo yawakubzikuza ichindiponda,
PSA.36.11	panango janja lawakuyipa kundizwengesa-zwengesa.
PSA.36.12	Kumwepo ndiko kun'gwela wanthu an'chita bzakuyipa,
PSA.36.12	an'thusiliwa pantsi achitaza kulamuka.
PSA.37.1	Leka kushupika nathangwe lawanthu wakuyipa,
PSA.37.1	leka kusilila awo an'chita bzakuyipa.
PSA.37.2	Pakuti tsapanopa an'zawuma ninga upsa,
PSA.37.2	an'zafota ninga masamba mawisi.
PSA.37.3	Themba na Chawuta, uchite bzabwino,
PSA.37.3	khala padziko, chita ushamwali nakukhulupilika.
PSA.37.4	Kondwa mwa Chawuta,
PSA.37.4	pomwe an'zakupasa bzinfuna ntima wako.
PSA.37.5	Peleka njila zako kwa Chawuta,
PSA.37.5	themba nayiye, iye an'zachita.
PSA.37.6	An'zabulisa padecha kulungama kwako ninga mwenje,
PSA.37.6	nawutongi wako ninga masikati.
PSA.37.7	Khala chete, mwakudelekha pamaso pa Chawuta,
PSA.37.7	leka kubzishupa nawuyo ansumukila munjila zake,
PSA.37.7	nawuyo an'chita bzakuyipa.
PSA.37.8	Leka kuchita ukali,
PSA.37.8	lekelatu nkhanza,
PSA.37.8	leka kubzishupa, kunkufikisa kuchakuyipa.
PSA.37.9	Pakuti wakuyipa wentse an'zagwatiwa,
PSA.37.9	koma awo an'dikhila Chawuta, an'zatola dziko.
PSA.37.10	Pakuti pakamphindi kang'ono-ng'ono, wakuyipa an'zakhala palibe,
PSA.37.10	ne mukazanyanganisisa pambuto yake, an'zawapo lini.
PSA.37.11	Awo am'bzichepesa an'zatola dziko,
PSA.37.11	achizakondwa mun'delekho uzinji.
PSA.37.12	Wakuyipa ankumbukila bzakuyipa wakulungama
PSA.37.12	achimukukutila mano yake kwayiwe.
PSA.37.13	Koma Mfumu anseka munthu wakuyipa,
PSA.37.13	pakuti aniwona kuti ntsiku zake zili kubwela.
PSA.37.14	Awo wakuyipa ampsolomola bhemba, achikombamisa utati wawo,
PSA.37.14	kuti agwese wakushupika naansaya,
PSA.37.14	kuti aphe awo wakukonkholoka,
PSA.37.15	bhemba lawo lin'zalasa mitima yawo,
PSA.37.15	mawutati yawo yan'zatyoka.
PSA.37.16	Bzing'ono bzina wakulungama m'bzabwinoko,
PSA.37.16	kuposa bzizinji bzina munthu wakuyipa.
PSA.37.17	Pakuti manja yawakuyipa yan'zatyoka,
PSA.37.17	koma Chawuta an'zachengeta awo wakulungama.
PSA.37.18	Chawuta an'dziwa ntsiku zawakukwana,
PSA.37.18	pomwe nthaka yawo in'zakhala kwalini nalini.
PSA.37.19	An'nyazisiwa lini munthawe zakuyipa,
PSA.37.19	muntsiku zanjala yadziko an'khuta.
PSA.37.20	Koma wakuyipa ampululuka,
PSA.37.20	azondi wa Chawuta an'chita ninga kukomedza kwamwakudyesela bzifuwo,
PSA.37.20	an'nyangalika ninga utsi, an'nyangalika.
PSA.37.21	Wakuyipa ankweleta koma am'bwezela lini,
PSA.37.21	koma wakulungama adachena moyo pomwe ampeleka.
PSA.37.22	Pakuti wakudalisiwa an'zatola dziko,
PSA.37.22	koma wakutembelelewa nayiye an'zagwatiwa.
PSA.37.23	Kufamba kwamunthu kun'khazikisiwa na Chawuta,
PSA.37.23	an'kondwa munjila yake,
PSA.37.24	ne akagwa, an'gwelatu lini,
PSA.37.24	pakuti Chawuta ndiye am'phata janja lake.
PSA.37.25	Ndikhali mung'ono, koma tsapano ndakalamba,
PSA.37.25	koma ndinati ndawona wakulungama achitayiwa,
PSA.37.25	panango wana wake kukumbila chakudya.
PSA.37.26	Ntsiku yentse niwakuchena moyo, pomwe achikweletesa,
PSA.37.26	pomwe wana wake an'khala daliso.
PSA.37.27	Choka pachakuyipa, uchite bzabwino,
PSA.37.27	pomwe un'zakhala kufika lini nalini.
PSA.37.28	Pakuti Chawuta anfuna kulinganiza,
PSA.37.28	an'zataya lini wakukhulupilika wake.
PSA.37.28	Wakukhulupilika wake an'zachengetewa kufika lini nalini,
PSA.37.28	koma wana wawakuyipa an'zagwatiwa.
PSA.37.29	Wakulungama an'zatola dziko,
PSA.37.29	an'zakhalamo kufika lini nalini.
PSA.37.30	Mulomo wawakulungama unilewa nzelu,
PSA.37.30	lilimi lake linilewa bzakulinganiza.
PSA.37.31	Ntemo wa Mulungu wake uli muntima mwake,
PSA.37.31	nzayo zake zintelela lini.
PSA.37.32	Wakuyipa an'nyangana wakulungama,
PSA.37.32	achifuna kumupha.
PSA.37.33	Chawuta an'zamutaya lini, m'manja mwake,
PSA.37.33	panango kumulekelela achiwonewa mulandu,
PSA.37.33	akabwelesewa kudale.
PSA.37.34	Dikhila Chawuta, pomwe phata njila zake,
PSA.37.34	pomwe iye an'zakusumusa uchitola dziko,
PSA.37.34	iwe un'zawona kugwatiwa kwawakuyipa.
PSA.37.35	Ndidawona munthu wakuyipa, wadima
PSA.37.35	wankundo ninga muti wamusidhari waku Lebhanoni.
PSA.37.36	Pandidapitapo pomwe ndidawona palibe iye,
PSA.37.36	ne ndidamupsaga, koma ndilibe kumuwona.
PSA.37.37	Nyangana munthu wakukwana, wona wakukonkholoka,
PSA.37.37	tsogolo lamunthu umweyo lina n'delekho.
PSA.37.38	Koma wakutaza an'zachenekelewatu,
PSA.37.38	tsogolo lawanthu wakuyipa lin'zagwatiwa.
PSA.37.39	Chipulumuso chawakulungama chin'choka kwa Chawuta,
PSA.37.39	iye ndiye pakubisala pawo munthawe yakushupika.
PSA.37.40	Chawuta aniwathandiza achiwapulumusa,
PSA.37.40	aniwapulumusa kuchoka kwawakuyipa, achiwapulumusa
PSA.37.40	pakuti ampotela mwayiye.
PSA.38.1	Chawuta lekani kunditsimula muwukali wanu,
PSA.38.1	panango kundilanga mudaphsa ntima.
PSA.38.2	Pakuti misewe yanu yanyula mwayine,
PSA.38.2	janja lanu labwela payine.
PSA.38.3	Munyama zangu mulibe kukwana,
PSA.38.3	nathangwe lankwiyo wanu;
PSA.38.3	mulibe n'delekho m'mabondo yangu,
PSA.38.3	thangwe latazo langu.
PSA.38.4	Pakuti bzakuyipa bzangu bzandikulila,
PSA.38.4	bzandilemela ninga ntolo wanintaza kutakula.
PSA.38.5	Bzilonda bzangu bzaakuwola, bzaakununkha,
PSA.38.5	nathangwe lawulombe wangu.
PSA.38.6	Ndagwojodokelatu, ndaneta,
PSA.38.6	ntsiku yentse ninfamba ndichilila.
PSA.38.7	Nkati mwangu muna moto,
PSA.38.7	munyama yangu mulibe kukwana.
PSA.38.8	Ndamalilatu basa, ndapwetekeka.
PSA.38.8	Nin'buwula nathangwe lakukula kwabzakuyipa bzangu.
PSA.38.9	Mfumu bzaninfuna bzentse bzili patsogolo panu,
PSA.38.9	kuyankha mwawu kwangu kulibe kubisika kwayimwe.
PSA.38.10	Ntima wangu ukumenya, mphamvu zangu zandithawa,
PSA.38.10	mwenje wamaso yangu palibe.
PSA.38.11	Awo aninfuna nashamwali zangu achoka pana ine,
PSA.38.11	abale wangu aniyima kutali.
PSA.38.12	Awo ampsaga umoyo wangu, anteya ukhukha wawo,
PSA.38.12	pomwe anilinga kundipweteka anilewa bzakucheneka,
PSA.38.12	achikumbuka chinyengo ntsiku yentse.
PSA.38.13	Koma ine ndawa ninga kambulamakutu,
PSA.38.13	nim'bva lini;
PSA.38.13	ninga chimumumu chintaza kufungula mulomo.
PSA.38.14	Yinde, ndawa ninga munthu ansaya kubva,
PSA.38.14	uyo ana nkamwa mulibe malewa-lewa.
PSA.38.15	Koma kwayimwe Chawuta, nin'dikhila,
PSA.38.15	imwe, Mfumu wangu, Mulungu wangu mun'zandidayila!
PSA.38.16	Pakuti ninilewa, “Lekani kuti akondwe payine,
PSA.38.16	awo am'bzikuza nzayo zangu pan'zitelela!”
PSA.38.17	Pakuti ndaa pafupi kukhukhumudwa,
PSA.38.17	pomwe kuwawiwa kwangu kuli patsogolo pangu nthawe zentse.
PSA.38.18	Niniwulula bzakuyipa bzangu,
PSA.38.18	ndashupika nakutaza kwangu.
PSA.38.19	Azondi wangu niwamphamvu, pomwe mbaazinji,
PSA.38.19	anin'zonda palibe mulandu.
PSA.38.20	Pomwe anim'bwezela chakuyipa pachabwino,
PSA.38.20	anin'zondi pakuti ninteyela bzabwino.
PSA.38.21	Lekani kunditaya, imwe Chawuta!
PSA.38.21	Imwe Mulungu wangu, lekani kukhala kutali nayine!
PSA.38.22	Kulumizani kuzandithandiza,
PSA.38.22	imwe Mfumu yachipulumuso changu!
PSA.39.1	Ndidati, “Nin'zachengeta njila zangu,
PSA.39.1	kuti ndileke kutaza nalilimi langu.
PSA.39.1	Nin'zachengeta mulomo wangu,
PSA.39.1	malinge wanthu wakuyipa ali patsogolo pangu.”
PSA.39.2	Ndikhali chimumumu, wakunyamala,
PSA.39.2	ndidabziphata papezi.
PSA.39.2	Nyathwa yangu yakulilatu,
PSA.39.3	ntima wangu udaphsa nkati mwangu.
PSA.39.3	Pandikhayankha mwawu ntima wangu udagaka moto,
PSA.39.3	pamwepo ndidalewa-lewa nalilimi langu.
PSA.39.4	Chawuta lekani ndidziwe kumala kwangu,
PSA.39.4	nakuwanda kwantsiku zangu,
PSA.39.4	lekani ndiziwe kuchepa nthawe kwangu.
PSA.39.5	Wonani, mudachita kuti ntsiku zangu zikhale ninga kutalimpha kwajanja langu,
PSA.39.5	nanthawe yawumoyo wangu nichinthu lini patsogolo panu.
PSA.39.5	Chadidi munthu wentse nimpuye basi! Selah.
PSA.39.6	Chadidi munthu anfamba ninga chibvuli-bvuli.
PSA.39.6	Chadidi papezi an'khala kaliki-liki,
PSA.39.6	an'gwezeka, koma an'dziwa lini kuti mbani an'zatakula.
PSA.39.7	Ko tsapano Mfumu n'chinyi chanin'dikhila?
PSA.39.7	Chinyanganilo changu chili mwayimwe.
PSA.39.8	Ndipulumuseni pakutaza kwangu kwentse,
PSA.39.8	lekani kundichita chakusekewa namalombe.
PSA.39.9	Ndine chimumumu, ninfungula lini mulomo wangu,
PSA.39.9	pakuti ndimwe mudabzichita.
PSA.39.10	Chosani chitenda chanu payine,
PSA.39.10	ndamala nabzizondo bzajanja lanu.
PSA.39.11	Pamunilanga munthu,
PSA.39.11	muchimutsimula pachakuyipa,
PSA.39.11	munimunya ninga n'chenje chentse chaanfunisisa,
PSA.39.11	chadidi munthu wentse n'chapezi! Selah.
PSA.39.12	Ibvani pemphelo langu, imwe Chawuta
PSA.39.12	tetekelani kulila kwangu,
PSA.39.12	lekani kunyamala pamisozi yangu.
PSA.39.12	Pakuti ndine nyakubwela wanu,
PSA.39.12	nyakupita nanjila ninga azipayi wangu wentse.
PSA.39.13	Ndilekeni kuti ndiwoneko kukondwa,
PSA.39.13	ndinati ndachoka ndichizasaya kuwoneka pomwe.
PSA.40.1	Ndidayimila Chawuta namaso mawili,
PSA.40.1	adanditetekela adabva kulila kwangu.
PSA.40.2	Adandichosa mudindi liniwunga,
PSA.40.2	lina matope.
PSA.40.2	An'chita kuti minyendo yangu iyime pamwala,
PSA.40.2	achichita kuti nzayo zangu zikhazikike.
PSA.40.3	Adayikha nyimbo inyowani nkamwa mwangu,
PSA.40.3	nyimbo yakudumbiza kwa Mulungu wathu.
PSA.40.3	Azinji an'zawona achizagopa,
PSA.40.3	achizathemba na Chawuta.
PSA.40.4	Ali bwino munthu an'chita Chawuta, chikhulupililo chake.
PSA.40.4	Uyo ansaya kupatukila kwawakubzikuza,
PSA.40.4	kwaawo antayikila kumagunkha.
PSA.40.5	Imwe Chawuta Mulungu wangu, mwawandisa bzidabwiso bzanu,
PSA.40.5	nankhumbukila zanu kwayise,
PSA.40.5	palibe angalingane nayimwe!
PSA.40.5	Nin'zalalikila ndichizalewa,
PSA.40.5	m'bzizinji kuposa bziniwelengeka.
PSA.40.6	Ntsembe nampfupo mum'bzifuna lini,
PSA.40.6	koma imwe mwandipasa khutu lakufunguka.
PSA.40.6	Ntsembe zakutentha nantsembe zakupagali,
PSA.40.6	mulibe kubzikumbila.
PSA.40.7	Nakutenepo ine ndidati, “Yinde ndabwela,
PSA.40.7	mubhuku lamitemo mudanembewa nabzangu.
PSA.40.8	Ninkondwa kuchita kufuna kwanu, imwe Mulungu wangu,
PSA.40.8	ntemo wanu uli muntima mwangu.”
PSA.40.9	Ndidalalikila mafala yachipulumuso chanu,
PSA.40.9	mugunyenye likulu,
PSA.40.9	ndilibe kuphata milomo yangu,
PSA.40.9	imwe Chawuta mun'dziwa.
PSA.40.10	Ndilibe kubisa mafala yakulungama kwanu muntima mwangu,
PSA.40.10	ndidalewa-lewa nabzakukhulupilika kwanu, nachipulumuso chanu.
PSA.40.10	Ndilibe kubisa ntsisi zanu, nakukhulupilika kwanu kugunyenye likulu.
PSA.40.11	Lekani, imwe Chawuta kubweza chifundo chanu kuchoka payine,
PSA.40.11	Ntsisi zanu nakukhulupilika kwanu bzinin'chengeta nthawe zentse.
PSA.40.12	Pakuti kushupika kwandizungunuka, bziniwelengeka lini,
PSA.40.12	bzakuyipa bzangu bzandikulila,
PSA.40.12	ninkwanisa lini kuwona.
PSA.40.12	Bzidawanda kupita tsitsi lansolo wangu,
PSA.40.12	pomwe ndataya nantima wangu.
PSA.40.13	Chawuta kondwani nakundipulumusa,
PSA.40.13	Chawuta kulumizani kundithandiza.
PSA.40.14	Ngaanyazisiliwetu, pomwe azungayile!
PSA.40.14	Awo wentse ampsaga kutola umoyo wangu.
PSA.40.14	Abwezewe kumbuyo pomwe afumuliwe,
PSA.40.14	awo wanthu anfuna kundipweteka kwangu.
PSA.40.15	Ngaakankhamuke nathangwe lakunyazisiwa kwawo,
PSA.40.15	awo aniti payine, “Aha, aha!”
PSA.40.16	Awo wentse ankupsagani,
PSA.40.16	ngaasekelele pomwe akondwe mwayimwe,
PSA.40.16	awo anfuna chipulumuso chanu,
PSA.40.16	ngaapitilize kulewa kuti, “Chawuta ninkulu.”
PSA.40.17	Koma ine ndine mphayi, pomwe ninsaya,
PSA.40.17	Mfumu aninkumbuka.
PSA.40.17	Ndimwe thandizo langu nachipulumuso changu.
PSA.40.17	Lekani kuchedwa Mulungu wangu.
PSA.41.1	Ali bwino munthu aniyikhila nzelu kwawanthu wakushupika,
PSA.41.1	Chawuta animupulusa panthawe yakushupika kwake.
PSA.41.2	Chawuta animuchengeta achimulalamisa,
PSA.41.2	achikhala ali bwino padziko,
PSA.41.2	aniwalekelela lini kwaazondi wawo.
PSA.41.3	Chawuta animuthandiza panthawe yakuduwala kwake,
PSA.41.3	achimuchita kuti akhale ntano pakuduwala kwake.
PSA.41.4	Koma ine ndidati, “Chawuta ndikomeleni ntima,
PSA.41.4	ndipoleseni, pakuti ndidakutazilani!”
PSA.41.5	Azondi wangu anilewa-lewa nachizondo nabzangu achiti:
PSA.41.5	“Ko anifa lini kuti dzina lake linyangalike?”
PSA.41.6	Wentse am'bwela kuzandiwona anilewa mafala yapezi,
PSA.41.6	pomwe mumitima yawo achikumbuka bzakuyipa,
PSA.41.6	akayenda kunja aniyenda kabziwilikiza.
PSA.41.7	Wentse anin'zonda aniyenda achilewa kachete-chete nabzangu,
PSA.41.7	ampangana kushupika kwangu.
PSA.41.8	Aniti, “Chinthu chin'cheneka chamufikila,
PSA.41.8	an'chila lini pomwe.”
PSA.41.9	Ne shamwali yangu, yanin'themba, anidya chakudya changu,
PSA.41.9	wandisandukila.
PSA.41.10	Koma imwe Chawuta ndikomeleni ntima, mundisumuse,
PSA.41.10	pomwe kuti ndiwabwezelembo.
PSA.41.11	Mukatenepo nin'zadziwa kuti munkondwa nayine,
PSA.41.11	pakuti azondi wangu alibe kundikulila.
PSA.41.12	Muninthandiza mukukwana kwangu,
PSA.41.12	mundiyikhe patsogolo panu kwalini nalini.
PSA.41.13	Ngaadalisiwe Chawuta, Mulungu wa Izraeli,
PSA.41.13	kuchoka lini nalini kufika lini nalini!
PSA.41.13	Ameni! Ameni!
PSA.42.1	Ninga nyasa kutopa kwaan'chita madzi yamutukamadzi,
PSA.42.1	n'zimu wangu untopa, imwe Mulungu.
PSA.42.2	N'zimu wangu una nyota nayimwe Mulungu,
PSA.42.2	imwe Mulungu wamoyo.
PSA.42.2	Ko nin'zabwela lini kuzawona,
PSA.42.2	nkhope yanu Mulungu?
PSA.42.3	Misozi ndiyo chakudya changu, usiku namasikati,
PSA.42.3	Ntsiku yentse anin'bvunza kuti,
PSA.42.3	“Ko Mulungu wako ali kuponi?”
PSA.42.4	Ninkumbuka bzinthu bzimwebzi,
PSA.42.4	ndichithulula n'zimu wangu mwayine,
PSA.42.4	ndichiyenda nagunyenye lawanthu,
PSA.42.4	ndichiwantsogolela, kunyumba ya Mulungu
PSA.42.4	achichemelela achikondwa, achiyimba nyimbo zakutenda,
PSA.42.4	wanthu azinji achisekelela feshita.
PSA.42.5	Ko thangwe lanyi kukotama, iwe moyo wangu?
PSA.42.5	Thangwe lanyi kushupika nkati mwangu?
PSA.42.5	Dikhila Mulungu,
PSA.42.5	pakuti nin'zapeleka pomwe kutenda kwayiye,
PSA.42.5	chipulumuso changu.
PSA.42.6	Mulungu wangu.
PSA.42.6	Moyo wangu wakotama nkati mwangu,
PSA.42.6	nakutenepo nin'zakukumbukani kuchokela kudziko la Jorodhani, naku Herimoni, kuphili la Mizari.
PSA.42.7	Boo lin'chemelela kulinango boo, pakulilima kwamapopoma yanu yamadzi,
PSA.42.7	mabimbi namayape-yape yanu, bzandifuchila.
PSA.42.8	Chawuta aniwuza ntsisi zake masikati,
PSA.42.8	usiku niniyimba nyimbo yake,
PSA.42.8	pemphelo kwa Mulungu wawumoyo wangu.
PSA.42.9	Ninti kwa Mulungu, mwala wangu:
PSA.42.9	“Thangwe lanyi mwandiyebwa? Ko thangwe lanyi ninfamba ndichilila,
PSA.42.9	nathangwe lakupopondelelewa naazondi wangu?”
PSA.42.10	Nin'chita ninga ndina chilonda m'mabondo yangu,
PSA.42.10	azondi wangu akundinyoza achiti kwayine ntsiku yentse:
PSA.42.10	“Mulungu wako ali kuponi?”
PSA.42.11	Ko thangwe lanyi kukotama, iwe moyo wangu?
PSA.42.11	Thangwe lanyi kushupika nkati mwangu?
PSA.42.11	Dikhila mwa Mulungu,
PSA.42.11	pakuti nin'zapeleka pomwe kutenda kwayiye,
PSA.42.11	chipulumuso changu.
PSA.43.1	Ndilinganizeni Mulungu, ndiyimilileni mulandu wangu
PSA.43.1	kwawanthu ansaya kukhulupilika;
PSA.43.1	ndipulumuseni kwawanthu wachinyengo ansaya kulinganiza.
PSA.43.2	Pakuti imwe Mulungu ndimwe pakubisala pangu;
PSA.43.2	ko mwandilambilanyi?
PSA.43.2	Ko thangwe lanyi ninfamba ndichilila,
PSA.43.2	nathangwe lakupondelelewa naazondi wangu?
PSA.43.3	Tumilani kuwinika kwanu, nachadidi chanu,
PSA.43.3	lekani bzinditsogolele!
PSA.43.3	Lekani bzindibwezele pomwe kuphili lakuyela, kwamunkhala!
PSA.43.4	Pamwepo ine nin'zayenda kumbuto yakupelekela ntsembe ya Mulungu,
PSA.43.4	kwa Mulungu kukondwa kwangu kwene-kwene;
PSA.43.4	Pomwe nin'zakudumbizani nantolilo,
PSA.43.4	imwe Mulungu, Mulungu wangu!
PSA.43.5	Ko thangwe lanyi kukotama, iwe moyo wangu?
PSA.43.5	Thangwe lanyi kushupika nkati mwangu?
PSA.43.5	Dikhila mwa Mulungu,
PSA.43.5	pakuti nin'zapeleka pomwe, kwayiye chipulumuso changu, pomwe Mulungu wangu.
PSA.44.1	Mulungu, tidabva namakutu yathu,
PSA.44.1	bzaakhatiwuza makholo yathu;
PSA.44.1	Bzinthu bzamudachita,
PSA.44.1	muntsiku zawo, muntsiku zakale;
PSA.44.2	pomwe imwe najanja lanu mudaatolela dziko wamishowo,
PSA.44.2	mudaabzala m'mwemo;
PSA.44.2	Mudacheneka mishowoyo,
PSA.44.2	koma makholo yathu mudaatsudzula.
PSA.44.3	Wanthu wanu alibe kutola madziko yamweyo nabhemba lawo,
PSA.44.3	panango kubzichiza najanja lawo;
PSA.44.3	Koma najanja lanu ladidi, nam'phamvu zajanja lanu,
PSA.44.3	pakuti muniwafuna.
PSA.44.4	Pakuti imwe ndimwe mambo wangu na Mulungu wangu,
PSA.44.4	lekani Jakobho awone chipulumuso!
PSA.44.5	Mwayimwe tinkunda azondi wathu,
PSA.44.5	mudzina lanu timponda-ponda antimukila.
PSA.44.6	Pakuti nin'themba lini utati wangu,
PSA.44.6	pomwe bhemba langu linin'chiza lini.
PSA.44.7	Koma imwe mudatichiza kwaazondi wathu,
PSA.44.7	pomwe muchinyazisa antizonda.
PSA.44.8	Mulungu tinsamwa mwayimwe ntsiku yentse,
PSA.44.8	tichipeleka kutenda kudzina lanu kufika lini nalini. Selah.
PSA.44.9	Koma imwe mwatitaya, mwatifumula;
PSA.44.9	mulibe kuyenda nawankhondo wathu.
PSA.44.10	Mudachita kuti tithawe azondi wathu,
PSA.44.10	pomwe awo antizonda adatipambila bzentse bzatikhanabzo.
PSA.44.11	Mudachita kuti tikhale chakudya ninga mabila,
PSA.44.11	muchitimwaza nkati mwawanthu wamishowo.
PSA.44.12	Mudagulisa wanthu wanu nantengo wapantsi kwene-kwene,
PSA.44.12	ne kulewambo ntengo wapadzulu.
PSA.44.13	Mudatichita chinthu chin'nyantsa kumadziko yakhali pafupi nayise,
PSA.44.13	tidanyozewa tichisekewa nawentse adatizungunuka.
PSA.44.14	Mudatichita fala lamanyozo kumishowo ikhali pakati pathu,
PSA.44.14	chiseko kwawanthu wentse.
PSA.44.15	Ntsiku yentse kunyala kuli patsogolo pangu,
PSA.44.15	nkhope yangu yadzala namanyazi,
PSA.44.16	kuchokela kwawanthu wakundinyoza achindiseka,
PSA.44.16	nathangwe laazondi wangu nakubwezela.
PSA.44.17	Ibzi bzentse bzatifikila,
PSA.44.17	koma ise tilibe kukuyebwani,
PSA.44.17	panango kuphwanya chibvano chatidachita nayimwe.
PSA.44.18	Mitima yathu ilibe kukulinzani ngoto,
PSA.44.18	nzayo zathu zilibe kuchoka munjila yanu.
PSA.44.19	Koma imwe mudatiphwanya-phwanya pakati pabzilombo,
PSA.44.19	mudatigwanila nan'thunzi wayimpfa.
PSA.44.20	Peno tidayebwa dzina la Mulungu wathu,
PSA.44.20	panango kupfuthula manja yathu kwaamilungu wachilendo,
PSA.44.21	ko Mulungu saakhadabzisokolola?
PSA.44.21	Pakuti iye an'dziwa bzakubisika bzamuntima mwathu.
PSA.44.22	Nathangwe lanu ise tikuphewa ntsiku yentse,
PSA.44.22	kuchitiwa ninga mabila yanfuna kuphewa.
PSA.44.23	Mfumu wangu, lamukani! Thangwe lanyi mukugona?
PSA.44.23	Lamukani! Lekani kutitayilatu!
PSA.44.24	Thangwe lanyi mukubisa nkhope yanu?
PSA.44.24	Ko thangwe lanyi mukuyebwa kudzudzika kwathu, nakupondelelewa kwathu?
PSA.44.25	Pakuti moyo wathu wakotamisiwa pantsi mupfumbi,
PSA.44.25	mimba zathu zamamatila pantsi.
PSA.44.26	Sumukani thandizo lathu!
PSA.44.26	Pomwe tipulumuseni thangwe lantsisi zanu!
PSA.45.1	Ntima wangu watokonyewa namafala yanu yabwino,
PSA.45.1	paninilewa mabasa yangu kwamambo,
PSA.45.1	lilimi langu lininga chakunembesa chanyabezi wakunemba.
PSA.45.2	Pakuti imwe ndimwe wakukoma nkhope kupita wanthu wentse,
PSA.45.2	kukoma ntima kun'choka kwathululiwa pamilomo yanu,
PSA.45.2	nakutenepo Mulungu adakudalisani kufika lini nalini.
PSA.45.3	Imwe wakukunda pakatilani bhemba n'chuno mwanu,
PSA.45.3	pakuti ndilo linkupasani ukulu nandemela.
PSA.45.4	Muwukulu wanu, kwilani muyende mukunde,
PSA.45.4	muchadidi nakulinganiza,
PSA.45.4	janja lanu ladidi lichite bzinthu bzin'gopsa.
PSA.45.5	Misewe yanu niyakuthwa, impita
PSA.45.5	mumitima yaazondi wamambo,
PSA.45.5	wanthu an'gwela pantsi panu.
PSA.45.6	Mpando wawumambo wanu, imwe Mulungu um'mala lini kufika lini nalini.
PSA.45.6	Mphsimbo yanu yawumambo nimphsimbo yakukonkholoka,
PSA.45.7	munfuna kulungama muchizonda chakuyipa.
PSA.45.7	Nakutenepo Mulungu, Mulungu wanu adakudzodzani,
PSA.45.7	namafuta yakukondwa padzulu paanzanu.
PSA.45.8	Bzentse bzakubvala bzanu bzikununkhila Mula, nakhodzogo na Akasiya,
PSA.45.8	ankukondwesani namagitale m'mizinda idakonzewa nanyanga zanzou.
PSA.45.9	Wana wachitsikana wazimambo ali pakati paakazi wakulemekezeka,
PSA.45.9	mambokazi adayima kum'mbali yajanja ladidi,
PSA.45.9	adabvala bzakubvala bzidakonzewa nagolidhe yaku Ofiri.
PSA.45.10	Tetekela kwayine iwe mwana wachitsikana, uwone, pomwe uteye khutu lako,
PSA.45.10	uyebwe wanthu wako nawakunyumba yaapayi wako.
PSA.45.11	Mambo an'zasilila kukoma kwako,
PSA.45.11	umukotamile pakuti nimfumu yako.
PSA.45.12	Mwana wachikazi waku Tire an'zabwela nampfupo,
PSA.45.12	wanthu wakukhupuka.
PSA.45.13	Mambokazi ali muchipinda mwake nandemela yake yentse,
PSA.45.13	bzakubvala bzake bzina golidhe.
PSA.45.14	Adayendesewa kwamambo adabvala chakubvala chake chamawala-mawala,
PSA.45.14	achiteyelewa naamoye dende awo akhampelekeza.
PSA.45.15	Adabwelesewa achisekelela achikondwa kwene-kwene,
PSA.45.15	achibwela kun'zinda wamambo.
PSA.45.16	Wana wanu an'zakhala pambuto pamakholo yanu,
PSA.45.16	an'zakhala anemwanamambo pentse padziko.
PSA.45.17	Nin'zachita kuti dzina lako lizakumbukiliwe kum'badwe wentse;
PSA.45.17	nakutenepo wanthu wentse an'zakutendani kufika lini nalini.
PSA.46.1	Mulungu ndiye pakubisalila pathu namphamvu zathu,
PSA.46.1	an'khala thandizo lathu latin'diza kuwona panthawe yakushupika.
PSA.46.2	Ne dziko likatekenyeka tin'gopa lini,
PSA.46.2	ne mapili yakagwela munyanja tin'gopa basi,
PSA.46.3	ne madzi yamunyanja yawunge yachichita phobvu,
PSA.46.3	mapili yachitekenyeka nakukukuma kwayene. Selah.
PSA.46.4	Pana kamadzi natunkulo tum'bwelesa kukondwa kuguta la Mulungu,
PSA.46.4	kumbuto yakuyela ya Nyakudzulu-dzulu.
PSA.46.5	Mulungu ali nkati mwagutalo, lin'zatekenyesewa lini,
PSA.46.5	Mulungu am'bwela machibese-bese achilithandiza.
PSA.46.6	Mishowo ikubva mantha, umambo unigwa,
PSA.46.6	anilewa-lewa fala lake, dziko linsunguduka.
PSA.46.7	Chawuta Wankhondo ana yise,
PSA.46.7	Mulungu wa Jakobho nipakubisala pathu. Selah.
PSA.46.8	Bwelani muzawone mabasa ya Chawuta!
PSA.46.8	Kucheneka dziko kwawachita!
PSA.46.9	Aniyimisa nkhondo kufika kudamalila madziko,
PSA.46.9	an'tyola utati achigwata-gwata madipa,
PSA.46.9	antentha ngolo zankhondo namoto!
PSA.46.10	“Nyamalani, pomwe dziwani kuti ndine Mulungu!
PSA.46.10	Nin'zasumusiwa pakati pamishowo,
PSA.46.10	nin'zasumusiwa padziko.”
PSA.46.11	Chawuta Wankhondo ana yise,
PSA.46.11	Mulungu wa Jakobho nipakubisala pathu. Selah.
PSA.47.1	Wanthu wentse wombelani manja!
PSA.47.1	Kuwani kwa Mulungu nafala lakukondwa!
PSA.47.2	Pakuti Chawuta Nyakudzulu-dzulu an'gopsa,
PSA.47.2	nimambo nkulu padziko lentse.
PSA.47.3	Adatikundisa mishowo yentse yawanthu,
PSA.47.3	achiyikha madziko pantsi panzayo zathu.
PSA.47.4	Adatisankhulila nthaka,
PSA.47.4	chinsamwila Jakobho uyo waanfunisisa. Selah.
PSA.47.5	Mulungu ankwila kudzulu achikuwiliwa,
PSA.47.5	Chawuta ankwila achiliziliwa wunda.
PSA.47.6	Imbani muchidumbiza Mulungu! Imbani muchidumbiza!
PSA.47.6	Imbani muchidumbiza Mambo wathu! Imbani muchidumbiza!
PSA.47.7	Pakuti Mulungu ndiye mambo wapantsi pentse,
PSA.47.7	imbani muchimudumbiza nanyimbo.
PSA.47.8	Mulungu antonga madziko yentse,
PSA.47.8	Mulungu ankhala pampando wake wakuyela.
PSA.47.9	Atongi wamishowo yentse agwezekana,
PSA.47.9	nawanthu wa Mulungu wa Abhurahamu.
PSA.47.9	Pakuti nchinjilizo zadziko n'za Mulungu,
PSA.47.9	pakuti iye anilemekezewa kwene-kwene!
PSA.48.1	Chawuta ninkulu anfunika kudumbiziwa kwene-kwene,
PSA.48.1	muguta la Mulungu wathu!
PSA.48.1	Muphili lake lakuyela,
PSA.48.2	nilakukoma pakuyima kwalene,
PSA.48.2	chikondwelelo chadziko lentse lapantsi.
PSA.48.2	Phili la Ziyoni, chakudzulu,
PSA.48.2	guta la mambo nkulu.
PSA.48.3	Mulungu, mumbuto zake zakuchinjilizika,
PSA.48.3	adabziwonesa kuti ndiye an'chinjiliza.
PSA.48.4	Tsapano wonani, mazimambo yankochezana pabodzi,
PSA.48.4	kuzayambuka pabodzi.
PSA.48.5	Adaliwona adabva mantha,
PSA.48.5	adabva mantha, nkuthawa.
PSA.48.6	Adaphatiwa namantha achiyamba kutetemela,
PSA.48.6	kuchita ninga nkazi akufuna kubala.
PSA.48.7	Nachonzi chakumabveladzuwa mudaphwanya mabote makulu yaku Tashishi.
PSA.48.8	Ninga kubva kwatidachita, tabziwona,
PSA.48.8	muguta la Chawuta Wankhondo,
PSA.48.8	muguta la Mulungu wathu,
PSA.48.8	Mulungu an'zachita kufika lini nalini.
PSA.48.9	Tinkumbuka, imwe Mulungu, ntsisi zanu,
PSA.48.9	nkati mwa Tembele yanu.
PSA.48.10	Kuchita ninga dzina lanu imwe, Mulungu,
PSA.48.10	kudumbiziwa kwanu kunfika kudamalila dziko.
PSA.48.10	Janja lanu ladidi lidadzala nakulungama.
PSA.48.11	Lekani phili laku Ziyoni likondwe!
PSA.48.11	Lekani wana wachikazi wa Judha akondwe,
PSA.48.11	nathangwe lakutonga kwanu!
PSA.48.12	Zungunukani Ziyoni! Zungunukani!
PSA.48.12	Welengani madala yayene!
PSA.48.13	Leka ntima wako uwone kuchinjilizika,
PSA.48.13	pitani mumbuto zake zakubzichinjiliza,
PSA.48.13	kuti muzawuzembo m'badwe um'bwela,
PSA.48.14	pakuti uyu ni Mulungu wathu, kufika lini nalini,
PSA.48.14	an'zatitsogolela kufika kufa.
PSA.49.1	Ibvani ibzi, wanthu wentse,
PSA.49.1	Tetekelani imwe mwenste munkhala padziko lapansti,
PSA.49.2	wentse wana wawanthu wapantsi nawapadzulu,
PSA.49.2	wakukhupuka nawakushupika.
PSA.49.3	Mulomo wangu un'zalewa mafala yanzelu.
PSA.49.3	Nkhumbukila zantima wangu zin'zakhala kubvesesesa.
PSA.49.4	Nin'zatetekela ntsumo,
PSA.49.4	nin'zalapanula chilapi changu pakuyimba nyimbo na banjo.
PSA.49.5	Ko ningagopenyi panthawe yakushupika kwangu?
PSA.49.5	Bzakuyipa bzaazondi wangu pabzinin'zungunuka,
PSA.49.6	wanthu an'themba chuma chawo,
PSA.49.6	ansamwa nakuwanda kwachuma chawo?
PSA.49.7	Munthu ankwanisa lini kulombola m'bale wake,
PSA.49.7	panango kupasa kwa Mulungu ntengo wawumoyo wake,
PSA.49.8	pakuti ntengo wawumoyo wamunthu niwukulu,
PSA.49.8	unkwana lini;
PSA.49.9	kuti alalame kufika lini nalini,
PSA.49.9	kuti aleke kuwona dindi.
PSA.49.10	Pakuti wawona kuti ne wanthu wanzelu anifa,
PSA.49.10	ninga malombe nawakusaya nzelu anifambo pomwe,
PSA.49.10	an'zasiya chuma kwaanango.
PSA.49.11	Manda ndiyo yanzakhala miyi yawo kufika lini nalini,
PSA.49.11	ndiyo mbuto yawo in'zakhaliwa namibadwe yawo yentse,
PSA.49.11	ne paadapasa madziko madzina yawo.
PSA.49.12	Munthu anawulemelelo ankhalilila lini,
PSA.49.12	anfambo ninga bzin'chita bzilombo bzan'thengo.
PSA.49.13	Iyi ndiyo njila infambiwa nawanthu wakupusa,
PSA.49.13	naawo am'bwela kumbuyo anthukuza bzaadachita. Selah
PSA.49.14	Ninga mabila yadasankhuliliwa kudindi,
PSA.49.14	infa in'zakhala nyakabusa wawo,
PSA.49.14	pomwe wakulungama ndiwo an'zaatonga machibese.
PSA.49.14	Mathupi yawo payaniwola;
PSA.49.14	kudindi ndiko kwaan'zakhala.
PSA.49.15	Chadidi Mulungu an'zalombola moyo wangu kumphamvu yadindi,
PSA.49.15	pakuti an'zanditambila. Selah
PSA.49.16	Leka kugopa munthu akakhupuka,
PSA.49.16	ne ulemelelo wanyumba yake ukawanda.
PSA.49.17	Pakuti akafa ulemelelo umwewo aniwutakula lini,
PSA.49.17	ulemelelo wake aniyenda lini nawo mudindi.
PSA.49.18	Pakuti ne paakhana moyo akhabzidalisa:
PSA.49.18	“Adakudumbiza, pakuti udachita bzabwino,”
PSA.49.19	an'zayenda kudayenda azipayi kwaan'zasaya kuwona mwenje.
PSA.49.20	Munthu ana ulemelelo an'bvesesesa lini,
PSA.49.20	anfambo ninga bzinchita bzilombo bzan'thengo.
PSA.50.1	Wam'phamvu, Mulungu Chawuta,
PSA.50.1	anilewa achichemela dziko lapantsi, kuyambila kumabveladzuwa mpaka kumadokelo.
PSA.50.2	Mulungu aniyetima kuchoka paphili la Ziyoni,
PSA.50.2	phili labwino kwene-kwene.
PSA.50.3	Mulungu wathu am'bwela, pomwe ali lini chete!
PSA.50.3	Moto un'tentha uli patsogolo pake,
PSA.50.3	adazungunukiwa nachonzi chikulu kwene-kwene
PSA.50.4	An'chemelela dzulu napantsi,
PSA.50.4	kuti atonge wanthu wake.
PSA.50.5	“Kochezani wanthu wangu wakukhulupilika,
PSA.50.5	wandidachita nawo chibvano nantsembe.”
PSA.50.6	Dzulu limpeleka umboni wakulungama kwake,
PSA.50.6	pakuti Mulungu ndiye ntongi. Selah
PSA.50.7	Wanthu wangu tetekelani ine, pomwe nin'zalewa!
PSA.50.7	Iwe Izraeli tetekela,
PSA.50.7	pomwe ine nin'zafakaza ndidanyanganana nayiwe!
PSA.50.7	Ndine Mulungu, Mulungu wako!
PSA.50.8	Ninkutsimulila lini ntsembe yawudapeleka kwayine,
PSA.50.8	nampfupo zakutentha zawumpeleka patsogolo pangu, nthawe nanthawe.
PSA.50.9	Nin'zatambila lini ng'ombe imuna kuchoka nyumba mwako,
PSA.50.9	panango tonde kuchokela m'mathanga yanu.
PSA.50.10	Pakuti bzilombo bzentse bzili nthengo m'bzangu,
PSA.50.10	nang'ombe zentse zili mumbuto zakudyela n'zangu.
PSA.50.11	Nindziwa mbalami zentse zam'mapili,
PSA.50.11	nabzentse bzinfamba-famba n'thengo m'bzangu.
PSA.50.12	Ninga ndikhana njala ndikhadakuwuzani lini,
PSA.50.12	pakuti dziko nabzentse bzidadzala m'mwemo m'bzangu.
PSA.50.13	Ko ine nin'dya nyama yang'ombe,
PSA.50.13	panango kumwa gazi lambuzi?
PSA.50.14	Peleka ntsembe yako yakutenda kwa Mulungu!
PSA.50.14	Chita bzawudalumbila kwa Nyakudzulu-dzulu!
PSA.50.15	Pomwe, chemela kwayine panthawe yakushupika kwako!
PSA.50.15	Ine nin'zakupulumusa, iwe uchizandipembeza.
PSA.50.16	Koma kwawakuyipa, Mulungu aniti,
PSA.50.16	“Thangwe lanyi mukulewa-lewa nabzamitemo yangu,
PSA.50.16	panango kulewa-lewa bzachibvano changu?
PSA.50.17	Pakuti mun'zonda kutsimula kwangu,
PSA.50.17	pomwe muchitaya mafala yangu kumbuyo kwanu.
PSA.50.18	Ukawona mbava, unkondwa nayo,
PSA.50.18	umphatana namphombo.
PSA.50.19	Mulomo wako niwakulewa-lewa bzakuyipa,
PSA.50.19	nthawe zentse lilimi lako lim'bwelesa chinyengo.”
PSA.50.20	Ndiwe wakupasa milandu abale wako,
PSA.50.20	uchiyipisa mwana wam'mako chayiye.
PSA.50.21	Udachita bzentse ibzi, koma ine ndidanyamala,
PSA.50.21	uchikumbuka kuti ine ndidalingana nayiwe.
PSA.50.21	Tsapano ine nin'zakutsimula, ndichikupasa mulandu pamaso pako!
PSA.50.22	“Kumbukani ibzi, imwe mudayebwa Mulungu,
PSA.50.22	ndinati ndakung'ambani-ng'ambani, pachisayika ankupulumusani!
PSA.50.23	Uyo ampeleka ntsembe zakutenda aninilemekeza;
PSA.50.23	uyo anilungamisa njila yake, nin'zamuwonesa chipulumuso cha Mulungu.”
PSA.51.1	Mulungu ndikomeleni ntima, nathangwe lantsisi zanu;
PSA.51.1	kuteyeza unyinji wachifundo chanu, fudzani bzakuyipa bzangu!
PSA.51.2	Ndisambikilentuni bzakuyipa bzangu!
PSA.51.2	Pomwe chenesani chitazo changu!
PSA.51.3	Pakuti nin'dziwa kuyipa kwangu,
PSA.51.3	kutaza kwangu kuli patsogolo pangu nthawe zentse.
PSA.51.4	Kwayimwe, kwayimwe mwekha ndidataza,
PSA.51.4	pomwe ndachita bzakuyipa pamaso panu;
PSA.51.4	Nakutenepo ndimwe wakulungama pamunilewa-lewa,
PSA.51.4	nakutenepo ndimwe wakuchena pamuntonga.
PSA.51.5	Wonani ndidabadwa mubzakuyipa,
PSA.51.5	mukutaza amayi wangu adaphata pathupi pangu.
PSA.51.6	Wonani, imwe munfuna chadidi muntima mwamunthu,
PSA.51.6	pomwe ndichitiseni kuti ndidzewe nzelu mwakubisika mwangu.
PSA.51.7	Chosani kutaza kwangu na Hisopi
PSA.51.7	Nditsukeni, nin'zakhala wakuchena ninga thonje.
PSA.51.8	Lekani ndibve kukondwa nakusekelela!
PSA.51.8	Lekani mabondo yamwatyola yakondwe!
PSA.51.9	Bisani nkhope yanu pakutaza kwangu!
PSA.51.9	Pomwe nakutaza kwangu kwentse fudzani!
PSA.51.10	Lengani ntima wakuchena mwayine, imwe Mulungu!
PSA.51.10	Bwezelani n'zimu wakuchinga mwayine!
PSA.51.11	Lekani kunditayila kutali kuchoka kwayimwe!
PSA.51.11	Pomwe, lekani kuchosa n'zimu wanu wakuyela payine!
PSA.51.12	Ndibwezeleni kusekelela kwachipulumuso chanu!
PSA.51.12	Ndichengeteni nan'zimu wakutetekela!
PSA.51.13	Pamwepo ine nin'zafundisa wakuyipa njila zanu,
PSA.51.13	wakutaza an'zabwelela pomwe kwayimwe.
PSA.51.14	Ndipulumuseni pamulandu wakutaya gazi, Imwe Mulungu wachipulumuso changu!
PSA.51.14	Pamwepo lilimi langu lin'zakondwa muchilungamo chanu.
PSA.51.15	Mfumu fungulani milomo yangu!
PSA.51.15	Nakutenepo mulomo wangu un'zakudumbizani.
PSA.51.16	Pakuti imwe munkondwela lini nantsembe, ninga ndidakupasani.
PSA.51.16	Munkondwa lini nantsembe zakutentha.
PSA.51.17	Ntsembe zintambiliwa na Mulungu nin'zimu wakubzichepesa;
PSA.51.17	ntima wakusweka, nawaphwanyika, Mulungu munyoza lini.
PSA.51.18	Chitilani bzabwino Ziyoni, mukukoma ntima kwanu,
PSA.51.18	mangani pomwe mpanda waku Jerusalema.
PSA.51.19	Pamwepo imwe mun'zakondwa nantsembe zakulungama, ntsembe zakutentha zang'ombe, pomwe nantsembe zipulumila.
PSA.51.19	Pamwepo, an'zapelekela ng'ombe zimuna pambuto yakupelekela tsembe.
PSA.52.1	Ko thangwe lanyi iwe unsamwa, iwe munthu wankhondo?
PSA.52.1	Ntsisi za Mulungu zanayine ntsiku yentse.
PSA.52.2	Lilimi lako linkumbuka bzakucheneka;
PSA.52.2	ninga leza lakuthwa, iwe munthu wachinyengo.
PSA.52.3	Munfuna bzakuyipa kuposa bzabwino,
PSA.52.3	muchifuna bzakulewa bzakunama pana kulewa chilungamo. Selah
PSA.52.4	Unfuna mafala yentse yam'meza yampweteka,
PSA.52.4	iwe lilimi lachinyengo.
PSA.52.5	Koma Mulungu an'zakuphwanyilatu,
PSA.52.5	an'zakuphata achikuchosa mutenti yako;
PSA.52.5	an'zakuzula padziko lawanthu wamoyo. Selah
PSA.52.6	Wanthu wakulungama an'zabziwona an'zagopa,
PSA.52.6	pamwepo an'zamuseka achiti:
PSA.52.7	“Nyanganani, munthu alibe kufuna kupotela kwa Mulungu,
PSA.52.7	akhathemba muwunyinji wachuma chake;
PSA.52.7	adachita mphamvu nakucheneka anango.”
PSA.52.8	Koma ine ndili ninga muolivi wakupsipila munyumba ya Mulungu.
PSA.52.8	Nin'themba nantsisi za Mulungu kufika lini nalini.
PSA.52.9	Nin'zakutendani Mulungu kufika lini nalini,
PSA.52.9	nathangwe labzamudandichitila.
PSA.52.9	Pomwe nin'zadikhila dzina lanu pakuti nilabwino, patsogolo pawanthu wakukhulupilika wanu.
PSA.53.1	Lombe liniti muntima mwalene, “Kulibe Mulungu.”
PSA.53.1	Ana nzelu zapezi-pezi, an'chita bzin'nyantsa;
PSA.53.1	palibe ne m'bodzi wawo an'chita bzabwino.
PSA.53.2	Mulungu ali kudzulu adanyangana wanthu akhali pantsi,
PSA.53.2	kuti awone kuti panango panamunthu anakubvesesesa,
PSA.53.2	uyo ampsaga Mulungu.
PSA.53.3	Wentse niwakupanduka,
PSA.53.3	wentse adadzongeka, palibe nambodzi anchita bzabwino,
PSA.53.3	ne m'bodzi yekha.
PSA.53.4	Mulungu adati, “Ko iwo akuchita bzakuyipa andziwa lini?
PSA.53.4	Awo akudya wanthu wangu kuchita ninga akudya zingwa,
PSA.53.4	ko an'chemela lini Mulungu?”
PSA.53.5	Kumweko an'zagopa kwene-kwene, ipo palibe chin'gopsa,
PSA.53.5	pakuti Mulungu an'zamwaza mabondo yawanthu ankuchitilani bzakuyipa.
PSA.53.5	An'zanyazisiwa pakuti Mulungu adaalamba.
PSA.53.6	Ninga chipulumuso cha Izraeli chachoka mu Ziyoni!
PSA.53.6	Mulungu akabwezela mpfuma yawathu wake,
PSA.53.6	Jakobho an'zakondwa Izraeli in'zasekelela.
PSA.54.1	Mulungu ndichizeni nadzina lanu,
PSA.54.1	namphamvu zanu woneseni kuti ndilibe milandu!
PSA.54.2	Mulungu ibvani pemphelo langu,
PSA.54.2	tetekelani mafala yangu!
PSA.54.3	Pakuti wanthu wapezi andisandukila,
PSA.54.3	wanthu wadima akufuna moyo wangu,
PSA.54.3	awo ansaya kuyikha Mulungu patsogolo pawo. Selah
PSA.54.4	Koma Mulungu ndiye Nthandizi wangu,
PSA.54.4	Mfumu ndiye an'chengeta moyo wangu.
PSA.54.5	An'zabwezela azondi wangu nachakuyipa,
PSA.54.5	nakukhulupilika kwanu achenekeni wentse!
PSA.54.6	Nin'zapeleka ntsembe yakufuna nantima wangu,
PSA.54.6	nin'zatenda dzina lanu Chawuta, pakuti nilabwino.
PSA.54.7	Pakuti mudandipulumusa munthamu zangu zentse,
PSA.54.7	maso yangu yadawona azondi wangu achikundiwa.
PSA.55.1	Mulungu tetekelani pemphelo langu,
PSA.55.1	lekani kubzibisa pakudandawula kwangu!
PSA.55.2	Nditekeleni mundidayile!
PSA.55.2	Ndatangwanika nadandawulo langu, pomwe ndikubuwula.
PSA.55.3	Nathangwe lachiwowo chaazondi wangu,
PSA.55.3	nathangwe lakupondelelewa nawanthu wakuyipa.
PSA.55.3	Akundisawusa,
PSA.55.3	achichita chizondo nayine.
PSA.55.4	Ntima wangu ukumenya,
PSA.55.4	kugopa impfa kwandiphata.
PSA.55.5	Ndaphatiwa namantha, ndikutotetemela,
PSA.55.5	ngozi idamugwanila.
PSA.55.6	Ninti, “Ninga ndikhana maphaphilo ninga njiwa.
PSA.55.6	Ndikhadambuluka ndichikapumula.
PSA.55.7	Ndikhadambuluka ndichiyenda kutali,
PSA.55.7	ndichikakhala muchipululu. Selah
PSA.55.8	Ndikhadakulumiza kuthawa kabzipsagila pakukhala,
PSA.55.8	ndichibisala mphepo yankhongolo.”
PSA.55.9	Imwe Mfumu, sokonezani malilimi yawo,
PSA.55.9	pakuti niniwona nkhondo nakushupana muguta.
PSA.55.10	Masikati nawusiku an'zungunuka mipanda yalene,
PSA.55.10	kuyipa nakushupika bzili nkati mwalene.
PSA.55.11	Kuphwanya kuli nkati mwalene,
PSA.55.11	kupondelelana nakubelana, bzin'choka lini mumbuto zawo zakugumanilana.
PSA.55.12	Ninga mbaazondi wangu akhandinyoza, ndikhadalimbikila,
PSA.55.12	ninga akhali n'zondi wangu akhabzikuza, ndikhadabisala kwayiwo.
PSA.55.13	Koma pakuti ndiwe, wansepetela ubodzi,
PSA.55.13	mwanzangu, shamwali yangu chayiyo.
PSA.55.14	Tikhali ponda-ndipondembo,
PSA.55.14	tikhayenda pabodzi munyumba ya Mulungu.
PSA.55.15	Azondi wangu ngaafikiliwe nayimpfa mwadzidzimu,
PSA.55.15	ayende kudindi ali wamoyo!
PSA.55.15	Pakuti bzakuyipa bzili pakati pawo, namumbuto zawo zakukhala.
PSA.55.16	Koma ine nin'chemela kwa Mulungu,
PSA.55.16	pomwe Chawuta an'zandichiza.
PSA.55.17	Machibese, namasikati namawulo,
PSA.55.17	nimpeleka madandawulo ndichilila,
PSA.55.17	iye anibva fala langu.
PSA.55.18	Nandelekho, an'zapulumusa moyo wangu kunkhondo yangu,
PSA.55.18	pakuti mbaazinji kwene-kwene anfuna kumenyana nayine.
PSA.55.19	Mulungu an'zabva, achizaachepesa,
PSA.55.19	uyo nyakutonga kuyambila kale-kale, Selah
PSA.55.19	uyo ansanduka lini,
PSA.55.19	pomwe an'gopa lini Mulungu.
PSA.55.20	Adapfuthula janja lake adanyanganana nashamwali zake,
PSA.55.20	adaphwanya chibvano chake.
PSA.55.21	Mafala yake yakhadafewa kupita mafuta,
PSA.55.21	koma nkati mwantima wake mukhana nkhondo.
PSA.55.21	Mafala yake yakhadafewa kupita mafuta,
PSA.55.21	koma yakhali mabhemba yakupsolomolewa kale.
PSA.55.22	Tula ntolo wako kwa Chawuta,
PSA.55.22	iye an'zakuchengeta,
PSA.55.22	anilekelela lini wakulungama achikundiwa.
PSA.55.23	Koma imwe Mulungu mun'zathusila wakuyipa wentse m'manda,
PSA.55.23	wanthu wagazi nawachinyengo, an'zalalama ne kati-nakati yantsiku zawo.
PSA.55.23	Koma ine nin'zathemba nayimwe.
PSA.56.1	Imwe Mulungu ndikomeleni ntima,
PSA.56.1	pakuti munthu akundipondelela,
PSA.56.1	ntsiku yentse uyo anim'menya akundipondelela!
PSA.56.2	Azondi wangu akundipondelela ntsiku yentse;
PSA.56.2	pakuti mbaazinji akumenyana nayine mwakubzikuza.
PSA.56.3	Paninibva mantha,
PSA.56.3	nin'zathemba imwe.
PSA.56.4	Mwa Mulungu uyo mafala yake nin'dumbiza,
PSA.56.4	mwa Mulungu nin'themba, nin'zagopa lini.
PSA.56.4	Ko munthu wanyama angandichitenyi?
PSA.56.5	Ntsiku yentse ansandula mafala yangu,
PSA.56.5	nthawe zentse bzentse bzaampangana bzakuyipa.
PSA.56.6	Ankochezana pabodzi achindibisalila,
PSA.56.6	achinyangana kufamba kwanin'chita
PSA.56.6	an'dikhila moyo wangu.
PSA.56.7	Imwe Mulungu alangileni chakuyipa chawo,
PSA.56.7	gweselani pantsi wanthu awa nawukali wanu!
PSA.56.8	Imwe mun'dziwa kudzudziwa kwangu,
PSA.56.8	ikhani misozi yangu mugalafa lanu!
PSA.56.8	Ko bzili lini mubhukhu lanu?
PSA.56.9	Pantsiku yandichachemelela kwayimwe,
PSA.56.9	azondi wangu an'zachungunuka achibwezewa mbuyo.
PSA.56.9	Ichi nin'dziwa, Mulungu anayine.
PSA.56.10	Mwa Mulungu, nin'dumbiza fala lake,
PSA.56.10	mwa Chawuta, nin'dumbiza fala lake.
PSA.56.11	Mwa Mulungu, nin'themba, nin'zagopa lini.
PSA.56.11	Ko munthu angandichitenyi?
PSA.56.12	Nin'zadzadzikisa bzandidalumbilila kwayimwe Mulungu,
PSA.56.12	nin'zapeleka ntsembe yakutenda.
PSA.56.13	Pakuti mudapulumusa moyo wangu kuyimpfa,
PSA.56.13	mudachiza minyendo yangu kuti ileke kukhukhumudwa paniniyenda patsogolo pa Mulungu, mumwenje wawumoyo.
PSA.57.1	Ndikomeleni ntima imwe Mulungu! Ndikomeleni ntima!
PSA.57.1	Pakuti moyo wangu umpotela mwayimwe,
PSA.57.1	muntunzi wamaphaphilo yanu nim'bisala, kufikila ngozi yapita.
PSA.57.2	Ninilila kwayimwe Mulungu Nyakudzulu-dzulu,
PSA.57.2	kwa Mulungu anim'bwezelela.
PSA.57.3	Pakuti an'zatuma kuchoka kudzulu pomwe an'zandichiza,
PSA.57.3	an'zanyazisa awo animpondelela, Selah.
PSA.57.3	Mulungu an'zatuma ntsisi zake nakukhulupilika kwake.
PSA.57.4	Moyo wangu uli pakati pamphondolo,
PSA.57.4	nin'gona pantsi pakati pamphondolo,
PSA.57.4	zinkwachula-kwachula wana wawanthu,
PSA.57.4	mano yawo yaninga madipa namisewe,
PSA.57.4	malilimi yawo yaninga mabhemba yakuthwa.
PSA.57.5	Imwe Mulungu sumusiwani kufika kudzulu!
PSA.57.5	Ndemela yanu ngayidzadze padziko lentse lapantsi!
PSA.57.6	Azondi wangu ateya ukonde kuti andiphate,
PSA.57.6	moyo wangu wakotama.
PSA.57.6	Achela bwina munjila yaninfamba nayo,
PSA.57.6	koma ndiwo agwelamo. Selah.
PSA.57.7	Ntima wangu udakhazikika, imwe Mulungu! Ntima wangu udakhazizika!
PSA.57.7	Nin'zayimba, ndichiyimba nyimbo!
PSA.57.8	Lamuka iwe ulemelelo wangu!
PSA.57.8	Lamuka, bhanjo nachipendani changu!
PSA.57.8	Nin'zalamuka machibese-bese.
PSA.57.9	Nin'zakutendani imwe Mfumu, pakati pawanthu wanu!
PSA.57.9	Nin'zakuyimbilani nyimbo pakati pamadziko!
PSA.57.10	Pakuti ntsisi zanu n'zikulu kufika kudzulu,
PSA.57.10	chikhulupililo chanu chinfika m'mitambo.
PSA.57.11	Sumusiwani imwe Mulungu, padzulu-dzulu!
PSA.57.11	Ulemelelo wanu usumusiwe padzulu padziko lentse lapantsi.
PSA.58.1	Ko imwe atongi mukulewa-lewa chilungamo?
PSA.58.1	Ko muntonga wanthu wentse mwakukonkholoka?
PSA.58.2	Nee, mumitima yanu munkumbuka bzakuyipa basi,
PSA.58.2	manja yanu yan'chita bzankhondo padziko lapantsi.
PSA.58.3	Wakuyipa ampatuka achindoti chokeni m'mimba,
PSA.58.3	achindoti badweni aniyamba kulewa magunkha.
PSA.58.4	Ana ululu ninga ululu wanyoka,
PSA.58.4	ninga nyakhungu, ansaya kufuna kubva.
PSA.58.5	Anibva lini ne fala laanyakufuwa nyoka,
PSA.58.5	ne wakuchenjela tani.
PSA.58.6	Imwe Mulungu, gululani mano nkamwa mwawo!
PSA.58.6	Imwe Chawuta, gululani mano matali yawana wamphondolo!
PSA.58.7	Ngaanyangalike ninga madzi yakuyelela,
PSA.58.7	ngaapondewe-pondewe ninga upsa uli munjila.
PSA.58.8	Ngaachoke manenda pakufamba ninga nkhono,
PSA.58.8	panango kuchita ninga mwana wanthayo ansaya kuwona dzuwa.
PSA.58.9	Bzikalango bzanu bzikanati bzabva moto wantyontyo zaminga,
PSA.58.9	ziwisi panango zakuwuma Mulungu ngaazipsayile.
PSA.58.10	Wakulungama an'zakondwa paan'zawona kubwezela,
PSA.58.10	an'zasamba nzayo zake mugazi lawakuyipa.
PSA.58.11	Wanthu an'zati, “Chadidi-chadidi wanthu wakulungama ampagaliwa.”
PSA.58.11	Chadidi pana Mulungu, antonga padziko lapantsi.
PSA.59.1	Mulungu wangu, ndipulumuseni kwaazondi wangu!
PSA.59.1	Ndilomboleni kwaawo anim'mukila!
PSA.59.2	Ndipulumuseni kwaawo an'chita mabasa yakuyipa!
PSA.59.2	Ndichizeni kwaawo wanthu antaya gazi!
PSA.59.3	Pakuti nyanganani adatoyimila moyo wangu!
PSA.59.3	Wanthu wamphamvu an'gwezekana kuyimila ine,
PSA.59.3	palibe chakuyipa panango kutaza kwandidachita.
PSA.59.4	An'thamanga achikonzeka,
PSA.59.4	koma ine palibe kutaza kwandidachita.
PSA.59.4	Lamukani, bwelani mugumane nayine,
PSA.59.4	muwone!
PSA.59.5	Koma imwe Chawuta Mulungu wawankhondo, Mulungu wa Izraeli, lamukani mulange madziko yentse!
PSA.59.5	Lekani kukomela ntima wentse a'nchita chinyengo chakuyipa!
PSA.59.6	Mawulo yokha-yokha am'bwela,
PSA.59.6	achikhumbza ninga mbwaya,
PSA.59.6	achizungunuka guta.
PSA.59.7	Wonani makamwa yawo yan'thulula mafala, m'milomo yawo muna mabhemba,
PSA.59.7	achimbati, “Ko mbani antibva?”
PSA.59.8	Koma imwe Chawuta mun'zaaseka,
PSA.59.8	mun'zanyoza madziko yentse.
PSA.59.9	Imwe Mphamvu zangu, nin'zanyanganila imwe
PSA.59.9	pakuti imwe Mulungu ndimwe pakuthawila pangu.
PSA.59.10	Mulungu nantsisi zangu an'zabwela kwayine,
PSA.59.10	Mulungu an'zachita kuti ndiwone azondi wangu achikundiwa.
PSA.59.11	Mulungu lekani kuwapha,
PSA.59.11	kuti wanthu wangu aleke kuyebwa
PSA.59.11	ngaazungayile namphambvu zanu, pomwe muwabweze pantsi,
PSA.59.11	imwe Mfumu nchinjilizo yathu.
PSA.59.12	Nathangwe lakutaza kwawo, namafala yamilomo yawo,
PSA.59.12	ngaaphatiwe mukubzikuza kwawo.
PSA.59.12	Matembelelo namagunkha yaanilewa;
PSA.59.13	amalizeni muwukali wanu! Amalizeni amaliletu!
PSA.59.13	Chitani kuti adziwe kuti Mulungu antonga mu Jakobho, mpaka kumapeto yadziko lentse.
PSA.59.14	Mawulo yokha-yokha am'bwela,
PSA.59.14	achikhumbza ninga mbwaya,
PSA.59.14	achizungunuka guta.
PSA.59.15	An'zungunuka achipsaga chakudya,
PSA.59.15	achikhumbza akaleka kukhuta.
PSA.59.16	Koma ine niniyimba bzamphamvu zanu,
PSA.59.16	nin'zayimba ndichikondwa machibese-bese ndichiyimbila ntsisi zanu,
PSA.59.16	pakuti ndimwe pakubisala pangu,
PSA.59.16	pakupotela pangu panthawe yakushupika kwangu.
PSA.59.17	Ndimwe mphamvu zangu, nin'zayimba ndichidumbiza imwe,
PSA.59.17	pakuti imwe Mulungu ndimwe pakubisala pangu,
PSA.59.17	Mulungu wangu wantsisi.
PSA.60.1	Mulungu mwatilamba, mwatisandukila;
PSA.60.1	mwatikalipila. Tibwezeleni pomwe kwayimwe!
PSA.60.2	Mudachita kuti dziko litekenyeke, lichikhekhemuka,
PSA.60.2	konzani mikhekhe yalene, pakuti lili kutekenyeka.
PSA.60.3	Mudachita kuti wanthu wanu awone kushupika,
PSA.60.3	mudatipasa vinyu, idatidzedzelesa.
PSA.60.4	Mudapasa bandela wentse ankugopani,
PSA.60.4	kuti achiziwe kuwutati. Selah.
PSA.60.5	Nakutenepo wanthu wamunfuna achilisiwe,
PSA.60.5	janja lanu ladidi litipulumuse, pomwe mutidayile.
PSA.60.6	Mulungu adalewa-lewa ali pambuto yake yakuyela achiti:
PSA.60.6	“Nin'zakunda, nin'zagawa guta la Shekemu!
PSA.60.6	Nin'zapima gowa la Sukoti.
PSA.60.7	Giliyadhi niyangu, Manase niyangu,
PSA.60.7	pomwe Efulemu n'chapewu changu,
PSA.60.7	Judha nimphsimbo yangu yawumambo.
PSA.60.8	Moabhi nichombo changu chakusambila,
PSA.60.8	pa Edhomu ndipo paninthusa shango zangu,
PSA.60.8	pa Filistia ninkuwa mwakukunda.”
PSA.60.9	Ko mbani an'zandiyendesa kuguta lakuchinjiliziwa,
PSA.60.9	ko mbani an'zanditsogolela ku Edhomu?
PSA.60.10	Ko Mulungu chadidi mwatilamba ise?
PSA.60.10	Mulungu muniyenda lini nawankhondo wathu?
PSA.60.11	Tithandizeni kwaazondi wathu,
PSA.60.11	pakuti chipulumuso chamunthu chilibe mbweza.
PSA.60.12	Mwa Mulungu tin'zakunda,
PSA.60.12	pomwe an'zaponda-ponda azondi wathu.
PSA.61.1	Imwe Mulungu ibvani kulila kwangu,
PSA.61.1	tetekelani pemphelo langu.
PSA.61.2	Ndili kudamalila dziko, nin'chemela kwayimwe, ntima wangu pawuninga wafoka;
PSA.61.2	nditsogoleleni kumwala utali kupita ine!
PSA.61.3	Pakuti ndimwe mphako yangu,
PSA.61.3	ndimwe dala lakulimba patsogolo paazondi wangu.
PSA.61.4	Lekani ndikhale mutenti yanu kufika lini nalini!
PSA.61.4	Lekani ndibisale pantsi panthunzi wamaphaphilo yanu! Selah.
PSA.61.5	Pakuti Mulungu munibva kulumbila kwangu,
PSA.61.5	mumpasa nthaka yanu awo an'gopa dzina lanu.
PSA.61.6	Thimizilani ntsiku zamambo,
PSA.61.6	magole yake yafike kum'badwe nam'badwe.
PSA.61.7	Ngaakhale pampando wawumambo kufika lini nalini patsogolo pa Mulungu!
PSA.61.7	Muchinjilizeni nantsisi nakukhulupilika kwanu!
PSA.61.8	Nakutenepo niniyimba ndichidumbiza dzina lanu kufika lini nalini,
PSA.61.8	panimpeleka bzandidalumbilila ntsiku nantsiku.
PSA.62.1	Kwa Mulungu yekha, moyo wangu un'dikhila kachete-chete,
PSA.62.1	chipulumuso changu chin'choka kwayiye.
PSA.62.2	Iye yekha ndiye mwala wangu, nachipulumuso changu,
PSA.62.2	ndiye mpanda wangu, nin'zatekenyesewa lini kwene-kwene.
PSA.62.3	Kufika lini imwe mwentse muchifuna kumenya munthu kuti mumuphe?
PSA.62.3	Ninga mpanda wakuphseyama?
PSA.62.4	Chadidi ankumbuka kumugwesela pantsi, achimuchosa pambuto yake yapadzulu,
PSA.62.4	ankondwa kwene-kwene kulewa magunkha.
PSA.62.4	Namilomo yawoyo achidalisa,
PSA.62.4	koma nkati mwamitima achitembelela. Selah.
PSA.62.5	Kwa Mulungu yekha, moyo wangu un'dikhila kachete-chete,
PSA.62.5	kuchiziwa kwangu kun'choka kwayiye.
PSA.62.6	Iye yekha ndiye mwala wangu, nachipulumuso changu,
PSA.62.6	ndiye mpanda wangu, nin'zatekenyesewa lini kwene-kwene.
PSA.62.7	Pana Mulungu ndipo pana chipulumuso changu pomwe nakulemekezewa kwangu,
PSA.62.7	Mulungu ndiye pakuthawila pangu, ndiye mwala wamphamvu zangu.
PSA.62.8	Imwe wanthu thembani na Mulungu nthawe zentse!
PSA.62.8	Thululani ntima wanu patsogolo pake!
PSA.62.8	Mulungu nipakupotela pathu.
PSA.62.9	Wanthu nimphepo basi,
PSA.62.9	mwana wamunthu nigunkha.
PSA.62.9	Apimeni muwone,
PSA.62.9	adapepuka kuposa mpuye.
PSA.62.10	Leka kuthemba nakupamba,
PSA.62.10	panango kuba namphamvu.
PSA.62.10	Leka kuyikha chikhulupililo chapezi pachuma,
PSA.62.10	Ne chuma chako chikawanda, leka kuyikha ntima wako kumweko.
PSA.62.11	Kabodzi Mulungu adalewa,
PSA.62.11	Kawili ndidabva,
PSA.62.11	kuti, “Mulungu niwamphamvu.”
PSA.62.12	Kwayimwe Mfumu ndiko kun'choka ntsisi,
PSA.62.12	pakuti imwe mumpagali munthu kuteyeza mabasa yake.
PSA.63.1	Imwe Mulungu ndimwe Mulungu wangu, ninkusuwani,
PSA.63.1	moyo wangu unibva nyota yayimwe,
PSA.63.1	thupi langu linfuna imwe,
PSA.63.1	kuchita ninga dziko lakuwuma lakukhekhemuka khekhemuka, lilibe madzi.
PSA.63.2	Ndidakuwonani mumbuto yanu yakuyela,
PSA.63.2	ndidawona mphamvu zanu nandemela yanu.
PSA.63.3	Pakuti ntsisi zanu n'zabwino kuposa umoyo,
PSA.63.3	milomo yangu inkudumbizani.
PSA.63.4	Nakutenepo nin'zakudalisani pawumoyo wangu wentse,
PSA.63.4	nin'zasumusa manja yangu, mudzina lanu.
PSA.63.5	Mun'khutisa moyo wangu namafuta nabzizinji,
PSA.63.5	mulomo wangu un'zakudumbizani uchikondwa.
PSA.63.6	Paninkukumbukani ndili pambuto yangu yakugonela,
PSA.63.6	ninkulingililani nthawe yawusiku wentse;
PSA.63.7	pakuti ndimwe mukhali thandizo langu,
PSA.63.7	ndili munthunzi wamaphaphilo yanu niniyimba ndichikondwa.
PSA.63.8	Moyo wangu um'matila payimwe,
PSA.63.8	janja lanu ladidi linim'phatisisa.
PSA.63.9	Awo anfuna kucheneka moyo wangu,
PSA.63.9	aniyenda pantsi-pantsi, padziko.
PSA.63.10	An'zapelekewa kumphamvu zabhemba,
PSA.63.10	achizawa chakudya chankhandwe.
PSA.63.11	Koma mambo an'zakondwa mwa Mulungu,
PSA.63.11	wentse anilumbila nadzina lake, an'zadumbiza Mulungu,
PSA.63.11	pakuti milomo yaawo anilewa magunkha in'zanyamaliziwa.
PSA.64.1	Imwe Mulungu ibvani fala langu paninilila-lila!
PSA.64.1	Chinjilizani umoyo wangu kuchoka mukugopsa kwaazondi!
PSA.64.2	Ndibiseni pabzentse bzinkumbukiwa kabisila nawanthu wakuyipa!
PSA.64.2	Pabzentse bzin'chitiwa nachipani chawanthu wakuyipa;
PSA.64.3	awo an'noza malilimi yawo ninga mabhemba,
PSA.64.3	achithusa mafala yaniwawa ninga misewe;
PSA.64.4	achilasa adabisala munthu wakukwana,
PSA.64.4	animulasa mwadzidzimu. Alibe namantha yentse.
PSA.64.5	Anilimbikila kuchita bzakuyipa,
PSA.64.5	ampangana bzakuteya milapu kabisila, achimbati, “Mbani angatiwone?”
PSA.64.6	Ampangana kusaya-kulinganiza, achimbalewa kuti,
PSA.64.6	“Tidapangana mwakukwana kusaya-kulinganiza kwene-kwene.”
PSA.64.6	Pakuti ntima wamunthu udanyula kwene-kwene.
PSA.64.7	Koma Mulungu an'zaalasa namisewe yake, mwadzidzimu,
PSA.64.7	achizapwetekeka.
PSA.64.8	Pakuti malilimi yawo yamweyo ndiyo yaakhukhumudwise,
PSA.64.8	wetse an'zaawona an'zakwetekwedza misolo.
PSA.64.9	Pamwepo wanthu wentse an'zagopa,
PSA.64.9	pomwe an'zalewa-lewa mabasa ya Mulungu, achikumbuka bzaaninga wachita.
PSA.64.10	Lekani wanthu wakulungama akondwe mwa Chawuta,
PSA.64.10	apotele mwayiye!
PSA.64.10	Lekani wentse ana mitima yabwino amudumbize!
PSA.65.1	Imwe Mulungu, dumbizo linkomela imwe mu Ziyoni,
PSA.65.1	pomwe malumbilo yathu yan'dzadzikiziwa kwayimwe.
PSA.65.2	Pakuti munibva mapemphelo.
PSA.65.2	Wanthu wentse, an'zabwela kwayimwe.
PSA.65.3	Bzakuyipa bzawo bzandikulila,
PSA.65.3	imwe mun'zapagali bzakuyipa bzathu.
PSA.65.4	Ali bwino bzawo wanthu wam'munsakhula, muchiwabwelesa pafupi, kuti akhale muntalo chanu,
PSA.65.4	tin'zakhuta nakukoma kwanyumba yanu,
PSA.65.4	kwa Tembele yanu yakuyela.
PSA.65.5	Namabasa yanu yan'dabwisa, muchilungamo chanu muntidayila, imwe Mulungu wachipulumuso chathu,
PSA.65.5	ndimwe chinyanganilo chawanthu wentse kufika kudamalila dziko, nakunyanja zenste zili kutali.
PSA.65.6	Nam'phamvu zanu mudakhazikisa mapili,
PSA.65.6	muchibvala mphamvu zanu.
PSA.65.7	Mun'nyamaliza kulilima kwanyanja,
PSA.65.7	nakulilima kwayakape-yape yache, chipilingu chawanthu.
PSA.65.8	Awo an'khala kutali-tali kudamalila dziko, an'gopa bzilatizo bzanu,
PSA.65.8	mun'chita kuti machibese namawulo bzichemelele nakukondwa.
PSA.65.9	Mun'zungila dziko muchilithiliza,
PSA.65.9	muchilikhupusa kwene-kwene.
PSA.65.9	Kamadzi ka Mulungu kadadzala namadzi,
PSA.65.9	ndimwe mumpasa wanthu mbewu,
PSA.65.9	ndiko kukumbuka kwamudabzichita.
PSA.65.10	Mulungu munthiliza minda namvula izinji kwene-kwene.
PSA.65.10	Muchiyitotesa minda bwino-bwino nan'nyontho.
PSA.65.10	Munfewesa dongo lache namvula yakuwaza,
PSA.65.10	muchidalisambo pomwe bzim'mela m'mwemo.
PSA.65.11	Mun'bvadzika gole nangundu yabzabwino bzanu,
PSA.65.11	munfamba ngolo zanu mun'doda mafuta.
PSA.65.12	Mumbuto zakuwuma, zakuchepa mwakudyesela bzifuwo, mun'zadzala nawupsa
PSA.65.12	mitunthu ichidzalambo nakukondwa.
PSA.65.13	Mwakudyela bzifuwo mun'zadzala bzifuwo,
PSA.65.13	magowa yan'zadzala nambewu,
PSA.65.13	bzichikuwa nakuyimba nyimbo bzichikondwa.
PSA.66.1	Imbilani Mulungu nafala lakukondwa dziko lentse!
PSA.66.2	Imbilani ndemela yadzina lake!
PSA.66.2	Mpaseni dumbizo lawulemelelo wake!
PSA.66.3	Uzani Mulungu kuti, “Nkugopsa lini kumweko kwamabasa yanu!
PSA.66.3	Mphamvu zanu n'zikulu kwene-kwene,
PSA.66.3	azondi wentse ankutetemelani achigopa.
PSA.66.4	Dziko lentse linkukotamilani, lichikupembezani,
PSA.66.4	aniyimba nyimbo achidumbiza imwe,
PSA.66.4	aniyimba nyimbo achidumbiza dzina lanu.” Selah.
PSA.66.5	Bwelani muwone bzidachitiwa na Mulungu!
PSA.66.5	Nkugopsa lini kumweko kwamabasa yake kwawana wawanthu.
PSA.66.6	Adasandula nyanja kuyichita mbuto yakuwuma,
PSA.66.6	wanthu achiyambuka kamadziko nanzayo.
PSA.66.6	Pamwepo tidakondwa mwayiye.
PSA.66.7	Antonga nam'phamvu zake kwalini nalini.
PSA.66.7	Maso yake yankhala yachinyangana madziko,
PSA.66.7	anyakupanduka ngaaleke kubzikuza. Selah.
PSA.66.8	Wanthu mwentse dalisani Mulungu wathu!
PSA.66.8	Lekani fala lakun'dumbiza libveke!
PSA.66.9	Adatifuwa pakati pawanthu,
PSA.66.9	alibe kuleka minyendo yathu ichipsedemuka.
PSA.66.10	Pakuti imwe Mulungu mudatiyesa,
PSA.66.10	mudatichenesa ninga kuchenesa kun'chitiwa siliva.
PSA.66.11	Mudatibwelesa muwukonde,
PSA.66.11	mudatipasa nyatwa kumisana yathu.
PSA.66.12	Mudalekelela wanthu achimbakwila pamisolo yathu,
PSA.66.12	tidapita m'moto nam'madzi,
PSA.66.12	koma mudazatibwelesa kumbuto yampfumba.
PSA.66.13	Nin'zabwela munyumba yanu nantsembe zakutentha,
PSA.66.13	ndichichita bzandidalumbila.
PSA.66.14	Bzile bzandidalewa namilomo yangu,
PSA.66.14	bzandidalewa namulomo wangu pandikhali munthamu.
PSA.66.15	Nin'zapeleka kwayimwe ntsembe zakutentha zakunenepa,
PSA.66.15	nawutsi wantsembe yamikono yamabila.
PSA.66.15	Nin'zapeleka pomwe ntsembe zang'ombe nambuzi. Selah.
PSA.66.16	Imwe mwentse mun'gopa Mulungu, bwelani mubve!
PSA.66.16	Pomwe nin'zakuwuzani bzaadachita kumoyo wangu!
PSA.66.17	Ndidachemelela kwayiye,
PSA.66.17	ndichimupembeza nalilimi langu.
PSA.66.18	Ninga ndidachengeta chakuyipa chamuntima mwangu,
PSA.66.18	Mfumu ninga alibe kundibva.
PSA.66.19	Chadidi Mulungu adanditetekela,
PSA.66.19	adabva pemphelo lakulila kwangu.
PSA.66.20	Mulungu ngaadalisiwe,
PSA.66.20	pakuti alibe kulamba pemphelo langu,
PSA.66.20	panango kuchosa ntsisi zake kwayine.
PSA.67.1	Lekani Mulungu atikomele ntima pomwe atidalise!
PSA.67.1	Awinike nkhope yake kwayise! Selah.
PSA.67.2	Pamwepo njila zanu zin'zadziwika padziko,
PSA.67.2	chipulumuso chanu chin'zadziwika kumishowo yentse.
PSA.67.3	Lekani wanthu akudumbizeni imwe Mulungu!
PSA.67.3	Lekani wanthu wentse akudumbizeni!
PSA.67.4	Lekani mishowo yentse yawanthu ikondwe, iyimbe nakukondwa!
PSA.67.4	Pakuti muntonga wanthu wentse nakulinganiza,
PSA.67.4	muchitsogolela mishowo yawanthu padziko. Selah.
PSA.67.5	Lekani wanthu akudumbizeni imwe Mulungu!
PSA.67.5	Lekani wanthu wentse akudumbizeni!
PSA.67.6	Dziko lidabulisa bzakukolola,
PSA.67.6	Mulungu, Mulungu wathu an'zatidalisa!
PSA.67.7	Mulungu an'zatidalisa,
PSA.67.7	pomwe mapeto yentse yadziko yanimugopa.
PSA.68.1	Lekani Mulungu asumuke, azondi wake amwaziwe!
PSA.68.1	Awo animuzonda athawe patsogolo pake!
PSA.68.2	Ninga kulothoka kun'chita utsi, nakutenepo athamangiseni,
PSA.68.2	ninga kusungunuka kun'chita phula pamoto!
PSA.68.2	Lekani wakuyipa achenekeke patsogolo pa Mulungu.
PSA.68.3	Koma lekani wakulungama akondwe, asekelele patsogolo pa Mulungu!
PSA.68.3	Lekani akondwe nakusekelela!
PSA.68.4	Imbilani Mulungu!
PSA.68.4	Imbani nyimbo muchidumbiza dzina lake!
PSA.68.4	Sumusani uyo anfamba m'mitambo!
PSA.68.4	Dzina lake ni Chawuta. Mpembezeni nakukondwa patsogolo pake!
PSA.68.5	Payi wankhungwa nyakuchinjiliza adziche,
PSA.68.5	Mulungu ali mumbuto yake yakuyela.
PSA.68.6	Mulungu ampasa wamphukwa muyi wakukhala,
PSA.68.6	an'chosa wakumangiwa achiwapasa nkhalo,
PSA.68.6	koma mphandu-pandu zinkhala mumbuto yakuwuma.
PSA.68.7	Imwe Mulungu pamudatsogolela wanthu wanu,
PSA.68.7	pamudafamba namuchipululu, Selah,
PSA.68.8	dziko lidatekenyeka, kudzulu kudabvumbisa mvula, patsogolo pa Mulungu, imwe waku Sinayi,
PSA.68.8	patsogolo pa Mulungu, Mulungu wa Izraeli.
PSA.68.9	Imwe Mulungu mudabvumbisa mvula izinji,
PSA.68.9	mudabwezela pomwe nthaka yanu ikhatandazika.
PSA.68.10	Wanthu wanu adawona pakukhala,
PSA.68.10	mumpasa wakusaya, imwe Mulungu, thangwe lakukoma kwanu.
PSA.68.11	Mfumu ampeleka fala lake,
PSA.68.11	azikazi azinji aniwilikiza mafala achiti,
PSA.68.12	“Mazimambo yawankhondo an'thawa! An'thawa!”
PSA.68.12	Azikazi wapanyumba an'gawana sipodyo,
PSA.68.13	ne munkhala m'mathanga yamabila,
PSA.68.13	maphaphilo yanjiwa yadatsutsutiwa nasiliva nagolidhe iniyetima.
PSA.68.14	Nyamphamvu paadamwaza mazimambo,
PSA.68.14	madzi yawufa yadagwa pa Zalimoni.
PSA.68.15	Iwe phili la Mulungu! Phili la Bhashani!
PSA.68.15	Iwe phili lamisolo mizinji! Phili la Bhashani!
PSA.68.16	Thangwe lanyi iwe, phili lamisolo mizinji,
PSA.68.16	un'nyangana nanchanje kuphili linfuniwa na Mulungu, paphili paanfuna kukhala?
PSA.68.16	Pamwepo Chawuta an'zakhalapo kufika lini nalini?
PSA.68.17	Ngolo za Mulungu zankhondo, ziniwelengeka lini kuwanda kwazene,
PSA.68.17	nimasawuzande namasawuzande padzulu pamasawuzande,
PSA.68.17	Mfumu adachoka ku Sinayi achikapita kumbuto yakuyela.
PSA.68.18	Pamudakwila kumbuto itali,
PSA.68.18	muchitsogolela wakupambiwa,
PSA.68.18	mudatambila mpfupo kuchoka kuwanthu.
PSA.68.18	Ne pakati pawanthu wakupanduka, kuti Chawuta Mulungu akhalemo.
PSA.68.19	Mfumu ngaadalisiwe,
PSA.68.19	antitakulila nthamu zathu ntsiku zentse,
PSA.68.19	Mulungu ndiye chipulumuso chathu. Selah.
PSA.68.20	Mulungu wathu ni Mulungu wachipulumuso,
PSA.68.20	Kwa Chawuta Mfumu ndiko kun'choka kuchiziwa kuyimpfa.
PSA.68.21	Chadidi Mulungu an'zaphwanya misolo yaazondi wake,
PSA.68.21	ngundu yatsitsi yawuyo anfamba munjila zakuyipa.
PSA.68.22	Mfumu adati, “Nin'zaabweza kuchoka ku Bhashani,
PSA.68.22	nin'zaabweza kuchoka pantsi pamadzi yamunyanja,
PSA.68.23	kuchitila kuti unike nzayo zako mugazi,
PSA.68.23	kuti mbwaya zako ziwonembo chakudya kufika zabzikhutila.”
PSA.68.24	Mulungu n'dungwe wawanthu wanu wawoneka,
PSA.68.24	n'dungwe wa Mulungu wangu, mambo wangu, mumbuto yakuyela.
PSA.68.25	Anyakuyimba ali kutsogolo, anyakuliza bziniliziwa ali kumambuyo,
PSA.68.25	pakati pawo pana atsikana akuliza bzikhwechele.
PSA.68.26	Dalisani Mulungu pakati pawanthu azinji!
PSA.68.26	Dalisani Chawuta, imwe mwentse wantsantsa ya Izraeli!
PSA.68.27	Pana Bhenjemani nshowo ung'ono ndiwo ukutsogolela,
PSA.68.27	akulu-akulu waa Judha nabzipani bzawombo,
PSA.68.27	achiteyezewa naakulu-akulu wa Zabhuluni naakulu-kulu Nafitali.
PSA.68.28	Chemelani mphamvu zanu, imwe Mulungu!
PSA.68.28	Wonesani mphamvu zanu, imwe Mulungu! Ninga bzamudambachita kale.
PSA.68.29	Nathangwe la Tembele yanu ili ku Jerusalema,
PSA.68.29	mazimambo yan'zabwelesa mpfupo kwayimwe.
PSA.68.30	Tsimulani bzinyama bzin'khala m'mitete,
PSA.68.30	tsimulani mishowo yawanthu ininga ntiti wang'ombe nawana wazene.
PSA.68.30	Pondezani awo anfunisisa kupasiwa masheleni,
PSA.68.30	mwazani wanthu ankondwa nankhondo.
PSA.68.31	Manduna yan'zachoka ku Ijipiti,
PSA.68.31	Kushi in'zakulumiza kusumusa manja kwa Mulungu.
PSA.68.32	Imbilani Mulungu, imwe umambo wapantsi!
PSA.68.32	Imbani nyimbo muchidumbiza Mfumu! Selah.
PSA.68.33	Kwawuyo ankwila padzulu pakudzulu kuyambila kale,
PSA.68.33	pomwe antuma fala lake, fala lake lamphamvu.
PSA.68.34	Wilikizani mphamvu za Mulungu,
PSA.68.34	ndemela yake ili pa Izraeli,
PSA.68.34	namphamvu zake zinfika kumitambo.
PSA.68.35	Mulungu an'gopsa ali mumbuto yake yakuyela,
PSA.68.35	Mulungu wa Izraeli,
PSA.68.35	ampasa mphamvu achilimbisa wanthu wake.
PSA.68.35	Mulungu ngaadalisiwe.
PSA.69.1	Ndichizeni imwe Mulungu!
PSA.69.1	Pakuti madzi yandifika n'khosi.
PSA.69.2	Ndanyula m'matope matali,
PSA.69.2	pomwe palibe pakuponda.
PSA.69.2	Ndapita m'madzi matali,
PSA.69.2	madzi yasezele yandifuchila.
PSA.69.3	Ndaneta nakuchemelela,
PSA.69.3	pakhosi patowuma.
PSA.69.3	M'maso mwatochita n'dima,
PSA.69.3	nakudikhila Mulungu wangu.
PSA.69.4	Awo anin'zonda palibe milandu,
PSA.69.4	mbaazinji kupita kuwanda kwatsitsi langu.
PSA.69.4	Awo anfuna kundicheneka mbaazinji, awo aninfikila namagunkha.
PSA.69.4	Bzandilibe kuba ndibzo bzaanfuna kuti ndibwezele.
PSA.69.5	Imwe Mulungu, ndimwe mun'dziwa ulombe wangu,
PSA.69.5	milandu yangu ilibe kubisika kwayimwe.
PSA.69.6	An'dikhila kwayimwe ngaaleke kunyazisiwa nathangwe langu, imwe Mfumu Chawuta wankhondo.
PSA.69.6	Ankupsagani ngaaleke kunyozewa nathangwe langu,
PSA.69.6	imwe Mulungu wa Izraeli.
PSA.69.7	Pakuti ndidachiyilila kutukwaniwa nathangwe lanu.
PSA.69.7	Ndidagwa nkhope namanyazi.
PSA.69.8	Ndakhala mulendo kwaabale wangu,
PSA.69.8	kuchita munthu wapezi kwawana waamayi wangu.
PSA.69.9	Pakuti shungu zanyumba yanu zandimala,
PSA.69.9	manyozo yaawo ankunyozani yagwelambo ine.
PSA.69.10	Pandikhalila ndichibzinyima chakudya,
PSA.69.10	adanditukwana.
PSA.69.11	Pandidabvala bzakubvala bzamasakha,
PSA.69.11	ndidakhala ntsumo.
PSA.69.12	Paan'gumana pansuwo nin'choka lini pamilomo yawo,
PSA.69.12	pomwe ndakhala nyimbo zandedzeli.
PSA.69.13	Pemphelo langu lili kwayimwe Chawuta,
PSA.69.13	Imwe Mulungu, ndidayileni panthawe yanu yakundikomela ntima, nantsisi zanu zizinji!
PSA.69.13	Ndidayileni nachikhulupililo chachipulumuso chanu!
PSA.69.14	Ndichizeni!
PSA.69.14	Ndileke kunyula m'matope.
PSA.69.14	Ndipulumuseni kwaazondi wangu!
PSA.69.14	Nakumadzi matali.
PSA.69.15	Lekani kulekelela madzi yasezele yachindigwanila!
PSA.69.15	Panango kumezewa namadzi matali,
PSA.69.15	panango mulomo wadindi kundigwanila.
PSA.69.16	Imwe Chawuta ndidayileni pakuti ntsisi zanu n'zabwino!
PSA.69.16	Kuteyeza chifundo chanu chizinji, chewukani kwayine!
PSA.69.17	Lekani kubisa nkhope yanu kwayine mulanda wanu!
PSA.69.17	Pakuti ndili panyathwa,
PSA.69.17	kulumizani kundidayila!
PSA.69.18	Fendelani pafupi namoyo wangu mundilombole!
PSA.69.18	Nathangwe laazondi wangu, ndilomboleni!
PSA.69.19	Imwe mun'dziwa kutukwaniwa kwangu,
PSA.69.19	kunyazisiwa kwangu, nakusaya kulemekezewa kwangu.
PSA.69.19	Azondi wangu wentse ali patsogolo panu.
PSA.69.20	Kutukwaniwa kwandityola ntima,
PSA.69.20	bzakuti ndaakuduwala.
PSA.69.20	Ndikupsaga wakundibvelako ntsisi, koma palibe.
PSA.69.20	Ndikupsaga wakundinyamaliza koma ndamusaya.
PSA.69.21	Adandipasa makhwala yanipha pambuto pachakudya,
PSA.69.21	pandikhana nyota adandipasa viniga kuti ndimwe.
PSA.69.22	Lekani feshita yawo yikhale maliwa yawo!
PSA.69.22	Pomwe paan'khala nan'delekho ngawuwe mulapu wawo!
PSA.69.23	Maso yawo ngayathime yaleke kuwona!
PSA.69.23	Nchuno mwawo mukhale nanthetemezi!
PSA.69.24	Thululani ukali wanu kwayiwo!
PSA.69.24	Nkwiyo wanu uwafikile!
PSA.69.25	Matenti yawo ngayakhale mathele!
PSA.69.25	Pasayike an'khala m'matenti yawo.
PSA.69.26	Pakuti ansawusa wamwalanga,
PSA.69.26	wamwapweteka, antoyenda achimufudza.
PSA.69.27	Thimizilani chakuyipa padzulu pachakuyipa chawo!
PSA.69.27	Lekani kuwalekelela achibwela kuchilungamo chanu!
PSA.69.28	Thimani madzina yawo mubhukhu lawumoyo!
PSA.69.28	Ngaaleke kunembewa pabodzi nawanthu wanu wakulungama!
PSA.69.29	Koma ine ndili kushupika, ndili kuwawiwa,
PSA.69.29	lekani chipulumuso chanu imwe Mulungu chindisumuse!
PSA.69.30	Nin'zadumbiza dzina la Mulungu nanyimbo,
PSA.69.30	nin'zamukuza namatendo.
PSA.69.31	Bzimwebzi bzin'zakondwesa Chawuta kupita ntsembe yang'ombe,
PSA.69.31	kupita ng'ombe imuna ina nyanga nabzimbombo.
PSA.69.32	Wakupondelelewa an'zabziwona, nakukondwa,
PSA.69.32	imwe mumpsaga Mulungu, mitima yanu ngayilamuke!
PSA.69.33	Pakuti Chawuta anibva wakushupika,
PSA.69.33	pomwe aniyebwa lini wanthu wake ali mujeli.
PSA.69.34	Dzulu napantsi ngabzidumbize!
PSA.69.34	Nyanja pabodzi nabzentse bzinfamba m'mwemo ngabzimudumbize!
PSA.69.35	Pakuti Mulungu an'zachiza Ziyoni,
PSA.69.35	an'zamanga pomwe maguta ya Judha.
PSA.69.35	Alanda wake an'zakhalamo,
PSA.69.35	an'zatola maguta yamweyo.
PSA.69.36	Wana waalanda wake an'zayachita nthaka yawo,
PSA.69.36	awo anfuna dzina lake an'zakhala m'mwemo.
PSA.70.1	Imwe Mulungu ndipulumuseni!
PSA.70.1	Imwe Chawuta kulumizani kundithandiza!
PSA.70.2	Awo ampsaga umoyo wangu ngaanyazisiwe azungayile!
PSA.70.2	Ngaabwezewe m'mbuyo apeluliwe!
PSA.70.2	Awo an'khumba kupwetekeka kwangu.
PSA.70.3	Ngaabwelele nathangwe lamanyazi yawo,
PSA.70.3	awo aniti, “Aha! Aha!”
PSA.70.4	Wentse ankupsagani,
PSA.70.4	ngaasekelele achikondwa mwayimwe.
PSA.70.4	Wentse anfuna chipulumuso, ngaalewe nthawe zentse kuti, “Mulungu ninkulu!”
PSA.70.5	Koma ine ndine mphayi, palibe chandinacho.
PSA.70.5	Imwe Mulungu kulumizani kubwela kwayine!
PSA.70.5	Ndimwe thandizo langu, mpulumusi wangu.
PSA.70.5	Imwe Chawuta lekani kuchedwa!
PSA.71.1	Imwe Chawuta nimpotela mwayimwe,
PSA.71.1	lekani kundinyazisa!
PSA.71.2	Muchilungamo chanu ndipulumuseni, mundichize!
PSA.71.2	Teyani khutu lanu kwayine, mundithangate!
PSA.71.3	Khalani mwala wangu wakubisalila, kwanin'khala ndichiyenda nthawe zentse!
PSA.71.3	Pakuti imwe ndimwe mwala wangu, pomwe ndimwe mpanda wangu, kuti undichize.
PSA.71.4	Imwe Mulungu wangu ndichizeni m'manja mwawanthu wakuyipa!
PSA.71.4	M'manja mwawanthu wakusaya kulungama, wadima!
PSA.71.5	Pakuti imwe ndimwe chinyanganilo changu,
PSA.71.5	Imwe Mfumu Chawuta ndimwe chikhulupililo changu kuyambila pawubwana wangu.
PSA.71.6	Ndidatsendamila kwayimwe kuyambila pakubadwa pangu,
PSA.71.6	ndimwe mudandigwata n'chombo,
PSA.71.6	dumbizo langu lin'khala kwayimwe nthawe zentse.
PSA.71.7	Ndakhala chinthu chin'dabwisa azinji,
PSA.71.7	koma imwe ndimwe kwakupotela kwangu kwakulimba.
PSA.71.8	Mulomo wangu udadzala namadumbizo yanu,
PSA.71.8	pomwe nin'choma dzuwa lentse n'chikupasani mbili.
PSA.71.9	Panthawe yakukalamba kwangu lekani kunditaya!
PSA.71.9	Panim'mala mphamvu lekani kundisiya!
PSA.71.10	Pakuti azondi wangu akundilewa,
PSA.71.10	pomwe awo anfuna moyo ampangana,
PSA.71.11	achilewa kuti, “Mulungu wamutaya,
PSA.71.11	muteyeleni mum'phate,
PSA.71.11	pakuti palibe animupulumusa!
PSA.71.12	Imwe Mulungu, lekani kukhala kutali nayine!
PSA.71.12	Mulungu wangu, kulumizani kubwela kuzandithandiza.
PSA.71.13	Awo ampasa mulandu moyo wangu, ngaanyazisiwe, amaliletu!
PSA.71.13	Lekani agwaniliwe namanyozo namanyazi!
PSA.71.13	Awo ampsaga kundipweteka.
PSA.71.14	Koma ine ndininyanganila nthawe zentse,
PSA.71.14	nin'zapitiliza kukudumbizani. Selah.
PSA.71.15	Mulomo wangu un'zalewa bzakulungama bzanu,
PSA.71.15	ntsiku yentse nin'zalewa bzachipulumuso chanu,
PSA.71.15	pakuti nin'kwanisa lini kubziwelenga.
PSA.71.16	Mumabasa yamphamvu ya Mfumu Chawuta,
PSA.71.16	nin'zaakumbusa chikulungamo chanu basi!
PSA.71.17	Imwe Mulungu mudandifundisa kuyambila pawung'ono wangu,
PSA.71.17	kufika tsapano, nin'lalikila mabasa yanu yan'dabwisa.
PSA.71.18	Kufikila ndakalamba, kufikila ndachena nsolo, imwe Mulungu lekani kundisiya!
PSA.71.18	Kufikila ndalalikila bzamphamvu zanu kum'badwe unango,
PSA.71.18	mphamvu zanu, kwawentse am'bwela.
PSA.71.19	Imwe Mulungu, chilungamo chanu chinfika kudzulu;
PSA.71.19	mudachita bzinthu bzikulu kwene-kwene.
PSA.71.19	Mbani adalingana nayimwe, imwe Mulungu?
PSA.71.20	Mudandiwonesa kushupika nanyathwa zizinji,
PSA.71.20	koma mun'zandipasa mphamvu pomwe,
PSA.71.20	mudandibweza kumbuto yawanthu wakufa.
PSA.71.21	Mun'zathimizila kulemekezewa kwangu,
PSA.71.21	muchindinyamaliza pomwe.
PSA.71.22	Koma ine, nin'zakudumbizani nachipendani,
PSA.71.22	nathangwe lachikhulupililo chanu, imwe Mulungu wangu.
PSA.71.22	Nin'zayimba nyimbo kwayimwe nabhanjo,
PSA.71.22	imwe wakuyela wa Izraeli.
PSA.71.23	Milomo yangu in'zachemelela nakukondwa,
PSA.71.23	paniniyimba nyimbo kwayimwe,
PSA.71.23	pabodzi namoyo wangu wamudalombola.
PSA.71.24	Nakutenepo, lilimi langu lin'zalewa-lewa bzachilungamo chanu ntsiku yentse,
PSA.71.24	pakuti wale ampsaga kundipweteka anyazisiwa, adodomesewa.”
PSA.72.1	Imwe Mulungu pasani mambo kulinganiza kwanu!
PSA.72.1	Mwana wamambo chilungamo chanu!
PSA.72.2	Lekani atonge wanthu wanu muchilungamo,
PSA.72.2	pomwe ngaatonge amphayi mwakulinganiza!
PSA.72.3	Lekani mapili yakhale nakusumukila kwawanthu!
PSA.72.3	Mitunthu ikhalembo nachilungamo!
PSA.72.4	Lekani atonge amphayi nkati mwawanthu!
PSA.72.4	Apulumuse wanthu alibe chaanacho!
PSA.72.4	Aphwanye anyakupondelela!
PSA.72.5	Lekani wanthu agope imwe, malinge dzuwa lichiwinika!
PSA.72.5	Malinge mwezi uchiwinika kumibadwe yentse!
PSA.72.6	Lekani agwe ninga mvula in'bvumba pawupsa udagwatililiwa bwino-bwino!
PSA.72.6	Ninga mvula in'bvumba ichithiliza pantsi!
PSA.72.7	Lekani wakulungama awande muntsiku zake!
PSA.72.7	Lekani unyinji wan'delekho uwande, kufikila kukhale kulibe mwezi!
PSA.72.8	Lekani atonge kuchoka kunyanja kafika kunyanja!
PSA.72.8	Kuchoka kukamadzi kafika kumpelela dziko!
PSA.72.9	Lekani mishowo yamuchipululu
PSA.72.9	Anyangute pantsi!
PSA.72.10	Lekani mazimambo yaku Tashishi nambuto zakumphepete kwamadzi zipeleke mitelo kwayiye!
PSA.72.10	Mazimambo yaku Shebha naku Sebha yabwelese mpfupo!
PSA.72.11	Lekani mazimambo yentse yamugodamile!
PSA.72.11	Madziko yentse yamuphatile basa!
PSA.72.12	Pakuti wakushupika akachemelela, iye aniwapulumusa,
PSA.72.12	pomwe an'chiza amphayi alibe n'thandizi.
PSA.72.13	Ankomela ntima amphayi nawakushupika,
PSA.72.13	an'chiza umoyo wawanthu alibe chaanacho;
PSA.72.14	anilombola moyo wawo kuchoka mukupondelelewa nakunkhondo,
PSA.72.14	pakuti gazi lawo nilantengo wapadzulu m'maso mwake.
PSA.72.15	Lekani alalame!
PSA.72.15	Mpaseni golidhe ya Shebha!
PSA.72.15	Lekani ampemphelele nthawe zentse!
PSA.72.15	Lekani adalisiwe ntsiku yentse!
PSA.72.16	Lekani dziko likhale nachakudya chizinji!
PSA.72.16	Padzulu pamapili padzale mbewu!
PSA.72.16	Kuchita ninga michelo yaku Lebhanoni.
PSA.72.16	Lekani wanthu atambalale maguta,
PSA.72.16	ninga upsa wam'mathengo!
PSA.72.17	Lekani dzina lake likhale kwalini nalini!
PSA.72.17	Mbili yake iwepo ninga kukhala kwadzuwa!
PSA.72.17	Lekani wanthu adalisiwe mwayiye!
PSA.72.17	Lekani mishowo yentse imuti, “Wakudalisiwa!”
PSA.72.18	Ngaadalisiwe Chawuta Mulungu, Mulungu wa Izraeli!
PSA.72.18	Iye yekha an'chita bzidabwiso!
PSA.72.19	Dzina lake landemela lidalisiwe kufika lini nalini!
PSA.72.19	Ndemela yake idzadze dziko lentse!
PSA.72.19	Ameni! Ameni!
PSA.72.20	Mapemphelo ya Dhaveti mwana wa Jese yamalila pano.
PSA.73.1	Chadidi Mulungu niwabwino kwaa Izraeli
PSA.73.1	kwaawo adachena ntima.
PSA.73.2	Koma ine nzayo zangu zikhali pang'ono kugunkhunthiwa,
PSA.73.2	makhalo yangu yadasala pang'ono kutelela.
PSA.73.3	Pakuti ndidabva nchanje naawo am'bzikuza,
PSA.73.3	pandidawona nkhalo yawakuyipa.
PSA.73.4	Pakuti alibe nyathwa,
PSA.73.4	mathupi yawo niyakunenepa.
PSA.73.5	Ali lini munthamu ninga anango wanthu,
PSA.73.5	anshupika lini ninga anango wanthu.
PSA.73.6	Nakutenepo kusamwa ndiyo makhoza yawo yan'khosi,
PSA.73.6	ndewo ndicho chakubvala chawo.
PSA.73.7	Maso yawo yam'bula nakunenepa,
PSA.73.7	mitima yawo intayikila nankhumbukila zabzakuchita.
PSA.73.8	An'nyomba achilewa-lewa namafala yakuyipa,
PSA.73.8	an'gopsezela nakupondelela.
PSA.73.9	Anfungula milomo yawo achichepsa kudzulu,
PSA.73.9	pomwe lilimi lawo lintonga padziko lapantsi.
PSA.73.10	Nakutenepo wanthu wake an'chungunuka achiwapembeza,
PSA.73.10	achisaya chakuyipa mwayiwo.
PSA.73.11	Anilewa kuti, “Ko Mulungu angabzidziwe tani?
PSA.73.11	Ko muna kudziwa mwayiye Nyakudzulu-dzulu?”
PSA.73.12	Mwawona, awa niwakuyipa,
PSA.73.12	nthawe zentse anshupika lini, achithimizila chuma chawo.
PSA.73.13	Koma ine ndidachenela moyo papezi,
PSA.73.13	ndakhala ndidachena pakuchita chakuyipa.
PSA.73.14	Pakuti dzuwa lentse ninshupika,
PSA.73.14	ndichitsimuliwa machibese yokha-yokha.
PSA.73.15	Ninga ndikhadati, “Nin'lewa ibzi,”
PSA.73.15	wonani, ndikhadatayisa m'badwe wawana wanu.
PSA.73.16	Koma pandidakumbuka kuti ndibvesesese bzimwebzi,
PSA.73.16	ndidawona kuti bzikhawuma,
PSA.73.17	kufikila ndayenda kumbuto yakuyela ya Mulungu,
PSA.73.17	pamwepo ndidabvesesa kumala kwawo.
PSA.73.18	Chadidi mudaayikha mumbuto zintelela,
PSA.73.18	mun'zachita kuti agwele mukuchenekeka.
PSA.73.19	An'zawoneka ali mungozi mwadzidzimu,
PSA.73.19	achiphsayiliwa nabzinthu bzin'gopsa!
PSA.73.20	Ali ninga maloto, munthu akalamuka,
PSA.73.20	imwe Mfumu, mukalamuka muniyanyoza.
PSA.73.21	Ntima wangu pawukhabva kuwawa,
PSA.73.21	pandikhadalasiwa ntima,
PSA.73.22	ndikhadapusa, kwakusaya kudziwa,
PSA.73.22	ndikhali ninga nyama yan'thengo kwayimwe.
PSA.73.23	Ne tenepo bzabzene ndina imwe nthawe zentse,
PSA.73.23	imwe mum'phata janja langu ladidi.
PSA.73.24	Munin'tsogolela namalango yanu,
PSA.73.24	pakumalizila muchizanditambila nambili.
PSA.73.25	Mbani wandinaye kudzulu kunja kwayimwe?
PSA.73.25	Palibe chilipo padziko lapantsi chaninfuna kunja kwayimwe.
PSA.73.26	Thupi langu nankhumbukila zangu bzingataze,
PSA.73.26	koma Mulungu ndiye mwala wantima wangu nachigawo changu kufika lini nalini.
PSA.73.27	Pakuti mwawona, awo ali kutali nayimwe an'zamala,
PSA.73.27	mun'cheneka wentse ali lini pachadidi kwayimwe.
PSA.73.28	Koma kwayine n'chabwino kuti ndikhale pafupi na Mulungu,
PSA.73.28	ndidachita Mfumu Chawuta pakupotela pangu,
PSA.73.28	kuti ndilalikile mabasa yanu yentse.
PSA.74.1	Imwe Mulungu, thangwe lanyi kutitayilatu?
PSA.74.1	Thangwe lanyi ukali wanu um'pwititikila mabila yamuthanga lanu, ninga utsi?
PSA.74.2	Kumbukani wanthu wanu wamudasankhula kale-kale,
PSA.74.2	wamudalombola kuti akhale nshowo wanthaka yanu!
PSA.74.2	Kumbukani phili la Ziyoni lamudambakhala.
PSA.74.3	Fambisani makhalo yanu kumathele yachikhalilo;
PSA.74.3	bzentse bzidaphwanyiwa nan'zondi mumbuto yakuyela!
PSA.74.4	Azondi wanu adawongota nkati mwambuto yanu yakuyela,
PSA.74.4	adayikha mabandela yawo m'mwemo kuchita bzilatizo bzakukunda kwawo.
PSA.74.5	Akhachita ninga wanthu ansamula mbadzo,
PSA.74.5	achitema majese.
PSA.74.6	Matabwa yentse yakukomedzesewa nakusema,
PSA.74.6	adaphwanya nambadzo nasando.
PSA.74.7	Adatentha mbuto yanu yakuyela namoto,
PSA.74.7	adagwesela pantsi achipsipisa mbuto yadzina lanu.
PSA.74.8	Iwo adati m'mitima yawo, “Tiniwapondelelelatu”,
PSA.74.8	adatentha mbuto zentse zakugumanilana za Mulungu mudziko.
PSA.74.9	Tichawona lini bzilatizo bzathu bza Mulungu,
PSA.74.9	maprofita kuchalibe,
PSA.74.9	pomwe pakati pathu pachalibe ne m'bodzi an'dziwa kuti bzintola nthawe itali tani.
PSA.74.10	Ko bzifike lini, imwe Mulungu n'zondi achimbanyomba?
PSA.74.10	Ko iye n'zondi akhale achinyoza dzina lanu kufika lini nalini?
PSA.74.11	Thangwe lanyi mum'bweza janja lanu?
PSA.74.11	Thangwe lanyi muniyikha janja lanu ladidi kumbuyo?
PSA.74.12	Pakuti imwe Mulungu mambo wangu ndimwe wakale,
PSA.74.12	mum'bwelesa chipulumuso nkati mwadziko.
PSA.74.13	Mudagawa nyanja namphamvu zanu,
PSA.74.13	mudaphwanya misolo yabzilombo bzam'madzi.
PSA.74.14	Mudaphwanya misolo yachi Leviyatani,
PSA.74.14	ntumbi wachene muchiwupeleka ninga chakudya kubzinyama bzamuchipululu.
PSA.74.15	Mudafungula ntsantsa natumikulo,
PSA.74.15	mudawumisa tukamadzi tukhasaya kuwuma.
PSA.74.16	Masikati niyanu nawusiku niwanu pomwe,
PSA.74.16	ndimwe mudakhazikisa kuwinika nadzuwa.
PSA.74.17	Mudayikha malile yentse yadziko,
PSA.74.17	mudakonza mayinza namumphepo.
PSA.74.18	Kumbukani ibzi, imwe Chawuta, kunyomba kwaan'chita n'zondi!
PSA.74.18	Pomwe malombe yan'nyoza dzina lanu.
PSA.74.19	Lekani kupeleka moyo wanjiwa yanu kubzinyama bzan'thengo!
PSA.74.19	Lekani kuyebwelatu umoyo wawanthu wanu wakushupika!
PSA.74.20	Ikhilani nzelu kuchibvano chanu,
PSA.74.20	pakuti mbuto zan'dima zamudziko zidadzala nawanthu wandewo!
PSA.74.21	Lekani kuti wakupondelelewa anyazisiwe!
PSA.74.21	Lekani amphayi naansaya adumbize dzina lanu!
PSA.74.22	Sumukani, imwe Mulungu mubziyimilile!
PSA.74.22	Kumbukani kunyomba kwamun'chitiwa namalombe ntsiku yentse!
PSA.74.23	Lekani kuyebwa chiwowo chaazondi wanu,
PSA.74.23	kusokosa kwaawo akumukilani bzinsaya kumala!
PSA.75.1	Timpeleka kutenda kwayimwe Mulungu, timpeleka kutenda, dzina lanu lili pafupi;
PSA.75.1	tinilewa bzamabasa yanu yan'dabwisa.
PSA.75.2	Mulungu aniti, “Panthawe yakutaliwa yaninsankhula,
PSA.75.2	nin'zatonga mwakulinganiza.”
PSA.75.3	Dziko palin'zasungunuka, nawanthu walene wentse,
PSA.75.3	ndine nin'tsigila ntsigilo zalene. Selah.
PSA.75.4	Ninti kwaam'bzikuza, “Lekani kubzikuza!”
PSA.75.4	Nakwawakuyipa ninti, “Lekani kusumusa nyanga
PSA.75.5	Lekani kusumusa nyanga yanu n'dzulu!
PSA.75.5	Panango kulewa-lewa mudatalimphisa khosi.”
PSA.75.6	Pakuti nkumabveledzuwa lini panango kumadokelo,
PSA.75.6	pomwe nkuchipululu lini kun'choka kusumukila,
PSA.75.7	koma Mulungu ndiye antonga,
PSA.75.7	am'bweza pantsi munango, achisumusa munango.
PSA.75.8	Pakuti mujanja la Chawuta ndimo muna nkombo,
PSA.75.8	udadzala vinyu iniwila, yakusanganisiwa bwino.
PSA.75.8	Iye an'zayithulula vinyu imweyo,
PSA.75.8	wakuyipa wentse wadziko achizayimwa,
PSA.75.8	an'zayimwa yentse nancheche zentse.
PSA.75.9	Koma ine nin'zalalikila kufika lini nalini,
PSA.75.9	nin'zadumbiza Mulungu wa Jakobho.
PSA.75.10	Nyanga zentse zawakuyipa an'zazigwata,
PSA.75.10	koma nyanga zawakulungama zin'zasumukila.
PSA.76.1	Mulungu an'dziwika mu Judha,
PSA.76.1	dzina lake nilikulu mu Izraeli.
PSA.76.2	Jese lake lili mu Salemu,
PSA.76.2	mbuto yake yakukhala ili mu Ziyoni.
PSA.76.3	Kumweko adaphwanya misewe ikhayetima,
PSA.76.3	nchinjilizo nabhemba nabzida bzankhondo. Selah.
PSA.76.4	Muna ukulu, muna ndemela
PSA.76.4	kuposa mapili yan'khala nyama zan'thengo.
PSA.76.5	Wakulimba ntima adatolelewa sipodyo yawo,
PSA.76.5	agona tulo.
PSA.76.5	Amuna wamphamvu wentse wankhondo adataza kuseyenzesa manja yawo.
PSA.76.6	Nakutsimula kwanu, imwe Mulungu wa Jakobho,
PSA.76.6	wentse, nyakukwila nahachi adagwa pantsi nkufa.
PSA.76.7	Koma imwe, mun'gopsa kwene-kwene!
PSA.76.7	Mbani angayime patsogolo panu,
PSA.76.7	ukali wanu ukasumuka?
PSA.76.8	Muli kudzulu mudachita kuti kutonga kwanu kubveke,
PSA.76.8	dziko lidagopa lichinyamalilatu;
PSA.76.9	pamudasumuka kuti mutonge, imwe Mulungu!
PSA.76.9	Kuti muchize wentse wakupondelelewa wapadziko lapantsi. Selah.
PSA.76.10	Chadidi ukali wawanthu un'zakudumbizani,
PSA.76.10	ukali unsala mun'zawubvala ninga n'cheka.
PSA.76.11	Lumbila, nakuchita bzawalumbilila kwa Chawuta Mulungu wako.
PSA.76.11	Lekani wentse adamuzungunuka abwelese mpfupo,
PSA.76.11	kwawuyo anfunika kugopewa,
PSA.76.12	am'phwanya n'zimu wakubzikuza wamanduna,
PSA.76.12	an'gopewa namazimambo yadziko lapantsi.
PSA.77.1	Niniwongota kwa Mulungu,
PSA.77.1	niniwongota kwa Mulungu, pomwe aninibva.
PSA.77.2	Muntsiku yakushupika kwangu nin'psaga Mfumu,
PSA.77.2	usiku nin'thamula janja, nin'neta lini,
PSA.77.2	moyo wangu unilamba kunyamaliziwa.
PSA.77.3	Ninkumbukila, Mulungu nim'buwula,
PSA.77.3	paninilingilila, n'zimu wangu um'mala mphamvu. Selah.
PSA.77.4	Mum'phata bzikope bzangu kuti bzileke kuphophoma,
PSA.77.4	ndashupika bzakutaza kulewa-lewa.
PSA.77.5	Ninkumbuka ntsiku zakale,
PSA.77.5	magole yakale kale.
PSA.77.6	Ninti, “Nin'zakumbukila nyimbo yangu usiku,
PSA.77.6	nin'zalingilila ndichipsaga-psaga n'zimu wangu.”
PSA.77.7	Ko Mfumu wanditaya kufika lini nalini?
PSA.77.7	Ko an'zandikomela lini ntima pomwe?
PSA.77.8	Ko ntsisi zake zalini nalini zamalilatu?
PSA.77.8	Ko fala lake lamala kum'badwe nam'badwe?
PSA.77.9	Ko Mulungu wayebwelatu kukoma ntima?
PSA.77.9	Ko iye muwukali wake wafungila chifundo chake? Selah.
PSA.77.10	Ine ninti, “Nichinthu chininiwawa,
PSA.77.10	kuti janja ladidi la Nyakudzulu-dzulu lasanduka.”
PSA.77.11	Nin'zakumbukila mabasa ya Chawuta!
PSA.77.11	Yinde, nin'zakumbukila bzidabwiso bzanu bzakale.
PSA.77.12	Nin'zalingilila mabasa yanu yentse;
PSA.77.12	ndichikumbuka mabasa yanu yamphamvu!
PSA.77.13	Njila yanu, imwe Mulungu niyakuyela!
PSA.77.13	Nimulungu mponi nkulu, ninga Mulungu wathu?
PSA.77.14	Ndimwe Mulungu mun'chita bzidabwiso!
PSA.77.14	Mudawonesa mphamvu zanu pakati pawanthu.
PSA.77.15	Mudalombola wanthu wanu namphamvu zajanja lanu,
PSA.77.15	wana wa Jakobho na Jozefi. Selah.
PSA.77.16	Madzi payadakuwonani, imwe Mulungu!
PSA.77.16	Madzi payadakuwonani, yadapuluputa!
PSA.77.16	Yinde, boo lidatetemela!
PSA.77.17	Mitambo idathulula madzi;
PSA.77.17	kumitambo kudalilima,
PSA.77.17	misewe yanu idachetuma mbali zentse.
PSA.77.18	Kuphoka kwampheni zanu kukhali mukabvuli-bvuli,
PSA.77.18	mpheni zanu zidawinika dziko,
PSA.77.18	dziko lidatetemela lichitekenyeka.
PSA.77.19	Njila yanu ikhapita namunyanja,
PSA.77.19	njila yanu ikhapita nam'madzi mazinji,
PSA.77.19	koma nzayo zanu zikhawoneka lini.
PSA.77.20	Mudatsogolela wanthu wanu ninga mabila,
PSA.77.20	najanja la Mozisi na Aroni.
PSA.78.1	Tetekelani, imwe wanthu wangu mafundiso yangu!
PSA.78.1	Teyani makutu yanu kumafala yamulomo wangu!
PSA.78.2	Nin'zafungula mulomo wangu ndichilewa ntsumo,
PSA.78.2	nin'zathubula mafala yakabisila yakale,
PSA.78.3	bzinthu bzatidabva, bzantin'dziwa,
PSA.78.3	bzatidawuziwa namakholo yathu.
PSA.78.4	Tin'zabzisa lini kwawana wawo,
PSA.78.4	koma tin'zawuzambo kum'badwe um'bwela,
PSA.78.4	madumbizo ya Chawuta nam'phamvu zake,
PSA.78.4	nabzidabwiso bzaadachita.
PSA.78.5	Adakhazikisa umboni mwa Jakobho,
PSA.78.5	achiyikha mafundiso mu Izraeli.
PSA.78.5	Yaadawuza azipayi wathu,
PSA.78.5	kuti akadziwise wana wawo;
PSA.78.6	kuti m'badwe um'bwela uzayadziwembo,
PSA.78.6	wana anati abadwa,
PSA.78.6	kuti azasumuke achizawuzambo wana wawo,
PSA.78.7	pomwe azayikhe chinyanganilo chawo mwa Mulungu,
PSA.78.7	azaleke kuyebwa mabasa ya Mulungu,
PSA.78.7	koma kuti azachengete mitemo yake;
PSA.78.8	pomwe aleke kukhala ninga azipayi wawo,
PSA.78.8	m'badwe wantimbo nawumphandupandu,
PSA.78.8	m'badwe wantima wakusaya kukhazikika,
PSA.78.8	wan'zimu wakusaya kukhulupilika kwa Mulungu.
PSA.78.9	Wanthu wa Efulemu akhadapakatila utati,
PSA.78.9	adabwelela m'mbuyo pantsiku yankhondo.
PSA.78.10	Alibe kuchengeta chibvano cha Mulungu,
PSA.78.10	koma adalamba kuteyeza mafundiso yake.
PSA.78.11	Adayebwa bzaakhadachita,
PSA.78.11	nabzidabwiso bzaakhadaawonesa.
PSA.78.12	Pamaso paazipayi wawo adachita bzidabwiso,
PSA.78.12	mudziko la Ijipiti, mumbuto za Zowani.
PSA.78.13	Adapatula nyanja kuti apite napamwepo,
PSA.78.13	adachita kuti madzi yayime ninga mudwi.
PSA.78.14	Masikati akhaatsogolela nantambo,
PSA.78.14	usiku wentse nanguli zamoto.
PSA.78.15	Adabadula minyala muchipululu,
PSA.78.15	achiwapasa madzi mazinji yakumwa ninga yan'choka mum'boo.
PSA.78.16	Adachitisa kuti tumikulo tuchoke pamwala,
PSA.78.16	adachitisa kuti madzi yayelele ninga tukamadzi.
PSA.78.17	Koma wanthu adapitiliza kumutazila,
PSA.78.17	kupandukila Nyakudzulu-dzulu mumbuto yakuwuma.
PSA.78.18	Adayesa Mulungu m'mitima yawo,
PSA.78.18	achipopa chakudya chaakhafuna.
PSA.78.19	Akhang'ung'uzikila Mulungu achiti,
PSA.78.19	“Ko Mulungu angakwanise kutikonzela chakudya muchipululu?
PSA.78.20	Wonani, adamenya mwala pamwepo madzi nkuyelela!
PSA.78.20	Tumikulo tudafashukila.
PSA.78.20	Pomwe angakwanise kupeleka chakudya,
PSA.78.20	panango kupasa nyama wanthu wake?”
PSA.78.21	Nakutenepo Chawuta paadabzibva adakalipa,
PSA.78.21	moto udagakila Jakobho,
PSA.78.21	ukali wake udamukila Izraeli.
PSA.78.22	Pakuti akhalibe kukhulupilila mwa Mulungu,
PSA.78.22	pomwe alibe kuthemba namphamvu zake zakuchiza.
PSA.78.23	Koma adawuza mitambo kudzulu,
PSA.78.23	achifungula misuwo yakudzulu;
PSA.78.24	adaabvumbisila mana kuti adye,
PSA.78.24	adaapasa mphunga zakudzulu.
PSA.78.25	Wanthu adadya chakudya changilozi,
PSA.78.25	adaapasa chakudya chizinji kwene-kwene.
PSA.78.26	Adachita kuti chonzi chakumabveladzuwa chikukume kudzulu,
PSA.78.26	namphamvu zake adatsogolela chonzi chakunyantsi.
PSA.78.27	Adaabvumbisila nyama ninga pfumbi,
PSA.78.27	mbalami zamaphaphilo ninga n'chenga wamumphepete mwanyanja.
PSA.78.28	Adachita kuti zigwele pakati pamisasa yawo,
PSA.78.28	kuzungunuka mbuto zaakhakhala.
PSA.78.29	Adadya achikhuta kwene-kwene,
PSA.78.29	pakuti adaapasa bzaakhatopa.
PSA.78.30	Koma kutopa kwawo kukanati kwamala,
PSA.78.30	chakudya chawo chichali nkamwa,
PSA.78.31	ukali wa Mulungu udaabwelela,
PSA.78.31	adapha amuna wentse wakulimba,
PSA.78.31	adagwesa pantsi alumbwana wa Izraeli.
PSA.78.32	Ne tenepo bzabzene, iwo adapitiliza kutaza,
PSA.78.32	ne nabzidabwiso bzake, alibe kukhulupilila.
PSA.78.33	Adamaliza ntsiku zawo papezi,
PSA.78.33	magole yawo mukugopa.
PSA.78.34	Paadapha anango, adamupsaga,
PSA.78.34	adatembenuka achipsaga Mulungu mwamphamvu.
PSA.78.35	Adakumbukila kuti Mulungu, akhali mwala wawo,
PSA.78.35	Mulungu Nyakudzulu-dzulu nyakuwalombola.
PSA.78.36	Koma adamuphata kumaso namilomo yawo,
PSA.78.36	adamunamiza namalilimi yawo.
PSA.78.37	Mitima yawo ikhalibe kukhazikika mwayiye,
PSA.78.37	akhalibe kukhulupilika pachibvano chake.
PSA.78.38	Koma iye nachifundo chake,
PSA.78.38	adagwanila bzakuyipa bzawo,
PSA.78.38	alibe kuwacheneka.
PSA.78.38	Adabweza ukali wake kazinji,
PSA.78.38	alibe kulamusa ukali wake wentse.
PSA.78.39	Adakumbukila kuti wanthu ninyama,
PSA.78.39	mphepo bzayene impita ichizasaya kubwelela.
PSA.78.40	Ko nkangasi kaadamupandukila muchipululu,
PSA.78.40	pomwe nkangasi kaadamuwawisa mumbuto yapezi-pezi?
PSA.78.41	Adayesa Mulungu kawili-kawili,
PSA.78.41	adawawisa Wakuyela wa Izraeli.
PSA.78.42	Alibe kukumbukila janja lake,
PSA.78.42	panango ntsiku yaadaalombola kwaazondi wawo;
PSA.78.43	paadachita bzilatizo bzake mu Ijipiti,
PSA.78.43	namatsenga yake muthengo la Zowani.
PSA.78.44	Adasandula tukamadzi twawo kuchita gazi,
PSA.78.44	kuti ataze kumwa madzi yamutukamadzi twawo.
PSA.78.45	Adatuma pakati pawo nchenche zizinji zikhaadya,
PSA.78.45	naachule akhaacheneka.
PSA.78.46	Adapeleka mbewu zawo kuwadzomba,
PSA.78.46	namichelo yamphamvu zawo adayipasa mabombo.
PSA.78.47	Adacheneka mivayini yawo namatalala,
PSA.78.47	adabvuludza miti yawo yankhuyu namphepo.
PSA.78.48	Adapha ng'ombe zawo namatalala,
PSA.78.48	pomwe bzifuwo bzawo nampheni.
PSA.78.49	Adaathusila ukali wake un'gopsa,
PSA.78.49	nkwiyo ukulu kwene-kwene nanthamu,
PSA.78.49	pomwe nachipani changilozi zin'cheneka.
PSA.78.50	Adakonzela ukali wake njila,
PSA.78.50	alibe kuchiza umoyo wawo kuyimpfa,
PSA.78.50	koma adapeleka umoyo wawo kukuchenekeka.
PSA.78.51	Adaswa wentse wana wakuyamba wamu Ijipiti,
PSA.78.51	wakuyamba wamphamvu zawo m'matenti ya Hamu.
PSA.78.52	Iye adatsogolela wanthu wake ninga mabila,
PSA.78.52	adaatsogolela muchipululu ninga bzifuwo.
PSA.78.53	Adaatsogolela mwakuchinjilizika, kuti aleke kukhala namantha,
PSA.78.53	koma nyanja idanyuza azondi wawo.
PSA.78.54	Adaabwelesa kumbuto yake yakuyela,
PSA.78.54	kuphili lake laadatola najanja lake ladidi.
PSA.78.55	Adathamangisa mishowo yawanthu patsogolo pawo,
PSA.78.55	achiwagawila nthaka,
PSA.78.55	achikhazika nshowo wa Izraeli m'matenti yawo.
PSA.78.56	Koma iwo adayesa achipandukila Mulungu Nyakudzulu-dzulu,
PSA.78.56	pomwe alibe kuteyeza umboni wake,
PSA.78.57	adapanduka, achichita mwakusaya kukhulupilika ninga azipayi wawo,
PSA.78.57	adapotoka ninga utati wakulenda.
PSA.78.58	Pakuti adanyokosa ukali wake nambuto zawo zaamilungu wakunja,
PSA.78.58	adamuchitisa kuti achite nchanje nabzifanikizo bzawo.
PSA.78.59	Mulungu adabva, pomwe adakalipa,
PSA.78.59	adalamwilatu Izraeli.
PSA.78.60	Adalinza ngoto mbuto ya Shilo,
PSA.78.60	tenti yake pakati pawanthu.
PSA.78.61	Adapeleka mphamvu zake kuwulanda,
PSA.78.61	mbili yake m'manja mwan'zondi.
PSA.78.62	Adapeleka wanthu wake kubhemba,
PSA.78.62	achithululila ukali wake panthaka yake.
PSA.78.63	Moto udambombomesa wachilumbwana wawo,
PSA.78.63	wachitsikana wawo adasaya nyimbo zakuloodwa.
PSA.78.64	Anyantsembe wawo adagwa kubhemba,
PSA.78.64	adziche wawo alibe kuwalila.
PSA.78.65	Pamwepo Mfumu adalamuka ninga wachoka patulo,
PSA.78.65	ninga wankhondo wawongota navinyu.
PSA.78.66	Adamenyela kumbuyo azondi wake,
PSA.78.66	achiwanyazisa kufika lini nalini.
PSA.78.67	Adalamba tenti ya Jozefi,
PSA.78.67	alibe kusankhula nshowo wa Efulemu.
PSA.78.68	Koma adasankhula nshowo wa Judha,
PSA.78.68	phili la Ziyoni, laanfuna.
PSA.78.69	Adamanga mbuto yake yakuyela ninga kudzulu-dzulu,
PSA.78.69	ninga dziko laadakhazikisa chikhalilo,
PSA.78.70	Adasankhula Dhaveti mulanda wake,
PSA.78.70	adamuchosa kuwunyakabusa,
PSA.78.71	kwaakhanyanganila mabila yawana,
PSA.78.71	achikakhala nyakabusa wawanthu wake Jakobho,
PSA.78.71	nthaka yake Izraeli.
PSA.78.72	Adaanyanganila nantima wakukwana,
PSA.78.72	achiwatsogolela najanja lakubvesesa.
PSA.79.1	Imwe Mulungu, wanthu wakunja apita munthaka yanu!
PSA.79.1	Apsipisa Tembele yanu yakuyela,
PSA.79.1	achita Jerusalema yawa mathele.
PSA.79.2	Apeleka bzitanda bzaalanda wanu,
PSA.79.2	kukhala chakudya chambalami zaan'dzulu,
PSA.79.2	nyama yawakuyela wanu kubzilombo bzadziko.
PSA.79.3	Ataya gazi lawo ninga madzi,
PSA.79.3	kuzungunuka Jerusalemu yentse,
PSA.79.3	pakhalibe nyakuwayikha.
PSA.79.4	Takhala wakunyozewa naanzathu,
PSA.79.4	kunyombewa nakusekewa naawo adatizunguka.
PSA.79.5	Ko kufika lini, imwe Chawuta? Ko mukhale nawukali kufika lini nalini?
PSA.79.5	Ko nchanje yanu intogaka ninga moto?
PSA.79.6	Thululilani ukali wanu kwawanthu wakunja ansaya kukudziwani,
PSA.79.6	nakuwumambo uzinji unsaya kuchemela dzina lanu!
PSA.79.7	Pakuti ameza Jakobho,
PSA.79.7	achicheneka mbuto yake.
PSA.79.8	Lekani kutikumbukila bzakuyipa bzathu bzakale!
PSA.79.8	Chifundo chanu chikulumize kugumana nayise,
PSA.79.8	pakuti tabwezewa pantsi kwene-kwene.
PSA.79.9	Tithandizeni, imwe Mulungu wachipulumuso chathu!
PSA.79.9	Kuchitila mbili yadzina lanu;
PSA.79.9	tichizeni, mugwanile bzakuyipa bzathu!
PSA.79.10	Thangwe lanyi wanthu wakunja anilewa kuti,
PSA.79.10	“Mulungu wawo ali kuponi?”
PSA.79.10	Lekani kubwezela kutaya gazi laalanda wanu,
PSA.79.10	kudziwike kwawanthu wakunja, pamaso pathu!
PSA.79.11	Lekani kubuwula kwaakayidi kufike pamaso panu;
PSA.79.11	kuteyeza janja lanu likulu, siyankoni awo adatongelewa impfa!
PSA.79.12	Bwezelani kadapetewa kanomwe
PSA.79.12	kunyoza kwaakhakunyozani, imwe Mfumu!
PSA.79.13	Pamwepo ise wanthu wanu,
PSA.79.13	mabila yamwakudyesela mwanu,
PSA.79.13	tin'zakutendani kufika lini nalini;
PSA.79.13	kuchoka kum'badwe kufika kum'babwe, tin'zalewa madumbizo yanu.
PSA.80.1	Tetekelani, imwe Nyakabusa wa Izraeli,
PSA.80.1	imwe mun'tsogolela Jozefi ninga mabila!
PSA.80.1	Imwe mun'khala pamakherubhi, ng'ayimani!
PSA.80.2	Pamaso pa Efulemu na Bhenjemani na Manase!
PSA.80.2	Bvundulani mphamvu zanu,
PSA.80.2	bwelani muzatichize!
PSA.80.3	Imwe Mulungu, tibwezeni!
PSA.80.3	Lekani nkhope yanu ing'ayime kuti tichiziwe!
PSA.80.4	Imwe Chawuta Mulungu wawankhondo!
PSA.80.4	Kufika lini mudakalipa namapemphelo yawanthu wanu?
PSA.80.5	Imwe mudaadyesa chakudya chamisozi,
PSA.80.5	mudaamwesa misozi achikhondwa.
PSA.80.6	Mudachita kuti tiwe chakulimbilana kwaanzathu,
PSA.80.6	azondi wathu achimbaseka pakati pawo.
PSA.80.7	Imwe Mulungu wawankhondo, tibwezeni!
PSA.80.7	Lekani nkhope yanu ing'ayime kuti tichiziwe!
PSA.80.8	Mudazula muvayini kuchoka ku Ijipiti,
PSA.80.8	mudathamangisa wanthu wakunja, muchiwubzala.
PSA.80.9	Mudawuchenesela mbuto,
PSA.80.9	uchizika mizi yawene bzakudzadza dziko.
PSA.80.10	Mapili yadagwaniliwa nan'thunzi yawene,
PSA.80.10	misidhari
PSA.80.11	mithayi yeyene ichitambalala kufika kunyanja,
PSA.80.11	namizi yayene kufika kukamadzi kakulu
PSA.80.12	Thangwe lanyi tsono mumphwanya mipanda yawene,
PSA.80.12	bzakuti wentse ampita nanjila an'thedzula michelo yawene?
PSA.80.13	Nkhumba zan'thengo ziniwudya,
PSA.80.13	pomwe, bzentse bzinfamba nathengo bziniwudya.
PSA.80.14	Imwe Mulungu wawankhondo, bwelelani!
PSA.80.14	Nyanganani muli kudzulu, wonani!
PSA.80.14	Nyanganani muvayini uwu;
PSA.80.15	kamuti kamudabzala najanja lanu ladidi,
PSA.80.15	mwana wamudabzilimbisila mwekha!
PSA.80.16	Adawutentha namoto, achiwutema,
PSA.80.16	nkhope yanu ngayiwatsimule, achenekeke!
PSA.80.17	Koma janja lanu ngaliwe pamunthu wajanja lanu ladidi,
PSA.80.17	pamwana wamunthu wamudabzilimbisila mwekha.
PSA.80.18	Pamwepo tin'zakulinzani lini ngoto,
PSA.80.18	tipaseni umoyo, ise tin'zachemela dzina lanu!
PSA.80.19	Imwe Chawuta Mulungu wawankhondo, tibwezeni!
PSA.80.19	Lekani nkhope yanu ing'ayime kuti tichiziwe!
PSA.81.1	Imbani, chemelelani kwa Mulungu, m'phamvu zathu!
PSA.81.1	Kuwani, kondwani kwa Mulungu wa Jakobho!
PSA.81.2	Tsamulani nyimbo, lizani chikhwechele!
PSA.81.2	Lizani chipendani nabhanjo!
PSA.81.3	Lizani wunda pakukhala kwamwezi,
PSA.81.3	pakukhuma kwamwezi, pantsiku yathu yafeshita.
PSA.81.4	Pakuti ichi n'chilango kwaa Izraeli,
PSA.81.4	nintemo wa Mulungu wa Jakobho.
PSA.81.5	Adayikha umboni mwa Jozefi,
PSA.81.5	paadazungila Ijipiti.
PSA.81.5	Ndidabva fala landikhasaya kudziwa:
PSA.81.6	“Ndachosa ntolo paphewa lako,
PSA.81.6	manja yako yatsudzuliwa kuchoka pantswanda.
PSA.81.7	Mukushupika udachemelela, pamwepo ine ndidakupulumusa,
PSA.81.7	ndidakudayila nampheni, ndili mumbuto yakubisika,
PSA.81.7	Ndidakuyesa pamadzi yaku Meribha. Selah.
PSA.81.8	Tetekelani imwe wanthu wangu, ninkuchenjezani!
PSA.81.8	Iwe Izraeli ninga wanditetekelako!
PSA.81.9	Ngapaleke kukhala namulungu wachilendo pakati pako;
PSA.81.9	leka kupembeza mulungu wakunja.
PSA.81.10	Ndine Chawuta, Mulungu wako,
PSA.81.10	adakuchosa kudziko la Ijipiti.
PSA.81.10	Yashama mulomo wako ndiwudzadze!
PSA.81.11	Koma wanthu wangu antetekela lini fala langu,
PSA.81.11	Izraeli ikhabzipeleka lini kwayine.
PSA.81.12	Nakutenepo ndidaapeleka kumitima yawo yakuwuma,
PSA.81.12	anfamba munzelu zawo.
PSA.81.13	Ninga wanthu wangu anditetekela!
PSA.81.13	Ninga Izraeli anfamba munjila zangu!
PSA.81.14	Ndikhadakulumiza kukunda azondi wawo wentse!
PSA.81.14	Ndichimenya azondi wawo najanja langu.
PSA.81.15	Awo an'zonda Chawuta, achitetemela patsogolo pake,
PSA.81.15	tsoka lawo lin'zafika lini nalini.
PSA.81.16	Ndikhadakudyesa tiligu yabwino kwene-kwene,
PSA.81.16	ndichikukhutisa nawuchi kuchoka mumwala.”
PSA.82.1	Mulungu watola mbuto yake mudale laamilungu,
PSA.82.1	pakati paamilungu, iye antonga.
PSA.82.2	“Kufika lini muchitonga mwakusaya kulinganiza,
PSA.82.2	muchilemelela mbali yawanthu wakuyipa?” Selah.
PSA.82.3	Tongani wapantsi nankhungwa mwakulinganiza!
PSA.82.3	Tongani amphayi naansaya mwakulungama!
PSA.82.4	Pulumusani wapantsi naansaya!
PSA.82.4	Achizeni kujanja lawakuyipa!
PSA.82.5	Alibe kudziwa, panango kubvesesa,
PSA.82.5	anfamba mun'dima,
PSA.82.5	matsinde yentse yadziko yatekenyeka.
PSA.82.6	Koma ine ninti, “Ndimwe milungu,
PSA.82.6	wana wa Nyakudzulu-dzulu mwentse;
PSA.82.7	koma mun'zafa ninga munthu,
PSA.82.7	mun'zagwa ninga ntongi wentse.”
PSA.82.8	Sumukani, imwe Mulungu, tongani dziko!
PSA.82.8	Pakuti mun'zatola madziko yentse.
PSA.83.1	Imwe Mulungu, lekani kunyamala!
PSA.83.1	Lekani kukhala chete panango kutsetemala, imwe Mulungu!
PSA.83.2	Wonani, azondi wanu ali kuchita chipilingu,
PSA.83.2	azondi wanu asumusa misolo yawo.
PSA.83.3	Ampangana kuchita bzakuyipa kwawanthu wanu,
PSA.83.3	aniwuzana kuchita bzakuyipa kwawanthu wanu wapantima.
PSA.83.4	Aniti, “Bwelani, lekani tiwamalize kuti aleke kuzawoneka ninga dziko;
PSA.83.4	dzina la Izraeli lileke kuzakumbukiliwa pomwe!”
PSA.83.5	Yinde, ampangana nantima ubodzi,
PSA.83.5	an'chita chibvano chakunyanganana nayimwe.
PSA.83.6	Matenti ya Edhomu, naa Ishimayeli,
PSA.83.6	Moabhi, naa Hagari,
PSA.83.7	Gebhali, na Amoni, na Amaleki,
PSA.83.7	Filistia pabodzi nawanthu an'khala mu Tire.
PSA.83.8	Pomwe Asiriya aphatana nawo,
PSA.83.8	ndilo janja lamphamvu lawana wa Loti. Selah.
PSA.83.9	Chitani kwayiwo ninga bzamudachita kwaa Midhiyani,
PSA.83.9	nakwa Sisera nakwa Jabhini pakankulo ka Kishoni,
PSA.83.10	wale adachenekewa pa Endori,
PSA.83.10	achizakhala ndowe zapantsi.
PSA.83.11	Chitani atsogoleli wawo ninga bzamudachita Orebhi na Zebhi,
PSA.83.11	manduna yawo yentse ninga bzamudachita Zebha na Zalumuna.
PSA.83.12	Awo adati, “Lekani tibzitolele mbuto zakudyesela za Mulungu.”
PSA.83.13	Imwe Mulungu wangu, achiteni ninga kabvuli-bvuli,
PSA.83.13	ninga mungu kumphepo.
PSA.83.14	Ninga moto untentha thengo,
PSA.83.14	ninga malilimi yamoto yan'gasa mapili,
PSA.83.15	nakutenepo ateyeleni nachonzi chanu,
PSA.83.15	muwagopse nankhongolo yanu!
PSA.83.16	Dzadzani nkhope zawo namanyazi,
PSA.83.16	kuti apsage dzina lanu, imwe Chawuta!
PSA.83.17	Ngaanyazisiwe anyale kufika lini nalini,
PSA.83.17	ngaamale mwakunyazisiwa.
PSA.83.18	Ngaadziwe kuti imwe mwekha,
PSA.83.18	uyo dzina lake ni Chawuta,
PSA.83.18	ndimwe Nyakudzulu-dzulu padziko lentse lapantsi.
PSA.84.1	Nkukoma lini kumweko kwambuto yamun'khala,
PSA.84.1	imwe Chawuta wawankhondo!
PSA.84.2	N'zimu wangu unsuwa, yinde untopa
PSA.84.2	bzintalo bza Chawuta.
PSA.84.2	Ntima wangu nanyama yangu bziniyimba bzichikondwa,
PSA.84.2	kwa Mulungu wamoyo.
PSA.84.3	Ne mbalami iniwonambo pakukhala,
PSA.84.3	kalemwa-lemwa chisakila chakene m'mwemo,
PSA.84.3	mwakam'balila wana wakene,
PSA.84.3	pambuto zanu zakupelekela ntsembe, imwe Chawuta wawankhondo,
PSA.84.3	Mambo wangu, Mulungu wangu.
PSA.84.4	Ali bwino awo an'khala munyumba yanu,
PSA.84.4	an'khala achikudumbizani! Selah.
PSA.84.5	Ali bwino munthu uyo mphamvu zake zili mwayimwe,
PSA.84.5	uyo ntima wake una misewu iniyenda ku Ziyoni.
PSA.84.6	Paampita namuchigowa cha Bhaka, an'chichita ntsantsa,
PSA.84.6	chichidalisiwa namvula yakuyamba ichidzadzambo namathawale.
PSA.84.7	An'thimiza kukhala namphamvu,
PSA.84.7	an'zawoneka kwa Mulungu waamilungu mu Ziyoni.
PSA.84.8	Imwe Chawuta, Mulungu wawankhondo, ibvani pemphelo langu!
PSA.84.8	Tetekelani, imwe Mulungu wa Jakobho! Selah.
PSA.84.9	Wonani nchinjilizo yathu, imwe Mulungu!
PSA.84.9	Nyanganani nkhope yawakudzodzewa wanu!
PSA.84.10	Pakuti ntsiku ibodzi mubzintalo bzanu,
PSA.84.10	niyabwino kuposa ntsiku sawuzande zakukhala kunango.
PSA.84.10	Nkhasa bzangu kukhala n'khalilizi wapansuwo wanyumba ya Mulungu,
PSA.84.10	pana kukhala m'matenti yawakuyipa.
PSA.84.11	Pakuti Chawuta Mulungu nidzuwa nanchinjilizo,
PSA.84.11	Chawuta ampasa kukoma ntima nambili;
PSA.84.11	palibe chabwino chaan'nyima awo,
PSA.84.11	anfamba mwakukonkholoka.
PSA.84.12	Imwe Chawuta wawankhondo,
PSA.84.12	ali bwino munthu an'themba mwayimwe!
PSA.85.1	Chawuta mudakomedwa nadziko lanu,
PSA.85.1	mudabweza Jakobho kuchoka kuwulanda.
PSA.85.2	Mudalekelela bzakuyipa bzawanthu wanu,
PSA.85.2	mudayebwa kutaza kwawo kwentse. Selah.
PSA.85.3	Mudabweza ukali wanu wentse,
PSA.85.3	mudabzibweza pawukali wanu wakutentha.
PSA.85.4	Tibwezeni pomwe, imwe Mulungu wachipulumuso chathu!
PSA.85.4	Chosani ukali wanu payise!
PSA.85.5	Ko mukhale mudatikalipila kufika lini nalini?
PSA.85.5	Ko mupitilize ukali wanu kwamibadwe yentse?
PSA.85.6	Ko mutimusuluze lini pomwe,
PSA.85.6	kuti wanthu wanu asekelele mwayimwe?
PSA.85.7	Tiwoneseni ntsisi zanu, imwe Chawuta,
PSA.85.7	tipaseni chipulumuso chanu.
PSA.85.8	Lekani ndibve bzinilewedwa na Mulungu Chawuta!
PSA.85.8	Pakuti an'zalewa bzankhalo kwawanthu wake, kwawantsisi wake,
PSA.85.8	ngaaleke kubwelela kunjila zakupusa.
PSA.85.9	Chadidi chipulumuso chake chili pafupi naawo animugopa,
PSA.85.9	kuti mbili ikhale mudziko lathu.
PSA.85.10	Ntsisi nakukhulupilika bzin'zagumana,
PSA.85.10	chilungamo nankhalo bzin'zamphsodana.
PSA.85.11	Chikhulupililo chin'zathubuka kuchoka pantsi,
PSA.85.11	chilungamo chin'zanyangana pantsi kuchoka kudzulu.
PSA.85.12	Yinde, Chawuta an'zapeleka bzabwino,
PSA.85.12	dziko lathu lin'zapeleka mbewu.
PSA.85.13	Chilungamo chin'zayenda patsogolo pake,
PSA.85.13	chichizakonzela njila makhalo yake.
PSA.86.1	Teyani khutu lanu, imwe Chawuta mundidayile!
PSA.86.1	Pakuti ndine mphayi, palibe chandinacho.
PSA.86.2	Ndifuweni, pakuti ndine wantsisi!
PSA.86.2	Chizani mulanda wanu, uyo an'themba mwayine!
PSA.86.2	Imwe ndimwe Mulungu wangu. 
PSA.86.3	Ndichitileni chifundo, imwe Mfumu!
PSA.86.3	Pakuti kwayimwe nin'chemelela ntsiku yentse!
PSA.86.4	Kondwesani n'zimu wamulanda wanu!
PSA.86.4	Pakuti kwayimwe, imwe Mfumu ninsumusa moyo wangu!
PSA.86.5	Pakuti, imwe Mfumu ndimwe wabwino, wakulekelela!
PSA.86.5	Mudadzala nantsisi kwaawo wentse an'chemelela kwayimwe!
PSA.86.6	Tetekelani, imwe Chawuta kupemphelo langu!
PSA.86.6	Ikhilani nzelu kulila kwakukumbila kwangu!
PSA.86.7	Pantsiku yangu yakushupika nin'chemela kwayimwe!
PSA.86.7	Pakuti imwe munin'dayila!
PSA.86.8	Palibe aninga imwe pakati paamilungu, Imwe Mfumu!
PSA.86.8	Panango pana mabasa ninga yanu.
PSA.86.9	Madziko yentse yamudalenga yan'zabwela,
PSA.86.9	kuzapembeza pamaso panu, imwe Mfumu,
PSA.86.9	yachizalemekeza dzina lanu.
PSA.86.10	Pakuti ndimwe nkulu, pomwe mun'chita bzidabwiso,
PSA.86.10	imwe mwekha ndimwe Mulungu!
PSA.86.11	Ndifundiseni njila yanu, imwe Chawuta!
PSA.86.11	Kuti ndifambe mukukhulupilika kwanu;
PSA.86.11	chitani kuti ndikhale nantima ubodzi wakugopa dzina lanu!
PSA.86.12	Ninkudumbizani, imwe Mfumu Mulungu wangu, nantima wangu wentse!
PSA.86.12	Nin'zalemekeza dzina lanu kufika lini nalini.
PSA.86.13	Pakuti ntsisi zanu kwayine n'zikulu kwene-kwene,
PSA.86.13	mudapulumusa umoyo wangu kuchoka pantsi, pambuto yawanthu wakufa.
PSA.86.14	Imwe Mulungu, wanthu wakubzikuza andimukila!
PSA.86.14	Chipani chawanthu wadima akupsaga umoyo wangu,
PSA.86.14	ankuyikhani lini pamaso pawo.
PSA.86.15	Koma imwe, imwe Mfumu, ndimwe Mulungu wachifundo, nawakukoma ntima,
PSA.86.15	munkulumiza lini kukalipa, pomwe mudadzala nantsisi nachikhulupililo.
PSA.86.16	Chewukilani kwayine mundibvele chifundo,
PSA.86.16	pasani mphamvu kwamulanda wanu,
PSA.86.16	chizani mwana wamulandakazi wanu.
PSA.86.17	Ndiwoneseni chilatizo chawubwino wanu!
PSA.86.17	Kuti awo anin'zonda awone, anyazisiwe,
PSA.86.17	pakuti imwe Chawuta, mwandithandiza nakundinyamaliza.
PSA.87.1	Paphili lakuyela, ndipo padamangiwa guta la Chawuta.
PSA.87.2	Chawuta anfuna misuwo ya Ziyoni,
PSA.87.2	kuposa mbuto zentse zakukhala za Jakobho.
PSA.87.3	Bzinthu bzakulemekezeka bzikulewedwa padzulu pako,
PSA.87.3	iwe guta la Mulungu. Selah.
PSA.87.4	Pakati paawo anin'dziwa, ninkumbusa, Rahabhu na Bhabhiloni;
PSA.87.4	wonani, Filistia na Tire na Itopiya.
PSA.87.4	Aniti, “Uyo adabadwa kumweko.”
PSA.87.5	Bza Ziyoni an'zati,
PSA.87.5	“Uyu nawuyo adabaliwa mwayiye,
PSA.87.5	pakuti iye Nyakudzulu-dzulu an'zamukhazikisa.”
PSA.87.6	Chawuta an'nemba mubhukhu, paan'nemba wanthu, an'zati,
PSA.87.6	“Uyu adabadwa kumweko.” Selah.
PSA.87.7	Anyakuyimba naanyakubvina wentse an'zati,
PSA.87.7	“Ntsantsa zathu zili mwayiwe.”
PSA.88.1	Imwe Chawuta, Mulungu wachipulumuso changu, ninilila masikati!
PSA.88.1	Usiku ninilila pamaso panu.
PSA.88.2	Lekani pemphelo langu libwele pamaso panu!
PSA.88.2	Teyani khutu kukulila kwangu!
PSA.88.3	Pakuti moyo wangu wakhuta nanthamu,
PSA.88.3	umoyo wangu uli ukufendela kumbuto yawanthu wakufa.
PSA.88.4	Nin'nyanganiwa pabodzi naawo akuyenda kudindi,
PSA.88.4	ndili ninga munthu alibe mphamvu.
PSA.88.5	Ninga munthu watayiwa pakati pawanthu wakufa,
PSA.88.5	ninga munthu adagona m'manda.
PSA.88.5	Uyo wamunsaya kukumbukila pomwe,
PSA.88.5	pakuti adachosewa m'manja mwanu.
PSA.88.6	Imwe mwandiyikha pantsi-pantsi padindi,
PSA.88.6	kumbuto zan'dima zakunoka.
PSA.88.7	Ukali wanu wanditsamila,
PSA.88.7	mwandigwanila namabimbi yanu yentse. Selah.
PSA.88.8	Mwachita kuti anzangu anditalamuke,
PSA.88.8	mwandichita kuti ndikhale chinthu chin'nyantsa kwayiwo.
PSA.88.8	Ndafungiliwa bzakuti nim'phsukunyuka lini.
PSA.88.9	Diso langu lachita khungu nathangwe lakushupika,
PSA.88.9	ntsiku yentse nin'chemela kwayimwe Chawuta;
PSA.88.9	nin'thamula manja yangu kwayimwe.
PSA.88.10	Ko mun'chita bzin'dabwisa kwawanthu wakufa?
PSA.88.10	Ko chibvuli-bvuli chinilamuka kuzakudumbizani? Selah.
PSA.88.11	Ko ntsisi zanu zingalewedwe m'manda?
PSA.88.11	Panango chikhulupililo chanu mu Abhadhoni?
PSA.88.12	Ko bzidabwiso bzanu bzin'dziwika kun'dima?
PSA.88.12	Panango chilungamo chanu mumbuto yakuyebwa?
PSA.88.13	Koma ine, imwe Chawuta ninilila kwayimwe!
PSA.88.13	Machibese pemphelo langu lin'gumana nayimwe.
PSA.88.14	Imwe Chawuta, ko mwanditayilanyi?
PSA.88.14	Thangwe lanyi kubisa nkhope yanu kwayine?
PSA.88.15	Ndashupika, ndafika pafupi nayimpfa kuyambila pawubwana wangu,
PSA.88.15	ndazungayila nakugopsa kwanu, ndasaya bzakuchita.
PSA.88.16	Ukali wanu wandigwanila,
PSA.88.16	kugopsa kwanu kunin'cheneka.
PSA.88.17	Anin'zungunuka ninga madzi ntsiku yentse,
PSA.88.17	yachindifungila mbali zentse.
PSA.88.18	Mwachita kuti aninfuna nashamwali anditalamuke,
PSA.88.18	anzangu nimun'dima.
PSA.89.1	Nin'zayimba bzantsisi za Chawuta kufika lini nalini!
PSA.89.1	Namulomo wangu nin'zadziwisa kukhulupilika kwanu kumibadwe yentse.
PSA.89.2	Pakuti niniti, “Ntsisi zanu zin'khazikisiwa kufika lini nalini,
PSA.89.2	kukhulupilika kwanu mun'zakukhazikisa kudzulu.”
PSA.89.3	Imwe mudati, “Ndidachita chibvano nawakusankhuliwa wangu,
PSA.89.3	ndidalumbila kwa Dhaveti mulanda wangu kuti,
PSA.89.4	‘Nin'zakhazikisa m'badwe wako kufika lini nalini,
PSA.89.4	nin'zamanga mpando wako wawumambo kwamibadwe yentse.’ ” Selah.
PSA.89.5	Lekani kudzulu kudumbize bzidabwiso bzanu, imwe Chawuta!
PSA.89.5	Kukhulupilika kwanu pansonkhano wawakuyela!
PSA.89.6	Ko mbani kumitamboko angalinganiziwe na Chawuta?
PSA.89.6	Mbani pakati pawana waamilungu
PSA.89.7	Mulungu an'njenjemelesa pansonkhano wawana wawakuyela,
PSA.89.7	an'gopsa padzulu pawentse adamuzungunuka.
PSA.89.8	Imwe Chawuta Mulungu wawankhondo!
PSA.89.8	Mbani nkulu ninga imwe Chawuta?
PSA.89.8	Kukhulupilika kwanu kudakuzungunukani.
PSA.89.9	Imwe muntonga kukukuma kwanyanja;
PSA.89.9	mabimbi yache yakasumuka, imwe muniyanyamaliza.
PSA.89.10	Imwe mudaphwanya Rahabhu ninga chitanda,
PSA.89.10	mudamwaza azondi wanu nam'phamvu zajanja lanu.
PSA.89.11	Kudzulu nkwanu, pantsi mpanu pomwe,
PSA.89.11	dziko nabzentse bzidadzalamo ndimwe mudalenga.
PSA.89.12	Kudzulu nakunyantsi ndimwe mudalenga,
PSA.89.12	Tabhori na Herimoni bzinsekelela mudzina lanu.
PSA.89.13	Muna janja lina mphamvu,
PSA.89.13	janja lanu nilakulimba, janja lanu ladidi linkuziwa.
PSA.89.14	Kulungama nakulinganiza ndiyo matsinde yampando wanu,
PSA.89.14	ntsisi nakukhulupilika bzin'gumana patsogolo panu.
PSA.89.15	Ali bwino wanthu an'dziwa kukuwa kwakusekelela feshita,
PSA.89.15	anfamba mumwenje wapamaso panu, imwe Chawuta,
PSA.89.16	ansekelela mudzina lanu ntsiku yentse,
PSA.89.16	muchilungamo chanu ankuziwa.
PSA.89.17	Pakuti ndemela yamphamvu zawo ndimwe,
PSA.89.17	nakukomedwa kwanu nyanga yathu inkuziwa.
PSA.89.18	Pakuti nchinjilizo niya Chawuta,
PSA.89.18	mambo wathu wa Wakuyela wa Izraeli.
PSA.89.19	Kale-kale imwe mukhalewa-lewa muchithunzi-thunzi,
PSA.89.19	kwawantsisi wanu muchiti,
PSA.89.19	“Ndidayikha thandizo
PSA.89.19	ndakuza uyo adasankhuliwa muwanthu.
PSA.89.20	Ndawona Dhaveti mulanda wangu,
PSA.89.20	namafuta yangu yakuyela ndidamudzodza;
PSA.89.21	kuti janja langu likhazikike payiye,
PSA.89.21	janja langu limulimbise.
PSA.89.22	N'zondi an'zamukunda lini,
PSA.89.22	wakuyipa an'zamuchepsa lini.
PSA.89.23	Nin'zaphwanya azondi wake pamaso pake,
PSA.89.23	ndichizaswa awo animuzonda.
PSA.89.24	Kukhulupilika kwangu nantsisi zangu bzin'zakhala nayiye,
PSA.89.24	mudzina langu nyanga yake in'zakuziwa.
PSA.89.25	Nin'zayikha janja lake panyanja,
PSA.89.25	janja lake ladidi patukamadzi.
PSA.89.26	Iye an'zati an'zachemelela kwayine achiti,
PSA.89.26	‘Imwe ndimwe apayi wangu
PSA.89.26	Mulungu wangu, namwala wachipulumuso changu.’
PSA.89.27	Pomwe nin'zamuchita mwana wangu wakuyamba,
PSA.89.27	nyakudzulu-dzulu wamazimambo yentse yapantsi.
PSA.89.28	Ntsisi zangu nin'zamuchengetela kufika lini nalini,
PSA.89.28	chibvano changu chin'zakhulupilika payiye.
PSA.89.29	Nin'zakhazikisa m'badwe wake kufika lini nalini,
PSA.89.29	nampando wake ninga ntsiku zakudzulu.”
PSA.89.30	Peno wana wake akataya mafundiso yangu,
PSA.89.30	akaleka kuteyeza matongelo yangu,
PSA.89.31	akatyola malango yangu,
PSA.89.31	akaleka kuteyeza mitemo yangu,
PSA.89.32	namphsimbo, nin'zaalangila bzakuyipa bzawo,
PSA.89.32	namichamu, kutaza kwawo.
PSA.89.33	Koma nin'zachosa lini ntsisi zangu payiye,
PSA.89.33	nin'zanama lini pakukhulupilika kwangu.
PSA.89.34	Nin'zaphwanya lini chibvano changu,
PSA.89.34	nin'zasandula lini mafala yan'choka pamilomo yangu.
PSA.89.35	Kabodzi kokha ndidalumbila nakuyela kwangu,
PSA.89.35	nin'zalewa lini bzakunama kwa Dhaveti.
PSA.89.36	M'badwe wake un'zakhala kufika lini nalini,
PSA.89.36	mpando wake un'zakhala ninga dzuwa pamaso pangu.
PSA.89.37	Ninga mwezi un'zakhazikisiwa kufika lini nalini,
PSA.89.37	umboni wakukhulupilika kumitambo. Selah.
PSA.89.38	Koma imwe mwamutaya, muchimulamba,
PSA.89.38	mudadzala nawukali kwawakudzodzewa wanu.
PSA.89.39	Mudafudza chibvano chanu namulanda wanu,
PSA.89.39	mudapsipisa ngundu yake m'mataka.
PSA.89.40	Mudaphwanya mipanda yake yentse,
PSA.89.40	mudasiya mbuto zake zakuchinjilizika zawa mathele.
PSA.89.41	Wentse ampita napamwepo ampamba bzinthu bzake,
PSA.89.41	wakhala wakunyozeka kwaanzake.
PSA.89.42	Mudasumusa janja ladidi laazondi wake,
PSA.89.42	mudakondwesa azondi wake wentse.
PSA.89.43	Yinde, mudapindimula mbali yabhemba lake,
PSA.89.43	mulibe kumuyimisa munkhondo.
PSA.89.44	Mudamaliza ndemela yake,
PSA.89.44	mudathusila pantsi mpando wake.
PSA.89.45	Mudachepesa ntsiku zawubwana wake,
PSA.89.45	mudamugwanila namanyazi. Selah.
PSA.89.46	Ko kufika lini nalini imwe Chawuta, mubzibise kufika lini nalini?
PSA.89.46	Ukali wanu unfika lini uchigaka ninga moto?
PSA.89.47	Kumbukilani, kuchepa kwanthawe yangu!
PSA.89.47	Mudalengela wanthu wentse papezi!
PSA.89.48	Nimunthunyi anilalama achizaleka kufa?
PSA.89.48	Mbani angapulumuse moyo wake kujanja layimpfa? Selah.
PSA.89.49	Imwe Mfumu, ko ntsisi zanu zakale zili kuponi?
PSA.89.49	Zile zamudalumbila kwamulanda wanu Dhaveti mukukhulupilika kwanu?
PSA.89.50	Kumbukilani, imwe Mfumu kunyozewa kwaalanda wanu!
PSA.89.50	Kutakula kwanin'chita manyozo yawanthu wentse,
PSA.89.51	yaaninyoza azondi wanu, imwe Chawuta,
PSA.89.51	yaan'nyoza nzayo zawakudzodzewa wanu.
PSA.89.52	Chawuta ngaadalisiwe kufika lini nalini!
PSA.89.52	Ameni na Ameni!
PSA.90.1	Mfumu, mwakhala muli mbuto yathu yakubisala, mumibadwe yentse.
PSA.90.2	Mapili yanati yabadwa,
PSA.90.2	ne mukanati mwalenga dziko napantsi pentse,
PSA.90.2	kuchoka lini nalini kufika lini nalini, ndimwe Mulungu!
PSA.90.3	Mum'bweza munthu kudongo,
PSA.90.3	muniti, “Bwelelani imwe wana wamunthu.”
PSA.90.4	Pakuti magole sawuzande m'maso mwanu,
PSA.90.4	yaninga dzulo payimpita,
PSA.90.4	panango ninga chipindi chibodzi chakukhaliliza usiku.
PSA.90.5	Munkukula wanthu muchiyenda nawo; aninga maloto,
PSA.90.5	ninga upsa um'mela machibese,
PSA.90.6	machibese umpsipila bwino, uchimela,
PSA.90.6	mawulo unfota uchiwuma.
PSA.90.7	Pakuti tamaliwa nawukali wanu,
PSA.90.7	nankwiyo wanu tin'gopsewa kwene-kwene.
PSA.90.8	Imwe mwayikha bzakuyipa bzathu pamaso panu,
PSA.90.8	kutaza kwathu kwakabisila munkuyikha pakuwinika kwankhope yanu.
PSA.90.9	Ntsiku zathu zentse zimpita munkwiyo wanu,
PSA.90.9	magole yathu yam'mala ninga mwawu.
PSA.90.10	Magole yawumoyo wathu nimagole makumi manomwe,
PSA.90.10	wakulimbawo nimagole makumi masele basi yakulalama;
PSA.90.10	koma nthawe yakulalama kwawo,
PSA.90.10	nkushupika nanthamu zokha-zokha;
PSA.90.10	inkulumiza kumala, pamwepo tim'mbuluka kuyenda.
PSA.90.11	Mbani an'dziwa kukula kwawukali wanu,
PSA.90.11	nankwiyo wanu kuteyeza kugopsa kwanu?
PSA.90.12	Nakutenepo tifundiseni kuwelenga ntsiku zathu,
PSA.90.12	kuti tikhale nantima wanzelu.
PSA.90.13	Bwelelani imwe Chawuta! Kufika lini?
PSA.90.13	Bvelani chifundo alanda wanu!
PSA.90.14	Tikhutiseni machibese nantsisi zanu,
PSA.90.14	kuti tisekelele nakukondwa ntsiku zathu zentse.
PSA.90.15	Chitani kuti tikondwe kuteyeza ntsiku zizinji ninga zamudatidzudza,
PSA.90.15	pomwe ninga magole mazinji yatidawona bzakuyipa.
PSA.90.16	Lekani basa lanu liwoneke kwaalanda wanu!
PSA.90.16	Nandemela kwawana wawo.
PSA.90.17	Lekani chifundo cha Mfumu Mulungu wathu chikhale payise!
PSA.90.17	Mukhazikise mabasa yamanja yathu kwayise,
PSA.90.17	yinde, khazikisani mabasa yamanja yathu.
PSA.91.1	Uyo an'khala munyumba ya Nyakudzulu-dzulu,
PSA.91.1	an'khala munthunzi wa Nyamphamvu.
PSA.91.2	An'zati kwa Chawuta,
PSA.91.2	“Pakuthawila pangu napakuchinjilizika pangu,
PSA.91.2	Mulungu wangu wanin'themba.”
PSA.91.3	Pakuti an'zakupulumusa kumulapu wanyakuwuteya,
PSA.91.3	nanyathwa.
PSA.91.4	An'zakugwanla namaphaphilo yake,
PSA.91.4	pantsi pamaphaphilo yake un'zawona pakubisala,
PSA.91.4	kukhulupilika kwake ninchinjilizo nampanda.
PSA.91.5	Un'zabva lini mantha nakugopsa kwawusiku,
PSA.91.5	panango nsewe unthusiwa masikati,
PSA.91.6	panango nyathwa infamba mun'dima,
PSA.91.6	panango bzin'cheneka bzamasikati.
PSA.91.7	Sawuzande yawanthu ingagwe mbali yako,
PSA.91.7	masawuzande khumi kujanja lako ladidi,
PSA.91.7	koma palibe chinfika pafupi nayiwe.
PSA.91.8	Iwe un'zanyangana namaso basi,
PSA.91.8	uchizawona kubwezelewa kwakuyipa.
PSA.91.9	Pakuti udachita Chawuta pakuchinjilizika pako,
PSA.91.9	Nyakudzulu-dzulu pakukhala pako.
PSA.91.10	Palibe chakuyipa chin'zakugwela,
PSA.91.10	palibe ngozi in'zafika pafupi natenti yako.
PSA.91.11	Pakuti an'zawuza ngilozi,
PSA.91.11	zikuchengete munjila zako zentse.
PSA.91.12	An'zakutakula m'manja mwawo,
PSA.91.12	kuti nzayo yako ileke kukhukhumudwa namwala.
PSA.91.13	Un'zaponda mphondolo nachipapasha,
PSA.91.13	mwana wamphondolo nanyoka, un'zabziponda nanzayo.
PSA.91.14	“Pakuti wamamatila payine, nin'zamupulumusa,
PSA.91.14	nin'zamuchinjiliza, thangwe lakuti an'dziwa dzina langu.
PSA.91.15	Paan'chemela kwayine, nin'zamudayila,
PSA.91.15	nin'zakhala naye mukushupika,
PSA.91.15	nin'zamupulumusa ndichimulemekeza.
PSA.91.16	Nin'zamukhutisa nawumoyo utali,
PSA.91.16	nin'zamuwonesa chipulumuso changu.”
PSA.92.1	Bzili bwino kutenda Chawuta,
PSA.92.1	kuyimba nyimbo zakudumbiza dzina lanu, imwe Nyakudzulu-dzulu,
PSA.92.2	kulalikila ntsisi zanu machibese,
PSA.92.2	nakukhulupilika kwanu usiku,
PSA.92.3	ndichiyimba nantolilo nabhanjo,
PSA.92.3	nakulila kwachipendani.
PSA.92.4	Pakuti, imwe Chawuta mudachita kuti ndikondwe nabasa lanu,
PSA.92.4	pamabasa yamanja yanu niniyimba ndichikondwa.
PSA.92.5	Nkukula lini kudachita mabasa yanu, imwe Chawuta!
PSA.92.5	Nkhumbukila zanu n'zakunoka kwene-kwene.
PSA.92.6	Wakupusa angabzidziwe lini bzimwebzo,
PSA.92.6	lombe lingabzibvesese lini ibzi,
PSA.92.7	kuti ne wakuyipa amele ninga upsa,
PSA.92.7	ne wentse wakuchita bzakuyipa atambalale.
PSA.92.7	Adanyanganana nakuchenekelewatu.
PSA.92.8	Koma imwe Chawuta, muli padzulu kufika lini nalini.
PSA.92.9	Pakuti wonani azondi wanu, imwe Chawuta,
PSA.92.9	wonani azondi wanu an'zamala;
PSA.92.9	wentse an'chita bzakuyipa an'zamwaziwa.
PSA.92.10	Koma imwe mudakuza nyanga yangu ninga yanyati,
PSA.92.10	mudandidzodza mafuta manyowani.
PSA.92.11	Maso yangu yawona kugwa kwaazondi wangu,
PSA.92.11	makutu yangu yabva kuchenekeka kwawan'chita bzakuyipa.
PSA.92.12	Wakulungama antambalala ninga muti wan'chewu,
PSA.92.12	achikula ninga muti wamusidhari waku Lebhanoni.
PSA.92.13	Adabzaliwa munyumba ya Chawuta,
PSA.92.13	antambalala mubzintalo bza Mulungu wathu.
PSA.92.14	Ne muwunkhalamba am'bala michelo,
PSA.92.14	an'khala awisi, adapsipila,
PSA.92.15	kulalikila kuti Chawuta niwakukonkholoka,
PSA.92.15	ndiye mwala wangu, mwayiye mulibe chakuyipa.
PSA.93.1	Chawuta antonga, adabvala ndemela,
PSA.93.1	Chawuta adabvala, n'cheka wake nimphamvu.
PSA.93.1	Yinde dziko lakhazikisiwa,
PSA.93.1	lin'zatekenyesewa lini pomwe
PSA.93.2	Mpando wanu udakhazikisiwa kuchokela kale,
PSA.93.2	imwe mukhalipo kuchokela lini nalini.
PSA.93.3	Madzi yachigumula yansumuka, imwe Chawuta!
PSA.93.3	Madzi yachigumula yansumusa fala yalene,
PSA.93.3	madzi yachigumula yasumusa kuwunga kwayene.
PSA.93.4	Ninkulu kuposa kukukuma kwamadzi mazinji,
PSA.93.4	ampita mabimbi yanyanja,
PSA.93.4	Chawuta ninkulu kudzulu!
PSA.93.5	Umboni wanu niwakukhulupilika kwene-kwene,
PSA.93.5	kuyela kudakomela nyumba yanu, imwe Chawuta,
PSA.93.5	kufika lini nalini.
PSA.94.1	Imwe Chawuta, Mulungu wakubwezela,
PSA.94.1	imwe Mulungu wakubwezela ng'ayimani!
PSA.94.2	Bzisumuseni, imwe ntongi wapantsi!
PSA.94.2	Pagalani wakubzikuza!
PSA.94.3	Kufika lini wakuyipa, imwe Chawuta?
PSA.94.3	Kufika lini wakuyipa achibzikuza?
PSA.94.4	An'thulula mafala yawo yakubzikuza,
PSA.94.4	wentse an'chita bzakuyipa antumbama.
PSA.94.5	Am'phwanya wanthu wanu, imwe Chawuta
PSA.94.5	aniwawisa nthaka yanu.
PSA.94.6	Anipha adziche naanyakubwela,
PSA.94.6	aniswa nkhungwa,
PSA.94.7	achimbati, “Chawuta aniwona lini,
PSA.94.7	Mulungu wa Jakobho an'dziwisisa lini.”
PSA.94.8	Dziwisisani, imwe wanthu wakupusa!
PSA.94.8	Malombe, muzabvesesese lini?
PSA.94.9	Ko iye adabzala makutu, angabve lini?
PSA.94.9	Ko iye adakonza maso, angawone lini?
PSA.94.10	Iye anilanga madziko, angatsimule lini?
PSA.94.10	Iye anfundisa wanthu kudziwa,
PSA.94.11	Chawuta an'dziwa nkhumbukila zamunthu,
PSA.94.11	kuti n'zapezi.
PSA.94.12	Ali bwino munthu wamunilanga, imwe chawuta,
PSA.94.12	nawuyo wamunfundisa mafundiso yanu,
PSA.94.13	kumpasa mpumulo muntsiku yakushupika,
PSA.94.13	kufikila dindi lachelelewa wakuyipa.
PSA.94.14	Pakuti Chawuta ansiya lini wanthu wake,
PSA.94.14	antaya lini nthaka yake.
PSA.94.15	Pakuti kulinganiza kun'zabwelela kwawakulungama,
PSA.94.15	wentse wakukonkholoka ntima an'zakuteyela.
PSA.94.16	Mbani angandisumukile kunyanganana nawanthu wakuyipa?
PSA.94.16	Mbani angandiyimilile kunyanganana nawanthu an'chita bzakuyipa?
PSA.94.17	Ninga Chawuta akhali lini n'thandizi wangu,
PSA.94.17	moyo wangu ukhadakulumiza kuyenda kakhala kudziko lakunyamala.
PSA.94.18	Pandidakumbuka kuti, nzayo zangu zaakutelela,
PSA.94.18	ntsisi zanu, imwe Chawuta zidanditsigila.
PSA.94.19	Nkhumbukila zakuyipa zikawanda muntima mwangu,
PSA.94.19	kunyamaliza kwanu kunkondwelesa moyo wangu.
PSA.94.20	Ko atongi wakuyipa angalinganiziwe nayimwe?
PSA.94.20	Aniyikha chakuyipa kuti chikhale lango?
PSA.94.21	Ankochezana pabodzi adanyanganana nawumoyo wawakulungama,
PSA.94.21	achipasa mulandu gazi lamunthu alibe mulandu.
PSA.94.22	Koma Chawuta wakhala mbuto yangu yakubisala,
PSA.94.22	Mulungu wangu mwala wangu wakupotela.
PSA.94.23	An'zaabwezela kuyipa bzawo,
PSA.94.23	an'zaamala nathangwe labzakuyipa bzawo,
PSA.94.23	Chawuta Mulungu wathu an'zaamala.
PSA.95.1	Bwelani tiyimbile Chawuta!
PSA.95.1	Bwelani tichite chiwowo chakukondwa kumwala wachipulumuso chathu!
PSA.95.2	Tiyendeni pamaso pake nakutenda!
PSA.95.2	Tichite chiwowo chakukondwa nanyimbo zakudumbiza!
PSA.95.3	Pakuti Chawuta ni Mulungu nkulu,
PSA.95.3	nimambo nkulu, paamilungu wentse.
PSA.95.4	Mujanja lake, muna kunoka kwadziko,
PSA.95.4	nakutalimpha kwantsonga zamapili nkwake pomwe.
PSA.95.5	Nyanja niyake, pakuti ndiye adayilenga,
PSA.95.5	manja yake yadakonza mbuto yakuwuma.
PSA.95.6	Bwelani tipembeze, tikotame,
PSA.95.6	bwelani tigodame pamaso pa Chawuta nyakutilenga.
PSA.95.7	Pakuti ni Mulungu wathu,
PSA.95.7	ise ndise wanthu wambuto zakudyesela zake,
PSA.95.7	mabila yajanja lake.
PSA.95.7	Ninga lelo mwatetekela fala lake,
PSA.95.8	lekani kuwumisa mitima yanu ninga pa Meribha,
PSA.95.8	ninga pantsiku yapa Masa muchipululu.
PSA.95.9	Azipayi wanu paadandiyesa,
PSA.95.9	adandiyesa, ne bzawo adawona mabasa yangu.
PSA.95.10	Kwamagole manayi ndidanyantsiwa nam'badwe umwewo,
PSA.95.10	ndidati, “Antayika m'mitima,
PSA.95.10	an'dziwa lini njila zangu.”
PSA.95.11	Nakutenepo ndidalumbila muwukali wangu,
PSA.95.11	kuti ankafika lini kumpumulo wangu.
PSA.96.1	Imbilani Chawuta nyimbo inyowani!
PSA.96.1	Imbilani Chawuta, dziko lentse lapantsi!
PSA.96.2	Imbilani Chawuta, dalisani dzina lake!
PSA.96.2	Lalikilani chipulumuso chake ntsiku nantsiku!
PSA.96.3	Lalikilani mbili yake kumadziko yentse!
PSA.96.3	Bzidabwiso bzake kwawanthu wentse!
PSA.96.4	Pakuti Chawuta ninkulu, anfunika kudumbiziwa kwene-kwene,
PSA.96.4	anfunika kugopewa kuposa amilungu wentse.
PSA.96.5	Pakuti amilungu wentse wawanthu nibzifanikizo bzapezi-pezi,
PSA.96.5	koma Chawuta adalenga kudzulu.
PSA.96.6	Ukulu nandemela bzili pamaso pake,
PSA.96.6	mphamvu nakukoma bzili mumbuto yake yakuyela.
PSA.96.7	Pelekani kwa Chawuta, madzinza yentse yawanthu!
PSA.96.7	Pelekani kwa Chawuta mbili namphamvu!
PSA.96.8	Pelekani kwa Chawuta mbili yadzina lake,
PSA.96.8	takulani mpfupo mubwelese kubzintalo bzake!
PSA.96.9	Pembezani Chawuta mundemela yakuyela!
PSA.96.9	Tetemelani pamaso pake, dziko lentse!
PSA.96.10	Lewani kumadziko yentse kuti, “Chawuta antonga!
PSA.96.10	Yinde, dziko lakhazikisiwa, lin'zatekenyeka lini;
PSA.96.10	an'zatonga wanthu mwakulinganiza.”
PSA.96.11	Lekani kudzulu kukondwe, dziko lisekelele!
PSA.96.11	Nyanja nabzentse bzili m'mwemo bziwunge!
PSA.96.12	Lekani mathengo nabzentse bzili m'mwemo bzisekelele!
PSA.96.12	Pamwepo miti yentse yan'thengo in'zayimba nakukondwa,
PSA.96.13	pamaso pa Chawuta pakuti am'bwela,
PSA.96.13	am'bwela kuzatonga dziko.
PSA.96.13	An'zatonga dziko mwakulungama,
PSA.96.13	wanthu nakukhulupilika kwake.
PSA.97.1	Chawuta antonga! Lekani dziko lisekelele!
PSA.97.1	Lekani ntsuwa zizinji zikondwe!
PSA.97.2	Mitambo nan'dima bzidamuzungunuka,
PSA.97.2	chilungamo nakulinganiza ndiyo matsinde yampando wake.
PSA.97.3	Moto uniyenda pamaso pake,
PSA.97.3	uchitentha azondi wake mbali zentse.
PSA.97.4	Mpheni zake ziniwinika dziko lentse,
PSA.97.4	dziko lim'bziwona lichitekenyeka.
PSA.97.5	Mapili yansungunuka ninga phula pamaso pa Chawuta,
PSA.97.5	pamaso pa Mfumu wapantsi pentse.
PSA.97.6	Kudzulu kunilalikila kulungama kwake,
PSA.97.6	wanthu wentse aniwona mbili yake.
PSA.97.7	Wentse ampembeza bzifanikizo an'nyazisiwa,
PSA.97.7	awo am'bzikuza nabzifanikizo bzapezi-pezi.
PSA.97.7	Mpembezeni imwe amilungu wentse!
PSA.97.8	Ziyoni inibva ichikondwa,
PSA.97.8	wana wachikazi wa Judha ansekelela,
PSA.97.8	nathangwe lakutonga kwanu, imwe Chawuta.
PSA.97.9	Pakuti imwe, imwe Chawuta, ndimwe Nyakudzulu-dzulu pantsi pentse,
PSA.97.9	munkuziwa kwene-kwene paamilungu wentse.
PSA.97.10	Imwe munfuna Chawuta, zondani chakuyipa!
PSA.97.10	An'chinjiliza umoyo wawantsisi wake,
PSA.97.10	achiwapulumusa kuchoka m'manja mwawakuyipa.
PSA.97.11	Mwenje um'bzaliliwa wakulungama,
PSA.97.11	kusekelela, kwawakukonkholoka ntima.
PSA.97.12	Sekelelani mwa Chawuta imwe wakulungama!
PSA.97.12	Tendani nkhumbusila yake yakuyela!
PSA.98.1	Imbilani Chawuta nyimbo inyowani,
PSA.98.1	pakuti wachita bzinthu bzin'dabwisa.
PSA.98.1	Janja lake ladidi najanja lake lakuyela,
PSA.98.1	bzampasa kukunda.
PSA.98.2	Chawuta adadziwisa chipulumuso chake,
PSA.98.2	adawonesa kulungama kwake pamaso pamadziko.
PSA.98.3	Adakumbukila ntsisi zake, nakukhulupilika kwake,
PSA.98.3	kunyumba ya Izraeli.
PSA.98.3	Mapeto yentse yadziko yadawona
PSA.98.3	chipulumuso cha Mulungu wathu.
PSA.98.4	Chitani chiwowo chakusekelela Chawuta, dziko lentse!
PSA.98.4	Tsamulani nyimbo yakusekelela, imbani nyimbo zakudumbiza!
PSA.98.5	Imbani nyimbo zakudumbiza Chawuta nachipendani!
PSA.98.5	Nachipendani nakubveka kwanyimbo!
PSA.98.6	Nawunda, nakulila kwanyanga,
PSA.98.6	chitani chiwowo chakusekelela pamaso pa Mambo Chawuta!
PSA.98.7	Lekani nyanja nabzentse bzili m'mwemo bziwunge!
PSA.98.7	Dziko naawo an'khala m'mwemo.
PSA.98.8	Lekani tukamadzi tuwombele manja yatwene!
PSA.98.8	Mapili yayimbe yachisekelela pabodzi,
PSA.98.9	pamaso pa Chawuta pakuti am'bwela,
PSA.98.9	kuzatonga dziko.
PSA.98.9	An'zatonga dziko mwakulungama,
PSA.98.9	nawanthu mwakulinganiza.
PSA.99.1	Chawuta antonga, lekani wanthu atetemele!
PSA.99.1	An'khala pamakherubhi, lekani dziko litekenyeke!
PSA.99.2	Chawuta ninkulu mu Ziyoni,
PSA.99.2	ankuziwa pawanthu wentse.
PSA.99.3	Lekani adumbize dzina lanu likulu lin'gopsa!
PSA.99.3	Iye niwakuyela!
PSA.99.4	Nam'phamvu, Mambo anfuna kulinganiza,
PSA.99.4	mudakhazikisa kulinganiza;
PSA.99.4	imwe mwachita kulinganiza nachilungamo mwa Jakobho.
PSA.99.5	Kuzani Chawuta Mulungu wathu!
PSA.99.5	Pembezani pakukhazikila nzayo zake!
PSA.99.5	Niwakuyela!
PSA.99.6	Mozisi na Aroni akhali pakati paanyantsembe wake,
PSA.99.6	Samueli, pakati paawo akhachemela dzina lake.
PSA.99.6	Adachemelela kwa Chawuta, iye adaadayila.
PSA.99.7	Adalewa-lewa nawo, ali munguli yantambo,
PSA.99.7	adachengeta umboni wake,
PSA.99.7	nalango laakhaapasa.
PSA.99.8	Imwe Chawuta Mulungu wathu, mudaadayila,
PSA.99.8	mukhali Mulungu wakuwalekelela,
PSA.99.8	pomwe nyakubwezela pabzakuyipa bzawo.
PSA.99.9	Kuzani Chawuta Mulungu wathu!
PSA.99.9	Pembezani paphili lake lakuyela;
PSA.99.9	pakuti Chawuta Mulungu wathu niwakuyela!
PSA.100.1	Chitani chiwowo chakusekelela kwa Chawuta, dziko lentse!
PSA.100.2	Tumikilani Chawuta nakukondwa!
PSA.100.2	Bwelani pamaso pake muchiyimba nakukondwa!
PSA.100.3	Dziwani kuti Chawuta ni Mulungu!
PSA.100.3	Ndiye adatilenga, pomwe ndise wake;
PSA.100.3	wanthu wake, mabila yambuto yakudyesela yake.
PSA.100.4	Pitani pamisuwo yake nakutenda!
PSA.100.4	Namubzintalo bzake nadumbizo!
PSA.100.4	Pelekani kutenda kwayiye, dalisani dzina lake!
PSA.100.5	Pakuti Chawuta niwabwino;
PSA.100.5	ntsisi zake zim'mala lini,
PSA.100.5	nakukhulupilika kwake kum'badwe wentse.
PSA.101.1	Nin'zayimba nabzantsisi nakulinganiza!
PSA.101.1	Kwayimwe Chawuta nin'zayimba.
PSA.101.2	Nin'zabvesesa kufamba munjila zakukonkholoka,
PSA.101.2	ko mun'zabwela lini kwayine?
PSA.101.2	Nin'zafamba mwakukonkholoka ntima munyumba yangu.
PSA.101.3	Nin'zayikha lini chentse chapezi-pezi pamaso pangu,
PSA.101.3	Nin'zonda mabasa yawentse ampatuka,
PSA.101.3	yan'zamamatila lini payine.
PSA.101.4	Ntima wakupotoka un'zachoka payine;
PSA.101.4	Chakuyipa nin'zachidziwa lini.
PSA.101.5	Uyo anfudza mwanzake kabisila,
PSA.101.5	nin'zacheneka.
PSA.101.5	Munthu am'bzikuza, wantima wakubzidumbiza,
PSA.101.5	nin'nyantsiwa naye.
PSA.101.6	Nin'zayikhila nzelu kwawakukhulupilika padziko,
PSA.101.6	kuti akhale nayine.
PSA.101.6	Awo anfamba munjila yakukonkholoka,
PSA.101.6	an'zanditumikila.
PSA.101.7	Palibe an'chita bzachinyengo,
PSA.101.7	an'zakhala munyumba mwangu.
PSA.101.7	Palibe munthu anilewa magunkha
PSA.101.7	an'zakhazikika pamaso pangu.
PSA.101.8	Machibese yokha-yokha
PSA.101.8	nin'zacheneka wakuyipa wentse mudziko.
PSA.101.8	Ndichizapha wentse an'chita bzakuyipa muguta la Chawuta.
PSA.102.1	Imwe Chawuta,
PSA.102.1	ibvani pemphelo langu!
PSA.102.1	Lekani kulila kwangu kufike kwayimwe!
PSA.102.2	Lekani kubisa nkhope yanu kwayine, ntsiku yakushupika kwangu!
PSA.102.2	Teyani khutu lanu kwayine!
PSA.102.2	Ndidayileni mwakukulumiza pantsiku yanin'chemela,
PSA.102.3	pakuti
PSA.102.3	ntsiku zangu zinkoboka muwutsi,
PSA.102.3	mabondo yangu yaniphsa ninga mbawula,
PSA.102.4	ntima wangu wawuma nakufota ninga upsa,
PSA.102.4	pakuti niniyebwa kudya chakudya changu.
PSA.102.5	Nathangwe lakubuwula kwangu,
PSA.102.5	mabondo yangu yamamatila kunyama yangu.
PSA.102.6	Ndakhala ninga dzidzi wamuchipululu,
PSA.102.6	ninga dzidzi wam'mathele.
PSA.102.7	Nimphuphudza ndidapenya,
PSA.102.7	ninga mbalami ili yokha padzulu panyumba.
PSA.102.8	Ntsiku yentse azondi wangu anin'nyoza,
PSA.102.8	awo aninseka anilumbila nadzina langu.
PSA.102.9	Pakuti ninidya dotha ninga chakudya,
PSA.102.9	ninsanganisa misozi nachakumwa changu,
PSA.102.10	nathangwe lawukali nankwiyo wanu,
PSA.102.10	pakuti mudandidzuntsa muchindithusa kutali.
PSA.102.11	Ntsiku zangu zininga n'thunzi untalimpha,
PSA.102.11	ninfota ninga upsa.
PSA.102.12	Koma imwe Chawuta muntonga kufika lini nalini,
PSA.102.12	nkhumbusila yanu infika kumibadwe wentse.
PSA.102.13	Imwe mun'zasumuka kuzabvela chifundo Ziyoni,
PSA.102.13	pakuti ndiyo nthawe yakumukomela ntima,
PSA.102.13	nthawe idataliwa yafika.
PSA.102.14	Pakuti alanda wanu anfuna minyala yayene,
PSA.102.14	achibvelambo chifundo dongo layene.
PSA.102.15	Madziko yan'zagopa dzina la Chawuta.
PSA.102.15	Mazimambo yentse yadziko, mbili yanu.
PSA.102.16	Pakuti Chawuta an'zamanga pomwe Ziyoni,
PSA.102.16	an'zawoneka mumbili yake.
PSA.102.17	An'zatetekela pemphelo lawakushupika,
PSA.102.17	an'zanyozela lini kukumbila kwawo.
PSA.102.18	Lekani ibzi bzinembelewe m'badwe um'bwela,
PSA.102.18	kuchitila kuti wanthu anati alengewa azadumbize Chawuta.
PSA.102.19	Pakuti adanyangana pantsi ali kudzulu kumbuto yake yakuyela.
PSA.102.19	Ali kudzulu Chawuta adanyangana dziko,
PSA.102.20	kuti abve kubuwula kwawakupambiwa,
PSA.102.20	kuti atsudzule awo adatongelewa impfa;
PSA.102.21	kuti wanthu alalikile dzina la Chawuta mu Ziyoni,
PSA.102.21	dumbizo lake mu Jerusalemu,
PSA.102.22	wanthu nawumambo paankochezana,
PSA.102.22	kuzatumikila Chawuta.
PSA.102.23	Adandityola m'mabondo pandikhali mung'ono,
PSA.102.23	adachepesa ntsiku zangu.
PSA.102.24	Ninti, “Imwe Mulungu wangu, lekani kunditola,
PSA.102.24	pakati pantsiku zangu,
PSA.102.24	imwe wamagole yan'khala kwamibadwe yentse.”
PSA.102.25	Kale-kale, mudayikha tsinde ladziko,
PSA.102.25	pomwe kudzulu nibasa lamanja yanu.
PSA.102.26	Bzin'zamala, koma imwe mun'khala,
PSA.102.26	bzentse bzin'zasakala ninga chakubvala.
PSA.102.26	Mun'zaataya ninga chakubvala, achimalilatu.
PSA.102.27	Koma imwe mun'khala, magole yanu yam'mala lini.
PSA.102.28	Wana waalanda wanu an'zakhala mwakuchinjilizika,
PSA.102.28	mibadwe yawo in'zakhazikisiwa pamaso panu.
PSA.103.1	Dalisa Chawuta, iwe moyo wangu!
PSA.103.1	Nabzentse bzili mwayine, dalisa dzina lake lakuyela!
PSA.103.2	Dalisa Chawuta, iwe moyo wangu!
PSA.103.2	Leka kuyebwa bzentse bzaankuchitila!
PSA.103.3	Uyo anilekelela bzakuyipa bzako bzentse,
PSA.103.3	uyo ampolesa matenda yako yentse,
PSA.103.4	uyo anilombola umoyo wako kuchoka mudindi,
PSA.103.4	uyo ankubvadzika ntsisi nachifundo,
PSA.103.5	uyo ankukhutisa nabzabwino,
PSA.103.5	pakuti ubwana wako um'bwezewa ninga wachipungu.
PSA.103.6	Chawuta an'chita bzakulungama,
PSA.103.6	nabzakulinganiza kwawentse wakupondelelewa.
PSA.103.7	Adadziwisa njila zake kwa Mozisi,
PSA.103.7	mabasa yake kwaa Izraeli.
PSA.103.8	Chawuta niwachifundo nawakukoma ntima,
PSA.103.8	ankulumiza lini kukalipa, pomwe niwantsisi zizinji kwene-kwene.
PSA.103.9	An'khala lini achipasa milandu,
PSA.103.9	panango kukhala adakalipa.
PSA.103.10	An'chita lini kwayise kuteyeza bzakuyipa bzathu,
PSA.103.10	panango kutibwezela kuyendelana nakutaza kwathu.
PSA.103.11	Pakuti ninga kutalimpha kwakudzulu kuchoka pantsi,
PSA.103.11	ndiko kukula kwantsisi zake kwaanimugopa.
PSA.103.12	Ninga kutalamukana kwamabveladzuwa namadokelo,
PSA.103.12	ndiko kutalamusa bzakuyipa bzathu kwaadachita.
PSA.103.13	Ninga kubvela chifundo kun'chita apayi wana wawo,
PSA.103.13	Chawuta an'bvelambo ntsisi awo animugopa.
PSA.103.14	Pakuti an'dziwa kulengewa kwathu,
PSA.103.14	ankumbukila kuti ndise dongo.
PSA.103.15	Koma munthu ntsiku zake zininga upsa,
PSA.103.15	ankula ninga maluwa yan'thengo.
PSA.103.16	Pakuti mphepo ikapitapo, pan'khala palibe.
PSA.103.16	Mbuto yalene in'zalidziwa lini pomwe.
PSA.103.17	Koma ntsisi za Chawuta n'zalini nalini,
PSA.103.17	kwaawo animugopa,
PSA.103.17	kulungama kwake kunfika kumibadwe yentse,
PSA.103.18	kwaawo an'chengeta chibvano chake,
PSA.103.18	naawo ankumbukila mitemo yake, kuyichita.
PSA.103.19	Chawuta adakhazikisa mpando wake kudzulu,
PSA.103.19	umambo wake untonga kwentse.
PSA.103.20	Dalisani Chawuta, imwe ngilozi zake!
PSA.103.20	Imwe wankhondo wamphamvu mun'chita bzaanilewa,
PSA.103.20	imwe muntetekela kubveka kwafala lake.
PSA.103.21	Dalisani Chawuta, imwe wankhondo wake wentse!
PSA.103.21	Atumiki wake mun'chita bzaanfuna!
PSA.103.22	Imwe mabasa yake yentse, dalisani Chawuta!
PSA.103.22	Mumbuto zentse zaantonga.
PSA.103.22	Dalisa Chawuta, iwe moyo wangu!
PSA.104.1	Dalisa Chawuta, iwe moyo wangu!
PSA.104.1	Imwe Chawuta Mulungu wangu ndimwe nkulu kwene-kwene!
PSA.104.1	Imwe mudabvala ndemela nawukulu,
PSA.104.2	mudabzibvadzika mwenje ninga chakubvala.
PSA.104.2	Mudapfuthula kudzulu ninga tenti,
PSA.104.3	adayimisa ntsigilo zanyumba yake m'madzi,
PSA.104.3	an'chita mitambo ngolo yake,
PSA.104.3	ankwila pamaphaphilo yamphepo,
PSA.104.4	an'chita mphepo kukhala atumiki wake,
PSA.104.4	moto namalilimi alanda wake.
PSA.104.5	Mudakhazika dziko lapantsi patsinde palene,
PSA.104.5	lintekenyeka lini.
PSA.104.6	Mudaligwanila naboo kuchita ninga chakubvala,
PSA.104.6	madzi yadayima padzulu pamapili.
PSA.104.7	Pamudatsimula madzi yadathawa,
PSA.104.7	payadabva kulilima kwanu yadamwazika.
PSA.104.8	Mapili yadafumphuka, magowa yadayenda pantsi,
PSA.104.8	kumbuto yamudayakhazikisila.
PSA.104.9	Imwe mudayikha malile yakuti yaleke kupitilila,
PSA.104.9	yaleke kuzanyuza pomwe dziko lapantsi.
PSA.104.10	Mudatuma ntsantsa kathubukila m'mikulo,
PSA.104.10	madzi yadayelela pakati pamapili,
PSA.104.11	tudapasa madzi bzilombo bzentse bzan'thengo,
PSA.104.11	mbidzi zichikhondwa pamwepo.
PSA.104.12	Mbalami zan'dzulu zim'manga bzisakila m'mwemo,
PSA.104.12	zichiyimba zili m'mithayi.
PSA.104.13	Muli kunyumba zanu kudzulu, mun'thiliza mapili
PSA.104.13	dziko lin'khuta namichelo yamabasa yanu.
PSA.104.14	Mum'melesa upsa kuti ng'ombe zidye,
PSA.104.14	nambewu zakuti munthu alime.
PSA.104.14	Kuti dziko libale chakudya,
PSA.104.15	navinyu yakukondwesa ntima wamunthu,
PSA.104.15	namafuta yakuyetimisa nkhope yake,
PSA.104.15	nachakudya chakulimbisa ntima wamunthu.
PSA.104.16	Miti ya Chawuta in'khuta madzi,
PSA.104.16	misidhari yaku Lebhanoni yaadabzala.
PSA.104.17	M'mwemo mbalami zim'manga bzisakila,
PSA.104.17	bzikonongo, miyi yabzene m'miti yamisayipulasi.
PSA.104.18	Mapili matali, njangululu,
PSA.104.18	m'minyala, nimwambila.
PSA.104.19	Mudalenga mwezi kuwonesa nthawe,
PSA.104.19	dzuwa lin'dziwa nthawe yakunyula.
PSA.104.20	Mudalenga n'dima uchiwa usiku,
PSA.104.20	bzilombo bzan'thengo bzentse pabzinfamba.
PSA.104.21	Wana wamphondolo an'khumbzila chakudya,
PSA.104.21	achipsaga chakudya chawo kwa Mulungu.
PSA.104.22	Dzuwa palim'bula, zim'bwelela,
PSA.104.22	zin'gona mumbuto mwazene.
PSA.104.23	Munthu aniyendambo, kaphata basa lake,
PSA.104.23	basa lake mpaka kumawulo.
PSA.104.24	Imwe Chawuta, nkuwanda lini kwamabasa yanu kumweko!
PSA.104.24	Bzentse bzimwebzi mudabzikonza nanzelu,
PSA.104.24	dziko lidadzala nabzakulengewa bzanu.
PSA.104.25	Kuno kuna nyanja ikulu yakufunguka,
PSA.104.25	m'mwemo muna bzakulengewa bzinsaya kuwelengeka,
PSA.104.25	bzikulu nabzing'ono.
PSA.104.26	M'mwemo munfamba mabote makulu,
PSA.104.26	na Leviyatani wamudalenga kuti ambasenzekelamo.
PSA.104.27	Bzentse bzimwebzi bzin'nyanganila kwayimwe,
PSA.104.27	kuti mubzipase chakudya nanthawe.
PSA.104.28	Mum'bzipasa, ibzo bzin'gwezeka;
PSA.104.28	mumpfuthula janja lanu, ibzo bzin'khuta nabzinthu bzabwino.
PSA.104.29	Mum'bisa nkhope yanu, ibzo bzin'bva mantha;
PSA.104.29	mun'chosa mpuye wanu, ibzo bzinifa;
PSA.104.29	bzichibwelela kudongo labzene.
PSA.104.30	Muntuma n'zimu wanu, ibzo bzinilengewa,
PSA.104.30	munkonza pomwe nkhope yapantsi.
PSA.104.31	Mbili ya Chawuta ngayikhale kufika lini nalini!
PSA.104.31	Chawuta ngaasekelele namabasa yake!
PSA.104.32	An'nyangana padziko, lintekenyeka;
PSA.104.32	am'phata mapili, yam'bula utsi.
PSA.104.33	Nin'zayimbila Chawuta, malinge ndina moyo,
PSA.104.33	nin'zayimbila Mulungu wangu nyimbo zakudumbiza panthawe yakulalama kwangu.
PSA.104.34	Kulingilila kwangu ngakumukomela,
PSA.104.34	pakuti ninsekelela mwa Chawuta.
PSA.104.35	Lekani wanthu wakutaza amaliziwe padziko,
PSA.104.35	lekani wakuyipa amaliletu!
PSA.104.35	Dalisa Chawuta iwe moyo wangu!
PSA.104.35	Dumbizani Chawuta!
PSA.105.1	Tendani Chawuta!
PSA.105.1	Chemelani dzina lake!
PSA.105.1	Dziwisani mabasa yake kwawanthu wentse!
PSA.105.2	Imbani kwayiye, imbani nyimbo zakudumbiza kwayiye!
PSA.105.2	Lalikilani bzidabwiso bzake!
PSA.105.3	Dumbani mudzina lake lakuyela!
PSA.105.3	Lekani mitima yaawo ampsaga Chawuta isekelele!
PSA.105.4	Psagani Chawuta namphamvu zake!
PSA.105.4	Psagani nkhope yake nthawe zentse!
PSA.105.5	Kumbukilani bzidabwiso bzake bzaadachita!
PSA.105.5	Bzidabwiso bzake nakutonga kwamulomo wake.
PSA.105.6	Imwe m'badwe wa Abhurahamu, mulanda wake,
PSA.105.6	wana wa Jakobho waadasankhula!
PSA.105.7	Iye ndiye Chawuta Mulungu wathu,
PSA.105.7	mitemo yake ili mudziko lentse.
PSA.105.8	Ankumbukila chibvano chake kufika lini nalini,
PSA.105.8	fala laadalewa kumibadwe sawuzande,
PSA.105.9	chibvano chaadachita na Abhurahamu,
PSA.105.9	chipangano chaadalumbila kwa Isaki.
PSA.105.10	Adachitsimikiza kwa Jakobho kukhala ntemo,
PSA.105.10	kwa Izraeli, chibvano chinfika lini nalini,
PSA.105.11	achiti, “Kwayiwe nin'zapeleka dziko la Kenani,
PSA.105.11	kukhala chigawo chanthaka yanu.”
PSA.105.12	Paakhali ang'ono-ng'ono,
PSA.105.12	wakuchepa kuwelengeka, alendo;
PSA.105.13	achifamba-famba dziko nadziko,
PSA.105.13	achichoka muwumambo unango achiyenda muwunango,
PSA.105.14	alibe kubvumiza wanthu kuti aapondelele,
PSA.105.14	adatsimula mazimambo nathangwe lawo,
PSA.105.15	achiti, “Lekani kuphata-phata wakudzodzewa wangu!
PSA.105.15	Lekani kupweteka maprofita yangu!”
PSA.105.16	Paadachemela chilala mudziko,
PSA.105.16	adacheneka chakudya chentse;
PSA.105.17	adatsogoza munthu patsogolo pawo,
PSA.105.17	Jozefi, uyo adagulisiwa kukhala mulanda.
PSA.105.18	Minyendo yake idapwetekeka nasimbi,
PSA.105.18	khosi lake likhadayikhiwa chigoli chasimbi,
PSA.105.19	mpaka fala lake lachitika,
PSA.105.19	fala la Chawuta lidamuyesa.
PSA.105.20	Mambo adatuma wanthu kamutsudzula,
PSA.105.20	ntongi wawanthu adamutsudzula;
PSA.105.21	adamuchita mbuya wanyumba yake,
PSA.105.21	ntongi wabzinthu bzake bzentse;
PSA.105.22	achifundisa manduna yake bzaakhafuna,
PSA.105.22	akulu-akulu wake, nzelu.
PSA.105.23	Pamwepo Izraeli adabwela ku Ijipiti,
PSA.105.23	Jakobho adakhala mudziko la Hamu ninga mulendo.
PSA.105.24	Chawuta adawandisa wanthu wake kwene-kwene,
PSA.105.24	achiwalimbisa kuposa azondi wawo.
PSA.105.25	Adasandula mitima yawo kuti azonde wanthu wake,
PSA.105.25	kuti aphate uyanga alanda wake.
PSA.105.26	Adatuma Mozisi mulanda wake,
PSA.105.26	na Aroni uyo waadasankhula.
PSA.105.27	Iwo adachita bzilatizo bzake pakati pawo,
PSA.105.27	nabzidabwiso mudziko la Hamu.
PSA.105.28	Adatuma n'dima, kunja kudapsipa;
PSA.105.28	alibe kupandukila mafala yake.
PSA.105.29	Adasandula madzi yawo kukhala gazi,
PSA.105.29	adachitisa kuti ntsomba zawo zife.
PSA.105.30	Dziko lawo lidafakanya achule,
PSA.105.30	ne muzinyumba zamazimambo yawo.
PSA.105.31	Adalewa-lewa, nchenche zizinji zidabwela,
PSA.105.31	ntsawawa, mudziko lawo lentse.
PSA.105.32	Adasandula mvula kukhala matalala,
PSA.105.32	nampheni zikhang'ayima mudziko lawo lentse.
PSA.105.33	Adacheneka mivayini namikuyu yawo,
PSA.105.33	achityola miti yamudziko lawo.
PSA.105.34	Adalewa-lewa, dzomba nkubwela,
PSA.105.34	mabombo yakusaya kuwelengeka;
PSA.105.35	yadadya bzakumela bzentse mudziko lawo,
PSA.105.35	yadadya michelo yam'minda mwawo.
PSA.105.36	Adapha wana wakuyamba wentse wamudziko lawo,
PSA.105.36	bzentse bzakuyamba bzamphamvu zawo.
PSA.105.37	Adatsogolela Izraeli ili na Siliva nagolidhe,
PSA.105.37	pakhalibe ne m'bodzi pakati pamishowo yake adakhukhumudwa.
PSA.105.38	Ijipiti idakondwa wanthu paadachoka,
PSA.105.38	pakuti akhaagopa kwene-kwene.
PSA.105.39	Adapfuthula ntambo kuwagwanila,
PSA.105.39	moto kuwawinikila usiku.
PSA.105.40	Adakumbila, iye nkuwabwelesela nchelela,
PSA.105.40	adaakhutisa nazingwa yakudzulu.
PSA.105.41	Adafungula mwala, madzi nkuthubuka,
PSA.105.41	yadayelela mumbuto zakuwuma ninga kamadzi.
PSA.105.42	Pakuti adakumbukila fala lake lakuyela,
PSA.105.42	namulanda wake Abhurahamu.
PSA.105.43	Adachosa wanthu wake nakusekelela,
PSA.105.43	wakusankhuliwa wake nachiwowo chakukondwa.
PSA.105.44	Adaapasa mbuto zawamadziko,
PSA.105.44	iwo adatola nthaka yamichelo yamabasa yawanthu,
PSA.105.45	kuti azachengete malango yake,
PSA.105.45	ateyeze mafundiso yake.
PSA.105.45	Dumbizani Chawuta!
PSA.106.1	Dumbizani Chawuta!
PSA.106.1	Tendani Chawuta, pakuti niwabwino!
PSA.106.1	Pakuti ntsisi zake zim'mala lini.
PSA.106.2	Mbani angalewe mabasa makulu ya Chawuta?
PSA.106.2	Angalalikile kudumbiziwa kwake kwentse?
PSA.106.3	Ali bwino awo anteyeza kulinganiza,
PSA.106.3	an'chita chilungamo nthawe zentse.
PSA.106.4	Ndikumbukileni, imwe Chawuta pamun'thandiza wanthu wanu!
PSA.106.4	Ndizungileni pamuniwapulumusa;
PSA.106.5	kuti ndiwone kukoma kwawakusankhuliwa wanu
PSA.106.5	kuti ndisekelele pankondwa wanthu wanu,
PSA.106.5	ndidumbize pabodzi nanthaka yanu.
PSA.106.6	Ise pabodzi naazipazi wathu tidataza;
PSA.106.6	tidadzonga, tidachita bzakuyipa.
PSA.106.7	Azipayi wathu paakhali mu Ijipiti,
PSA.106.7	alibe kubvesesa bzidabwiso bzanu,
PSA.106.7	alibe kukumbukila kuwanda kwantsisi zanu,
PSA.106.7	koma adapanduka panyanja,
PSA.106.7	panyanja ifuyila.
PSA.106.8	Adaachiza nathangwe ladzina lake,
PSA.106.8	kuti awonese ukulu wake.
PSA.106.9	Adatsimula nyanja ifuyila, nyanja nkuwuma;
PSA.106.9	adaatsogolela muboo kuchita ninga muchipululu.
PSA.106.10	Adaachiza kuchoka m'manja mwan'zondi,
PSA.106.10	adaalombola kujanja lan'zondi.
PSA.106.11	Madzi yadanyuza azondi wawo,
PSA.106.11	palibe ne m'bodzi adasala.
PSA.106.12	Pamwepo wanthu adakhulupilila mafala yake,
PSA.106.12	adayimba achimudumbiza.
PSA.106.13	Koma adakulumiza kuyebwa mabasa yake,
PSA.106.13	alibe kuyimila kufundisa kwake.
PSA.106.14	Koma adatopa kwene-kwene muchipululu,
PSA.106.14	achiyesa Mulungu mumbuto yakuwuma,
PSA.106.15	adaapasa bzaadakumbila,
PSA.106.15	koma adabwelesa chitenda pakati pawo.
PSA.106.16	Wanthu adachitila nchanje Mozisi, ali pansasa;
PSA.106.16	Aroni wakuyela wa Chawuta,
PSA.106.17	dziko lidafunguka nkumeza Dhatani,
PSA.106.17	lichigwanila chipani cha Abhiramu.
PSA.106.18	Moto udagaka muchipani chawo,
PSA.106.18	malilimi yamoto yadatentha wakuyipa.
PSA.106.19	Adakonza mwana wang'ombe pa Horebhu,
PSA.106.19	achipembeza chifanikizo.
PSA.106.20	Adatsinthanisa mbili ya Mulungu,
PSA.106.20	nachifanikizo chang'ombe chinidya upsa.
PSA.106.21	Adayebwa Mulungu nyakuwachiza,
PSA.106.21	uyo adachita bzinthu bzikulu mu Ijipiti;
PSA.106.22	bzidabwiso mudziko la Hamu,
PSA.106.22	nabzinthu bzin'gopsa pa Nyanja Ifuyila.
PSA.106.23	Nakutenepo iye adati an'zaacheneka,
PSA.106.23	ninga Mozisi wakusankhuliwa wake,
PSA.106.23	alibe kuyima pakati pawo na Mulungu,
PSA.106.23	kuti abweze nkwiyo wake aleke kuwacheneka.
PSA.106.24	Pamwepo iwo adalamba dziko labwino,
PSA.106.24	pakuti alibe kukhulupilila fala lake.
PSA.106.25	Adang'ung'uzika m'matenti yawo,
PSA.106.25	alibe kutetekela fala la Chawuta.
PSA.106.26	Nakutenepo adasumusa janja lake achilumbila kwayiwo
PSA.106.26	kuti an'zafela muchipululu,
PSA.106.27	pomwe mibadwe yawo in'zafela pakati pawanthu wakunja,
PSA.106.27	achiwamwazila m'madziko.
PSA.106.28	Pamwepo iwo adabziphataniza kwa Bhaali waku Peyori,
PSA.106.28	achidya ntsembe zikhapelekewa kwawakufa;
PSA.106.29	adanyokosa ukali wa Chawuta nabzaakhachita,
PSA.106.29	pamwepo nyathwa idabwela nkati mwawo.
PSA.106.30	Finiyasi ndiye adasumuka, nkukapha anyakutazawo,
PSA.106.30	nyathwa nkumala.
PSA.106.31	Ibzi bzidachitisa kuti iye alewedwe kuti niwakulungama
PSA.106.31	kum'badwe nam'badwe kufika lini nalini.
PSA.106.32	Adamukalipisa pamadzi yapa Meribha,
PSA.106.32	bzidayipila Mozisi thangwe layiwo,
PSA.106.33	pakuti adawawisa n'zimu wake,
PSA.106.33	achizafika pakulewa-lewa mafala yapezi-pezi.
PSA.106.34	Alibe kucheneka mishowo yawanthu,
PSA.106.34	ninga kulewa kukhadachitiwa na Chawuta,
PSA.106.35	koma adaphatana namadzikoyo,
PSA.106.35	achifunda kuchita bzaakhachita.
PSA.106.36	Adatumikila amilungu wawo,
PSA.106.36	awo adazawa ukhukha kwayiwo.
PSA.106.37	Adapeleka ntsembe wana wawo wachimuna,
PSA.106.37	nawachikazi kumizimu yakuyipa;
PSA.106.38	adayeleza gazi lilibe milandu,
PSA.106.38	gazi lawana wawo wachimuna nawachikazi,
PSA.106.38	waadapelekela ntsembe kubzifanikizo bza Kenani,
PSA.106.38	dziko lidapsipisiwa nagazi.
PSA.106.39	Nakutenepo adapsipisiwa namabasa yawo,
PSA.106.39	adachita uhule nakuchita kwawo.
PSA.106.40	Pamwepo ukali wa Chawuta udagakila wanthu wake,
PSA.106.40	iye adanyantsiwa nanthaka yake.
PSA.106.41	Adaayikha m'manja mwawanthu wakunja,
PSA.106.41	nakutenepo awo akhaazonda ndiwo adazaatonga.
PSA.106.42	Azondi wawo adaapondelela,
PSA.106.42	adayikhiwa pantsi pawutongi wawo.
PSA.106.43	Nthawe zizinji Chawuta akhaapulumusa,
PSA.106.43	koma iwo akhali mphandu-pandu munkhumbukila zawo,
PSA.106.43	adadelezewa pantsi nathangwe labzakuyipa bzawo.
PSA.106.44	Koma iye adawona nthamu zawo,
PSA.106.44	paadabva kulila kwawo.
PSA.106.45	Nathangwe lawo adakumbukila chibvano chake,
PSA.106.45	adabweza ntima wake thangwe lantsisi zizinji.
PSA.106.46	Adaachita kuti achitiliwe chifundo,
PSA.106.46	pamaso pawentse akhadaapamba.
PSA.106.47	Tichizeni, imwe Chawuta Mulungu wathu!
PSA.106.47	Tikochezeni kuchoka kumadziko,
PSA.106.47	kuti tipeleke kutenda kudzina lanu lakuyela,
PSA.106.47	tidumbize mbili yanu.
PSA.106.48	Ngaadalisiwe Chawuta, Mulungu wa Izraeli,
PSA.106.48	kuchoka lini nalini kufika lini nalini!
PSA.106.48	Lekani wanthu wentse ati, “Ameni!”
PSA.106.48	Dumbizani Chawuta!
PSA.107.1	Tendani Chawuta, pakuti niwabwino;
PSA.107.1	pakuti ntsisi zake zim'mala lini!
PSA.107.2	Lekani wakulombolewa na Chawuta alewe tenepo,
PSA.107.2	waadalombola kujanja lan'zondi;
PSA.107.3	waadakocheza kuchoka kumadziko,
PSA.107.3	kuchoka kumabveladzuwa nakumadokelo,
PSA.107.3	kuchoka kudzulu nakunyantsi.
PSA.107.4	Wentse adazungayila muchipululu, munjila yakumbuto yakuwuma;
PSA.107.4	achisaya guta lakukhala;
PSA.107.5	adabva njala nanyota,
PSA.107.5	moyo wawo udakomoka nkati mwawo.
PSA.107.6	Pamwepo adalila kwa Chawuta mukushupika kwawo,
PSA.107.6	iye adaapulumusa munthamu zawo.
PSA.107.7	Adaatsogolela nanjila yakukonkholoka,
PSA.107.7	mpaka adafika kuguta laadakakhala.
PSA.107.8	Lekani atende Chawuta nathangwe lantsisi zake!
PSA.107.8	Nabzidabwiso bzake kwawana wawanthu!
PSA.107.9	Pakuti an'khondwesa ana nyota,
PSA.107.9	wanjala aniwakhutisa nabzinthu bzabwino.
PSA.107.10	Adakhala mun'dima namun'thunzi wayimpfa,
PSA.107.10	wakupambiwa munyathwa namusimbi;
PSA.107.11	pakuti adapandukila mafala ya Mulungu,
PSA.107.11	adanyoza lango la Nyakudzulu-dzulu.
PSA.107.12	Mitima yawo idapsipa nabasa lakuwuma,
PSA.107.12	adagwa pantsi, palibe adaathandiza.
PSA.107.13	Pamwepo adalila kwa Chawuta mukushupika kwawo,
PSA.107.13	iye adaapulumusa munthamu zawo;
PSA.107.14	adaachosa mun'dima namun'thunzi wayimpfa,
PSA.107.14	achigwata macheni yawo.
PSA.107.15	Lekani atende Chawuta nathangwe lantsisi zake!
PSA.107.15	Nabzidabwiso bzake kwawana wawanthu!
PSA.107.16	Pakuti am'phwanya bzitseko bzankuwa,
PSA.107.16	an'gwata pakati napakati migwele yasimbi.
PSA.107.17	Adakhala malombe nathangwe lakutaza kwawo,
PSA.107.17	nathangwe labzakuyipa bzawo, adawona nyathwa.
PSA.107.18	Adanyantsiwa nachakudya chentse,
PSA.107.18	adafendela pafupi namisuwo yayimpfa.
PSA.107.19	Pamwepo adalila kwa Chawuta mukushupika kwawo,
PSA.107.19	iye adaapulumusa munthamu zawo.
PSA.107.20	Adatuma fala lake achiwapolesa,
PSA.107.20	achiwapulumusa kuchoka kumadindi yawo.
PSA.107.21	Lekani atende Chawuta nathangwe lantsisi zake!
PSA.107.21	Nabzidabwiso bzake kwawana wawanthu.
PSA.107.22	Lekani apeleke ntsembe yakutenda,
PSA.107.22	alalikile mabasa yake munyimbo zakusekelela.
PSA.107.23	Adayenda kunyanja m'mabote makulu,
PSA.107.23	kachita malonda m'madzi mazinji;
PSA.107.24	adawona mabasa ya Chawuta,
PSA.107.24	nabzidabwiso bzake m'boo;
PSA.107.25	iye adalewa, achilamusa mphepo yankhongolo,
PSA.107.25	iyo idazasumusa mabimbi.
PSA.107.26	Yadakwila n'dzulu, yachiyenda m'maboo;
PSA.107.26	moyo yawo idasungunuka munyathwa;
PSA.107.27	antepuka, an'dzedzeleka ninga munthu waledzela,
PSA.107.27	nzelu zake zentse zamala.
PSA.107.28	Pamwepo adalila kwa Chawuta mukushupika kwawo,
PSA.107.28	iye adaapulumusa munthamu zawo;
PSA.107.29	adanyamaliza nkhongolo,
PSA.107.29	mabimbi yanyanja yadatompha.
PSA.107.30	Pamwepo adakondwa pakuti kudanyamala,
PSA.107.30	adaayendesa kugombe kwaakhafuna.
PSA.107.31	Lekani atende Chawuta nathangwe lantsisi zake!
PSA.107.31	Nabzidabwiso bzake kwawana wawanthu!
PSA.107.32	Lekani amukuze pagunyenye lawanthu!
PSA.107.32	Amudumbize pansonkhano waakulu-akulu.
PSA.107.33	Ansandula tukamadzi kukhala chipululu,
PSA.107.33	ntsantsa zamadzi kukhala mbuto zakuwuma;
PSA.107.34	dziko lamichelo kukhala mbuto yamunyu,
PSA.107.34	nathangwe labzakuyipa bzawanthu an'khala m'mwemo.
PSA.107.35	Adasandula chipululu kukhala mathawale yamadzi,
PSA.107.35	dziko lakuwuma kukhala ntsantsa zamadzi.
PSA.107.36	Kumweko an'khazika wanthu wanjala,
PSA.107.36	iwo achikhazikisa guta lakukhala;
PSA.107.37	am'bzala minda, achibzala mivayini,
PSA.107.37	achikolola bzizinji.
PSA.107.38	Aniwadalisa, iwo achiwanda kwene-kwene,
PSA.107.38	a'chepesa lini bzifuwo bzawo.
PSA.107.39	An'chepesewa, achidelezewa pantsi,
PSA.107.39	nathangwe lakupondelelewa, kushupika nakusuwa,
PSA.107.40	an'thululila manyozo pamanduna,
PSA.107.40	achiwachita kuti azungayile mumbuto zapezi-pezi, zilibe njila;
PSA.107.41	koma iye ansumusa wakusaya kuchoka munyathwa,
PSA.107.41	achichita mabanja yawo ninga bzifuwo.
PSA.107.42	Wakukonkholoka am'bziwona achikondwa,
PSA.107.42	wakuyipa wentse an'gwanila milomo yawo.
PSA.107.43	Uyo ana nzelu ngaatetekele bzinthu ibzi;
PSA.107.43	lekani wanthu adziwisise ntsisi za Chawuta.
PSA.108.1	Ntima wangu wakhazizika, imwe Mulungu!
PSA.108.1	Nin'zayimba ndichidumbiza namoyo wangu wentse!
PSA.108.2	Lamuka, iwe banjo nachipendani!
PSA.108.2	Nin'zalamusa madandakucha!
PSA.108.3	Nin'zatenda imwe Chawuta, pakati pawanthu.
PSA.108.3	Nin'zayimba ndichidumbiza imwe, pakati pamadziko.
PSA.108.4	Pakuti ntsisi zanu n'zikulu padzulu pakudzulu,
PSA.108.4	kukhulupilika kwanu kunfika kumitambo.
PSA.108.5	Kuziwani imwe Mulungu padzulu pakudzulu!
PSA.108.5	Lekani mbili yanu ikhale padziko lentse!
PSA.108.6	Kuti wamunfunisisa apulumusiwe,
PSA.108.6	thandizani najanja lanu ladidi, mundidayile!
PSA.108.7	Mulungu adalewa-lewa ali mumbuto yake yakuyela:
PSA.108.7	“Nin'zakunda, nin'zagawa Shekemu,
PSA.108.7	nin'zagawanisa gowa la Sukoti.
PSA.108.8	Giliyadhi niyangu, Manase niyangu,
PSA.108.8	Efulemu nichapewu changu,
PSA.108.8	Judha nimpsimbo yangu yawumambo.
PSA.108.9	Moabhi nichombo changu chakusambila,
PSA.108.9	pa Edhomu nin'thusa shango zangu,
PSA.108.9	pa Filistia ninkuwa kwakukunda.”
PSA.108.10	Ko mbani an'zandifikisa kuguta lakuchinjilizika?
PSA.108.10	Mbani an'zanditsogolela ku Edhomu?
PSA.108.11	Ko mulibe kutitaya, imwe Mulungu?
PSA.108.11	Ko muniyendambo lini nawankhondo wathu, imwe Mulungu?
PSA.108.12	Tithandizeni kwaazondi wathu!
PSA.108.12	Pakuti thandizo lamunthu nilapezi.
PSA.108.13	Mwa Mulungu tin'chita mphamvu,
PSA.108.13	ndiye ampoda-ponda azondi wathu.
PSA.109.1	Lekani kukhala chete, imwe Mulungu wakudumbiziwa kwangu!
PSA.109.2	Pakuti wakuyipa nawamagunkha agwanula milomo yawo kwayine,
PSA.109.2	achindilewa namalilimi yakunama.
PSA.109.3	Andizungunuka namafala yachizondo,
PSA.109.3	achimenyana nayine palibe mulandu.
PSA.109.4	Kubwezela chifundo changu, anininamizila,
PSA.109.4	koma ine nimpemphela.
PSA.109.5	Nakutenepo anim'bwezela chakuyipa pachabwino,
PSA.109.5	chizondo pachifundo changu.
PSA.109.6	Sankhulani munthu wakuyipa atsutsane naye!
PSA.109.6	Lekani munthu wakunama ayime kujanja lake ladidi!
PSA.109.7	Akatongewa ngaaphatiwe namulandu,
PSA.109.7	lekani pemphelo lake likhale ninga kutaza!
PSA.109.8	Ntsiku zake ngazichepe,
PSA.109.8	munango ngaatole mbuto yake!
PSA.109.9	Wana wake ngaakhale alibe apayi!
PSA.109.9	Nkazi wake ngaakhale n'dziche!
PSA.109.10	Wana wake ngaazungayile kwene-kwene, achimbakumbila!
PSA.109.10	Achichoka m'mathele mwaan'khala, achimbakapsaga chakudya!
PSA.109.11	Lekani adamukweletesa amuphatile bzentse bzaanabzo!
PSA.109.11	Wanthu wapezi ngaamutolele bzentse bzaadaseyenza!
PSA.109.12	Ngapaleke kuwoneka munthu animubvela ntsisi,
PSA.109.12	panango kukomela ntima nkhungwa zake zilibe apayi.
PSA.109.13	M'badwe wake ngaawuchenekewe!
PSA.109.13	Dzina lake lileke kubveka kum'badwe um'bwela!
PSA.109.14	Bzakuyipa bzaazipayi wake ngabzikumbukiliwe na Chawuta!
PSA.109.14	Kutaza kwaamayi wake ngakuleke kuthimiwa!
PSA.109.15	Ngabzikhale pamaso pa Chawuta nthawe zantse,
PSA.109.15	kuti nkhumbusila yawo igwatiwe padziko lapantsi!
PSA.109.16	Pakuti alibe kukumbukila kuchita ntsisi,
PSA.109.16	koma adateyela amphayi, nawakusaya
PSA.109.16	nawakutaya ntima kufikila kuyimpfa.
PSA.109.17	Adafuna kutembelela; matembelelo ngayabwele payiye!
PSA.109.17	Akhafuna lini daliso; ngalikhale kutali nayiye!
PSA.109.18	Adabzibvadzika tembelelo ninga chakubvala chake,
PSA.109.18	ngalipite n'thupi mwake ninga madzi,
PSA.109.18	ninga mafuta m'mabondo yake!
PSA.109.19	Ngalikhale ninga chakubvala chaam'bzifinika nacho,
PSA.109.19	ninga n'cheka waambzimanga nawo ntsiku zentse!
PSA.109.20	Uwu ngawuwe mpagalo waanyakundipasa milandu, kuchoka kwa Chawuta,
PSA.109.20	waawo anilewa bzakuyipa pawumoyo wangu!
PSA.109.21	Koma imwe, Chawuta Mfumu wangu;
PSA.109.21	ndichitileni nathangwe ladzina lanu;
PSA.109.21	pakuti ntsisi zanu n'zabwino, ndipulumuseni!
PSA.109.22	Pakuti ndine mphayi, ninsaya;
PSA.109.22	ntima wangu wapwetekeka nkati mwangu.
PSA.109.23	Ndanyangalika ninga chibvuli-bvuli mawulo,
PSA.109.23	ndasasamuliwa ninga bombo.
PSA.109.24	Mabondo yangu yatetemela nathangwe lakubzinyima chakudya;
PSA.109.24	thupi langu lawonda nakusaya mafuta.
PSA.109.25	Ndakhala chinthu chakunyozeka kwayiwo,
PSA.109.25	akandiwona ankwetekwedza misolo.
PSA.109.26	Ndithandizeni, imwe Chawuta Mulungu wangu!
PSA.109.26	Ndichizeni kuteyeza ntsisi zanu!
PSA.109.27	Lekani adziwe kuti ili nijanja lanu!
PSA.109.27	Imwe Chawuta, ndimwe mwachichita!
PSA.109.28	Antembelela, koma imwe mun'zadalisa!
PSA.109.28	Aninimukila, koma an'zanyazisiwa, mulanda wanu an'zakondwa!
PSA.109.29	Lekani animpasa milandu abvadzikiwe mpelu!
PSA.109.29	Ngaafinikiwe namanyazi yawo kuchita ninga chakubvala!
PSA.109.30	Namulomo wangu nin'zatenda Chawuta kwene-kwene;
PSA.109.30	nin'zamudumbiza pakati pagunyenye.
PSA.109.31	Pakuti aniyima kunjanja ladidi lawuyo ansaya,
PSA.109.31	achimuchiza kwaawo antonga moyo wake.
PSA.110.1	Chawuta aniti kwa Mfumu wangu:
PSA.110.1	“Khala kujanja langu ladidi,
PSA.110.1	kufikila ndachita azondi wako pakuponda nzayo zako!”
PSA.110.2	Chawuta antuma mphsimbo yako yamphamvu, yawumambo kuchoka ku Ziyoni.
PSA.110.2	Tonga pakati paazondi wako!
PSA.110.3	Wanthu wako an'zabzipeleka nakufuna kwawo,
PSA.110.3	pantsiku yankhondo yako,
PSA.110.3	pamapili yakuyela.
PSA.110.3	Kuchoka madandakucha,
PSA.110.3	mame yawubwana wako yan'zakhala yako.
PSA.110.4	Chawuta adalumbila,
PSA.110.4	an'zasandula lini nzelu zake.
PSA.110.4	Adati, “Ndiwe nyantsembe kufika lini nalini,
PSA.110.4	kuteyeza n'ndandanda wa Melikizedheki.”
PSA.110.5	Mfumu ali kujanja lako ladidi,
PSA.110.5	an'zaphwanya mazimambo pantsiku yankwiyo wake.
PSA.110.6	An'zatonga madziko yentse,
PSA.110.6	achizayadzadza nabzitanda.
PSA.110.6	An'zaphwanya mazimambo,
PSA.110.6	padziko lentse lapantsi.
PSA.110.7	Iye an'zamwa mukankulo kali munjila,
PSA.110.7	nakutenepo an'zasumusa nsolo wake.
PSA.111.1	Aleluya!
PSA.111.1	Nin'zatenda Chawuta nantima wangu wentse,
PSA.111.1	muchipani chawakukonkholoka, musonkhano.
PSA.111.2	Nimakulu mabasa ya Chawuta,
PSA.111.2	yampsagiwa nawentse aniyafuna.
PSA.111.3	Mabasa yake yadadzala nawukulu nandemela,
PSA.111.3	chilungamo chake chim'mala lini.
PSA.111.4	Adayikha nkhumbusila yamabasa yake yan'dabwisa;
PSA.111.4	Chawuta niwakukoma ntima pomwe niwachifundo.
PSA.111.5	Ampeleka chakudya kwaawo animugopa;
PSA.111.5	ankumbuka chibvano chake nthawe zentse.
PSA.111.6	Wadziwisa wanthu wake mphamvu zamabasa yake,
PSA.111.6	pakuwapasa nthaka yamadziko yamishowo.
PSA.111.7	Mabasa yamanja yake niyakukhulupilika nakutonga;
PSA.111.7	maweluzo yake yentse niyakukhulupilika,
PSA.111.8	yadakhazikisiwa kufika lini nalini,
PSA.111.8	kuti yachitewe nachikhulupililo nakukonkholoka.
PSA.111.9	Adatuma kulombola kwawanthu wake;
PSA.111.9	adalewa chibvano chake chakufika lini nalini.
PSA.111.9	Kuyela nakugopsa ndilo dzina lake!
PSA.111.10	Kugopa Chawuta ndiko kuyamba kwanzelu;
PSA.111.10	kubvesesesa kwabwino kuna wentse an'gopa.
PSA.111.10	Dumbizo lake lim'mala lini!
PSA.112.1	Aleluya!
PSA.112.1	Ali bwino munthu an'gopa Chawuta,
PSA.112.1	ankondwa kwene-kwene namitemo yake!
PSA.112.2	Wana wake an'zakhala nambili padziko;
PSA.112.2	m'badwe wakukonkholoka un'zadalisiwa.
PSA.112.3	Chuma nakukhupuka bzin'zakhala munyumba mwake;
PSA.112.3	chilungamo chake chim'mala lini.
PSA.112.4	Mwenje uniwinika mun'dima wawakukonkholoka;
PSA.112.4	niwakukoma ntima, niwachifundo, nawakulungama.
PSA.112.5	Ali bwino munthu wakukoma ntima, ankweletesa;
PSA.112.5	anfambisa bzinthu bzake mwakulinganiza.
PSA.112.6	Nthawe zentse an'zatekenyesewa lini;
PSA.112.6	wakulungama an'zakumbukiwa nthawe zentse.
PSA.112.7	An'gopa lini mpfeso zakuyipa;
PSA.112.7	ntima wake udalimba, an'themba Chawuta.
PSA.112.8	Ntima wake niwakukhazikika, an'zagopa lini,
PSA.112.8	kufikila wawona kukundiwa kwaazondi wake.
PSA.112.9	Ampeleka namoyo wentse,
PSA.112.9	ampasa amphayi;
PSA.112.9	chilungamo chake chim'mala lini;
PSA.112.9	mphamvu zake zinkuziwa muchilemelelo.
PSA.112.10	Wakuyipa am'bziwona achikalipa;
PSA.112.10	ankukuta mano yake achisungunuka;
PSA.112.10	chaanfuna wanthu wakuyipa chim'mala.
PSA.113.1	Aleluya!
PSA.113.1	Dumbizani, imwe alanda wa Chawuta,
PSA.113.1	dumbizani dzina la Chawuta!
PSA.113.2	Dzina la Chawuta ngalidalisiwe,
PSA.113.2	kuyambila nthawe ino kufika lini nalini!
PSA.113.3	Kuyambila pakuchoka kwadzuwa, mpaka kudoka kwalene,
PSA.113.3	dzina la Chawuta ngalidumbiziwe!
PSA.113.4	Chawuta ali padzulu pamadziko yentse,
PSA.113.4	pomwe chilemelelo chake chili padzulu pamadzulu!
PSA.113.5	Mbani aninga Chawuta Mulungu wathu,
PSA.113.5	uyo adakhala padzulu-dzulu?
PSA.113.6	Uyo an'nyangana pantsi,
PSA.113.6	achiwona pamadzulu napantsi?
PSA.113.7	Anilamusa amphayi kuchoka mupfumbi,
PSA.113.7	achisumusa ansaya kuchoka pamudwi wadotha,
PSA.113.8	achiwachita kuti akhale namanduna,
PSA.113.8	namanduna yawanthu wake.
PSA.113.9	Ampasa nkazi alibe mbeleko muyi,
PSA.113.9	achimpasa wana wachimuna, ankondwa.
PSA.113.9	Aleluya!
PSA.114.1	A Izraeli paadachoka ku Ijipiti,
PSA.114.1	nyumba ya Jakobho payidachoka kuwanthu wanshowo wachilendo,
PSA.114.2	Judha adakhala mbuto yake yakuyela,
PSA.114.2	Izraeli adakhala dziko lawumambo wake.
PSA.114.3	Nyanja idanyangana nkuthawa,
PSA.114.3	Jorodhani idabwelela m'mbuyo.
PSA.114.4	Mapili yadamoga-moga kubvina ninga mikono yamabila,
PSA.114.4	mitunthu ninga wana wamabila.
PSA.114.5	Ko n'chinyi chachitika, iwe nyanja kuti uthawe?
PSA.114.5	Iwe Jorodhani, kuti ubwelele m'mbuyo?
PSA.114.6	Imwe mapili kuti mumoge-moge kubvina ninga mikono yamabila?
PSA.114.6	Imwe mitunthu, ninga wana wamabila?
PSA.114.7	Tetemela, iwe dziko pamaso pa Mbuya,
PSA.114.7	pamaso pa Mulungu wa Jakobho,
PSA.114.8	uyo ansandula mwala kukhala thawale lamadzi,
PSA.114.8	ansandula luwale kukhala ntsantsa yamadzi.
PSA.115.1	Kwayise nee, imwe Chawuta, kwayise nee,
PSA.115.1	koma kudzina lanu pelekani ulemelelo,
PSA.115.1	nathangwe lantsisi zanu nakhulupilika kwanu!
PSA.115.2	Ko thangwe lanyi madziko yachilewa kuti,
PSA.115.2	“Mulungu wawo ali kuponi?”
PSA.115.3	Mulungu wathu ali kudzulu;
PSA.115.3	bzentse bzaanfuna an'chita.
PSA.115.4	Bzifanikizo bzawo nisiliva nagolidhe,
PSA.115.4	mabasa yamanja yamunthu.
PSA.115.5	Bzina milomo, koma bzinilewa-lewa lini;
PSA.115.5	bzina maso, koma bziniwona lini.
PSA.115.6	Bzina makutu koma bzim'bva lini;
PSA.115.6	bzina mphuno, koma bzin'nunkhiza lini.
PSA.115.7	Bzina manja koma bzim'phata lini;
PSA.115.7	bzina minyendo, koma bzinfamba lini;
PSA.115.7	pomwe bzin'chosa lini fala pangololo pabzene.
PSA.115.8	Awo am'bzikonza aninga ibzo;
PSA.115.8	nawentse an'themba nayibzo.
PSA.115.9	Iwe Izraeli, themba na Chawuta!
PSA.115.9	Iye ndiye thandizo lawo nanchinjilizo yawo.
PSA.115.10	Iwe nyumba ya Aroni themba Chawuta!
PSA.115.10	Iye ndiye thandizo lawo nanchinjilizo yawo.
PSA.115.11	Imwe mun'gopa Chawuta thembani Chawuta!
PSA.115.11	Iye ndiye thandizo lawo nanchinjilizo yawo.
PSA.115.12	Chawuta antikumbuka, an'zadalisa;
PSA.115.12	an'zadalisa nyumba ya Izraeli;
PSA.115.12	an'zadalisa nyumba ya Aroni;
PSA.115.13	An'zadalisa awo an'gopa Chawuta,
PSA.115.13	ang'ono naakulu.
PSA.115.14	Chawuta ngaakuthimizileni,
PSA.115.14	imwe nawana wanu!
PSA.115.15	Ngamudalisiwe na Chawuta,
PSA.115.15	nyakulenga kudzulu napantsi!
PSA.115.16	Kudzulu nkudzulu kwa Chawuta,
PSA.115.16	koma dziko lapantsi lidapasiwa kwawana wamunthu.
PSA.115.17	Wakufa an'dumbiza lini Chawuta,
PSA.115.17	panango wale aniyenda kukunyamala.
PSA.115.18	Koma ise tin'zadalisa Chawuta,
PSA.115.18	kuyambila nthawe ino kufika lini nalini.
PSA.115.18	Aleluya!
PSA.116.1	Ninfuna Chawuta pakuti adabva fala langu,
PSA.116.1	adabva kukumbila kwangu,
PSA.116.2	pakuti adateya khutu lake kwayine,
PSA.116.2	nakutenepo nin'zachemelela kwayiye muntsiku zangu.
PSA.116.3	Bzingwe bzayimpfa bzandimanga;
PSA.116.3	kubzanya kwambuto yawanthu wakufa kwandiphata;
PSA.116.3	ndawona nthamu nakuwawidwa.
PSA.116.4	Pamwepo ndidachemela dzina la Chawuta:
PSA.116.4	“Imwe Chawuta ndaphata minyendo yanu, chizani umoyo wangu!”
PSA.116.5	Chawuta niwakukoma ntima nawakulungana;
PSA.116.5	Mulungu wathu niwachifundo.
PSA.116.6	Chawuta an'chengeta wanthumbo bzawo;
PSA.116.6	ndidadelezewa, pomwe adandichiza.
PSA.116.7	Bwelela, iwe moyo wangu kumpumulo wako;
PSA.116.7	pakuti Chawuta wakuchitila bzizinji kwene-kwene.
PSA.116.8	Pakuti imwe mwapulumusa moyo wangu kuyimpfa,
PSA.116.8	maso yangu kumisozi,
PSA.116.8	nzayo zangu kukukhukhumudwa;
PSA.116.9	ninfamba pamaso pa Chawuta,
PSA.116.9	m'madziko yawanthu wamoyo.
PSA.116.10	Ndidakhulupilila, ne pandikhati,
PSA.116.10	“Ndili munyathwa kwene-kwene.”
PSA.116.11	Mwakankulumiza ndidati,
PSA.116.11	“Wanthu wentse ana magunkha.”
PSA.116.12	Ko Chawuta ningampagalenyi,
PSA.116.12	pabzentse bzabwino bzaadandichitila?
PSA.116.13	Nin'zasumusa nkombo wachipulumuso,
PSA.116.13	ndichichemela dzina la Chawuta.
PSA.116.14	Nin'zachita bzandidalumbilila kwa Chawuta,
PSA.116.14	patsogolo pawanthu wake wentse.
PSA.116.15	Nichantengo wapadzulu kwene-kwene pamaso pa Chawuta,
PSA.116.15	yimpfa yawantsisi wake.
PSA.116.16	Ndaphata minyendo yanu, imwe Chawuta;
PSA.116.16	ndine mulanda wanu, mwana wamulandakazi wanu,
PSA.116.16	mwatsudzula bzingwe bzangu.
PSA.116.17	Kwayimwe, nin'zapeleka ntsembe yakutenda,
PSA.116.17	pomwe ndichichemela dzina la Chawuta.
PSA.116.18	Nin'zachita bzandidalumbilila kwa Chawuta,
PSA.116.18	patsogolo pawanthu wake wentse,
PSA.116.19	mubzintalo bzanyumba ya Chawuta,
PSA.116.19	nkati mwako, iwe Jerusalema.
PSA.116.19	Aleluya!
PSA.117.1	Dumbizani Chawuta, imwe mishowo yentse!
PSA.117.1	Muyimbileni, imwe wanthu wentse!
PSA.117.2	Pakuti ntsisi zake kwayise n'zikulu;
PSA.117.2	chikhulupililo cha Chawuta chim'mala lini.
PSA.117.2	Aleluya!
PSA.118.1	Tendani Chawuta, pakuti niwabwino!
PSA.118.1	Pakuti ntsisi zake zim'mala lini!
PSA.118.2	Lekani Izraeli iti,
PSA.118.2	“Pakuti ntsisi zake zim'mala lini.”
PSA.118.3	Lekani nyumba ya Aroni iti,
PSA.118.3	“Pakuti ntsisi zake zim'mala lini.”
PSA.118.4	Lekani awo an'gopa Chawuta ati,
PSA.118.4	“Pakuti ntsisi zake zim'mala lini.”
PSA.118.5	Ndili munthamu zangu, ndidachemela Chawuta,
PSA.118.5	Chawuta adandidayila achindiyikha mumbuto yakupfuthuka.
PSA.118.6	Chawuta ali kumbali kwangu, nin'gopa lini,
PSA.118.6	ko munthu angandichitenyi?
PSA.118.7	Chawuta ali kumbali kwangu, nin'thandizi wangu,
PSA.118.7	nin'zanyangana kukundiwa kwaawo anin'zonda.
PSA.118.8	Bzili bwino kuthawila kwa Chawuta,
PSA.118.8	pana kuthemba namunthu.
PSA.118.9	Bzili bwino kuthawila kwa chawuta,
PSA.118.9	pana kuthemba namanduna.
PSA.118.10	Mishowo yentse yawanthu idandizungunuka;
PSA.118.10	mudzina la Chawuta ndidaacheneka!
PSA.118.11	Adandizungunuka, adandizungunuka mbali zentse;
PSA.118.11	mudzina la Chawuta ndidaacheneka!
PSA.118.12	Adandizungunuka ninga nyuchi,
PSA.118.12	adathima ninga moto waminga;
PSA.118.12	mudzina la Chawuta ndidaacheneka!
PSA.118.13	Mudandigwinya mwamphamvu, bzakutofuna kugwa,
PSA.118.13	koma Chawuta adandithandiza.
PSA.118.14	Mphamvu zangu nanyimbo yangu ni Chawuta,
PSA.118.14	iye wakhala chipulumuso changu.
PSA.118.15	Fala lakukuwa kwakukondwa, lachipululuso, lili m'matenti yawakulungama:
PSA.118.15	“Janja ladidi la Chawuta linkunda,
PSA.118.16	janja ladidi la Chawuta linkuziwa,
PSA.118.16	janja ladidi la Chawuta linkunda!”
PSA.118.17	Ninfa lini, koma nin'khala wamoyo,
PSA.118.17	ndichilongosola mabasa ya Chawuta.
PSA.118.18	Chawuta adandilanga kwene-kwene,
PSA.118.18	koma alibe kundipeleka kuyimpfa.
PSA.118.19	Ndifungulileni misuwo yachilungamo!
PSA.118.19	Kuti ndipite napamwepo,
PSA.118.19	ndichikatenda Chawuta.
PSA.118.20	Uwu ninsuwo wa Chawuta;
PSA.118.20	wakulungama ampita napamwepo.
PSA.118.21	Ninkutendani pakuti mwandidayila,
PSA.118.21	mwawa chipulumuso changu.
PSA.118.22	Mwala uwo udalambiwa naanyakumanga,
PSA.118.22	ndiwo wakhala mwala una basa likulu, wapagonyo.
PSA.118.23	Uku nkuchita kwa Chawuta;
PSA.118.23	chin'dabwisa m'maso mwathu!
PSA.118.24	Iyi nintsiku yaadakonza Chawuta;
PSA.118.24	tin'zakondwa tichisekelela mwayiyo.
PSA.118.25	Tichizeni, taphata minyendo yanu, imwe Chawuta!
PSA.118.25	Imwe Chawuta, taphata minyendo yanu, tipaseni kusumukila!
PSA.118.26	Ngaadalisiwe uyo am'bwela mudzina la Chawuta!
PSA.118.26	Tinkudalisani kuchokela munyumba ya Chawuta.
PSA.118.27	Chawuta ni Mulungu,
PSA.118.27	ndiye adatipasa mwenje.
PSA.118.27	Mangililani ntsembe yakusekelela nathambo,
PSA.118.27	kuminyanga yapambuto yakupelekela ntsembe!
PSA.118.28	Imwe ndimwe Mulungu wangu, nin'zakutendani;
PSA.118.28	ndimwe Mulungu wangu nin'zakukuzani.
PSA.118.29	Tendani Chawuta pakuti niwabwino!
PSA.118.29	Pakuti ntsisi zake zim'mala lini!
PSA.119.1	Ali bwino awo njila yawo niyakukonkholoka,
PSA.119.1	anfamba m'mafundiso ya Chawuta!
PSA.119.2	Ali bwino awo anteyeza umboni wake,
PSA.119.2	animupsaga nantima wawo wentse,
PSA.119.3	pomwe ansaya kuchita chakuyipa,
PSA.119.3	koma munjila zake anfamba!
PSA.119.4	Mudalewa maweluzo yanu,
PSA.119.4	kuti yateyezewe bwino-bwino.
PSA.119.5	Nkhasa ninga njila zangu zikhali zakukhazikika,
PSA.119.5	pakuteyeza malango yanu!
PSA.119.6	Pamwepo nin'zanyazisiwa lini,
PSA.119.6	maso yangu yadanyangana mitemo yanu.
PSA.119.7	Nin'zakutendani nantima wakukonkholoka,
PSA.119.7	panin'zafunda kutonga kwanu kwakulungama.
PSA.119.8	Nin'zateyeza malango yanu;
PSA.119.8	imwe lekani kunditayilatu!
PSA.119.9	Ko mulumbwana angakhale tani adachena munjila yake?
PSA.119.9	Pakuchengeta kuteyeza fala lanu.
PSA.119.10	Nantima wangu wentse, nimpsaga imwe;
PSA.119.10	lekani kuti ndipatuke pamitemo yanu.
PSA.119.11	Ndayikha fala lanu muntima mwangu,
PSA.119.11	kuti ndileke kukutazilani pomwe.
PSA.119.12	Dalisiwani, imwe Chawuta;
PSA.119.12	ndifundiseni malango yanu!
PSA.119.13	Namilomo yangu ninilewa,
PSA.119.13	kutonga kwentse kwamulomo wanu.
PSA.119.14	Munjila yawumboni wanu, ninkondwa,
PSA.119.14	ninga bzanin'chitila chuma chentse.
PSA.119.15	Nin'zalingilila pamaweluzo yanu,
PSA.119.15	ndichiyikha maso yangu panjila zanu.
PSA.119.16	Nin'zakondwa namalango yanu;
PSA.119.16	nin'zayebwa lini fala lanu.
PSA.119.17	Chitilani bzizinji mulanda wanu,
PSA.119.17	kuti ndikhale wamoyo, ndichiteyeza fala lanu.
PSA.119.18	Fungulani maso yangu kuti ndiyikhe maso,
PSA.119.18	pabzinthu bzin'dabwisa kuchoka m'mafundiso yanu.
PSA.119.19	Ndine mulendo padziko lapantsi;
PSA.119.19	lekani kundibisa mitemo yanu!
PSA.119.20	Moyo wangu wadyewa nakusuwa,
PSA.119.20	kusuwila kutonga kwanu nthawe zentse.
PSA.119.21	Imwe muntsimula wakubzikuza, wakutembelelewa,
PSA.119.21	ampatuka pamitemo yanu;
PSA.119.22	chosani payine kunyazisiwa nakusekewa,
PSA.119.22	pakuti ndidateyeza umboni wanu.
PSA.119.23	Ne manduna yan'khala pantsi yachilewa bzayine,
PSA.119.23	mulanda wanu an'zalingilila malango yanu.
PSA.119.24	Pomwe umboni wanu ndiko kukondwa kwangu,
PSA.119.24	ndiko kuninipasa nzelu.
PSA.119.25	Moyo wangu um'mamatila kupfumbi,
PSA.119.25	ndimusuluzeni kuteyeza fala lanu!
PSA.119.26	Pandidalewa njila zangu, imwe mudandidayila;
PSA.119.26	ndifundiseni malango yanu!
PSA.119.27	Chitani kuti ndibvesese njila yamaweluzo yanu,
PSA.119.27	nin'zalingilila mabasa yanu yan'dabwisa.
PSA.119.28	Moyo wangu unsweka nakusuwa;
PSA.119.28	ndilimbiseni kuteyeza fala lanu!
PSA.119.29	Chosani kwayine njila zakunama;
PSA.119.29	ndikomeleni ntima, ndifundiseni mafundiso yanu!
PSA.119.30	Ndasankhula njila yachikhulupililo,
PSA.119.30	ndayikha kutonga kwanu patsogolo pangu.
PSA.119.31	Nim'mamatila pawumboni wanu, imwe Chawuta;
PSA.119.31	lekani kuti ndinyazisiwe.
PSA.119.32	Nin'zathamanga munjila yamitemo yanu,
PSA.119.32	mukakulisa ntima wangu!
PSA.119.33	Ndifundiseni, imwe Chawuta, njila yamalango yanu;
PSA.119.33	nin'zayiteyeza kufika kwakumalizila.
PSA.119.34	Ndipaseni kubvesesa kuti ndichengete mafundiso yanu,
PSA.119.34	nakuyateyeza nantima wangu wentse.
PSA.119.35	Nditsogoleleni munjila yamitemo yanu,
PSA.119.35	pakuti ninkondwa nayo.
PSA.119.36	Kwewelani ntima wangu kuwumboni wanu,
PSA.119.36	ayayi mukukhupuka nanjila yakudzonga!
PSA.119.37	Bwezani maso yangu pakunyangana bzinthu bzapezi-pezi!
PSA.119.37	Ndipaseni umoyo munjila zanu!
PSA.119.38	Khazikisani kwamulanda wanu chitsimikizo chanu,
PSA.119.38	chaawo an'gopa imwe!
PSA.119.39	Chosani kunyozewa kwanin'gopa,
PSA.119.39	pakuti matongelo yanu niyabwino!
PSA.119.40	Wonani, ninsuwa maweluzo yanu!
PSA.119.40	Muchilungamo chanu ndipaseni umoyo!
PSA.119.41	Lekani ntsisi zanu zibwele kwayine, imwe Chawuta!
PSA.119.41	Chipulumuso chanu kuteyeza chitsimikizo chanu!
PSA.119.42	Pamwepo nin'zakwanisa kudayila anin'nyoza,
PSA.119.42	pakuti nin'themba mufala lanu.
PSA.119.43	Lekani kuchoselatu fala lachadidi pamulomo wangu!
PSA.119.43	Pakuti nyanganilo yangu ili pamatongelo yanu.
PSA.119.44	Nin'zakhala ndichiteyeza mafundiso yanu,
PSA.119.44	kufika lini nalini;
PSA.119.45	nin'zafamba-famba mumbuto yakupfuthuka,
PSA.119.45	pakuti nimpsaga maweluzo yanu.
PSA.119.46	Pomwe nin'zalewa bzawumboni wanu patsogolo pamazimambo,
PSA.119.46	nin'zanyazisiwa lini;
PSA.119.47	nin'zakondwa mumitemo yanu,
PSA.119.47	yaninfuna.
PSA.119.48	Nin'zasumusa manja yangu kumitemo yanu yaninfuna,
PSA.119.48	nin'zalingilila pamalango yanu.
PSA.119.49	Kumbukani fala lanu kwamulanda wanu,
PSA.119.49	lidachitisa kuti ndikhale nachinyanganilo.
PSA.119.50	Uku nkunyamaliziwa kwangu munyathwa yangu,
PSA.119.50	kuti chitsimikizo chanu chinimpasa umoyo.
PSA.119.51	Wakubzikuza anin'nyoza kwene-kwene,
PSA.119.51	koma ninsiya lini mafundiso yanu.
PSA.119.52	Ninkumbuka kutonga kwanu kwakale;
PSA.119.52	nin'nyamaliziwa, imwe Chawuta.
PSA.119.53	Nim'phatiwa nawukali kwene-kwene nathangwe lawanthu wakuyipa,
PSA.119.53	awo antaya fundiso yanu.
PSA.119.54	Malango yanu yakhala nyimbo zangu,
PSA.119.54	munyumba yawulendo wangu.
PSA.119.55	Ninkumbuka dzina lanu usiku, imwe Chawuta,
PSA.119.55	ndichiteyeza mafundiso yanu.
PSA.119.56	Ibzi ndibzo bzandikhanabzo,
PSA.119.56	kuti nditeyeze maweluzo yanu.
PSA.119.57	Chawuta ndiye chigawo changu,
PSA.119.57	nintsimikiza kuteyeza mafala yanu.
PSA.119.58	Ninkumbila pamaso panu nantima wangu wentse,
PSA.119.58	ndikomeleni ntima kuteyeza kutsimikiza kwanu.
PSA.119.59	Ndikakumbuka njila zanu;
PSA.119.59	nin'chungunusa nzayo zangu kuwumboni wanu.
PSA.119.60	Ninkulumiza, nin'chedwa lini,
PSA.119.60	kuteyeza mitemo yanu.
PSA.119.61	Ne bzingwe bzawakuyipa bzidandizungunuka,
PSA.119.61	niniyebwa lini fundiso yanu.
PSA.119.62	Pakati pawusiku ninilamuka, ndichidumbiza imwe,
PSA.119.62	nathangwe lamatongelo yanu yakulungama.
PSA.119.63	Ndine shamwali yawentse an'gopa imwe,
PSA.119.63	waawo anteyeza maweluzo yanu.
PSA.119.64	Ntsisu zanu, imwe Chawuta, zadzadza dziko;
PSA.119.64	ndifundiseni malango yanu!
PSA.119.65	Mwachitila bwino mulanda wanu,
PSA.119.65	kuteyeza fala lanu, imwe Chawuta.
PSA.119.66	Ndifundiseni kupima kwabwino, nakudziwa
PSA.119.66	pakuti ninkhulupilila mitemo yanu.
PSA.119.67	Ndinati ndawona nyathwa, ndidatayika;
PSA.119.67	koma tsapano ninteyeza fala lanu.
PSA.119.68	Ndimwe wabwino, mun'chita bzabwino!
PSA.119.68	Ndifundiseni malango yanu.
PSA.119.69	Wakubzikuza animpalanga magunkha,
PSA.119.69	koma nantima wangu wentse ninteyeza maweluzo yanu;
PSA.119.70	ntima wawo niwakupusa ninga mafuta,
PSA.119.70	koma ninkondwa nafundiso yanu.
PSA.119.71	Bzili bwino kwayine kuti ndidapita panyathwa,
PSA.119.71	kuti ndifunde malango yanu.
PSA.119.72	Fundiso lamulomo wanu lili bwino kwayine,
PSA.119.72	kuposa bzigodo sawuzande bzagolidhe nasiliva.
PSA.119.73	Manja yanu yadandilenga yachindikhazikisa,
PSA.119.73	ndipaseni kubvesesa kuti ndifunde mitemo yanu.
PSA.119.74	Awo ankugopani an'zandiwona achisekelela,
PSA.119.74	pakuti ndidanyanganila mufala lanu.
PSA.119.75	Nin'dziwa, imwe Chawuta kuti matongelo yanu njakulungama,
PSA.119.75	mukukhulupilika kwanu mudandipitisa panyathwa.
PSA.119.76	Lekani ntsisi zanu zindinyamalize,
PSA.119.76	kuteyeza chitsimikizo chanu kwamulanda wanu.
PSA.119.77	Lekani chifundo chanu chibwele kwayine kuti ndikhale wamoyo;
PSA.119.77	pakuti fundiso yanu nkukondwa kwangu.
PSA.119.78	Lekani wakubzikuza anyazisiwe,
PSA.119.78	pakuti adandinamizila palibe mulandu;
PSA.119.78	koma ine, nin'zalingilila pamaweluzo yanu.
PSA.119.79	Lekani awo ankugopani abwele kwayine,
PSA.119.79	kuti adziwe umboni wanu!
PSA.119.80	Ntima wangu ngawukhale uli ngwilo pamalango yanu,
PSA.119.80	kuti ndileke kunyazisiwa!
PSA.119.81	Moyo wangu unsuwa chipulumuso chanu;
PSA.119.81	nin'nyanganila fala lanu.
PSA.119.82	Maso yangu yansuwila chitsimikizo chanu;
PSA.119.82	nin'bvunza, “Mun'zandinyamaliza lini?”
PSA.119.83	Pakuti ndakhala ninga chikasi chakhanda chavinyu muwutsi,
PSA.119.83	koma ndilibe kuyebwa malango yanu.
PSA.119.84	Nintsiku zingasi zamulanda wanu?
PSA.119.84	Ko mun'zaatonga lini awo aninsawusa?
PSA.119.85	Wanthu wakubzikuza andichelela bwina,
PSA.119.85	wanthu ansaya kuteyeza mafundiso yanu.
PSA.119.86	Yentse mitemo yanu njakukhulupilika;
PSA.119.86	aninsawusa namagunkha, ndithandizeni!
PSA.119.87	Atofika pakundimalizilatu padziko;
PSA.119.87	koma ndilibe kutaya maweluzo yanu.
PSA.119.88	Kuteyeza ntsisi zanu chizani umoyo wangu,
PSA.119.88	kuti nditeyeze umboni wamulomo wanu.
PSA.119.89	Chikhalilo, imwe Chawuta fala lanu,
PSA.119.89	lidakhazikisiwa bzakulimba kudzulu.
PSA.119.90	Kukhulupilika kwanu nikwam'badwe nam'badwe;
PSA.119.90	mudakhazikisa dziko, ilo lin'khala lilipo.
PSA.119.91	Nakutonga kwanu bzilipo nalelo;
PSA.119.91	pakuti bzinthu bzentse mbaalanda wanu.
PSA.119.92	Ninga fundiso yanu ikhali lini kukondwa kwangu,
PSA.119.92	ndikhadachenekeka munyathwa zangu.
PSA.119.93	Kufika lini nalini niniyebwa lini maweluzo yanu,
PSA.119.93	pakuti mwayiyo mwandimusuluza.
PSA.119.94	Ndine wanu ndichizeni;
PSA.119.94	pakuti nimpsaga maweluzo yanu.
PSA.119.95	Wakuyipa anim'bisalila kufuna kundicheneka;
PSA.119.95	koma ninkumbuka umboni wanu.
PSA.119.96	Ndidawona kumala kwakukoma kwentse,
PSA.119.96	koma mitemo yanu niyakupfuthuka kwene-kwene.
PSA.119.97	Aa, nkufuna lini kwanin'chita fundiso yanu!
PSA.119.97	Nilingililo yangu ntsiku yentse.
PSA.119.98	Mitemo yanu inimpasa nzelu kuposa azondi wangu,
PSA.119.98	pakuti in'khala nayine chikhalilo.
PSA.119.99	Ndina kubvesesesa kuposa wentse aninfundisa,
PSA.119.99	pakuti umboni wanu nilingililo yangu.
PSA.119.100	Ninbvesesesa kuposa akulu,
PSA.119.100	pakuti ninteyeza maweluzo yanu.
PSA.119.101	Nim'bweza minyendo yangu kunjila zentse zakuyipa,
PSA.119.101	kuti nditeyeze fala lanu.
PSA.119.102	Nimpatuka lini pamatongelo yanu,
PSA.119.102	pakuti imwe mudandifundisa.
PSA.119.103	Nkutelela lini kwamafala yanu palilimi langu,
PSA.119.103	yantapila kuposa uchi nkamwa mwangu!
PSA.119.104	Kupitila m'maweluzo yanu niniwona kubvesesa;
PSA.119.104	nakutenepo nin'zonda njila zentse zakunama.
PSA.119.105	Fala lanu nimwenje kunzayo zangu,
PSA.119.105	nakuniwinika kunjila yangu.
PSA.119.106	Ndalumbila lumbimbilo ndichilikhazikisa,
PSA.119.106	kuti nditeyeze matongelo yanu yakulungama.
PSA.119.107	Ndapwetekeka kwene-kwene,
PSA.119.107	ndimusuluzeni, imwe Chawuta kuteyeza fala lanu!
PSA.119.108	Tambilani mfupo zakupeleka zakudumbiza, imwe Chawuta,
PSA.119.108	ndifundiseni mitemo yanu.
PSA.119.109	Nin'khala ndidaphata umoyo wangu m'manja mwangu,
PSA.119.109	koma niniyebwa lini fundiso yanu.
PSA.119.110	Wakuyipa anditeya ukhukha,
PSA.119.110	koma nimpatuka lini pamalango yanu.
PSA.119.111	Umboni wanu ninthaka yangu kufika lini nalini;
PSA.119.111	yinde, ndiyo sekelelo yantima wangu.
PSA.119.112	Nimpeleka ntima wangu kuchita malango yanu,
PSA.119.112	lini nalini, kufika kumapeto.
PSA.119.113	Nin'zonda wanthu ansaya kubzipeleka nantima wentse,
PSA.119.113	koma ine ninfunisisa fundiso yanu.
PSA.119.114	Pakubisala pangu nanchinjilizo yangu, ndimwe;
PSA.119.114	nin'nyanganila mufala lanu.
PSA.119.115	Chokani payine, imwe mun'chita bzakuyipa,
PSA.119.115	kuti nditeyeze mitemo ya Mulungu wangu.
PSA.119.116	Nditsigileni kuteyeza chitsimikizo chanu, kuti ndikhale wamoyo,
PSA.119.116	kuti ndileke kunyazisiwa muchinyanganilo changu.
PSA.119.117	Ndiphateni kuti ndipulumuke,
PSA.119.117	ndikhale ndichikumbuka malango yanu!
PSA.119.118	Munilamba wentse antayika kuchoka m'malango yanu;
PSA.119.118	yinde, kuchenjela kwawo nkwapezi.
PSA.119.119	Wakuyipa wentse wapadziko muniwataya ninga bzinthu bzapezi-pezi;
PSA.119.119	nakutenepo ninfuna umboni wanu.
PSA.119.120	Nyama yangu intetemela nakugopa imwe,
PSA.119.120	nin'gopa matongelo yanu.
PSA.119.121	Ndachita kutonga nachilungamo;
PSA.119.121	lekani kundisiya m'manja mwaanyakundipondelela!
PSA.119.122	Khalani chiphatiso chamulanda wanu kuti bzimukomele!
PSA.119.122	Lekani kuti wakubzikuza andipondelele!
PSA.119.123	Maso yangu yansuwila chipulumuso chanu,
PSA.119.123	pomwe yansuwila chitsimikizo chanu chakulungama.
PSA.119.124	Chitilani mulanda wanu kuteyeza ntsisi zanu!
PSA.119.124	Ndifundiseni malango yanu!
PSA.119.125	Ndine mulanda wanu, ndipaseni kubvesesesa,
PSA.119.125	kuti ndidziwe umboni wanu!
PSA.119.126	Ninthawe ya Chawuta kuti achite,
PSA.119.126	aphwanya fundiso yanu.
PSA.119.127	Nakutenepo ninfuna mitemo yanu,
PSA.119.127	kuposa golidhe, kuposa golidhe yakunyodoka.
PSA.119.128	Nakutenepo niniwona maweluzo yanu yentse kukhala yakukonkholoka,
PSA.119.128	nin'zonda njila zentse zamagunkha.
PSA.119.129	Umboni wanu un'dabwisa,
PSA.119.129	nakutenepo moyo wangu uniwuchengeta.
PSA.119.130	Kubula padecha kwamafala yanu kwawinikila,
PSA.119.130	kumpasa kubvesesesa kwawakupusa.
PSA.119.131	Niniyashama mulomo wangu, ninfemuluka,
PSA.119.131	pakuti ninsuwila mitemo yanu.
PSA.119.132	Chewukilani kwayine mundikomele ntima,
PSA.119.132	kuteyeza ntongelo wanu kwaawo anfuna dzina lanu.
PSA.119.133	Mulimbise nzayo zangu kuteyeza tsimikizo yanu,
PSA.119.133	bzakuyipa ngabzileke kunditonga.
PSA.119.134	Ndilomboleni kuchoka mukupondelela kwawanthu,
PSA.119.134	kuti nditeyeze maweluzo yanu.
PSA.119.135	Winikani nkhope yanu kwamulanda wanu,
PSA.119.135	mundifundise malango yanu.
PSA.119.136	Maso yangu yakuyelela tukamadzi twamisozi,
PSA.119.136	pakuti wanthu anteyeza lini fundiso yanu.
PSA.119.137	Ndimwe wakulungama, imwe Chawuta,
PSA.119.137	pomwe kutonga kwanu nkwakukonkholoka.
PSA.119.138	Mudalewa umboni wanu muchilungamo
PSA.119.138	namuchikhulupililo chachadidi.
PSA.119.139	Shungu zangu zandidya
PSA.119.139	nathangwe lakuti azondi wangu akuyebwa fala lanu.
PSA.119.140	Chitsimikizo chanu n'chakuchenesewa kwene-kwene,
PSA.119.140	mulanda wanu an'chifuna.
PSA.119.141	Ndine wakuchepseka, pomwe wakunyozeka,
PSA.119.141	koma niniyebwa lini maweluzo yanu.
PSA.119.142	Chilungamo chanu n'chakulungama kufika lini nalini,
PSA.119.142	fundiso yanu n'chadidi.
PSA.119.143	Nthamu nakuwawidwa bzandiphata,
PSA.119.143	koma mitemo yanu nkukondwa kwangu.
PSA.119.144	Umboni wanu niwakulungama kufika lini nalini,
PSA.119.144	ndipaseni kubvesesesa kuti ndikhale wamoyo.
PSA.119.145	Nantima wangu wentse, ninilila; ndidayileni, imwe Chawuta
PSA.119.145	nin'zateyeza malango yanu!
PSA.119.146	Ninilila kwayimwe, ndichizeni!
PSA.119.146	Kuti nditeyeze umboni wanu.
PSA.119.147	Ninilamuka kumadandakucha ndichililila thandizo,
PSA.119.147	nin'nyanganila mafala yanu.
PSA.119.148	Maso yangu yan'khala yadapenya usiku wentse,
PSA.119.148	kuti ndilingilile pachitsimikizo chanu.
PSA.119.149	Ibvani fala langu kuteyeza ntsisi zanu!
PSA.119.149	Imwe Chawuta, kuteyeza kutonga kwanu, musuluzani umoyo wangu!
PSA.119.150	Afendela pafupi awo aninsawusa nanzelu zakuyipa,
PSA.119.150	ali kutali nafundiso yanu.
PSA.119.151	Koma imwe Chawuta muli pafupi,
PSA.119.151	pomwe mitemo yanu yentse n'chadidi.
PSA.119.152	Kuyambila kale ndidadziwa muwumboni wanu,
PSA.119.152	kuti ndimwe mudabziyamba kufika lini nalini.
PSA.119.153	Nyanganani nyathwa zangu, mundipulumuse!
PSA.119.153	Pakuti niniyebwa lini fundiso yanu.
PSA.119.154	Ndileweleleni mundilombole,
PSA.119.154	ndimusuluzeni kuteyeza chitsimikizo chanu!
PSA.119.155	Chipulumuso chili kutali kwawakuyipa,
PSA.119.155	pakuti ampsaga lini malango yanu.
PSA.119.156	Chifundo chanu n'chikulu, imwe Chawuta,
PSA.119.156	ndimusuluzeni kuteyeza matongelo yanu.
PSA.119.157	Aninsawusa naanin'zonda mbaazinji,
PSA.119.157	koma ine nimpatuka lini muwumboni wanu.
PSA.119.158	Nin'nyangana amaluku ndichinyantsiwa,
PSA.119.158	pakuti anteyeza lini bzamunilewa.
PSA.119.159	Wonani kufuna kwanin'chita maweluzo yanu!
PSA.119.159	Imwe Chawuta, ndimusuluzeni kuteyeza ntsisi zanu!
PSA.119.160	Nsolo wafala lanu n'chadidi;
PSA.119.160	ntongelo wanu wentse wakulungama um'mala lini.
PSA.119.161	Manduna yaninsawusa palibe mulandu,
PSA.119.161	koma ntima wangu un'gopa mafala yanu.
PSA.119.162	Ninsekelela thangwe lafala lanu,
PSA.119.162	ninga munthu waphata sipodyo izinji.
PSA.119.163	Nin'zonda, ndichinyantsiwa namagunkha,
PSA.119.163	koma ninfuna fundiso yanu.
PSA.119.164	Ninkudumbizani kanomwe pantsiku yokha-yokha,
PSA.119.164	nathangwe lamatongelo yanu yakulungama.
PSA.119.165	Nkhalo ikulu ina awo anfuna fundiso yanu;
PSA.119.165	palibe chiniwachitisa kuti akhukhumudwe.
PSA.119.166	Nin'nyanganila chipulumuso chanu imwe Chawuta,
PSA.119.166	nin'chengeta mitemo yanu.
PSA.119.167	Moyo wangu un'chengeta umboni wanu,
PSA.119.167	niniwufuna kwene-kwene.
PSA.119.168	Ninteyeza maweluzo yanu, nawumboni wanu,
PSA.119.168	pakuti njila zangu zentse zili patsogolo panu.
PSA.119.169	Lekani kulila kwangu kufendele patsogolo panu, imwe Chawuta!
PSA.119.169	Ndipaseni kubvesesesa kuteyeza fala lanu!
PSA.119.170	Lekani kukumbila kwangu kubwele patsogolo panu!
PSA.119.170	Ndipulumuseni kuteyeza fala lanu!
PSA.119.171	Milomo yangu in'zathulula dumbizo,
PSA.119.171	kuti mundifundise malango yanu.
PSA.119.172	Lilimi langu lin'zayimba bzafala lanu,
PSA.119.172	pakuti mitemo yanu yentse niyakulungama.
PSA.119.173	Lekani janja lindithandize!
PSA.119.173	Pakuti ndasankhula maweluzo yanu.
PSA.119.174	Ninsuwa chipulumuso chanu, imwe Chawuta,
PSA.119.174	fundiso yanu nkukondwa kwangu.
PSA.119.175	Musuluzani moyo wangu, kuti ndikudumbizeni!
PSA.119.175	Lekani matongelo yanu yandithandize!
PSA.119.176	Ndatsakalila ninga bila latayika, psagani mulanda wanu,
PSA.119.176	pakuti niniyebwa lini mitemo yanu.
PSA.120.1	Munthamu zangu, ninilila kwa Chawuta,
PSA.120.1	pomwe anin'dayila:
PSA.120.2	“Imwe Chawuta, pulumusani moyo wangu,
PSA.120.2	kumilomo yamagunkha,
PSA.120.2	kumalilimi yachinyengo.”
PSA.120.3	Ko n'chinyi chawun'zapasiwa?
PSA.120.3	Pomwe n'chinyi chin'zathimiziliwa kwayiwe,
PSA.120.3	iwe lilimi lachinyengo?
PSA.120.4	Nsewe wakuthwa wawankhondo,
PSA.120.4	namasimbe yakuphsa yamuti wamphsayilo!
PSA.120.5	Tsoka kwayine! Nin'khala ninga mulendo mu Mesheki,
PSA.120.5	nin'khala m'matenti yaku Kedhari!
PSA.120.6	Moyo wangu wakhala nthawe itali,
PSA.120.6	nawanthu an'zonda nkhalo.
PSA.120.7	Ndine wankhalo;
PSA.120.7	koma paninilewa-lewa,
PSA.120.7	iwo anfuna bzankhondo.
PSA.121.1	Ninsumusila maso yangu kumapili.
PSA.121.1	Ko thandizo langu lin'choka kuponi?
PSA.121.2	Thandizo langu lin'choka kwa Chawuta,
PSA.121.2	nyakulenga kudzulu napantsi.
PSA.121.3	Anilekelela lini, nzayo zako zichitelela,
PSA.121.3	aniwodzila lini, uyo ankuchengeta.
PSA.121.4	Wonani! Aniwodzila lini, panango kugona,
PSA.121.4	uyo an'chengeta Izraeli.
PSA.121.5	Chawuta ndiye nyakukuchengeta;
PSA.121.5	Chawuta ndiye nthunzi wako,
PSA.121.5	kujanja lako ladidi.
PSA.121.6	Masikati, dzuwa lin'zakutentha lini,
PSA.121.6	panango mwezi usiku.
PSA.121.7	Chawuta an'zakuchengeta kubzakuyipa bzentse,
PSA.121.7	an'zachengeta umoyo wako.
PSA.121.8	Chawuta an'zachengeta, kubula kwako nakubwela kwako,
PSA.121.8	kuyambila nthawe ino kufika lini nalini.
PSA.122.1	Ndidasekelela paadati kwayine,
PSA.122.1	“Tiyendeni kunyumba ya Chawuta!”
PSA.122.2	Nzayo zathu zayima,
PSA.122.2	pamisuwo yako, iwe Jerusalema!
PSA.122.3	Jerusalema idamangiwa ninga guta,
PSA.122.3	lidaphataniziwa pabodzi,
PSA.122.4	uko kunkwila mishowo,
PSA.122.4	mishowo ya Chawuta;
PSA.122.4	ninga umboni kwa Izraeli,
PSA.122.4	kuti atende dzina la Chawuta.
PSA.122.5	Pakuti m'mwemo mazimambo yadakhala pamipando kutonga,
PSA.122.5	mipando yawumambo wanyumba ya Dhaveti.
PSA.122.6	Pemphelelani nkhalo ya Jerusalema!
PSA.122.6	“Awo ankufuna, ngaakhale mun'delekho!
PSA.122.7	Nkhalo ngayikhale nkati mwamipanda yanu,
PSA.122.7	pomwe n'delekho ukhale nkati mwamadala yanu!”
PSA.122.8	Nathangwe laabale wangu naanzangu,
PSA.122.8	nin'zati, “Nkhalo ngayikhale nkati mwako!”
PSA.122.9	Nathangwe lanyumba ya Chawuta Mulungu wathu,
PSA.122.9	nin'zapsaga kukoma kwako.
PSA.123.1	Kwayimwe, ninsumusa maso yangu,
PSA.123.1	imwe mudakhala pampando wawumambo kudzulu!
PSA.123.2	Wonani! Ninga maso yaalanda kunyanganila janja lambuya wawo,
PSA.123.2	ninga maso yamulandakazi kunyanganila kujanja lambuyakazi wake;
PSA.123.2	nakutenepo maso yathu yan'nyanganila kwa Chawuta Mulungu wathu,
PSA.123.2	kufikila watichitila chifundo.
PSA.123.3	Tichitilene chifundo, imwe Chawuta, tichitileni chifundo,
PSA.123.3	pakuti kunyozewa kwatin'chitiwa kwawanda.
PSA.123.4	Moyo yathu yaneta,
PSA.123.4	nakusekewa nawanthu ali mun'delekho,
PSA.123.4	kuchepsewa nawanthu am'bzikuza.
PSA.124.1	“Ninga Chawuta akhali lini kumbali kwathu,”
PSA.124.1	lekani Izraeli ilewe kuti,
PSA.124.2	“Ninga Chawuta akhali lini kumbali kwathu,
PSA.124.2	wanthu paadatimukila;
PSA.124.3	pamwepo akhadatimeza tili wamoyo,
PSA.124.3	ukali wawo pawudatigakila;
PSA.124.4	pamwepo madzi yakhadatigwanila,
PSA.124.4	kukukuma kwamadzi kukhadatinyuza;
PSA.124.5	pamwepo madzi yamphamvu,
PSA.124.5	yakhadatinyuza.”
PSA.124.6	Ngaadalisiwe Chawuta,
PSA.124.6	uyo alibe kutipeleka,
PSA.124.6	kukhala chakudya chamano yawo!
PSA.124.7	Tidaphsukunyuka ninga mbalami,
PSA.124.7	muwukhukha waanyakuteya,
PSA.124.7	ukhukha wagwatika,
PSA.124.7	ise taphsukunyuka!
PSA.124.8	Thandizo lathu lili mudzina la Chawuta,
PSA.124.8	nyakulenga kudzulu napantsi.
PSA.125.1	Awo an'themba na Chawuta, aninga phili la Ziyoni,
PSA.125.1	linsaya kutekenyeka,
PSA.125.1	linkhala kufika lini nalini.
PSA.125.2	Ninga mapili yadazungunuka Jerusalema,
PSA.125.2	nakutenepo Chawuta adazungunuka wanthu wake,
PSA.125.2	kuyambila nthawe ino kufika lini nalini.
PSA.125.3	Pakuti mphsimbo yawumambo yawakuyipa, in'zakhala lini,
PSA.125.3	muchigawo chawakulungama,
PSA.125.3	pakuti wakulungama angazapfuthule manja yawo kuchita bzakuyipa.
PSA.125.4	Chitani bwino, imwe Chawuta, kwaawo ali bwino!
PSA.125.4	Nakwaawo adakonkholoka mumitima yawo.
PSA.125.5	Koma awo ampatukila kunjila zawo zakupotoka,
PSA.125.5	Chawuta an'zaachosa pabodzi nawanthu wakuyipa!
PSA.125.5	Nkhalo ngayiwe pa Izraeli.
PSA.126.1	Chawuta paadabwezelapo Ziyoni,
PSA.126.1	tikhali ninga awo anilota.
PSA.126.2	Pamwepo milomo yathu idadzala nakuseka,
PSA.126.2	lilimi lathu nachiwowo chakusekelela.
PSA.126.2	Pamwepo wamadziko adati pakati pawo,
PSA.126.2	“Chawuta waachitila bzinthu bzikulu.”
PSA.126.3	Chawuta watichitila bzinthu bzikulu;
PSA.126.3	tinkondwa.
PSA.126.4	Bwezelanipo kupambiwa kwathu! Imwe Chawuta,
PSA.126.4	ninga tumikulo mu Negebhu!
PSA.126.5	Awo am'bzala namisozi,
PSA.126.5	an'zakolola nakukuwa kwakusekelela.
PSA.126.6	Uyo aniyenda achilila,
PSA.126.6	adatakula mbewu zakukabzala,
PSA.126.6	an'zabwelela kumuyi achikuwa kwakusekelela
PSA.126.6	adatakula mitolo yatiligu.
PSA.127.1	Kunja kwakuti Chawuta ndiye wamanga nyumba,
PSA.127.1	aniyimangawo am'manga papezi.
PSA.127.1	Kunja kwakuti Chawuta ndiye wakhaliliza guta,
PSA.127.1	akhalilizi an'khaliliza papezi.
PSA.127.2	M'bzapezi kwaawo anilamuka machibese-bese nakuchedwa kagona;
PSA.127.2	nakudya chakudya mwakuthamanga thangwe labasa;
PSA.127.2	pakuti ampasa waanfuna, adagona.
PSA.127.3	Wonani! Wana ninthaka in'choka kwa Chawuta,
PSA.127.3	n'chelo wamimba nimpagalo.
PSA.127.4	Ninga misewe mujanja lawankhondo,
PSA.127.4	ndiwo wana wapawulumbwana.
PSA.127.5	Ali bwino munthu,
PSA.127.5	ana chikwama chidadzala nawo.
PSA.127.5	An'zanyazisiwa lini,
PSA.127.5	paan'zalewa-lewa naazondi wake pansuwo.
PSA.128.1	Ali bwino munthu wentse an'gopa Chawuta,
PSA.128.1	anfamba munjila zake!
PSA.128.2	Un'zadya michelo yabasa lamanja yako;
PSA.128.2	un'zakhala bwino, bzichizakukomela.
PSA.128.3	Nkazi wako an'zachita ninga muvayini um'bala michelo munyumba mwako,
PSA.128.3	wana wako an'zachita ninga bziphuphu bzamuolivi,
PSA.128.3	kuzungunuka thebulu yako.
PSA.128.4	Wonani! Ndiko kudalisiwa kun'zachitiwa munthu an'gopa Chawuta.
PSA.128.5	Chawuta ngaakudalise kuchoka ku Ziyoni,
PSA.128.5	uwone bzinthu bzabwino bza Jerusalema,
PSA.128.5	muntsiku zentse zawumoyo wako!
PSA.128.6	Uwonembo wana wawana wako!
PSA.128.6	Nkhalo ngayiwe pa Izraeli.
PSA.129.1	“Adandiwonesa nyathwa kwene-kwene, kuyambila pawubwana wangu,”
PSA.129.1	Lekani Izraeli ilewe kuti,
PSA.129.2	“Adandiwonesa nyathwa kwene-kwene, kuyambila pawubwana wangu,
PSA.129.2	koma alibe kundikunda.
PSA.129.3	Anyakulima adalima pansana pangu;
PSA.129.3	adatala mizela yawo mitali.”
PSA.129.4	Chawuta niwakulungama,
PSA.129.4	adagwata bzingwe bzawakuyipa.
PSA.129.5	Wentse an'zonda Ziyoni,
PSA.129.5	ngaanyazisiwe, abwezewe m'mbuyo!
PSA.129.6	Lekani achite ninga upsa pantsodzi yanyumba,
PSA.129.6	unfota unati wakula,
PSA.129.7	unsaya kudzala mujanja lanyakucheka,
PSA.129.7	panango wakumanga mitolo yatilugu kuwukumbatila,
PSA.129.8	naawo ampita nanjila anilewa lini kuti,
PSA.129.8	“Daliso la Chawuta ngalikhale payiwe!
PSA.129.8	Tinkudalisani mudzina la Chawuta!”
PSA.130.1	Ndili m'boo ndidachemelela kwayimwe Chawuta!
PSA.130.2	Mfumu, ibvani fala langu!
PSA.130.2	Makutu yanu ngayatetekele,
PSA.130.2	kufala lakukumbila kwangu!
PSA.130.3	Tsono, imwe Chawuta mukachengeta bzakuyipa,
PSA.130.3	Mfumu, mbani angayime?
PSA.130.4	Koma muna kulekelela mwayimwe,
PSA.130.4	kuti imwe mugopewe.
PSA.130.5	Niniyimila Chawuta, moyo wangu uniyimila,
PSA.130.5	mufala lake nin'nyanganila;
PSA.130.6	moyo wangu uniyimila Mfumu,
PSA.130.6	kuposa nkhalilizi aniyimila machibese,
PSA.130.6	kuposa nkhalilizi aniyimila machibese.
PSA.130.7	Iwe Izraeli, nyanganila kwa Chawuta,
PSA.130.7	pakuti mwa Chawuta muna ntsisi,
PSA.130.7	mwayiye muna kulombola kuzinji.
PSA.130.8	An'zalombola Izraeli,
PSA.130.8	mubzakuyipa bzayene bzentse.
PSA.131.1	Imwe Chawuta, ntima wangu um'bzikuza lini,
PSA.131.1	maso yangu yali lini padzulu;
PSA.131.1	Nintoleka lini ntima nabzinthu
PSA.131.1	bzikulu, panango bzin'dabwisa kwene-kwene kwayine.
PSA.131.2	Ndidabzinyamaliza, ndichibweza moyo wangu,
PSA.131.2	ninga mwana walekesewa nkaka ali pana amayi wake,
PSA.131.2	moyo wangu uninga mwana walekesewa nkaka.
PSA.131.3	Iwe Izraeli nyanganila kwa Chawuta,
PSA.131.3	kuyambila nthawe ino kufika lini nalini.
PSA.132.1	Imwe Chawuta kumbukani Dhaveti,
PSA.132.1	nthamu zentse zidamuchitikila;
PSA.132.2	kulumbila kwaadachita kwa Chawuta,
PSA.132.2	nakulumbila kwaadachita kwa Nyamphamvu wa Jakobho,
PSA.132.3	“Nin'zapita lini mutenti yanyumba yangu,
PSA.132.3	panango kugona pachalimba pangu.
PSA.132.4	Nin'chita lini kuti maso yangu yagone,
PSA.132.4	panango kuti bzikope bzangu bziwodzile,
PSA.132.5	kufikila ndawonela Chawuta mbuto,
PSA.132.5	mbuto yakukhala Nyamphamvu wa Jakobho.”
PSA.132.6	Wonani! Tidalibvela mu Efurata,
PSA.132.6	tidaliwona m'munda wa Jaari.
PSA.132.7	“Tiyendeni kumbuto yake yakukhala,
PSA.132.7	tiyendeni tipembeze pampondelela nzayo zake!”
PSA.132.8	Sumukani, imwe Chawuta muyende kumbuto yanu yampumulo!
PSA.132.8	Imwe na Bhokisi la Chibvano champhamvu zanu.
PSA.132.9	Lekani anyantsembe wanu abvale chilungamo!
PSA.132.9	Lekani wantsisi wanu akuwe kwakusekelela!
PSA.132.10	Nathangwe lamulanda wanu Dhaveti,
PSA.132.10	lekani kulamba nkhope yawakudzodzewa wanu!
PSA.132.11	Chawuta adalumbila kwa Dhaveti, kulumbila kwakukhulupilika,
PSA.132.11	bzaan'zasaya kuleka kuchita:
PSA.132.11	“Kuchokela mum'badwe wako,
PSA.132.11	m'bodzi nin'zamukhazika pampando wawumambo wako.
PSA.132.12	Wana wako akateyeza chibvano changu,
PSA.132.12	nawumboni wangu wanin'zaafundisa,
PSA.132.12	wana wawombo pomwe kufika lini nalini,
PSA.132.12	an'zakhalambo pampando wako wawumambo.”
PSA.132.13	Pakuti Chawuta wasankhula Ziyoni;
PSA.132.13	wayifuna kuti ikhale mbuto yake yakukhala:
PSA.132.14	“Iyi nimbuto yangu yakupumulila kufika lini nalini,
PSA.132.14	pano nin'zakhala, pakuti ndapafuna.
PSA.132.15	Nin'zadalisa Ziyoni nabzinthu bzizinji,
PSA.132.15	nin'zakhutisa amphayi wayene nachakudya.
PSA.132.16	Anyantsembe wake nin'zaabvadzika chipulumuso,
PSA.132.16	wantsisi wake achizakuwa kwakusekelela.
PSA.132.17	Pamwepo nin'zamelesela Dhaveti nyanga;
PSA.132.17	ndakonzela mwenje wakudzodzewa wangu.
PSA.132.18	Azondi wake nin'zaabvadzika manyazi,
PSA.132.18	koma payiye ngundu yake in'zachita mbili.”
PSA.133.1	Wonani! Nkukoma tani nakukondwesa tani,
PSA.133.1	abale achikhala pabodzi mwakubvana.
PSA.133.2	Bzidalingana namafuta yabwino pansolo,
PSA.133.2	yachiyelela pandebvu.
PSA.133.2	Pandebvu za Aroni,
PSA.133.2	yachiyelela mukhosi mwabzakubvala bzake!
PSA.133.3	Bzidalingana namame ya Herimoni,
PSA.133.3	yan'gwela pamapili ya Ziyoni!
PSA.133.3	Pakuti pamwepo Chawuta adalewa daliso,
PSA.133.3	yawumoyo kufika lini nalini.
PSA.134.1	Wonani! Dalisani Chawuta,
PSA.134.1	imwe mwentse alanda wa Chawuta,
PSA.134.1	muniyima munyumba ya Chawuta usiku!
PSA.134.2	Sumusani manja yanu kumbuto yakuyela,
PSA.134.2	dalisani Chawuta!
PSA.134.3	Chawuta ngaakudaliseni kuchoka mu Ziyoni,
PSA.134.3	nyakulenga kudzulu napantsi!
PSA.135.1	Aleluya!
PSA.135.1	Dumbizani dzina la Chawuta!
PSA.135.1	Dumbizani, imwe alanda wa Chawuta,
PSA.135.2	imwe muniyima munyumba ya Chawuta,
PSA.135.2	mubzintalo bzanyumba ya Mulungu wathu!
PSA.135.3	Aleluya! Pakuti Chawuta niwabwino;
PSA.135.3	imbilani dzina lake pakuti linkondwelesa!
PSA.135.4	Pakuti Chawuta adabzisankhulila Jakobho,
PSA.135.4	Izraeli achiyichita chinthu chake.
PSA.135.5	Pakuti ine nin'dziwa kuti Chawuta ninkulu,
PSA.135.5	kuti Mfumu wathu ali padzulu kuposa amilungu wentse.
PSA.135.6	Chentse chaanfuna Chawuta, an'chita;
PSA.135.6	kudzulu napantsi,
PSA.135.6	munyanja nam'maboo mwentse.
PSA.135.7	Iye ndiye an'chitisa kuti mitambo isumuke kudamalila dziko,
PSA.135.7	ndiye ankonza mpheni zamvula,
PSA.135.7	am'bwelesa chonzi kuchoka kumagwangwa yake.
PSA.135.8	Iye ndiye adapha wana wakuyamba wa Ijipiti,
PSA.135.8	wawanthu nawabzifuwo;
PSA.135.9	pakati pako, iwe Ijipiti,
PSA.135.9	adatuma bzilatizo nabzidabwiso,
PSA.135.9	kwa Farawo naalanda wake wentse;
PSA.135.10	ndiye adacheneka wamadziko azinji,
PSA.135.10	achipha mazimambo yamphamvu,
PSA.135.11	Sihoni mambo waa Amori,
PSA.135.11	na Ogi mambo wa Bhashani nawumambo wentse wa Kenaani,
PSA.135.12	adapeleka dziko lawo kuchita nthaka,
PSA.135.12	nthaka ya Izraeli wanthu wake.
PSA.135.13	Dzina lanu, imwe Chawuta lim'mala lini,
PSA.135.13	mbili yanu, imwe Chawuta kum'badwe nam'badwe.
PSA.135.14	Pakuti Chawuta an'zayimilila wanthu wake,
PSA.135.14	achizachitila chifundo alanda wake.
PSA.135.15	Bzifanikizo bzawamadziko nisiliva nagolidhe,
PSA.135.15	basa lamanja yamunthu.
PSA.135.16	Bzina milomo, koma bzinilewa-lewa lini,
PSA.135.16	bzina maso, koma bziniwona lini,
PSA.135.17	bzina makutu, koma bzinibva lini,
PSA.135.17	pomwe bzilibe mpuye mumilomo yabzene.
PSA.135.18	Awo am'bzikonza ngaakhale ninga ibzo!
PSA.135.18	Wentse an'themba nayibzo!
PSA.135.19	Imwe nyumba ya Izraeli, dalisani Chawuta!
PSA.135.19	Imwe nyumba ya Aroni, dalisani Chawuta!
PSA.135.20	Imwe nyumba ya Levi, dalisani Chawuta!
PSA.135.20	Imwe mun'gopa Chawuta, dalisani Chawuta!
PSA.135.21	Ngaadalisiwe Chawuta kuchoka mu Ziyoni,
PSA.135.21	uyo an'khala mu Jerusalema.
PSA.135.21	Aleluya!
PSA.136.1	Tendani Chawuta pakuti niwabwino!
PSA.136.1	Pakuti ntsisi zake zim'mala lini.
PSA.136.2	Tendani Mulungu waamilungu!
PSA.136.2	Pakuti ntsisi zake zim'mala lini.
PSA.136.3	Tendani Mfumu wamafumu!
PSA.136.3	Pakuti ntsisi zake zim'mala lini.
PSA.136.4	Uyo yekha an'chita bzidabwiso bzikulu!
PSA.136.4	Pakuti ntsisi zake zim'mala lini.
PSA.136.5	Uyo adalenga kudzulu nakubvesesesa!
PSA.136.5	Pakuti ntsisi zake zim'mala lini;
PSA.136.6	uyo adatandika dziko padzulu pamadzi!
PSA.136.6	Pakuti ntsisi zake zim'mala lini;
PSA.136.7	uyo adalenga mwenje mikulu!
PSA.136.7	Pakuti ntsisi zake zim'mala;
PSA.136.8	dzuwa kuti litonge masikati!
PSA.136.8	Pakuti ntsisi zake zim'mala lini;
PSA.136.9	mwezi nanyenyezi kuti bzitonge usiku!
PSA.136.9	Pakuti ntsisi zake zim'mala lini;
PSA.136.10	uyo adapha wana wakuyamba wa Ijipiti!
PSA.136.10	Pakuti ntsisi zake zim'mala lini;
PSA.136.11	uyo adachosa Izraeli nkati mwawo!
PSA.136.11	Pakuti ntsisi zake zim'mala lini;
PSA.136.12	najanja lakulimba nalakupfuthuka!
PSA.136.12	Pakuti ntsisi zake zim'mala lini;
PSA.136.13	uyo adapatula nyanja yamitete pakati!
PSA.136.13	Pakuti ntsisi zake zim'mala lini;
PSA.136.14	achichita kuti Izraeli ipite napakati!
PSA.136.14	Pakuti ntsisi zake zim'mala lini;
PSA.136.15	adathusa Farawo nankhondo yake munyanja yamitete!
PSA.136.15	Pakuti ntsisi zake zim'mala lini;
PSA.136.16	uyo adatsogolela wanthu wake muchipululu!
PSA.136.16	Pakuti ntsisi zake zim'mala lini;
PSA.136.17	uyo adamenya mazimambo makulu!
PSA.136.17	Pakuti ntsisi zake zim'mala lini;
PSA.136.18	uyo adapha mazimambo yawukulu!
PSA.136.18	Pakuti ntsisi zake zim'mala lini;
PSA.136.19	Sihoni mambo waa Amori!
PSA.136.19	Pakuti ntsisi zake zim'mala lini;
PSA.136.20	na Ogi mambo wa Bhashani!
PSA.136.20	Pakuti ntsisi zake zim'mala lini;
PSA.136.21	nakupeleka dziko lawo kuchita nthaka!
PSA.136.21	Pakuti ntsisi zake zim'mala lini;
PSA.136.22	nthaka kwa Izraeli mulanda wake!
PSA.136.22	Pakuti ntsisi zake zim'mala lini.
PSA.136.23	Ndiye adatikumbuka panthawe yakushupika kwathu!
PSA.136.23	Pakuti ntsisi zake zim'mala lini;
PSA.136.24	achitichiza kwaazondi wathu!
PSA.136.24	Pakuti ntsisi zake zim'mala lini;
PSA.136.25	uyo ampasa chakudya kubzamoyo bzentse!
PSA.136.25	Pakuti ntsisi zake zim'mala lini.
PSA.136.26	Tendani Mulungu wakudzulu!
PSA.136.26	Pakuti ntsisi zake zim'mala lini.
PSA.137.1	Mbali mwatukamadzi twa Bhabhiloni,
PSA.137.1	kumweko tidakhala pantsi tichilila,
PSA.137.1	patidakumbuka Ziyoni.
PSA.137.2	Pamiti yamupopula,
PSA.137.2	tidamanika bzipendani bzathu pamwepo.
PSA.137.3	Pakuti kumwepo anyakutipamba,
PSA.137.3	akhafuna nyimbo kuchoka kwayise.
PSA.137.3	Anyakutiseka akhafuna kuti tiwakondwese achiti,
PSA.137.3	“Tiyimbileniko nyimbo ibodzi ya Ziyoni!”
PSA.137.4	Ko tingayimbe tani nyimbo ya Chawuta,
PSA.137.4	mudziko lachilendo?
PSA.137.5	Peno ndakuyebwa, iwe Jerusalema,
PSA.137.5	janja langu ladidi ngaliyebwe unyabezi walene!
PSA.137.6	Lilimi langu ngalimamatile kudzulu kwakhamwa langu,
PSA.137.6	peno ninkukumbuka lini,
PSA.137.6	peno ninileka kuyikha Jerusalema,
PSA.137.6	padzulu pabzentse bzininkondwesa!
PSA.137.7	Kumbukani, imwe Chawuta, bzaadachita a Edhomu,
PSA.137.7	pantsiku ya Jerusalema,
PSA.137.7	paadati, “Iphwanyeni, iphwanyeni!
PSA.137.7	Kufikilatu patsinde layene!”
PSA.137.8	Iwe mwana wachikazi wa Bhabhiloni, iwe nyakuphwanyiwa,
PSA.137.8	ali bwino uyo am'bwezelambo kwayiwe,
PSA.137.8	bzawudachita kwayise!
PSA.137.9	Ali bwino uyo an'zatola mphwele zako,
PSA.137.9	achiziphomolela pamwala!
PSA.138.1	Ninkutendani, imwe Chawuta, nantima wangu wentse;
PSA.138.1	patsogolo paamilungu ninkuyimbilani.
PSA.138.2	Ninkotamila ku Tembele yanu yakuyela,
PSA.138.2	ndichitenda dzina lanu, nathangwe lantsisi zanu nakukhulupilika kwanu,
PSA.138.2	pakuti mwayikha padzulu pabzinthu bzentse dzina lanu nafala lanu.
PSA.138.3	Pantsiku yandidachemela, imwe mudandidayila,
PSA.138.3	mphamvu zamoyo wangu, imwe mudathimizila.
PSA.138.4	Mazimambo yentse yadziko yan'zakudumbizani, imwe Chawuta,
PSA.138.4	pakuti adabva mafala yamulomo wanu;
PSA.138.5	iwo an'zayimba bzanjila za Chawuta,
PSA.138.5	pakuti ulemelelo wa Chawuta niwukulu.
PSA.138.6	Nee Chawuta ali padzulu, aniwona wapantsi;
PSA.138.6	koma wakubzikuza aniwadziwa ali kutali.
PSA.138.7	Ne ninfamba nkati mwakushupika,
PSA.138.7	imwe muninimusuluza,
PSA.138.7	mumpfuthula janja lanu pankwiyo waazondi wangu,
PSA.138.7	pomwe janja lanu ladidi linimpulumusa.
PSA.138.8	Chawuta an'zadzadzikiza bzayine,
PSA.138.8	ntsisi zanu, imwe Chawuta zim'mala lini.
PSA.138.8	Lekani kutaya basa lamanja yanu!
PSA.139.1	Imwe Chawuta, mudandinyanganisisa muchindidziwa!
PSA.139.2	Mun'dziwa panin'khala pantsi napaninsumuka,
PSA.139.2	mun'bvesesesa nkhumbukila zangu zili patali.
PSA.139.3	Imwe mumpepeta paninfamba napakugona pangu,
PSA.139.3	mun'dziwisisa njila zangu zentse.
PSA.139.4	Ne fala likanati lawa palilimi langu,
PSA.139.4	wonani, imwe Chawuta munilidziwilatu.
PSA.139.5	Imwe mudandibzanya kumbuyo nakutsogolo,
PSA.139.5	muchiyikha janja lanu payine.
PSA.139.6	Kudziwa kwakutenepa kunin'dabwisisa kwene-kwene,
PSA.139.6	nkwapadzulu ninkwanisa lini kukuwona.
PSA.139.7	Ko ningayende kuponi kuchoka pan'zimu wanu?
PSA.139.7	Ko ningathawile kuponi kuchoka pamaso panu?
PSA.139.8	Ndikakwila kudzulu, imwe muliko!
PSA.139.8	Ndikakonza chalimba changu kumbuto yawanthu wakufa, wonani imwe muliko!
PSA.139.9	Ndikatakula maphaphilo yamachibese,
PSA.139.9	ndichikakhala kumapeto yanyanja,
PSA.139.10	ne kumweko janja lanu lin'zanditsogolela,
PSA.139.10	pomwe janja lanu ladidi lin'zandiphata.
PSA.139.11	Ne ndikati, “N'dima wokha undigwanile,
PSA.139.11	kuwinika kuli payine kukhale usiku,”
PSA.139.12	ne n'dimawo niwupsipa lini kwayimwe,
PSA.139.12	usiku udachena ninga masikati;
PSA.139.12	pakuti n'dima uninga mwenje kwayimwe.
PSA.139.13	Pakuti imwe mudakonza bzidzo bzangu bzankati,
PSA.139.13	imwe mudandiluka m'mimba mwaamayi wangu.
PSA.139.14	Ninkutendani pakuti malengelo yamudandichita yan'gopsa, yan'dabwisa,
PSA.139.14	mabasa yanu yan'dabwisa.
PSA.139.14	Moyo wangu un'dziwa bwino-bwino,
PSA.139.15	mabondo yangu yakhalibe kubisika kwayimwe,
PSA.139.15	pandikhakonzewa kabisila,
PSA.139.15	pandikhawumbiwa bwino-bwino pantsi-pantsi padziko.
PSA.139.16	Maso yanu yakhawona bzidzo bzangu bzinati bzawumbiwa,
PSA.139.16	muchipukutu chanu mukhadanembewa bzentse,
PSA.139.16	muntsiku zikhadasankhuliliwa ine,
PSA.139.16	ne ibodzi inati yakwana.
PSA.139.17	Nkukoma tani kudachita nkhumbukila zanu kwayine, imwe Mulungu!
PSA.139.17	Nkuwanda tani kwazidachita!
PSA.139.18	Ndikaziwelenga n'zizinji kuposa n'chenga,
PSA.139.18	paninilamuka ndina imwe basi.
PSA.139.19	Ninga mwapha wakuyipa, imwe Mulungu,
PSA.139.19	kuti wanthu wakutaya gazi achoke pana ine,
PSA.139.20	wanthu anilewa bzakuyipa payimwe,
PSA.139.20	azondi wanu antola dzina lanu ninga chinthu chapezi-pezi!
PSA.139.21	Ko niniwazonda lini, awo ankuzondani, imwe Chawuta?
PSA.139.21	Ko nin'nyantsiwa lini naawo ankupandukilani?
PSA.139.22	Niniwazonda nachizondo chakumalizila;
PSA.139.22	niniwawelenga kuti mbaazondi wangu.
PSA.139.23	Ndinyanganisiseni, imwe Mulungu! Dziwani ntima wangu!
PSA.139.23	Ndiyeseni! Dziwani nkhumbukila zangu!
PSA.139.24	Wonani, peno mwayine muna njila yakuyipa!
PSA.139.24	Nditsogoleleni munjila insaya kumala!
PSA.140.1	Ndipulumuseni, imwe Chawuta kwawanthu wakuyipa!
PSA.140.1	Kwawanthu wandewo, ndichengeteni!
PSA.140.2	Awo ampangana bzakuyipa m'mitima yawo,
PSA.140.2	ntsiku yentse an'khala achitokonya nkhondo.
PSA.140.3	An'noza malilimi yawo ninga nyoka,
PSA.140.3	pantsi pamilomo yawo pana ululu wachipili. Selah.
PSA.140.4	Ndikhalilizeni, imwe Chawuta, kuchoka m'manja mwawanthu wakuyipa!
PSA.140.4	Ndichengeteni kwawanthu wandewo,
PSA.140.4	ampangana kupilingisha minyendo yangu!
PSA.140.5	Wanthu wakubzikuza anditeya mulapu,
PSA.140.5	nathambo adapfuthula ukonde,
PSA.140.5	munyantsi mwanjila adanditeya ukhukha. Selah.
PSA.140.6	Ninti kwa Chawuta, “Ndimwe Mulungu wangu;
PSA.140.6	teyani makutu kufala lakukumbila kwangu, imwe Chawuta!”
PSA.140.7	Imwe Chawuta Mfumu wangu, mpulumusi wangu wakulimba!
PSA.140.7	Mudafinika nsolo wangu pantsiku yankhondo.
PSA.140.8	Imwe Chawuta, lekani kupasa wakuyipa bzaanfuna!
PSA.140.8	Lekani kuchita kuti bzaampangana bzisumukile! Selah.
PSA.140.9	Atsogoleli waawo adandizungunuka,
PSA.140.9	lekani kushupa kwamilomo yawo kuwagwanile!
PSA.140.10	Lekani masimbe yakuphsa yaagwele!
PSA.140.10	Lekani aathuse m'moto!
PSA.140.10	Lekani aathuse m'madindi!
PSA.140.10	Ataze kubulamo.
PSA.140.11	Lekani wamulomo aleke kuzika mizi mudziko;
PSA.140.11	lekani chakuyipa chisodze munthu wandewo kuti chim'menye!
PSA.140.12	Nin'dziwa kuti Chawuta aniyimilila nkhani yawakushupika,
PSA.140.12	pomwe antonga ansaya mwakulinganiza.
PSA.140.13	Chadidi wakulungama an'zatenda dzina lanu;
PSA.140.13	wakukonkholoka an'zakhala pamaso panu.
PSA.141.1	Nin'chemela kwayimwe Chawuta, kulumizani kubwela kwayine!
PSA.141.1	Ibvani fala langu, panin'chemela kwayimwe!
PSA.141.2	Khazikisani pemphelo langu likhale bzakununkhila pamaso panu!
PSA.141.2	Kusumusa kwanin'chita manja yangu kuchite ninga ntsembe yakumawulo!
PSA.141.3	Ikhani nkhalilizi pamulomo wangu, imwe Chawuta,
PSA.141.3	khalani mudanyangana nsuwo wamilomo yangu!
PSA.141.4	Ntima wangu ngawuleke kulemelela kubzakuyipa,
PSA.141.4	kubzipasa basa nabzinthu bzakuyipa,
PSA.141.4	muchipani chawanthu an'chita bzakuyipa;
PSA.141.4	lekani kuti ndidye bzakudya bzankhuli!
PSA.141.5	Lekani munthu wabwino andimenye, panango anditsimule, nintsisi,
PSA.141.5	lekani nsolo wangu uleke kubzilamba, nimafuta yansolo wangu;
PSA.141.5	pakuti nthawe zentse pemphelo langu nilakumenyana nabzakuyipa bzawo.
PSA.141.6	Atongi wawo paan'zathusiwa kunkholomole,
PSA.141.6	pamwepo an'zabva mafala yangu kuti yankondwelesa.
PSA.141.7	Ninga nyakulima antukunula pantsi,
PSA.141.7	nakutenepo mabondo yathu yan'zatayiwa pamulomo wambuto yawanthu wakufa.
PSA.141.8	Koma maso yangu yali kwayimwe, imwe Chawuta Mfumu wangu;
PSA.141.8	nimpotela kwayimwe, lekani kundisiya ndilibe kuchinjilizika!
PSA.141.9	Ndichinjilizeni kuwukhukha waadanditeya,
PSA.141.9	nakumilapu yawanthu an'chita bzakuyipa!
PSA.141.10	Lekani wakuyipa wentse agwele mumawukonde yawo!
PSA.141.10	Ine ndichipita bwino-bwino.
PSA.142.1	Fala langu kwa Chawuta, ninilila;
PSA.142.1	fala langu kwa Chawuta, ninkumbila kukomelewa ntima.
PSA.142.2	Ninthulula madandawulo yangu pamaso pake,
PSA.142.2	ninilewa kushupika kwangu pamaso pake.
PSA.142.3	N'zimu wangu pawum'mala mphamvu,
PSA.142.3	imwe mun'dziwa njila yangu!
PSA.142.3	Munjila yaninfamba,
PSA.142.3	adanditeya ukhukha.
PSA.142.4	Nin'nyangana kujanja ladidi ndichiwona,
PSA.142.4	koma palibe anin'dziwa;
PSA.142.4	palibe mbuto yakuthawila,
PSA.142.4	palibe munthu aniniwonambo.
PSA.142.5	Ninilila kwayimwe, imwe Chawuta ndiniti;
PSA.142.5	imwe ndimwe pakupotela pangu,
PSA.142.5	chigawo changu mudziko lawanthu wamoyo.
PSA.142.6	Ibvani kulila kwangu,
PSA.142.6	pakuti ndamala mphamvu kwene-kwene!
PSA.142.6	Ndipulumuseni kwawanthu aninsawusa;
PSA.142.6	pakuti ana mphamvu kuposa ine!
PSA.142.7	Ndibuliseni muchitokisi,
PSA.142.7	kuti nditende dzina lanu!
PSA.142.7	Wakulungama an'zandizungunuka;
PSA.142.7	pakuti mun'zandichitila bzizinji.
PSA.143.1	Imwe Chawuta, ibvani pemphelo langu!
PSA.143.1	Tetekelani kukumbila kwangu!
PSA.143.1	Mukukhulupilika kwanu ndidayileni, muchilungamo chanu!
PSA.143.2	Lekani kubwelesa utongi kwamulanda wanu;
PSA.143.2	pakuti palibe wakulungama pamaso panu, pawentse wamoyo.
PSA.143.3	Pakuti n'zondi anilonda moyo wangu;
PSA.143.3	waphwanyila umoyo wangu pantsi;
PSA.143.3	wachita kuti ndikhale mun'dima ninga wanthu adafa kale.
PSA.143.4	Nakutenepo n'zimu wangu um'mala mphamvu mwayine,
PSA.143.4	ntima wangu ukubva mantha nkati mwangu.
PSA.143.5	Ninkumbuka ntsiku zakale,
PSA.143.5	ninilingilila bzentse bzamudachita,
PSA.143.5	ninkumbukisisa bzidachitiwa namanja yanu.
PSA.143.6	Ninsumusila manja yangu kwayimwe;
PSA.143.6	moyo wangu unibva nyota yayimwe ninga mbuto yakuwuma. Selah.
PSA.143.7	Kulumizani kundidayila, imwe Chawuta!
PSA.143.7	N'zimu wangu wamalidwa!
PSA.143.7	Lekani kubisa nkhope yanu kwayine,
PSA.143.7	pakuti ningakhale ninga wale aniyenda kudindi.
PSA.143.8	Lekani ndibve ntsisi zanu machibese,
PSA.143.8	pakuti mwayimwe nin'themba!
PSA.143.8	Ndifundiseni njila yakufamba nayo,
PSA.143.8	pakuti kwayimwe ninsumusa moyo wangu!
PSA.143.9	Ndipulumuseni, imwe Chawuta kwaazondi wangu!
PSA.143.9	Nin'thawila kwayimwe kuzabisala!
PSA.143.10	Ndifundiseni kuchita kufuna kwanu,
PSA.143.10	pakuti imwe, ndimwe Mulungu wangu!
PSA.143.10	Lekani n'zimu wanu wabwino unditsogolele,
PSA.143.10	munjila yakuthasama!
PSA.143.11	Nathangwe ladzina lanu, imwe Chawuta, ndimusuluzeni!
PSA.143.11	Muchilungamo chanu ndichoseni munthamu!
PSA.143.12	Muntsisi zanu malani azondi wangu!
PSA.143.12	Mucheneke wentse anin'zonda,
PSA.143.12	pakuti ndine mulanda wanu.
PSA.144.1	Ngaadalisiwe Chawuta mwala wangu,
PSA.144.1	uyo anfundisa manja yangu nkhondo,
PSA.144.1	nabzala bzangu kumenya;
PSA.144.2	ntsisi zangu, napakuchinjilizika pangu;
PSA.144.2	pakubisala pangu nampulumusi wangu;
PSA.144.2	nchinjilizo yangu, kwanimpotela;
PSA.144.2	uyo aniyikha mishowo yawanthu pantsi pake.
PSA.144.3	Imwe Chawuta, ko munthu n'chinyi kuti mumudziwe,
PSA.144.3	panango mwana wamunthu kuti mumukumbuke?
PSA.144.4	Munthu aninga mpuye,
PSA.144.4	ntsiku zake zininga n'thunzi umpita.
PSA.144.5	Imwe Chawuta, kotamisani kudzulu kwanu, bulukani!
PSA.144.5	Phatani mapili yachoke utsi!
PSA.144.6	Chelumisani mpheni abalaliseni!
PSA.144.6	Thusani misewe yanu athamangiseni!
PSA.144.7	Thamulani janja lanu kuchoka padzulu!
PSA.144.7	Ndichizeni, ndipulumuseni! Kuchoka m'madzi mazinji,
PSA.144.7	kuchoka kujanja lawanthu wapezi;
PSA.144.8	awo ana milomo inilewa magunkha,
PSA.144.8	awo janja lawo ladidi, nijanja ladidi lamagunkha.
PSA.144.9	Imwe Mulungu, nin'zayimba nyimbo inyowani kwayimwe;
PSA.144.9	pabhanjo lathambo khumi nin'zayimbila imwe.
PSA.144.10	Imwe mumpulumusa mazimambo,
PSA.144.10	mun'tsudzula Dhaveti mulanda wanu kubhemba lakuyipa.
PSA.144.11	Ndiphateni, ndipulumuseni kujanja lawanthu wapezi;
PSA.144.11	awo ana milomo inilewa bzakunama,
PSA.144.11	awo janja lawo ladidi, nijanja ladidi lamagunkha.
PSA.144.12	Pamwepo wana wathu kuwubwana wawo,
PSA.144.12	an'zakhala ninga mbewu zakukhuma;
PSA.144.12	wana wathu wachikazi an'zachita ninga ntsigilo zam'magonyo,
PSA.144.12	zidatemelewa kumanga n'zinda;
PSA.144.13	magwangwa yathu yan'zadzala,
PSA.144.13	nachakudya chanshowo wentse;
PSA.144.13	mabila yathu yan'zabala masawuzande,
PSA.144.13	masawuzande khumi-khumi mumbuto zakudyesela zathu;
PSA.144.14	ng'ombe zathu zin'zalemedwa nawana,
PSA.144.14	pasayike impoloza panango kutaza kubala;
PSA.144.14	pasayike kulila kwanyathwa mumbuto zakudyesela!
PSA.144.15	Ali bwino awo wanthu anfikiliwa namadaliso yakutenepo!
PSA.144.15	Ali bwino wanthu, awo Chawuta ndiye Mulungu wawo!
PSA.145.1	Ninkukuzani Mulungu wangu, imwe mambo!
PSA.145.1	Nin'dalisa dzina lanu kufika lini nalini.
PSA.145.2	Ntsiku zentse nin'zakudalisani!
PSA.145.2	Ndichidumbiza dzina lanu kufika lini nalini!
PSA.145.3	Chawuta ninkulu, pomwe anfunika kudumbiziwa kwene-kwene,
PSA.145.3	ukulu wake ngwakuchita lini kupsaga.
PSA.145.4	M'badwe un'zawilikiza mabasa yanu kum'badwe unango,
PSA.145.4	uchizalewa bzamabasa yanu makulu.
PSA.145.5	Ukulu wawulemelelo wandemela wanu,
PSA.145.5	namabasa yanu yan'dabwisa, nin'zalingilila.
PSA.145.6	Wanthu an'zalalikila mphamvu zamabasa yanu yan'gopsa,
PSA.145.6	pomwe ine nin'zalewa bzawukulu wanu.
PSA.145.7	An'zathulula mbili yakukoma kwanu kuzinji,
PSA.145.7	an'zayimba achikuwa bzachilungamo chanu.
PSA.145.8	Chawuta niwakukoma ntima nawachifundo,
PSA.145.8	wakuchedwa kuchita ukali, pomwe wantsisi zikulu.
PSA.145.9	Chawuta niwabwino kwawentse,
PSA.145.9	pomwe chifundo chake chili pabzentse bzaadalenga.
PSA.145.10	Mabasa yanu yentse yan'zakutendani, imwe Chawuta,
PSA.145.10	pomwe wantsisi wanu wentse an'zakudalisani!
PSA.145.11	An'zalewa ulemelelo wawumambo wanu,
PSA.145.11	achizalewa bzamphamvu zanu,
PSA.145.12	kudziwisa wana wawanthu bzamphamvu zanu,
PSA.145.12	nawulemelelo wawukulu wawumambo wanu.
PSA.145.13	Umambo wanu niwumambo um'mala lini kufika lini nalini,
PSA.145.13	pomwe kutonga kwanu kunfika kum'badwe nam'badwe wentse.
PSA.145.14	Chawuta an'tsigila wentse ali kugwa,
PSA.145.14	pomwe anilamusa wentse wakukotamisiwa.
PSA.145.15	Maso yawentse yan'dikhila kwayimwe,
PSA.145.15	imwe muniwapasa chakudya munyengo chayiyo.
PSA.145.16	Munfungula janja lanu,
PSA.145.16	imwe mun'khutisa kufuna kwachinthu chentse chamoyo.
PSA.145.17	Chawuta niwakulungama munjila zake zentse,
PSA.145.17	pomwe niwantsisi m'mabasa yake yentse.
PSA.145.18	Chawuta ali pafupi nawentse an'chemela kwayiye,
PSA.145.18	nawentse an'chemela kwayiye mwachadidi.
PSA.145.19	An'dzadzikisa bzinfuniwa naawo animugopa,
PSA.145.19	pomwe anibva kulila kwawo achiwachiza.
PSA.145.20	Chawuta an'chengeta wentse animufuna,
PSA.145.20	koma wakuyipa wentse an'zaacheneka.
PSA.145.21	Mulomo wangu un'zalewa dumbizo la Chawuta,
PSA.145.21	pomwe lekani nyama yentse idalise dzina lake lakuyela, kufika lini nalini!
PSA.146.1	Aleluya!
PSA.146.1	Dumbiza Chawuta, iwe moyo wangu!
PSA.146.2	Nin'zadumbiza Chawuta malinge ndina moyo;
PSA.146.2	nin'zayimba kwa Mulungu wangu, ndikalipo.
PSA.146.3	Leka kuthemba namanduna,
PSA.146.3	namwana wamunthu uyo alibe thandizo.
PSA.146.4	Mpuye wake ukachoka, am'bwelela kudongo lake,
PSA.146.4	ntsiku imweyo bzaankumbuka bzim'mala.
PSA.146.5	Ali bwino uyo thandizo lake ni Mulungu wa Jakobho,
PSA.146.5	uyo nyanganilo yake ni Chawuta Mulungu wake;
PSA.146.6	uyo adalenga kudzulu napantsi,
PSA.146.6	nanyanja nabzentse bzili m'mwemo;
PSA.146.6	uyo an'khulupilika kufika lini nalini;
PSA.146.7	uyo an'chita utongi wakulinganiza kwawakupondelelewa;
PSA.146.7	uyo ampasa chakudya wanjala.
PSA.146.7	Chawuta an'tsudzula wakumangiwa;
PSA.146.8	Chawuta anfungula maso yaazimola.
PSA.146.8	Chawuta ansumusa wakukotamisiwa pantsi;
PSA.146.8	Chawuta anfuna wakulungama.
PSA.146.9	Chawuta an'chengeta wachilendo,
PSA.146.9	an'tsigila adziche nankhungwa,
PSA.146.9	koma njila zawakuyipa an'zimaliza.
PSA.146.10	Chawuta an'zatonga kufika lini nalini,
PSA.146.10	Mulungu wako, iwe Ziyoni, kum'badwe nam'badwe.
PSA.146.10	Aleluya!
PSA.147.1	Aleluya!
PSA.147.1	Pakuti n'chabwino kuyimbila Mulungu wathu;
PSA.147.1	pakuti n'chakukodwelesa, nyimbo yakudumbiza idamukomela.
PSA.147.2	Chawuta am'manga Jerusalema,
PSA.147.2	ankocheza wakutayiwa wa Izraeli.
PSA.147.3	Anilapa wakusweka ntima,
PSA.147.3	achimanga bzilonda bzawo.
PSA.147.4	An'dziwa kuwanda kwanyenyezi,
PSA.147.4	achipasa zentse madzina yazene.
PSA.147.5	Mfumu wathu ninkulu, pomwe ana mphamvu zizinji;
PSA.147.5	kubvesesesa kwake kumpimika lini.
PSA.147.6	Chawuta ansumusa wakupondelelewa,
PSA.147.6	am'phomolela pantsi wakuyipa.
PSA.147.7	Imbani kwa Chawuta muchimutenda!
PSA.147.7	Imbani kwa Mulungu wathu nachipendani!
PSA.147.8	An'gwanila kudzulu namitambo,
PSA.147.8	ankonza mvula yadziko lapantsi,
PSA.147.8	an'chita kuti upsa umele m'mapili.
PSA.147.9	Ampasa bzilombo chakudya chabzene,
PSA.147.9	nakwawana waankhungubwe anilila.
PSA.147.10	Ansekelela lini mumphamvu zahachi,
PSA.147.10	panango kukomedzewa naminyendo yamunthu.
PSA.147.11	Koma Chawuta ankomedzewa naawo animugopa,
PSA.147.11	naawo an'nyanganila ntsisi zake.
PSA.147.12	Kuza Chawuta, iwe Jerusalema!
PSA.147.12	Dumbiza Mulungu wako, iwe Ziyoni!
PSA.147.13	Pakuti anilimbisa migwele yamisuwo yako,
PSA.147.13	an'dalisa wana wako mwayiwe.
PSA.147.14	Aniyikha nkhalo m'malile yako;
PSA.147.14	ankukhutisa natiligu yabwino kwene-kwene.
PSA.147.15	Antuma fala lake kudziko lapantsi,
PSA.147.15	fala lake lin'thamanga mwakukulumiza.
PSA.147.16	Ampeleka madzi yawufa ninga usalu,
PSA.147.16	am'mwaza zawe ninga dotha.
PSA.147.17	An'thusa matalala yake ninga bzigodo;
PSA.147.17	mbani angalimbikile mphepo yake?
PSA.147.18	Antuma fala lake, achibzisungunula;
PSA.147.18	an'chita kuti chonzi chake chikukume, madzi yachiyelela.
PSA.147.19	Anilewa fala lake kwa Jakobho,
PSA.147.19	malango yake namitemo yake kwa Izraeli.
PSA.147.20	Alibe kumbachitako tenepo kudziko linango,
PSA.147.20	an'dziwa lini matongelo yake.
PSA.147.20	Aleluya!
PSA.148.1	Aleluya!
PSA.148.1	Dumbizani Chawuta kuchoka kudzulu,
PSA.148.1	mudumbizeni kudzulu-dzulu!
PSA.148.2	Mudumbizeni, ngilozi zake zentse!
PSA.148.2	Mudumbizeni, wankhondo wake wentse!
PSA.148.3	Mudumbizeni, dzuwa namwezi!
PSA.148.3	Mudumbizeni nyenyezi zentse zamwenje!
PSA.148.4	Mudumbizeni, imwe kudzulu-dzulu!
PSA.148.4	Pomwe imwe madzi yali padzulu pakudzulu!
PSA.148.5	Lekani bzidumbize dzina la Chawuta!
PSA.148.5	Pakuti iye adalewa, ibzo bzidalengewa!
PSA.148.6	Adabzikhazikisa kufika lini nalini;
PSA.148.6	adayikha lango labzene linsaya kumala.
PSA.148.7	Dumbizani Chawuta kuchoka padziko lapantsi!
PSA.148.7	Imwe bzilombo bzamunyanja namaboo yentse;
PSA.148.8	moto, namatalala, namadzi yawufa, nafulele,
PSA.148.8	chonzi chankhongolo kudzadzikiza bzaanilewa!
PSA.148.9	Mapili namitunthu yentse,
PSA.148.9	miti yamichelo namisidhari yentse!
PSA.148.10	Bzilombo, nang'ombe zentse,
PSA.148.10	bzinfamba namimba, nambalami zim'mbuluka!
PSA.148.11	Mazimambo yadziko lapantsi, nawanthu wentse,
PSA.148.11	manduna naatongi wadziko lapantsi!
PSA.148.12	Alumbwana naatsikana pa bodzi,
PSA.148.12	n'khalamba nawana ang'ono!
PSA.148.13	Lekani adumbize dzina la Chawuta,
PSA.148.13	pakuti dzina lake lokha linkuziwa;
PSA.148.13	ndemela yake ili padzulu padziko nakudzulu.
PSA.148.14	Adasumusa nyanga kwawanthu wake,
PSA.148.14	dumbizo kwawantsisi wake wentse,
PSA.148.14	kwawana wa Izraeli, wanthu pafupi naye.
PSA.148.14	Aleluya!
PSA.149.1	Aleluya!
PSA.149.1	Imbilani Chawuta nyimbo inyowani!
PSA.149.1	Kudumbiziwa kwake munsonkhano wawantsisi!
PSA.149.2	Lekani Izraeli ikondwe mwa Nyakuyilenga!
PSA.149.2	Lekani wana wa Ziyoni asekelele mwamambo wawo!
PSA.149.3	Lekani adumbize dzina lake nakubvina!
PSA.149.3	Achimuyimbila, achiliza chikhwechele nachipendani!
PSA.149.4	Pakuti Chawuta ankomedzewa nawanthu wake,
PSA.149.4	ankomedzesa am'bzichepesa nachipulumuso.
PSA.149.5	Lekani wantsisi asekelele muwulemelelo,
PSA.149.5	lekani ayimbe achisekelela ali paachalimba pawo!
PSA.149.6	Lekani madumbizo yapadzulu ya Mulungu yakhale pangololo zawo,
PSA.149.6	nabhemba lin'cheka kwentse-kwentse m'manja;
PSA.149.7	kuti abwezelambo kumadziko,
PSA.149.7	nakulanga mishowo yawanthu;
PSA.149.8	kuti amange mazimambo yawo nanjema,
PSA.149.8	pomwe nawakulemekezewa wawo nasimbi;
PSA.149.9	kuti achite kwayiwo kutonga kudanembewa!
PSA.149.9	Uwu niwukulu kwawantsisi wake wentse.
PSA.149.9	Aleluya!
PSA.150.1	Aleluya!
PSA.150.1	Dumbizani Mulungu mumbuto yake yakuyela!
PSA.150.1	Mudumbizeni mudzulu yamphamvu zake!
PSA.150.2	Mudumbizeni thangwe lamabasa yake yamphamvu!
PSA.150.2	Mudumbizeni kuteyeza unyinji wawukulu wake!
PSA.150.3	Mudumbizeni nakulila kwawunda!
PSA.150.3	Mudumbizeni nantolilo nachipendani!
PSA.150.4	Mudumbizeni nabzikhwechele muchibvina!
PSA.150.4	Mudumbizeni namabhanjo napito!
PSA.150.5	Mudumbizeni nakulila kwabzikhwechele!
PSA.150.5	Mumudumbize nabzikhwechele bzamakwakwakwa!
PSA.150.6	Lekani bzentse bzinfema bzidumbize Chawuta!
PSA.150.6	Aleluya!
