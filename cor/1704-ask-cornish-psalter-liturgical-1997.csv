PSA.1.1	Gwynnvys an gour na gerdh yn kusul an debeles, ha na sev yn fordh peghadoryon : ha na esedh yn esedhva an re a wra ges.
PSA.1.2	Mes yma y lowena yn lagha an Arloedh : hag yn y lagha y preder ev dydh ha nos.
PSA.1.3	Ev a vydh avel gwydhenn plynsys ryb goverow dowr, ow ri hy frut yn hy thermyn : ny wedher hy del; ha pypynag a wrello, ev a sewen.
PSA.1.4	Nyns yw yndellma an debeles : mes yth yns i avel kulyn a wra an gwyns y hwytha dhe-ves.
PSA.1.5	Rakhenna, ny sev an debeles y'n breus : na peghadoryon yn kuntelles an re wiryon.
PSA.1.6	Rag an Arloedh a aswonn fordh an re wiryon : mes fordh an debeles a dhe goll.
PSA.2.1	Prag y hwra an kenedhlow deray : ha'n poblow devisya taklow euver?
PSA.2.2	Myghternedh an norvys a sev, ha'n rewloryon a omgusul war-barth : erbynn an Arloedh hag erbynn y Untys.
PSA.2.3	Terryn ni aga holmow dhe demmyn : ha tewlel aga herdyn dhiworthyn.
PSA.2.4	Neb a esedh y'n nevow a hwerth : an Arloedh a wra ges anedha.
PSA.2.5	Ena ev a gews orta yn y sorr : ha'ga broweghi yn y gonnar.
PSA.2.6	My re worras ow Myghtern : war Sion ow menydh sans.
PSA.2.7	My a dheriv an ordenans : an Arloedh a leveris dhymm, Ty yw ow Mab, hedhyw my re'th tineythis.
PSA.2.8	Govynn orthiv, ha my a re dhis an kenedhlow y'th ertach : ha pennow pella an nor y'th perghennogeth.
PSA.2.9	Ty a's terr gans gwelenn horn : ty a's brew dhe demmyn avel lester gweythor pri.
PSA.2.10	Ytho bedhewgh fur lemmyn, hwi vyghternedh : bedhewgh keskys, hwi vreusysi an norvys.
PSA.2.11	Servyewgh an Arloedh gans own : ha lowenhewgh gans krena.
PSA.2.12	Ymmewgh dhe'n Mab, ma na vo serrys ha na yllowgh dhe goll y'n fordh : rag y sorr a flamm yn skon; gwynnvys an re a hwila skovva ynno ev.
PSA.3.1	A Arloedh, fatell yw ow eskerens ynkressyes : lies yw neb a sev er ow fynn.
PSA.3.2	Lies yw neb a lever a'm enev : Nyns eus gweres ragdho yn Duw.
PSA.3.3	Mes ty, A Arloedh, yw skoes a-dro dhymm : ow glori, neb a dhrehav ow fenn.
PSA.3.4	My a elwis war an Arloedh gans ow lev : hag ev a worthybis dhymm mes a'y venydh sans.
PSA.3.5	My a wrowedhas ha koska : ha my a dhifunas, rag an Arloedh a'm skoedh.
PSA.3.6	Ny borthav own a dhegow a vilyow a'n bobel : neb re omsettyas a-derdro er ow fynn.
PSA.3.7	Sav, A Arloedh; salw vy, ow Duw : rag ty re weskis ow eskerens war an challa : ty re dorras dyns an debeles.
PSA.3.8	Y'n Arloedh yma ow selwyans : yma dha vennath war dha bobel.
PSA.4.1	Gorthyp dhymm pan alwav, A Dhuw ow gwiryonedh : ty a'm gorras yn rydhses pan en vy yn anken; bydh grassyes orthiv, ha klew ow fysadow.
PSA.4.2	Hwi vebyon den, pygemmys prys y fydh ow golowder treylys dhe dhespit : pygemmys prys y kerowgh euveredh, ow hwilas gow?
PSA.4.3	Mes godhvydhewgh an Arloedh dhe apoyntya an den duwek dhodho ev y honan : an Arloedh a glew pan alwav warnodho.
PSA.4.4	Krenewgh, ha na beghewgh : kewsewgh yn agas kolonn war agas gweli, ha bedhewgh tawesek.
PSA.4.5	Offrynnewgh sakrifisow gwiryonedh : ha trestyewgh y'n Arloedh.
PSA.4.6	Lies huni a lever, Piw a dhiskwa dader dhyn ni : drehav warnan golow dha fas, A Arloedh.
PSA.4.7	Ty re worras lowender y'm kolonn : moy ages y'n termyn may feu aga ys ha'ga gwin ynkressyes.
PSA.4.8	Yn kres my a wrowedh ha koska : drefenn ty dha honan, A Arloedh, dhe wul dhymm triga yn sawder.
PSA.5.1	Ro skovarn dhe'm geryow, A Arloedh : gwra vri a'm preder.
PSA.5.2	Goslow orth lev ow kri, ow Myghtern, ha'm Duw : rag dhiso jy y pysav.
PSA.5.3	A Arloedh, y'n myttin ty a glew ow lev : y'n myttin my a orden ow fysadow orthis, ha goelyas.
PSA.5.4	Rag nyns osta Duw a gemmerro plesour yn sherewneth : ny yll drog triga genes jy.
PSA.5.5	Ny sev an re woethys y'th wolok : ty a gas an dhrogoberoryon oll.
PSA.5.6	Ty a dhistru an re a wowlever : an Arloedh a gas an gour goesek ha fals.
PSA.5.7	Mes my a dheu y'th chi herwydh dha dregeredh meur : my a omblek troha'th tempel sans yn own ahanas.
PSA.5.8	Hembronk vy, A Arloedh, y'th ewnder drefenn ow eskerens : gwra dha fordh kompes a-dheragov.
PSA.5.9	Rag nyns eus lelder yn aga ganow : yma sherewneth yn aga mysk.
PSA.5.10	Aga lonk yw logel igor : i a fekyl gans aga thaves.
PSA.5.11	Gwra dhedha perthi kessydhyans aga fegh, A Dhuw; koedhens i der aga husulyow aga honan : towl i dhe-ves herwydh aga lies kammweyth; rag i re sevis er dha bynn.
PSA.5.12	Mes lowenhes seul a hwila skovva ynnos : kanens i rag joy bynitha, rag ty dh'aga gwitha; ha bedhes heudhik ynnos jy an re a gar dha Hanow.
PSA.5.13	Rag ty, A Arloedh, a vennik an den gwiryon : ty a'n kudh gans favour kepar ha gans skoes.
PSA.6.1	A Arloedh, na rebuk vy y'th sorr : ha na geredh vy y'th konnar.
PSA.6.2	Bydh grassyes orthiv, A Arloedh, rag difreth ov vy : yaghha vy, A Arloedh, rag ow eskern yw troblys.
PSA.6.3	Ow enev ynwedh yw pur dhyegrys : mes ty, A Arloedh, pygemmys termyn?
PSA.6.4	Dehwel, A Arloedh, delirv ow enev : salw vy a-barth dha dregeredh.
PSA.6.5	Rag yn ankow nyns eus kov ahanas : piw a'th wormel y'n pytt?
PSA.6.6	Skwith ov vy a'm kynvann; pub nos my a lyb ow gweli : gans ow dagrow my a soub ow growedhva.
PSA.6.7	Ow lagas a fyll drefenn poenvos : ev a wannha drefenn ow eskerens oll.
PSA.6.8	Diberthewgh dhiworthiv, hwi dhrogoberoryon oll : rag an Arloedh re glewas lev ow oelva.
PSA.6.9	An Arloedh re glewas ow govynnadow : an Arloedh a dhegemmer ow fysadow.
PSA.6.10	Ow eskerens oll a berth meth hag a vydh troblys yn feur : i a dreyl war-dhelergh hag a berth meth yn tromm.
PSA.7.1	A Arloedh ow Duw, ynnos jy y trestyav : salw vy dhiworth oll an re a'm helgh, ha gwra ow delivra;
PSA.7.2	Ma na dorrons ow enev avel lew : orth y skwardya, ha nyns eus delivrer.
PSA.7.3	A Arloedh ow Duw, mar kwrugavy hemma : mars eus sherewneth y'm diwleuv;
PSA.7.4	Mars attylis vy drog dhe'n den esa yn kres genev : po pylla ow eskar heb ken;
PSA.7.5	Helghyes an eskar ow enev, ha'y gemmeres : stankyes ev ow bywnans dhe'n dor, ha gul dhe'm enor growedha y'n doust.
PSA.7.6	Sav, A Arloedh, y'th sorr; omdhrehav erbynn koler ow eskerens : ha difun, A Dhuw, y'n gwirvreus a worhemmynnsys.
PSA.7.7	Ha bedhes kuntelles an poblow a-dro dhis : warnodho kemmer dha se yn ughelder.
PSA.7.8	An Arloedh a vreus an poblow; breus vy, A Arloedh : herwydh ow gwiryonedh, ha herwydh ow gwiryonses usi ynnov.
PSA.7.9	Bedhes diwedh dhe dhrogober an debelwesyon; mes ty gwra fastya an den gwiryon : ty neb a brev an kolonnow ha'n lonethi, an Duw gwiryon.
PSA.7.10	Yma ow skoes gans Duw : ev a selow an re ewn aga holonn.
PSA.7.11	Duw yw breusyas gwiryon : ha Duw yw serrys pub dydh.
PSA.7.12	Mar ny goedh den yn edrek, ev a lymm y gledha : ev re blegyas y warak, ha'y darbari.
PSA.7.13	Hag ev re dharbaris ragdho daffar mernans : ev a wra y sethow sheftys a dan.
PSA.7.14	Otta, ev yw torrek gans sherewneth : ev re gonsevyas dregynn ha dineythi falsuri.
PSA.7.15	Ev re balas pytt ha'y gleudhya : hag ev re goedhas y'n kleudh a wrug.
PSA.7.16	Y dhregynn a dreyl war y benn y honan : ha'y arowder a dhiyskynn war y glopenn y honan.
PSA.7.17	My a wormel an Arloedh herwydh y ewnder : ha kana gormola dhe Hanow an Arloedh, an Ughella.
PSA.8.1	A Arloedh, agan Arloedh, ass yw bryntin dha Hanow yn oll an norvys : ty neb re worras dha wolowder a-ugh an nevow!
PSA.8.2	Mes a anow fleghigow ha'n re ow tena ty re fastyas nerth drefenn dha eskerens : rag may tiswrylli an eskar ha'n dialer.
PSA.8.3	Pan virav orth an nevow, ober dha vysies : an loer ha'n ster a wrussys aga fastya;
PSA.8.4	Pyth yw den may perthydh kov anodho : ha mab-den may hwredh vri orto?
PSA.8.5	Ty re'n gwrug nebes isella ages an eledh : ha'y guruna gans golowder hag enor.
PSA.8.6	Ty a ros dhodho mestrynses war wriansow dha dhiwleuv : ty re worras pup-tra yn-dann y dreys.
PSA.8.7	Oll deves hag oghen : hag ynwedh bestes an gwel;
PSA.8.8	Ydhyn an nevow ha puskes an mor : kekemmys a dremen dre hynsyow an moryow.
PSA.8.9	A Arloedh agan Arloedh : ass yw bryntin dha Hanow yn oll an norvys.
PSA.9.1	My a'th wormel, A Arloedh, a leun golonn : my a dheriv oll dha varthusyon.
PSA.9.2	My a lowenha hag a vydh fest heudhik ynnos : my a gan gormola dhe'th Hanow, an Ughella.
PSA.9.3	Pan yw ow eskerens treylys war-dhelergh : i a drebuch ha mos dhe goll a-dheragos.
PSA.9.4	Rag ty re ventenas ow gwirvreus ha'm ken : ty re esedhas y'n se, ow preusi yn gwiryonedh.
PSA.9.5	Ty re geredhas an kenedhlow, ty re dhistruis an tebelwas : ty re dhefendyas aga hanow dhe-ves bys vykken ha bynnari.
PSA.9.6	An eskar yw treylys yn magoryow bys vykken : ty re dhiwreydhyas aga sitys; aga hovadh res eth dhe goll.
PSA.9.7	Mes an Arloedh a esedh yn y se bys vykken : ev re dharbaris y se rag breus.
PSA.9.8	Hag ev a vreus an nor yn gwiryonedh : ev a re gwirvreus dhe'n poblow yn ewnder.
PSA.9.9	An Arloedh ynwedh a vydh dinas dhe'n den truan : dinas yn prysyow anken.
PSA.9.10	Ha'n re a aswonn dha Hanow a drest ynnos : rag ty, A Arloedh, ny forsaksys seul a'th hwila.
PSA.9.11	Kenewgh gormola dhe'n Arloedh trigys yn Sion : derivewgh y wriansow ev yn mysk an poblow.
PSA.9.12	Rag neb a wovynn goes yn dial a berth kov anedha : ny ankev ev garm an voghosogyon.
PSA.9.13	Bydh grassyes orthiv, A Arloedh; mir orth ow anken, a wodhavav dhiworth an re a'm kas : ty neb a'm drehav dhiworth porthow ankow;
PSA.9.14	Rag may teriffiv oll dha wormola yn porthow myrgh Sion : my a lowenha y'th selwyans jy.
PSA.9.15	An kenedhlow re sedhas y'n pytt a wrussons : y'n roes a gudhsons, aga throes aga honan re beu kechys.
PSA.9.16	Aswonnys yw an Arloedh, ev re wrug breus : an tebelwas yw meglys gans ober y dhiwleuv y honan.
PSA.9.17	An debeles a dhehwel dhe ifarn : oll an kenedhlow hag a ankovas Duw.
PSA.9.18	Rag ny vydh an den edhommek ankevys bynitha : ha nyns a dhe goll bys vykken govenek an voghosogyon.
PSA.9.19	Sav, A Arloedh, na as den dhe dryghi : bedhes an kenedhlow breusys a-dheragos.
PSA.9.20	Gorr own ynna, A Arloedh : godhvydhes an kenedhlow nag yns marnas tus.
PSA.10.1	Prag, A Arloedh, y sevydh a-bell : prag yth omgelydh yn prysyow anken?
PSA.10.2	An tebelwas yn y woeth a helgh an den boghosek : bedhens i kechys gans an devisys a dybsons.
PSA.10.3	Rag an tebelwas a vost a vynnas y enev : an lader a gabel ha dispresya an Arloedh.
PSA.10.4	Yn goeth y fas, ny'n hwila an tebelwas : oll y dybyansow yw, Nyns eus Duw.
PSA.10.5	Y fordhow a sewen pup-prys : yma dha vreusow a-vann yn-mes a'y wel; ev a hwyth orth y eskerens oll.
PSA.10.6	Ev re leveris yn y golonn, Ny drebuchyav vy : a unn henedh dhe'n nessa ny vydhav yn anken.
PSA.10.7	Y anow yw leun a vollethi ha falsuri hag arwask : yn-dann y daves yma dregynn ha kammweyth.
PSA.10.8	Ev a esedh ow kontrewaytya y'n trevow : y'n kudhvaow ev a ladh an den gwiryon; y dhewlagas a aspi an anfeusik yn-dann gel.
PSA.10.9	Ev a gontrewayt y'n gudhva avel lew yn fow : ev a gontrewayt rag may talghenno an den boghosek.
PSA.10.10	Ev a dhalghenn an den boghosek : orth y denna yn y roes.
PSA.10.11	Ev a blatt, ev a bleg y'n dor : ha'n anfeusik a goedh yn y alloes.
PSA.10.12	Ev a leveris yn y golonn, Duw re ankovas : ev a gudh y fas, ha ny wel nevra.
PSA.10.13	Sav, A Arloedh; A Dhuw, drehav dha leuv : na ankov an voghosogyon.
PSA.10.14	Prag y hwra an tebelwas dispresya Duw : ow leverel yn y golonn, Ny wra ev attendya.
PSA.10.15	Ty re'n gwelas, rag ty a wra vri a dhregynn ha poenvos, dh'y gemmeres y'th tiwleuv : an anfeusik a gemmynn y honan dhiso jy; ty yw gwereser an omdhivas.
PSA.10.16	Torr bregh an tebelwas ha'n drogoberer : hwither y sherewneth ma na vo kevys namoy.
PSA.10.17	An Arloedh yw Myghtern bys vykken ha bynnari : an kenedhlow res eth dhe goll yn-mes a'y dir ev.
PSA.10.18	Arloedh, ty re glewas desir an re uvel : ty a gennerth aga holonn, ty a wra dhe'th skovarn klewes;
PSA.10.19	Dhe ri gwirvreus dhe'n omdhivas ha'n truan : ma na wrello den a'n nor gorra own namoy.
PSA.11.1	Y'n Arloedh y trestyav : fatell leverowgh dhe'm enev, Nij dhe'n menydh avel edhen?
PSA.11.2	Rag otta, an debeles a bleg an warak, i a dharbar aga sethow war an gordenn : rag may tennons y'n tewlder dhe'n re ewn aga holonn.
PSA.11.3	Mars yw an selyow distruys : pandr'a yll an den gwiryon dhe wul?
PSA.11.4	Yma an Arloedh yn y dempel sans : yma se an Arloedh y'n nevow.
PSA.11.5	Y dhewlagas a vir : kreghyn y dhewlagas a brev mebyon den.
PSA.11.6	An Arloedh a brev an den gwiryon ha'n tebelwas : ha'y enev a gas an den a gar garowder.
PSA.11.7	Ev a wra dhe golennow tan ha loskven koedha war an debeles avel glaw : gwyns gwyls a vydh kevrenn aga hanaf.
PSA.11.8	Rag an Arloedh yw gwiryon, ev a gar gwiryonedh : an den ewnhynsek a wel y fas.
PSA.12.1	Salw, A Arloedh, rag nyns eus unn dremas gesys : rag an dus len re dhifygas mes a vebyon den.
PSA.12.2	I a lever euveredh, pub den gans y hynsa : gans gweus fekyl ha kolonn dhewblek y kowsons.
PSA.12.3	An Arloedh a dregh oll gweusyow fekyl : an taves hag a lever taklow ughel;
PSA.12.4	Neb a leveris, Gans agan taves y tryghyn ni : agan gweusyow yw dhyn ni; piw yw arloedh warnan ni?
PSA.12.5	Drefenn an voghosogyon dhe vos ravnys : drefenn kynvann an edhommogyon,
PSA.12.6	Lemmyn my a sev, yn-medh an Arloedh : my a'n gorr y'n sawder a yeun ev.
PSA.12.7	Lavarow an Arloedh yw lavarow glan : avel arghans teudhys yn forn a bri, glanhes seythgweyth.
PSA.12.8	Ty a's syns, A Arloedh : ty a's gwith rag an genedhel ma bys vykken.
PSA.12.9	An debeles a gerdh a bub tu : ha bileni yw ughelhes yn mysk mebyon den.
PSA.13.1	Pygemmys prys A 
PSA.13.2	Pygemmys prys y hworrav fienasow y'm enev, ha galar y'm kolonn der an jydh : pygemmys prys y fydh ow eskar ughelhes warnav?
PSA.13.3	Mir, ha gorthyp dhymm, A Arloedh ow Duw : ro golow dhe'm dewlagas, ma na goskiv yn hun ankow;
PSA.13.4	Ma na lavarro ow eskar, My re dryghis er y bynn : ha ma na lowenhaho ow envi pan wrav vy trebuchya.
PSA.13.5	Mes my re drestyas y'th tregeredh : ow holonn a lowenha y'th selwyans.
PSA.13.6	My a gan dhe'n Arloedh : rag ev re beu hel orthiv.
PSA.14.1	An den anfur re leveris yn y golonn : Nyns eus Duw.
PSA.14.2	Podredhek yns i, hag i re wrug obereth kasadow : nyns eus denvyth a wrello dader.
PSA.14.3	An Arloedh a viras yn-nans dhiworth nev war vebyon den : dhe weles mars esa neb den fur ow hwilas Duw.
PSA.14.4	Pubonan re dreylyas a-denewen, podredhek yns i war-barth : nyns eus denvyth a wrello dader, nyns eus nagonan.
PSA.14.5	A ny gonvedh an dhrogoberoryon oll : hag i ow tybri ow fobel kepar dell dhebrons bara? Ny alwsons war Dhuw.
PSA.14.6	Ena yth esens i yn own bras : rag yma Duw gans an dus wiryon.
PSA.14.7	Hwi a dhispres kusul an den boghosek : mes an Arloedh yw y skovva.
PSA.14.8	A teffa selwyans Ysrael yn-mes a Sion! Pan dreyl an Arloedh kethneth y bobel : Yakob a lowenha, ha heudhik vydh Ysrael.
PSA.15.1	Arloedh, piw a drig y'th tylda : piw a annedh dha venydh sans?
PSA.15.2	Neb a gerdh heb namm : ha gul gwiryonedh, ha kewsel gwirder yn y golonn;
PSA.15.3	An den nag eus mikenn war y daves, ha na wra drogober dh'y hynsa : ha na wodhev sklander erbynn y gentrevek.
PSA.15.4	Neb a dhispres an podrynn yn y wolok ev : ha neb a wordh an re a berth own a'n Arloedh.
PSA.15.5	Neb a de ti dh'y hynsa : ha ny dreyl diworto.
PSA.15.6	Neb na ros y arghans yn oker : ha na gemmeras fals-wober erbynn an den gwiryon.
PSA.15.7	Neb a wra an taklow ma : ny vydh ow trebuchya bynitha.
PSA.16.1	Gwith vy, A Dhuw : rag ynnos jy y trestyav.
PSA.16.2	My re leveris dhe'n Arloedh : Ty yw ow Arloedh, nyns eus genev sewena a-der ty.
PSA.16.3	A-barth an syns usi y'n bro : ha'n re vryntin, yma oll ow lowena ynna i.
PSA.16.4	Aga galarow a voghha : seul a fysk war-lergh duw arall.
PSA.16.5	Ny offrynnav goes aga offrynnow-diwes : ha ny gemmerav aga henwyn y'm diwweus.
PSA.16.6	An Arloedh yw ow rann dhewisys ha'm hanaf : ty a venten ow hevrenn.
PSA.16.7	An rann re goedhas ragov yn tylleryow teg : devri yma dhymm ertach splann.
PSA.16.8	My a vennik an Arloedh, neb a ros dhymm kusul : devri ow lonethi a'm kesk yn termyn nos.
PSA.16.9	My re worras an Arloedh prest a-dheragov : drefenn y vos ev a'm leuv dheghow, ny drebuchyav vy.
PSA.16.10	Rakhenna heudhik yw ow holonn, ha'm enev a lowenha : ha'm kig ynwedh a drig yn sawder.
PSA.16.11	Rag ny vynnydh gasa ow enev yn ifarn : na ri dha Sans dhe weles an pytt.
PSA.16.12	Ty a dhiskwa dhymm an fordh a vywnans; y'th wolok jy yma lanwes lowena : y'th leuv dheghow yma joy nevra a bes.
PSA.17.1	Klew an gwir, A Arloedh, gwra vri a'm garm : ro skovarn dhe'm pysadow mes a dhiwweus heb gil.
PSA.17.2	Des ow breus yn-mes a-dhiworthis : gweles dha dhewlagas ewnder.
PSA.17.3	Ty re brovas ow holonn; ty re wrug vri ahanav y'n nos; ty re'm assayas ha ny gevsys sherewneth ynnov : ny vydh ow ganow ow pegha.
PSA.17.4	A-dro dhe oberow den, herwydh geryow dha dhiwweus : my re omwithas rag hynsyow an den garow.
PSA.17.5	Ow hammow re lenas fast orth dha hynsyow jy : ny drebuchyas ow threys.
PSA.17.6	My re elwis warnas, rag ty a worthyp dhymm, A Dhuw : pleg dha skovarn dhymm ha klew ow lavarow.
PSA.17.7	Diskwa marthusyon dha dregeredh, ty neb a selow an re a drest ynnos jy : neb a's delirv dre dha leuv dheghow dhiworth an re a sev er aga fynn.
PSA.17.8	Gwith vy avel byw an lagas : kudh vy yn-dann skeus dha eskelli,
PSA.17.9	Diworth an debeles a'm gwask : ow eskerens fell neb a omsett a-dro dhymm.
PSA.17.10	I a vayl aga holonn gans blonek : gans aga ganow i a lever yn hwoethus.
PSA.17.11	I a dheu yn-rag er ow fynn, lemmyn i a omsett a-dro dhymm : ervirys yns i ow thewlel dhe'n leur.
PSA.17.12	Haval yw dhe lew hwansek dhe skwardya y breydh : ha kepar ha lew yowynk ow skolkya yn-dann gel.
PSA.17.13	Sav, A Arloedh, deus er y bynn, ha'y dewlel yn-nans : delirv ow enev dhiworth an tebelwas, dre dha gledha;
PSA.17.14	Diworth tus, dre dha leuv, A Arloedh, dhiworth tus an bys ma : re gaffons aga rann y'n bywnans ma, ha bedhes aga thorr lenwys a'th kessydhyans kudh.
PSA.17.15	Bedhes aga fleghes lenwys : ha gasens remenant an kessydhyans dh'aga fleghes i.
PSA.17.16	Mes my a hwither war dha fas yn gwiryonedh : lowr vydh ragov, pan dhifunav, gweles dha furv.
PSA.18.1	My a'th kar, A Arloedh, ow nerth; an Arloedh yw ow harrek, ha'm kastell, ha'm delivrer : ow Duw, ow harrek krev may trestyav ynno, ow skoes, ha korn ow selwyans, ha'm dinas.
PSA.18.2	My a elow war an Arloedh, neb yw gwiw dhe vos gordhys : ytho my a vydh selwys a'm eskerens.
PSA.18.3	Yth esa kerdyn ankow a-dro dhymm : ha frosow sherewynsi a wrug euth dhymm.
PSA.18.4	Yth esa kerdyn ifarn a-dro dhymm : yth esa antylli mernans a-dheragov.
PSA.18.5	Y'm anken my a elwis war an Arloedh : ha dhe'm Duw y kriis vy.
PSA.18.6	Ev a glewas ow lev yn-mes a'n tempel : ha'm kri a-dheragdho a dheuth bys yn y dhiwskovarn.
PSA.18.7	Ena an nor a grenas ha kryghylli : ha selyow an menydhyow a grysyas ha krena, rag y vos serrys.
PSA.18.8	Mog a yskynnas mes a'y dhewfrik : ha tan a'y anow, ow tevorya; kolennow a dardhas yn flammow a-dheragdho.
PSA.18.9	Hag ev a blegyas an nevow, hag eth yn-nans : ha tewolgow esa yn-dann y dreys.
PSA.18.10	Hag ev a varghogas war jerub ha nija : ev a nijas uskis war eskelli an gwyns.
PSA.18.11	Ev a wrug tewlder y gudhans, y skovva ev a-dro dhodho : tewlder dowrow, ha kommol du an ebrenn.
PSA.18.12	Diworth an golowder a-dheragdho y tardhas y gommol : keser ha kolennow tan.
PSA.18.13	An Arloedh ynwedh a darenas y'n nevow, ha'n Ughella a ros y lev : keser ha kolennow tan.
PSA.18.14	Ev a dhellos y sethow ha skattra y eskerrens : lughesennow pals, ha'ga gorra yn deray.
PSA.18.15	Ena yth omdhiskwedhas goverow dowr, ha selyow an norvys a veu diskudhys, orth dha geredh, A Arloedh : orth hwyth anall dha dhewfrik.
PSA.18.16	Ev a dhellos dhiworth an ughelder ha'm kemmeres : ev a'm tennas mes a dowrow pals.
PSA.18.17	Ev a'm delivras dhiworth ow eskar galloesek ha'n re a'm kas : rag yth ens i re grev ragov.
PSA.18.18	I a dheuth er ow fynn yn jydh ow anfeusi : mes an Arloedh o ow skoedhyans.
PSA.18.19	Hag ev a'm dros yn-mes dhe dyller ledan : ev a'm delivras, drefenn ev dhe'm kara.
PSA.18.20	An Arloedh a'm gobras herwydh ow gwiryonedh : herwydh glander ow diwleuv yth attylis ev dhymmo vy.
PSA.18.21	Rag my re synsis fordhow an Arloedh : ha ny dhiberthis yn treus dhiworth ow Duw.
PSA.18.22	Rag yth esa oll y vreusow ev a-dheragov : ha ny wrugavy dh'y ordenansow diberth dhiworthiv.
PSA.18.23	Hag yth en vy divlam a-dheragdho : ha my a omwithas rag ow drogobereth.
PSA.18.24	Rakhenna an Arloedh re attylis dhymm herwydh ow gwiryonedh : herwydh glander ow diwleuv yn y wolok ev.
PSA.18.25	Gans an den tregeredhus ty a vydh tregeredhus : gans gour divlam ty a vydh divlam.
PSA.18.26	Gans an den glan ty a vydh glan : ha gans an den gorth ty a vydh gorth.
PSA.18.27	Rag ty a selow an bobel voghosek : mes ty a dhre yn-nans an dewlagas goethus.
PSA.18.28	Rag ty a enow ow hantol : an Arloedh ow Duw a wra dhe'm tewlder splanna.
PSA.18.29	Rag dredhos my a yll poenya erbynn lu : ha der ow Duw my a yll lemmel dres fos.
PSA.18.30	Duw yw divlam y fordh : lavar an Arloedh yw prevys; skoes yw dhe seul a drest ynno ev.
PSA.18.31	Rag piw yw Duw marnas an Arloedh : ha piw yw karrek marnas agan Duw ni?
PSA.18.32	Duw yw neb a worr grogys a nerth a-dro dhymm : hag a wra ow fordh divlam.
PSA.18.33	Ev a wra ow threys kepar ha treys ewigow : ha'm settya fyrv war dylleryow ughel.
PSA.18.34	Ev a dhysk dhe'm diwleuv gwerrya : ha'm dywvregh a bleg gwarak a vrest.
PSA.18.35	Ha ty re ros dhymm skoes dha selwyans : dha leuv dheghow a'm menten, ha'th weres re'm meurhas.
PSA.18.36	Ty a ros spas ledan rag ow hammow yn-dannov : ma na drebuchyas ow threys.
PSA.18.37	My a helgh ow eskerens ha'ga hachya : ha ny dhehwelav bys pan vons distruys.
PSA.18.38	My a's brew ma na allons sevel : i a goedh yn-dann ow threys.
PSA.18.39	Rag ty re worras grogys a nerth a-dro dhymm rag an gas : ty re worras yn-dannov an re a sevis er ow fynn.
PSA.18.40	Ty a ros dhymm gwarrow ow eskerens : may hallen vy distrui an re a'm kas.
PSA.18.41	I a grias, mes nyns esa neb a's salwa : war an Arloedh, mes ny worthybis dhedha.
PSA.18.42	My a's brewis munys avel doust a-dherag an gwyns : my a's skoellyas avel leys an stretys.
PSA.18.43	Ty re'm delivras dhiworth strifow an bobel, ha'm gorra yn penn an kenedhlow : pobel na aswonnis vy a wra ow servya.
PSA.18.44	Kettell glewons ahanav, gostydh yns i dhymmo : estrenyon a omblek dhymmo vy.
PSA.18.45	Estrenyon yw diskonfortys : i a dheu ow krena yn-mes a'ga heryow.
PSA.18.46	An Arloedh a vyw, ha bennigys re bo ow harrek : ha bedhes Duw ow selwyans ughelhes;
PSA.18.47	An Duw neb a ros dhymm dial : hag a worr an poblow yn-dannov.
PSA.18.48	Ev a'm delirv dhiworth ow eskerens, ha'm drehevel a-ugh an re a sev er ow fynn : ty a'm delirv dhiworth an den garow.
PSA.18.49	Rakhenna, my a'th wormel, A Arloedh, yn mysk an kenedhlow : ha kana gormola dhe'th Hanow.
PSA.18.50	Ev a re selwyans meur dh'y Vyghtern : hag a wra tregeredh dh'y Untys, dhe Davydh ha dh'y has bys vykken.
PSA.19.1	An nevow a dheriv golowder Duw : ha'n fyrmament a dhiskwa ober y dhiwleuv.
PSA.19.2	Dydh a gews orth dydh : ha nos a dhiskwa skentoleth dhe nos.
PSA.19.3	Nyns eus kows na geryow : nyns yw aga lev klewys.
PSA.19.4	Aga lev a yn-mes dhe oll an nor : ha'ga lavarow dhe bennow an norvys.
PSA.19.5	Ynna i y hworras ev tylda a-barth an howl, a dheu yn-mes avel gour pries dhiworth y jambour : ow lowenhe avel kampyer dhe boenya yn y hyns.
PSA.19.6	Ev a yn-mes a benn an nevow, hag yma y hyns dhe'n penn arall anedha : ha nyns eus travyth kudhys rag y doemmder.
PSA.19.7	Lagha an Arloedh yw perfydh, ow kul dhe'n enev dasvywa : dustuniow an Arloedh yw sur, ow ri furneth dhe'n re sempel.
PSA.19.8	Arghadowyow an Arloedh yw ewn, ow lowenhe an golonn : gorhemmynn an Arloedh yw pur, ow ri golow dhe'n dhewlagas.
PSA.19.9	Own an Arloedh yw glan, ow turya bys vykken : breusow an Arloedh yw len, ha gwiryon yn tien.
PSA.19.10	Moy desirys yns i ages owr, ages meur a owr fin : ha hwekka yns i es mel, ha'n gribenn mel.
PSA.19.11	Dha was ynwedh yw gwarnys gansa : yma gober meur dhe'n re a wra aga synsi.
PSA.19.12	Piw a woer konvedhes y gammweythyow : glanha vy dhiworth ow feghosow kudh.
PSA.19.13	Gwith dha was ynwedh rag peghosow bolder; na wrens i maystri warnav : ena y fydhav divlam, ha my a vydh glan a beghadow meur.
PSA.19.14	Bedhes lavarow ow ganow ha prederow ow holonn plegadow y'th wel : A Arloedh ow nerth ha'm dasprenyas.
PSA.20.1	An Arloedh re worthyppo dhis yn jydh anken : Hanow Duw Yakob re'th wittho.
PSA.20.2	Re dhannvonno ev gweres dhis dhiworth an sentri : ha'th krevhe jy dhiworth Sion.
PSA.20.3	Re borttho kov a'th offrynnow oll : ha degemmeres dha offrynnow leskys.
PSA.20.4	Re wronttyo dhis mynnas dha golonn : ha kowlwul oll dha gusul.
PSA.20.5	Ni a lowenha y'th selwyans, hag yn Hanow an Arloedh agan Duw y trehevyn agan baneryow : re gowlwrello an Arloedh oll dha wovynnadow.
PSA.20.6	Lemmyn my a woer an Arloedh dhe selwel y Untys; ev a worthyp dhodho dhiworth nevow y sansoleth : y'n nerth a selwyans y leuv dheghow.
PSA.20.7	Re a drest yn charetys ha re yn mergh : mes ni a berth kov a Hanow an Arloedh agan Duw.
PSA.20.8	Plegys yns i y'n dor, ha koedhys : mes ni a sev, ha fastyes on ni.
PSA.20.9	A Arloedh, salw an Myghtern : ha gorthyp dhyn y'n dydh may helwyn.
PSA.21.1	An Myghtern a lowenha y'th nerth, A Arloedh : hag y'th selwyans, ass vydh ev heudhik!
PSA.21.2	Ty re ros dhodho hwans y golonn : ha ny neghsys dhodho govynnadow y dhiwweus.
PSA.21.3	Rag ty a a-dheragdho gans bennathow dader : ty a worr kurun a owr fin war y benn.
PSA.21.4	Ev a wovynnas bywnans orthis, ha ty a'n ros dhodho : dydhyow hir bys vykken ha bynnari.
PSA.21.5	Meur yw y wolowder ev y'th selwyans : ty a worr splannder ha meuredh warnodho.
PSA.21.6	Rag ty a ros dhodho bennathow bys vykken : ty a'n gwra heudhik gans lowena a-wel dhe'th fas.
PSA.21.7	Rag an Myghtern a drest y'n Arloedh : ha dre dregeredh an Ughella ny wra ev trebuchya.
PSA.21.8	Dha leuv a gemmer oll dha eskerens : dha leuv dheghow a gemmer an re a'th kas.
PSA.21.9	Ty a's gwra kepar ha forn a dan yn prys dha sorr : an Arloedh a's kollenk yn y goler, ha'n tan a's deber.
PSA.21.10	Ty a dhistru aga frut dhiworth an nor : ha'ga has dhiworth mebyon den.
PSA.21.11	Rag i a vynnas drog er dha bynn : i a dewlis dregynn, mes ny allsons y wul.
PSA.21.12	Rakhenna ty a wra dhedha treylya aga heyn : ty a dharbar kerdyn dha waregow erbynn aga fasow.
PSA.21.13	Bydh ughelhes, A Arloedh, y'th nerth : ni a gan hag a wormel dha alloes.
PSA.22.1	Ow Duw, ow Duw, prag y'm gessys : prag yth esosta mar bell dhiworth ow selwyans, ha dhiworth geryow ow hynvann?
PSA.22.2	Ow Duw, my a arm dydhweyth, ha ny worthybydh : nosweyth ynwedh, ha ny dawav vy.
PSA.22.3	Mes ty yw sans : prest ow triga yn gologhas Ysrael.
PSA.22.4	Agan tasow a drestyas ynnos jy : i a drestyas, ha ty a's delivras.
PSA.22.5	I a armas warnas jy, ha delivrys vons i : i a drestyas ynnos, ha ny vons i toellys.
PSA.22.6	Ha my, pryv ov vy, a-der gour : skorn mab-den, ha dispresys gans an bobel.
PSA.22.7	Seul a'm gwel a wra ges ahanav : i a gamm aga min ha shakya an penn.
PSA.22.8	Ev a drestyas y'n Arloedh ma'n deliffra : gwres ev y dhelivra, rag ev a'n kar.
PSA.22.9	Mes ty yw neb a'm kemmeras mes a'n brys : ty a'm gwithas saw war dhiwvronn ow mamm.
PSA.22.10	Tewlys en vy warnas a-dhiworth an brys : ty yw ow Duw a-dhiworth torr ow mamm.
PSA.22.11	Na vydh pell dhiworthiv, rag anken a dheu yn ogas : ha nyns eus neb a weresso.
PSA.22.12	Terewi pals re dheuth y'm kyrghynn : terewi krev a Bashan a omsett a-dro dhymm.
PSA.22.13	I a iger aga ganow a-les er ow fynn : kepar ha lew ow ravna hag ow pedhygla.
PSA.22.14	Skoellys ov vy avel dowr, ha'm eskern oll yw diskevelsys : ow holonn yw kepar ha koer; teudhys yw yn mysk ow holodhyon.
PSA.22.15	Ow nerth yw desyghys avel priweyth brewys, ha'm taves a len orth ow grudh : ha ty a'm gorr yn doust ankow.
PSA.22.16	Rag keun re dheuth a-dro dhymm : kuntelles an debelwesyon re'm keas; i re wanas ow diwleuv ha'm treys.
PSA.22.17	My a yll nivera ow eskern oll : i a lagatt hag a vir orthiv.
PSA.22.18	I a rann ow dillas yntredha : war ow gwisk i a dewl prenn.
PSA.22.19	Mes na vydh pell dhiworthiv, A Arloedh : ow nerth, deus uskis dhe'm gweres.
PSA.22.20	Delirv ow enev dhiworth an kledha : ow bywnans dhiworth maystri an ki.
PSA.22.21	Salw vy a anow an lew : rag ty re'm gorthybis yn-mes a gern an oghen gwyls.
PSA.22.22	My a dheriv dha Hanow dhe'm breder : yn mysk an kuntelles my a'th wormel.
PSA.22.23	Hwi neb a berth own a'n Arloedh, gormelewgh ev : hwi oll, has Yakob, gordhyewgh ev, ha hwi oll, has Ysrael, perthewgh own anodho.
PSA.22.24	Rag ny dhispresyas ev nag aborrya anken an den truan : ha ny gudhas y fas ragdho; mes pan grias warnodho ev a'n klewas.
PSA.22.25	Ahanas jy yw ow gormola y'n kuntelles meur : my a dal ow ambosow a-wel dhe'n re a berth own ahanas.
PSA.22.26	An dus truan a dheber hag a vydh lenwys : an re a hwila an Arloedh a'n gormel; re vywo agas kolonn bynnari.
PSA.22.27	Oll pennow an norvys a berth kov ha treylya dhe'n Arloedh : hag oll teyluyow an kenedhlow a wordh a-dheragos.
PSA.22.28	Rag yma an mestrynses dhe'n Arloedh : hag ev yw an rewler yn mysk an kenedhlow.
PSA.22.29	Oll an vrasyon war an nor a dheber ha gordhya : oll an re a yn-nans dhe'n doust a bleg a-dheragdho, ha ny yll denvyth bywhe y enev y honan.
PSA.22.30	Linyeth a'n serv : tus a re derivas a'n Arloedh dhe'n henedh a dheu.
PSA.22.31	I a dheu, ha derivas y wiryonedh : dhe bobel a vydh genys, ev dhe vos neb a wrug hemma.
PSA.23.1	An Arloedh yw ow bugel : ny vydh esow warnav.
PSA.23.2	Ev a wra dhymm growedha yn peurvaow gwyrdh : ev a'm hembronk ryb an dowrow kosel.
PSA.23.3	Ev a wra dhe'm enev dasvywa : ev a'm hembronk yn hynsyow ewnder a-barth y Hanow ev.
PSA.23.4	Ha kyn kerdhav dre nans skeus ankow, ny borthav own a dhrog : rag yth esosta genev; dha welenn ha'th lorgh a'm hebaskha.
PSA.23.5	Ty a dharbar moes a-dheragov yn gwel ow eskerens : ty re untyas ow fenn gans oyl; ow hanaf yw gorlenwys.
PSA.23.6	Devri, dader ha tregeredh a'm hol oll dydhyow ow bywnans : ha my a drig yn chi an Arloedh bynitha.
PSA.24.1	Dhe'n Arloedh yma an nor ha myns usi ynno : an norvys, ha'n re usi trigys ynno.
PSA.24.2	Rag ev re'n selyas war an moryow : ha'y fastya war an dowrow.
PSA.24.3	Piw a yskynn yn menydh an Arloedh : ha piw a sev yn y dyller sans?
PSA.24.4	An den glan y dhiwleuv ha pur y golonn : na dhrehevis y enev dhe euveredh, na gowlia.
PSA.24.5	Ev a dhegemmer bennath dhiworth an Arloedh : ha gwirvreus dhiworth Duw y selwyans ev.
PSA.24.6	Hemm yw kenedhel an re a'n hwila : neb a hwila fas an Duw a Yakob.
PSA.24.7	Drehevewgh agas pennow, hwi borthow, ha bedhewgh drehevys, hwi dharasow heb diwedh : ha'n Myghtern a wolowder a dheu a-bervedh.
PSA.24.8	Piw yw an Myghtern a wolowder : an Arloedh krev ha galloesek, an Arloedh galloesek yn kas.
PSA.24.9	Drehevewgh agas pennow, hwi borthow : ha bedhewgh drehevys, hwi dharasow heb diwedh, ha'n Myghtern a wolowder a dheu a-bervedh.
PSA.24.10	Piw yw an Myghtern a wolowder : Arloedh an luyow, ev yw an Myghtern a wolowder.
PSA.25.1	Dhiso jy, A Arloedh, y trehavav ow enev; Ow Duw, my a drest ynnos jy : na as vy dhe berthi meth, na vedhes ow eskerens heudhik a'm govis.
PSA.25.2	Devri, na berthes meth an re a drest ynnos jy : perthes meth an re a wra falsuri heb ken.
PSA.25.3	Diskwa dhymm dha fordhow, A Arloedh : dysk dhymm dha hynsyow.
PSA.25.4	Hembronk vy y'th wirder, ha dysk dhymmo vy : rag ty yw Duw ow selwyans; ynnos jy y trestyav dres an jydh.
PSA.25.5	Porth kov, A Arloedh, a'th truedh ha'th tregeredh : rag i re beu yn fyw trank heb worfenn.
PSA.25.6	Na borth kov a beghosow ow yowynkneth, na'm kammweyth : herwydh dha dregeredh porth kov ahanav, A Arloedh, a-barth dha dhader.
PSA.25.7	Da hag ewn yw an Arloedh : rakhenna ev a dhysk dhe beghadoryon y'n fordh.
PSA.25.8	Ev a hembronk an re uvel yn gwirvreus : hag ev a dhysk y fordh dhe'n voghosogyon.
PSA.25.9	Oll hynsyow an Arloedh yw tregeredh ha gwirder : dhe'n re a with y gevambos ha'y dhustuniow.
PSA.25.10	A-barth dha Hanow, A Arloedh : gav dhymm ow sherewneth, rag meur yw.
PSA.25.11	Py den yw ev neb a berth own a'n Arloedh : ev a dhysk dhodho y'n fordh a dhewis ev.
PSA.25.12	Y enev a drig yn sewenyans : ha'y has a erit an norvys.
PSA.25.13	Yma kevrin an Arloedh gans an re a berth own anodho : hag ev a dhiskwa dhedha y gevambos.
PSA.25.14	Prest yma ow dewlagas war an Arloedh : hag ev a dhre ow threys yn-mes a'n roes.
PSA.25.15	Treyl dhymmo vy, ha bydh grassyes orthiv : rag digoweth ha boghosek ov vy.
PSA.25.16	Ankenyow ow holonn yw meur aga niver : tenn vy yn-mes a'm ankres.
PSA.25.17	Mir orth ow anken ha'm poenvos : ha gav oll ow feghosow.
PSA.25.18	Mir orth ow eskerens, rag meur yw aga niver : ha gans kas fell i a'm kas.
PSA.25.19	Gwith ow enev ha gwra ow delivra : na as vy dhe berthi meth, rag my a drest ynnos jy.
PSA.25.20	Re'm gwittho perfydhter ha gwiryonses : rag my a drest ynnos jy.
PSA.25.21	Daspren Ysrael, A Dhuw : yn-mes a'y ankenyow oll.
PSA.26.1	Breus vy, A Arloedh, rag my re gerdhas heb namm : ha my re drestyas y'n Arloedh heb trebuchya.
PSA.26.2	Hwither vy, A Arloedh, ha prov vy : assay ow lonethi ha'm kolonn.
PSA.26.3	Rag yma dha dregeredh a-dherag ow dewlagas : ha my re gerdhas y'th wirder.
PSA.26.4	Ny esedhis vy gans koegyon : ha ny gowethyav gans tus fekyl.
PSA.26.5	My re gasas kuntelles an dhrogoberoryon : ha ny esedhav gans an debelwesyon.
PSA.26.6	My a wolgh ow diwleuv yn gwiryonses : ha mos a-dro dhe'th alter, A Arloedh;
PSA.26.7	Ow kana kan a wormola : hag ow terivas dha varthusyon oll.
PSA.26.8	Arloedh, my re garas trygva dha ji : an tyller mayth annedh dha wolowder.
PSA.26.9	Na guntell ow enev gans peghadoryon : na'm bywnans gans tus woesek;
PSA.26.10	Yma dregynn yn aga diwleuv : ha'ga leuv dheghow yw leun a fals-wobrow.
PSA.26.11	Ha my, my a gerdh heb namm : daspren vy, ha bydh grassyes orthiv.
PSA.26.12	Ow throes a sev yn tyller kompes : y'n kuntellesow my a'th vennik, A Arloedh.
PSA.27.1	An Arloedh yw ow golow ha'm selwyans; piw anodho y porthav own : an Arloedh yw nerth ow bywnans; piw anodho y fydhav ownek?
PSA.27.2	Pan dheuth an dhrogoberoryon y'm ogas dhe dhybri ow hig : ow eskerens ha'm envi, i a drebuchyas ha koedha.
PSA.27.3	Kynth omsettyo lu er ow fynn, ny berth ow holonn own : kyn sorttyo bresel er ow fynn, hwath my a vydh leun a fydh.
PSA.27.4	Unn dra a wovynnis orth an Arloedh, henna a hwilav: my dhe driga yn chi an Arloedh dres oll dydhyow ow bywnans, dhe vires orth splannder an Arloedh, ha dhe hwithra yn y dempel.
PSA.27.5	Rag yn jydh anken ev a'm kel yn y skovva : yn goskes y dylda ev a'm kudh, ha'm gorra a-ugh war garrek.
PSA.27.6	Ha lemmyn, ow fenn a vydh ughelhes : a-ugh ow eskerens a-derdro.
PSA.27.7	Ha my a offrynn sakrifisow a lowena yn y skovva : my a gan, ha kana gormola dhe'n Arloedh.
PSA.27.8	Goslow, A Arloedh, pan armav gans ow lev : bydh grassyes orthiv, ha gorthyp dhymm.
PSA.27.9	Ow holonn re leveris ahanas, Hwila y fas : dha fas, A Arloedh, a hwilav vy.
PSA.27.10	Na gudh dha fas ragov : na dowl dha was dhe-ves yn sorr.
PSA.27.11	Ty re beu ow gweres : na wra ow gasa na forsakya, A Dhuw ow selwyans.
PSA.27.12	Pan y'm forsak vy ow thas ha'm mamm : an Arloedh a'm degemmer.
PSA.27.13	Dysk dhymm dha fordh, A Arloedh : ha hembronk vy yn hyns kompes, drefenn ow eskerens.
PSA.27.14	Na'm ro vy dhe vynnas ow eskerens : rag dustuniow fals re sevis er ow fynn, ha'n re a gews yn hager.
PSA.27.15	Hemma a grysav, my dhe weles dader an Arloedh : yn tir an re vyw.
PSA.27.16	Gwra fydhya y'n Arloedh : bydh nerthek ha bedhes dha golonn konfortys; ha gorta an Arloedh.
PSA.28.1	Warnas jy y halwav, A Arloedh ow harrek : na vydh bodhar orthiv vy, ma na viv, mar tewydh, kepar ha'n re a dhiyskynn dhe'n pytt.
PSA.28.2	Klew lev ow govynnadow, pan alwav warnas : pan dhrehavav ow diwleuv troha'th tempel sans.
PSA.28.3	Na'm kemmer vy dhe-ves gans an debeles na gans an dhrogoberoryon : neb a lever kres gans aga hynsa, ha dregynn yn aga holonn.
PSA.28.4	Ro dhedha i herwydh aga ober : ha herwydh sherewneth aga gwriansow.
PSA.28.5	Ro dhedha i herwydh ober aga diwleuv : attal dhedha i aga werison gwiw.
PSA.28.6	Rag ny wrons vri a wriansow an Arloedh, na ober y dhiw­leuv : ev a's tewl yn-nans, ha ny's drehav.
PSA.28.7	Bennigys re bo an Arloedh : rag ev re glewas lev ow govynnadow.
PSA.28.8	An Arloedh yw ow nerth ha'm skoes; ow holonn re drestyas ynno ev, ha gweresys ov vy : rakhenna ow holonn a lowenha yn feur, ha gans ow han my a'n gormel.
PSA.28.9	An Arloedh yw nerth y bobel : hag ev yw skovva selwyans y Untys.
PSA.28.10	Salw dha bobel, ha bennik dha ertach : bydh aga bugel, ha'ga drehevel bynitha.
PSA.29.1	Rewgh dhe'n Arloedh, hwi vebyon Duw : rewgh dhe'n Arloedh gordhyans ha nerth.
PSA.29.2	Rewgh dhe'n Arloedh an gordhyans a dhegoedh dh'y Hanow : gordhyewgh an Arloedh yn tekter sansoleth.
PSA.29.3	Yma lev an Arloedh war an dowrow : an Duw a wolowder a wra taran; yma an Arloedh war an dowrow meur.
PSA.29.4	Lev an Arloedh yw galloesek : lev an Arloedh yw leun a splannder.
PSA.29.5	Lev an Arloedh a derr an kederwydh : ha'n Arloedh a derr kederwydh Lebanon.
PSA.29.6	Hag ev a wra dhedha terlemmel avel leugh : Lebanon ha Siryon avel ojyon gwyls yowynk.
PSA.29.7	Lev an Arloedh a rann flammow tan; lev an Arloedh a wra dhe'n difeyth krena : an Arloedh a wra dhe dhifeyth Kadesh krena.
PSA.29.8	Lev an Arloedh a wra dhe'n derow krena hag a lommha an koesow : hag yn y dempel pubonan a gews a'y wolowder.
PSA.29.9	An Arloedh a esedh yn y se war an liv : ha'n Arloedh a esedh avel Myghtern bys vykken.
PSA.29.10	An Arloedh a re nerth dh'y bobel : an Arloedh a vennik y bobel gans kres.
PSA.30.1	My a'th ughelha, A Arloedh, rag ty re'm drehevis : ha ny essys ow eskerens dhe lowenhe a-dro dhymm.
PSA.30.2	A Arloedh ow Duw, my a grias warnas : ha ty re'm yaghhas.
PSA.30.3	A Arloedh, ty re dhros ow enev a-vann dhiworth ifarn : ty re'm bywhas, ma na ylliv yn-nans dhe'n pytt.
PSA.30.4	Kenewgh gormola dhe'n Arloedh, hwi y syns ev : ha gressewgh dh'y Hanow sans.
PSA.30.5	Rag ny dhur y sorr saw pols byghan; yn y ras yma bywnans : oelva a dhur dres an nos, mes lowena a dheu y'n myttin.
PSA.30.6	Ha my, my a leveris y'm sewenyans : Ny drebuchyav vy nevra.
PSA.30.7	Y'th tader, A Arloedh, ty a wrussa dhymm sevel avel menydh krev : mes ty a gudhas dha fas, ha dyegrys veuv.
PSA.30.8	Warnas jy, A Arloedh, y helwis vy : hag orth an Arloedh y hwrugavy govynnadow.
PSA.30.9	Py les a vydh y'm goes pan av vy yn-nans dhe'n pytt : a vydh an doust orth dha wormeuli, a vydh ev ow terivas dha wirder?
PSA.30.10	Klew, A Arloedh, ha bydh grassyes orthiv : A Arloedh, bydh ow gwereser.
PSA.30.11	Ty re dreylyas ow hynvann dhe dhons : ty re dhiwiskas ow yskar ha'm gwiska gans lowender avel grogys.
PSA.30.12	Rakhenna ow enev a gan gormola ha ny dew : A Arloedh ow Duw, my a'th wormel bys vykken.
PSA.31.1	Ynnos jy, A Arloedh, y trestyav : na as vy nevra dhe berthi meth; gwra ow delivra y'th wiryonedh.
PSA.31.2	Pleg dha skovarn dhymm; gwra ow delivra yn uskis : bydh dhymm karrek grev, ha kastell dhe'm selwel.
PSA.31.3	Rag ty yw ow harrek grev ha'm kastell : a-barth dha Hanow, bydh ow hembrenkyas ha kevarwoedh vy.
PSA.31.4	Tenn vy mes a'n roes a gudhsons dhymm : rag ty yw ow skovva.
PSA.31.5	Y'th leuv jy y kemmynnav vy ow spyrys : ty re'm dasprenas, A Arloedh, Duw a wiryonedh.
PSA.31.6	My re gasas an re a wra vri a euveredh gwag : mes my a drest y'n Arloedh.
PSA.31.7	My a vydh heudhik ha lowenhe y'th tregeredh : rag ty re welas ow foenvos, hag aswonn ankenyow ow enev.
PSA.31.8	Ny'm gessys vy yn dorn an eskar : ty re worras ow threys yn tyller ledan.
PSA.31.9	Bydh grassyes orthiv, A Arloedh, rag yth ov vy yn ankres : ow lagas a fyll drefenn poenvos; ha'm enev ha'm torr ynwedh.
PSA.31.10	Rag ow bywnans yw difygys gans keudh, ha'm blydhynyow gans kynvann : ow nerth a fyll drefenn ow drogober, ha'm eskern a wedher.
PSA.31.11	Skorn ov vy yn mysk ow eskerens oll, ha kyns oll yn mysk ow hentrevogyon, hag own dhe'n re aswonnys genev : an re a'm welas mes a ji a gildennas dhiworthiv.
PSA.31.12	Ankevys ov vy kepar ha den marow gyllys mes a gov : yth ov vy avel lester trogh.
PSA.31.13	Rag my re glewas kabel lies huni : own esa war bub tu, hag i owth omgusulya war-barth er ow fynn; i a dewlys towl dhe gemmeres ow bywnans.
PSA.31.14	Mes my a drestyas ynnos jy, A Arloedh : my a leveris, Ty yw ow Duw.
PSA.31.15	Yma ow thermynyow y'th leuv jy : gwra ow delivra dhiworth leuv ow eskerens ha dhiworth ow helghysi.
PSA.31.16	Gwra dhe'th fas golowi war dha was : salw vy a-barth dha dregeredh.
PSA.31.17	Na as vy dhe berthi meth, A Arloedh, rag my re elwis warnas : perthes an debeles meth, ha bedhens i tawesek y'n bedh.
PSA.31.18	Bedhes avlavar an dhiwweus wowek : neb a lever erbynn an re wiryon yn howtyn, gans goeth ha despit.
PSA.31.19	Ass yw meur dha dhader, a dharbarydh rag an re a'th own : a wrussys rag an re a drest ynnos jy a-dherag mebyon den!
PSA.31.20	Yn goskes dha fas ty a's kudh rag towlow den : ty a's kudh yn skovva, pell dhiworth strif tavosow.
PSA.31.21	Bennigys re bo an Arloedh : rag ev re dhiskwedhas tregeredh marthys dhymm yn sita grev.
PSA.31.22	Rag my a leveris y'm toth, Treghys ov vy a-dherag dha dhewlagas : mes ty a glewas lev ow govynnadow pan griis vy warnas.
PSA.31.23	Kerewgh an Arloedh, oll y syns ev : rag an Arloedh a with an re len, mes ev a dal yn hel dhe'n re a omdheg yn hwoethus.
PSA.31.24	Bedhewgh krev ha bedhes agas kolonn konfortys : oll hwi a drest y'n Arloedh.
PSA.32.1	Gwynnvys neb yw gevys y gammweyth : ha neb yw kudhys y beghes.
PSA.32.2	Gwynnvys an den na reken an Arloedh kammweyth dhodho : ha nag eus falsuri yn y spyrys.
PSA.32.3	Pan dewis vy heb aswonn ow feghes, ow eskern a wedhras : ha my owth hanasa dres an jydh.
PSA.32.4	Rag dydhweyth ha nosweyth poes o dha leuv warnav : ow sugen o treylys kepar hag yn syghor hav.
PSA.32.5	My a aswonnis ow feghes dhiso jy : ha ny gudhis vy ow drogober.
PSA.32.6	My a leveris, My a yes ow hammweyth dhe'n Arloedh : ha ty a avas sherewneth ow feghes.
PSA.32.7	Rakhemma y hwra pubonan yw glan pysi warnas jy, yn prys may hyllir dha gavoes : mes yn liv an dowrow meur, ny dhons ogas dhodho.
PSA.32.8	Ty yw ow hovva, ty a'm gwith rag anken : ty a dheu a-dro dhymm gans kanow livreson.
PSA.32.9	My a'th kevarwoedh, ha dyski dhis an fordh mayth yw res dhis mos : ha gans ow lagas warnas my a'th kusul.
PSA.32.10	Na vedhewgh kepar ha'n margh na'n mul, heb konvedhes : res yw dhedha bos synsys gans genva ha fronn, ma na dheffons ogas dhis.
PSA.32.11	Galarow pals a vydh dhe'n tebelwas : mes neb a drest y'n Arloedh, tregeredh a dheu a-dro dhodho.
PSA.32.12	Lowenhewgh y'n Arloedh, ha bedhewgh heudhik, hwi an re wiryon : germewgh yn lowen, oll hwi yw ewnhynsek agas kolonn.
PSA.33.1	Lowenhewgh y'n Arloedh, hwi an re wiryon : gormola yw gwiw dhe'n re ewnhynsek.
PSA.33.2	Gormelewgh an Arloedh gans telynn : kenewgh gormola dhodho gans sowtri a dheg kordenn.
PSA.33.3	Kenewgh dhodho kan nowydh : tennewgh an kerdyn yn konnyk, gans garmow ughel.
PSA.33.4	Rag ewn yw ger an Arloedh : hag oll y wriansow yw gwrys yn lenduri.
PSA.33.5	Ev a gar gwiryonedh ha gwirvreus : leun yw an norvys a dhader an Arloedh.
PSA.33.6	Der er an Arloedh an nevow a veu gwrys : hag oll aga lu gans anall y anow.
PSA.33.7	Ev a guntellas dowrow an mor war-barth yn graghell : ev a worr an downderyow yn chiow tresor.
PSA.33.8	Perthes own a'n Arloedh oll an nor : seves yn euth anodho oll trigoryon an norvys.
PSA.33.9	Rag ev a gewsis hag yndella y feu gwrys : ev a worhemmynnis ha pup-tra a sevis yn fast.
PSA.33.10	An Arloedh a dhiswra kusul an kenedhlow : ev a dhiswra towlow an poblow.
PSA.33.11	Kusul an Arloedh a sev bynitha : prederow y golonn a unn henedh dhe'n nessa.
PSA.33.12	Gwynnvys an genedhel hag yw an Arloedh hy Duw : an bobel dewisys ganso dhe vos y ertach y honan.
PSA.33.13	An Arloedh a vir yn-nans dhiworth nev, hag a wel oll mebyon den : dhiworth tyller y annedh ev a vir orth oll trigoryon an norvys.
PSA.33.14	Ev a form aga holonnow yn kettep penn : ev a aspi oll aga gwriansow.
PSA.33.15	Nyns eus myghtern a allo bos selwys gans lu meur : nyns yw breselyer krev delivrys gans galloes meur.
PSA.33.16	Euveredh yw trestya yn margh rag selwyans : ha nyns yw denvyth selwys gans y nerth bras.
PSA.33.17	Ott, yma lagas an Arloedh war an re a berth own anodho : war an re a drest yn y dregeredh;
PSA.33.18	May teliffro aga enev dhiworth mernans : ha'ga gwitha yn fyw yn termyn nown.
PSA.33.19	Agan enev a worta an Arloedh : ev yw agan gweres ha'gan skoes.
PSA.33.20	Rag agan kolonn a lowenha ynno : drefenn ni dhe drestya yn y Hanow sans.
PSA.33.21	Bedhes dha dregeredh, A Arloedh, warnan ni : kepar dell worryn agan trest ynnos jy.
PSA.34.1	My a vennik an Arloedh pup-prys : y wormola a vydh prest y'm ganow.
PSA.34.2	Ow enev a wra y vost y'n Arloedh : an re hwar a glew anodho, ha lowenhe.
PSA.34.3	Meurhewgh an Arloedh genev vy : hag ughelhyn ni y Hanow war-barth.
PSA.34.4	My a hwilas an Arloedh, hag ev a worthybis dhymm : ha'm delivra dhiworth pup-tra a ownav.
PSA.34.5	Mirewgh orto ha dewynnewgh gans joy : ena ny wra agas fasow perthi meth.
PSA.34.6	An den boghosek ma a elwis, ha'n Arloedh a glewas : ha'y selwel a'y ankenyow oll.
PSA.34.7	El an Arloedh a omsett a-dro dhe'n re a berth own anodho : hag ev a's delirv.
PSA.34.8	Gwrewgh tastya ha gweles an Arloedh dhe vos da : gwynnvys an den a drest ynno ev.
PSA.34.9	Perthewgh own a'n Arloedh, hwi y syns ev : rag ny fyll travyth dhe'n re a berth own anodho.
PSA.34.10	An lewyon yowynk yw yn esow hag i a berth nown : mes ny fyll travyth dha dhe'n re a hwila an Arloedh.
PSA.34.11	Dewgh, hwi fleghes, goslowewgh orthiv : my a dhysk dhywgh own an Arloedh.
PSA.34.12	Py den eus neb yw hwansek a vywnans : hag a vynn dydhyow pals rag may hwello da?
PSA.34.13	Gwith dha daves rag drog : ha'th tiwweus rag leverel falsuri.
PSA.34.14	Treyl dhiworth drog, ha gwra da : hwila kres, ha'y helghya.
PSA.34.15	Yma dewlagas an Arloedh war an re wiryon : ha'y dhiwskovarn troha'ga kri.
PSA.34.16	Yma fas an Arloedh erbynn an re a wra drog : dhe gisya aga hovadh dhiworth an norvys.
PSA.34.17	An re wiryon a arm, ha'n Arloedh a glew : ha'ga delivra dhiworth aga ankenyow oll.
PSA.34.18	Yma an Arloedh ogas dhe'n re trogh aga holonn : hag ev a selow an re keudhesik aga spyrys.
PSA.34.19	Meur yw ankenyow an den gwiryon : mes an Arloedh a'n delirv dhiworth pub oll anedha.
PSA.34.20	Ev a syns y eskern oll : nyns yw onan anedha brewys.
PSA.34.21	Droktra a ladh an tebelwas : ha'n re a gas an den gwiryon a vydh kessydhys.
PSA.34.22	An Arloedh a dhaspren enev y wesyon : ha ny vydh kessydhys denvyth a'n re a drest ynno ev.
PSA.35.1	Striv, A Arloedh, gans an re a striv genev : omladh gans an re a omladh er ow fynn.
PSA.35.2	Dalghenn an gostenn ha'n skoes : ha sav rag ow gweres.
PSA.35.3	Tenn an guw yn-mes, ha ke an fordh erbynn an re a'm helgh : lavar dhe'm enev, My yw dha selwyans.
PSA.35.4	Perthes meth, ha bedhes disenorys, neb a hwila ow enev : bedhes treylys war-dhelergh ha shyndys, neb a dhevis ow fystik.
PSA.35.5	Bedhens i avel kulyn a-dherag an gwyns : hag el an Arloedh orth aga herdhya.
PSA.35.6	Bedhes aga fordh tewl ha slynk : hag el an Arloedh orth aga helghya.
PSA.35.7	Rag heb ken i re gudhas aga roes dhymm yn pytt : heb ken i re balas pytt rag ow enev.
PSA.35.8	Bedhes ev sowdhenys gans terroes, ha bedhes ev kemmerys y'n roes a gudhas ev : koedhes ev ynni dhe derroes.
PSA.35.9	Ha'm enev a vydh heudhik y'n Arloedh : ev a lowenha y'm selwyans.
PSA.35.10	Ow eskern oll a lever, A Arloedh, piw yw avelos jy, ow telivra an den gwann dhiworth piwpynag yw re grev ragdho : an den gwann ha boghosek dhiworth neb a'n pyll.
PSA.35.11	Dustuniow fals a sevis : i a wovynn dhiworthiv taklow nag aswonnav.
PSA.35.12	I a attylis dhymm drog rag da : ha hemm o kollva dhe'm enev.
PSA.35.13	Pan ens i klav, my a omwiskas yn yskar, ha grevya dhe'm enev gans penys : ha'm pysadow a besyas y'm askra.
PSA.35.14	My a omdhug kepar ha pan ve ow howeth po ow broder : my a blegyas y'n dor, moredhek kepar ha den ow kyni y vamm.
PSA.35.15	Ha pan drebuchis vy, i a omguntellas yn lowen : avel estrenyon na aswonnis vy i a omguntellas er ow fynn; i a'm skwardyas heb hedhi.
PSA.35.16	Avel tus ongrassyes i a wrug ges ahanav : i a dheskornas aga dyns orthiv.
PSA.35.17	Arloedh, pygemmys prys y firydh : delirv ow enev dhiworth an re a vedhygel, ow bywnans dhiworth an lewyon.
PSA.35.18	My a ras dhis y'n kuntelles meur : my a'th wormel yn mysk routh veur.
PSA.35.19	Na as ow eskerens fals dhe lowenhe a-dro dhymm : na as an re a'm kas heb ken dhe blynchya lagas.
PSA.35.20	Rag ny gewsons a gres : mes i a dhevis geryow fals erbynn an re yw kosel y'n tir.
PSA.35.21	I a igoras aga ganow a-les er ow fynn : hag i a leveris, Aha, aha, agan lagas re'n gwelas.
PSA.35.22	Ty re'n gwelas, A Arloedh : ytho na vydh tawesek, A Arloedh, na vydh pell dhiworthiv.
PSA.35.23	Sav, ha difun rag ow gwirvreus : rag pledya ow hen, ow Duw ha'm Arloedh.
PSA.35.24	Breus vy, A Arloedh ow Duw, y'th wiryonedh : ha na as i dhe lowenhe a-dro dhymm.
PSA.35.25	Na as i dhe leverel yn aga holonn, Gwynn agan bys : na as i dhe leverel, Ni re'n kollonkas.
PSA.35.26	Perthens i meth ha bedhens i shyndys war-barth neb a lowenha y'm happ drog : bedhens i gwiskys yn meth ha disenor neb a voghha aga honan er ow fynn.
PSA.35.27	Garmes yn lowen ha bedhes heudhik an re a lowenha y'm gwiryonses : ha prest leverens i, Meur yw an Arloedh, neb yw hwansek a les y was.
PSA.35.28	Ha'm taves a gews a'th wiryonedh : hag a'th wormola dres an jydh.
PSA.36.1	An tebelwas a gews mes a'n sherewneth yn y golonn : nyns eus own Duw a-dherag y dhewlagas.
PSA.36.2	Rag ev a vost a-dherag y dhewlagas y honan : na vydh y sherew­neth kasadow diskudhys.
PSA.36.3	Geryow y anow yw sherewneth ha toell : ev re astelas bos fur ha gul da.
PSA.36.4	Ev a dewl dregynn war y weli, hag ev a worr y honan yn fordh nag yw da : ny hepkorr sherewneth.
PSA.36.5	Yma dha dregeredh, A Arloedh, y'n nevow : ha'th lenduri a dhrehedh bys dhe'n ebrenn.
PSA.36.6	Dha wiryonedh yw kepar ha menydhyow Duw : dha vreusow yw kepar ha'n downder meur.
PSA.36.7	Ty, A Arloedh, a selow den hag enyval; ass yw drudh dha dregeredh, A Dhuw : ha mebyon den a hwila skovva yn-dann skeus dha eskelli.
PSA.36.8	I a vydh lenwys yn feur a helder dha ji : ha ty a wra dhedha eva dhiworth avon dha blesours.
PSA.36.9	Rag genes jy yma fenten bywnans : y'th wolow jy y hwelyn ni golow.
PSA.36.10	Ystynn dha dregeredh dhe'n re a'th aswonn : ha'th wiryonedh dhe'n re ewnhynsek aga holonn.
PSA.36.11	Na dhes troes an den goethus er ow fynn : na'm herdhyes vy dhe-ves leuv an debeles.
PSA.36.12	Ena re goedhas an dhrogoberoryon : tewlys yns i yn-nans, ha ny yllons sevel.
PSA.37.1	Na sorr drefenn an dhrogoberoryon : ha na borth avi orth an re a wra sherewneth.
PSA.37.2	Rag avel gwels i a wedher yn skon : ha krina avel losow gwyrdh.
PSA.37.3	Trest y'n Arloedh ha gwra da : trig y'n tir, ha bedhes lenduri dha beurva.
PSA.37.4	Kemmer delit y'n Arloedh : hag ev a re dhis govynnadow dha golonn.
PSA.37.5	Kemmynn dha fordh dhe'n Arloedh : trest ynno ev, hag ev a'n gwra.
PSA.37.6	Ev a wra dhe'th wiryonedh splanna avel golow : ha'th wirvreus avel hanter-dydh.
PSA.37.7	Bydh kosel a-dherag an Arloedh, ha gwra y wortos gans perthyans : na sorr drefenn an den a sewen yn y fordh, drefenn an gour a ober towlow drog.
PSA.37.8	Treyl dhiworth sorr, ha gas koler : na vrogh, ma na wrylli drogober.
PSA.37.9	Rag drogoberoryon a vydh terrys dhe-ves : mes an re a drest y'n Arloedh, i a erit an norvys.
PSA.37.10	Hwath pols byghan ha ny vydh an tebelwas namoy : ty a hwither y dyller yn tiwysek, ha ny vydh ev ena.
PSA.37.11	Mes an re hwar a erit an norvys : hag i a gemmer plesour yn kres leun.
PSA.37.12	An tebelwas a dewl towl erbynn an den gwiryon : ha deskerni y dhyns orto.
PSA.37.13	An Arloedh a hwerth orto : rag ev a wel y dhydh ow tos.
PSA.37.14	An debeles re dennas an kledha ha plegya aga gwarak : dhe dhisevel an truan ha'n boghosek.
PSA.37.15	Aga kledha a dheu yn aga holonn i : ha'ga gwaregow a vydh terrys.
PSA.37.16	Gwell yw an boghes usi gans an den gwiryon : ages an rychys a debelwesyon pals.
PSA.37.17	Rag breghow an debeles a vydh terrys : mes an Arloedh a venten an re wiryon.
PSA.37.18	An Arloedh a aswonn dydhyow an re dhivlam : ha'ga ertach a dhur bys vykken.
PSA.37.19	Ny berthons meth yn termyn drog : hag yn dydhyow esow i a vydh lenwys.
PSA.37.20	Mes an debeles a dhe goll; hag eskerens an Arloedh a vydh avel splannder an peurvaow : i a dremen, yn mog y tremenons i.
PSA.37.21	An tebelwas a gyv kendon ha ny attal : mes an den gwiryon yw grassyes ha hel.
PSA.37.22	Rag an re yw bennigys ganso a erit an norvys : ha'n re yw milligys ganso a vydh terrys dhe-ves.
PSA.37.23	Kammow den yw fastyes gans an Arloedh : hag ev a gemmer plesour yn y fordh.
PSA.37.24	Kyn koettho, ny vydh ev tewlys sket dhe-ves : rag an Arloedh a'n menten gans y leuv.
PSA.37.25	Yowynk veuv, lemmyn koth ov vy : mes bythkweth ny welis an den gwiryon gesys, na'y has ow pegya bara.
PSA.37.26	Dres an jydh ev yw grassyes hag a re kendon : hag yma bennath war y has.
PSA.37.27	Treyl dhiworth drog ha gwra da : ha trig y'n tir bys vykken.
PSA.37.28	Rag an Arloedh a gar gwirvreus, ha ny as y syns : gwithys yns i bynitha, mes has an debeles a vydh terrys dhe-ves.
PSA.37.29	An re wiryon a erit an norvys : ha triga ynno bys vykken.
PSA.37.30	Ganow an den gwiryon a lever furneth : ha'y daves a gews a wirvreus.
PSA.37.31	Yma lagha y Dhuw yn y golonn : ny drebuch y gammow.
PSA.37.32	An tebelwas a aspi orth an den gwiryon : hag ev a assay y ladha.
PSA.37.33	Ny wra an Arloedh y asa yn y leuv : ha ny re ev drogvreus er y bynn pan yw breusys.
PSA.37.34	Trest y'n Arloedh, ha syns y fordh ev, hag ev a'th ughelha dhe erita an tir : pan vo an debeles terrys dhe-ves, ty a'n wel.
PSA.37.35	My re welas an tebelwas didruedh : hag ev ow klasa avel baywydhenn wyrdh.
PSA.37.36	Mes my a dremenas hag otta, nyns esa ol anodho : my a'n hwilas, ha nyns o kevys.
PSA.37.37	Merk an den divlam, ha mir orth an den ewnhynsek : rag yma henedh dhe'n den a gres.
PSA.37.38	Mes an dhrogoberoryon a vydh distruys war-barth : henedh an debeles a vydh terrys dhe-ves.
PSA.37.39	Mes yma selwyans dhe'n re wiryon dhiworth an Arloedh : aga skovva yn termyn anken.
PSA.37.40	Ha'n Arloedh a weres dhedha, ha'ga difres : ev a's difres a'n debeles, ha'ga selwel, rag i re drestyas ynno.
PSA.38.1	A Arloedh, na rebuk vy y'th sorr : ha na geredh vy y'th konnar.
PSA.38.2	Rag dha sethow re'm dewanas : ha'th leuv re dheuth yn-nans warnav.
PSA.38.3	Nyns eus yeghes y'm kig drefenn dha sorr : ha nyns eus kres y'm eskern drefenn ow feghes.
PSA.38.4	Rag ow drogoberow res eth dres ow fenn : yth yns i avel begh re boes ragov.
PSA.38.5	Ow goliow yw flerys ha podredhek : drefenn ow follneth.
PSA.38.6	Kromm ov vy ha plegys y'n dor dres eghenn : dres an jydh yth esov ow kyni.
PSA.38.7	Rag ow diwglun yw leun a gleves kasadow : ha nyns eus yeghes y'm kig.
PSA.38.8	Difreth ov vy ha brewys dres eghenn : my re hanasas drefenn ankres ow holonn.
PSA.38.9	A Arloedh, yma oll ow mynnas a-dheragos : ha nyns yw ow hynvann kudhys ragos.
PSA.38.10	Ow holonn a lemm, ow nerth re'm gasas : ha golow ow dewlagas ynwedh a fyll dhymm.
PSA.38.11	Ow haroryon ha'm kowetha a gildenn dhiworth ow fla : ha'm neshevyn a sev a-bell.
PSA.38.12	Ha'n re a hwila ow enev a worr maglennow : ha'n re a vynn ow fystiga a gews a sherewneth, ow prederi falsuri dres an jydh.
PSA.38.13	Mes my yw avel bodhar na glew : hag avel avlavar na iger y anow.
PSA.38.14	Hag yth ov vy avel den na glew : ha nag eus gorthyp yn y anow.
PSA.38.15	Rag ynnos jy, A Arloedh, y trestyav : ty a worthyp dhymm, A Arloedh ow Duw.
PSA.38.16	Rag my a leveris, Na lowenhens i er ow fynn : na vostyens warnav pan drebuch ow throes.
PSA.38.17	Rag parys ov vy dhe drebuchya : hag yma ow galar prest a-dheragov.
PSA.38.18	Rag my a dheriv ow sherewneth : edrek a'm bydh a'm pegh.
PSA.38.19	Mes byw ha nerthek yw ow eskerens : ha meur yw niver an re a'm kas yn fals.
PSA.38.20	Ha'n re a attal drog rag da yw ow eskerens : rag my a hol dader.
PSA.38.21	Na as vy, A Arloedh : A Dhuw, na vydh pell dhiworthiv.
PSA.38.22	Deus uskis dhe'm gweres : A Arloedh ow selwyans.
PSA.39.1	Yn-medhav, My a with ow fordhow : rag ma na begghiv gans ow thaves.
PSA.39.2	My a with ow ganow gans fronn : hedre vo an tebelwas y'm gwel.
PSA.39.3	Avlavar en vy, ow tewel : kosel en vy, heb hebaska.
PSA.39.4	Ow galar a wethhas, toemm o ow holonn ynnov vy : ha my ow prederi, an tan a dhewas, ha my a gewsis gans ow thaves;
PSA.39.5	Arloedh, gwra dhymm godhvos ow diwedh, ha pyth yw musur ow dydhyow : may hwodhviv hirder ow bywnans.
PSA.39.6	Ott, ty re wrug ow dydhyow avel nebes dornvedhi : ha'm oes yw avel travyth a-dheragos; yn hwir, pub den a sev avel anall.
PSA.39.7	Rag den a gerdh avel skeus; yn hwir ev yw troblys yn euver : ev a wra bern a rychys ha ny woer piw a'n kuntell.
PSA.39.8	Ha lemmyn, A Arloedh, pyth yw ow govenek : ynnos jy yma ow fydhyans.
PSA.39.9	Gwra ow delivra dhiworth ow hammwriansow oll : na wra dhymm bos skorn an den fol.
PSA.39.10	Avlavar en vy, ny igeris vy ow ganow : rag ty yw neb a wrug hemma.
PSA.39.11	Kemmer dha strok dhiworthiv : dre voemmenn dha leuv yth av vy dhe goll.
PSA.39.12	Pan geskydh den gans keredh rag sherewneth, ty a wra dh'y dekter teudhi dhe-ves kepar dell wra an goedhan : yn hwir, anall yw pub den.
PSA.39.13	Klew ow fysadow, A Arloedh, ha ro skovarn dhe'm kri : na vydh tawesek orth ow dagrow.
PSA.39.14	Rag gwester ov vy genes : gwandryas, avel ow thasow oll.
PSA.39.15	Treyl dha wolok dhiworthiv, may fiv kennerthys : kyns my dhe dhiberth, heb bos namoy.
PSA.40.1	My a wortas an Arloedh gans perthyans : hag ev a blegyas dhymm ha klewes ow kri.
PSA.40.2	Hag ev a'm drehevis mes a'n pytt divlas, mes a'n pri leysyek : ha gorra ow threys war garrek, ha fastya ow hammow.
PSA.40.3	Hag ev re worras kan nowydh y'm ganow, kan a wormola dh'agan Duw : lies huni a'n wel, ha perthi own, ha trestya y'n Arloedh.
PSA.40.4	Gwynnvys an den re worras y fydhyans y'n Arloedh : ha na wra vri a'n re woethus na'n re a dreyl dhe falsuri.
PSA.40.5	Meur yw niver dha varthusyon a wrussys, A Arloedh ow Duw, ha'th towlow ragon : nyns eus par dhiso jy.
PSA.40.6	Mara's menekken vy, ha kewsel anedha : y fiens i moy es dell yllir aga nivera.
PSA.40.7	Sakrifis hag offrynn ny vynnydh : mes ty re igoras ow diwskovarn.
PSA.40.8	Offrynn leskys hag offrynn peghes ny wovynnsys : ena y leveris vy, Ott, devedhys ov vy.
PSA.40.9	Yn rol an lyver yw skrifys ahanav, my dhe vynnes gul dha volonjedh, A Dhuw : yma dha lagha yn kres ow holonn.
PSA.40.10	My re dherivis gwiryonedh y'n kuntelles meur : otta, ny fronnis vy ow diwweus, dell wodhes, A Arloedh.
PSA.40.11	Ny gelis vy dha dregeredh y'm kolonn : my re gewsis a'th wirder ha'th selwyans.
PSA.40.12	Ny gudhis vy dha dregeredh ha'th wirder : rag an kuntelles meur.
PSA.40.13	Na skon dhymm dha druedh, A Arloedh : prest re'm gwittho vy dha dregeredh ha'th wirder.
PSA.40.14	Rag ankenyow diniver re dheuth a-dro dhymm; ow feghosow re'm dalghennas ma na allav mires yn-bann : moy aga niver yns i ages blewynnow ow fenn, ha'm kolonn a fyll dhymm.
PSA.40.15	Dre dha vodh, A Arloedh, salw vy : A Arloedh, deus uskis dhe'm gweres.
PSA.40.16	Perthens i meth ha bedhens shyndys war-barth, an re a hwila ow enev dh'y dhistrui : bedhens i treylys war-dhelergh ha disenorys an re a lowenha y'm pystik.
PSA.40.17	Bedhens i yn ahwer drefenn aga meth : neb a lever dhymm, Aha, aha.
PSA.40.18	Lowenhes kemmys a'th hwila ha bedhens heudhik ynnos jy : ha seul a gar dha selwyans prest leveres, Re bo Duw meurhes.
PSA.40.19	Boghosek hag edhommek ov vy : mes an Arloedh a breder ahanav.
PSA.40.20	Ty yw ow gwereser ha'm delivrer : A Arloedh, na wra delatya.
PSA.41.1	Gwynnvys neb a wra vri a'n den gwann : an Arloedh a'n delirv yn jydh anken.
PSA.41.2	An Arloedh a'n gwith hag a'n bywha; gwynnvys vydh ev war an nor : ha ny'n delivrydh ev dhe vodh y eskerens.
PSA.41.3	An Arloedh a'n menten war y weli pan yw klav : ty a dharbar y weli kowal yn y gleves.
PSA.41.4	My a leveris, Bydh grassyes orthiv, A Arloedh : yaghha ow enev, rag my re beghas er dha bynn.
PSA.41.5	Ow eskerens a lever drog er ow fynn : P'eur ferow ev, ha'y hanow a dhe goll?
PSA.41.6	Ha pan dheu ev dhe'm gweles, ev a lever euveredh : y golonn a guntell sherewneth dhedhi hi hy honan.
PSA.41.7	Oll an re a'm kas a hwyster war-barth er ow fynn : i a dewl pystik er ow fynn.
PSA.41.8	Kleves fell, yn-medhons i, a len orto : hag ev a'y wrowedh, ny sev arta.
PSA.41.9	Ynwedh ow howeth ker ow honan may trestis vy ynno : neb a dhybris ow bara, re dhrehevis y wewenn er ow fynn.
PSA.41.10	Mes ty, A Arloedh, bydh grassyes orthiv : ha drehav vy rag mayth attylliv dhedha.
PSA.41.11	Gans hemma y hwonn vy, ty dhe'm kara : drefenn na arm ow eskar yn trygh warnav.
PSA.41.12	Ha my, ty a'm menten heb namm : ha'm gorra a-dheragos bynitha.
PSA.41.13	Bennigys re bo an Arloedh, Duw Ysrael : bys vykken ha bynnari. Amen, hag Amen.
PSA.42.1	Kepar dell yeun an karow war-lergh goverow dowr : yn kettella y yeun ow enev war dha lergh, A Dhuw.
PSA.42.2	Yma dhe'm enev syghes war-lergh Duw, an Duw byw : p'eur tov vy hag omdhiskwedhes a-dherag Duw?
PSA.42.3	Ow dagrow re beu ow bara dydh ha nos : hag i ow leverel dhymm dres an jydh, Ple'ma dha Dhuw?
PSA.42.4	My a berth kov a hemma, ow skoellya ow enev vy : fatell gerdhyn vy gans an routh orth aga hembronk dhe ji Duw;
PSA.42.5	Gans lev a lowena ha gormola : yn mysk routh ow synsi dy'goel.
PSA.42.6	Prag yth osta jy mar dhigolonn, ow enev : ha prag yth hanesydh a-berth ynnov?
PSA.42.7	Trest yn Duw : rag my a'n gormel prest rag selwyans y fas.
PSA.42.8	Ow Duw, digolonn yw ow enev ynnov vy : rakhemma my a berth kov ahanas a dir Yordan hag a'n Hermonyow, a venydh Misar.
PSA.42.9	Downder a elow dhe dhownder orth tros dha dhowrlammow : oll dha vordardh ha'th tonnow res eth dresov.
PSA.42.10	Mes an Arloedh a worhemmynn y dregeredh dre dhydh : ha dre nos y gan a vydh genev vy, pysadow dhe Dhuw ow bywnans.
PSA.42.11	My a lever dhe Dhuw ow harrek, Prag re'm ankevsys : prag yth av vy ow kyni, ha'n eskar orth ow gwaska?
PSA.42.12	Ha'm eskern ow pos brewys, ow eskerens a'm skorn : ow leverel dhymm dres an jydh, Ple'ma dha Dhuw?
PSA.42.13	Prag yth osta jy mar dhigolonn, ow enev : ha prag yth hanesydh a-berth ynnov?
PSA.42.14	Trest yn Duw : rag my a'n gormel prest, selwyans ow fas, ha'm Duw.
PSA.43.1	Breus vy, A Dhuw, ha pled ow hen erbynn kenedhel ansans : gwra ow delivra dhiworth an falswas ha'n sherewa.
PSA.43.2	Rag ty yw Duw ow nerth, prag re'm tewlsys dhe-ves : prag yth av vy ow kyni ha'n eskar orth ow gwaska?
PSA.43.3	Dannvon dha wolow ha'th wirder rag ma'm hembronkkons : ha'm doen vy dhe'th venydh sans ha dhe'th annedhow.
PSA.43.4	Ena yth av vy dhe alter Duw, dhe Dhuw ow lowender ha'm heudhter : ha war an delynn y'th wormelav, A Dhuw, ow Duw.
PSA.43.5	Prag yth osta jy mar dhigolonn, ow enev : ha prag yth hanesydh a-berth ynnov?
PSA.43.6	Trest yn Duw : rag my a'n gormel prest, selwyans ow fas, ha'm Duw.
PSA.44.1	A Dhuw, ni re glewas gans agan diwskovarn, agan tasow re venegas dhyn ni : an gweythres a wrussys yn aga dydhyow i, y'n termyn koth.
PSA.44.2	Gans dha leuv ty a bellhas an kenedhlow, ha'ga flansa yn aga le : ty re dhistruis an poblow, ha'ga heskar.
PSA.44.3	Rag ny berghennsons an tir der aga kledha aga honan : ha nyns o aga bregh aga honan a ros budhogoleth dhedha;
PSA.44.4	Mes dha leuv dheghow jy ha'th vregh, ha golow dha fas : rag ty a's kara.
PSA.44.5	Ty yw ow Myghtern, A Dhuw : gorhemmynn budhogoleth dhe Yakob.
PSA.44.6	Dredhos y herdhyn ni agan eskerens yn-nans : dre dha Hanow ni a stank an re a sev er agan pynn.
PSA.44.7	Rag ny drestyav y'm gwarak : nyns yw ow kledha a re dhymm an budhogoleth.
PSA.44.8	Mes ty re'gan delivras dhiworth agan eskerens : ha gul bismer dhe'n re a'gan kas.
PSA.44.9	Yn Duw re wrussyn ni bostya dres an jydh : ni a wormel dha Hanow bys vykken.
PSA.44.10	Byttegyns ty re'gan skonyas, ha'gan disenora : ha nyns edh jy yn-rag gans agan luyow.
PSA.44.11	Ty a wra dhyn mos war-dhelergh dhiworth an eskar : ha'n re a'gan kas a raven dh'aga honan.
PSA.44.12	Ty re'gan ros avel deves dhe vos dybrys : ha re'gan skattras yn mysk an kenedhlow.
PSA.44.13	Ty a werthas dha bobel a dravyth : ha dhiworth aga fris ny gemmersys prow.
PSA.44.14	Ty a wra dhyn bos despitys gans agan kentrevogyon : skorn ha hwarth dhe'n re usi yn agan kyrghynn.
PSA.44.15	Ty a'gan gwra ensampel yn mysk an kenedhlow : ha gul dhe'n poblow shakya an penn orthyn.
PSA.44.16	Dres an jydh yma ow disenor a-dheragov : ha meth ow fas re'm kudhas,
PSA.44.17	Orth lev an den a skorn ha kabla : drefenn an eskar ha'n dialor.
PSA.44.18	Oll hemma re dheuth warnan, mes ny'th ankevsyn : ha ny wrussyn ni falsuri erbynn dha gevambos.
PSA.44.19	Ny dreylyas agan kolonn war-dhelergh : ha ny blegyas agan kammow yn-mes a'th hyns,
PSA.44.20	Kyn y'gan brewsys yn tyller dragons : ha'gan kudha gans skeus ankow.
PSA.44.21	Mars ankevyn ni Hanow agan Duw, hag ystynna agan diwleuv dhe dhuw estren : a ny hwither Duw hemma? rag ev a woer kevrinyow an golonn.
PSA.44.22	Devri, a'th wovis jy yth on ni ledhys dres oll an jydh : reknys on ni avel deves dhe'n ladhva.
PSA.44.23	Difun, prag y koskydh, A Arloedh : sav, na skon ni bynitha.
PSA.44.24	Prag y kudhydh jy dha fas : hag ankevi agan anken ha'gan poenvotter?
PSA.44.25	Rag agan enev yw plegys dhe'n doust : agan torr a len orth an dor.
PSA.44.26	Sav, ha gweres dhyn ni : ha daspren ni a-barth dha dregeredh.
PSA.45.1	Yma awen y'm kolonn ow tyghtya kan fin; my a gan ow ober gwrys rag an Myghtern : ow thaves yw pluvenn dhe skrifennyas freth.
PSA.45.2	Tekka osta jy ages mebyon den : leun a ras yw dha dhiwweus, rakhenna Duw re'th vennigas bynitha.
PSA.45.3	Kolm dha gledha war dha vordhos, ty vreselyer : gans dha splannder ha'th veuredh.
PSA.45.4	Hag y'th veuredh marghok yn sewena : drefenn gwirder hag uvelder ha gwiryonedh; ha'th leuv dheghow a dhysk dhis taklow euthek.
PSA.45.5	Lymm yw dha sethow, an poblow a goedh yn-dannos : i a wysk yn kolonn eskerens an Myghtern.
PSA.45.6	Dha se, A Arloedh, a dhur bys vykken ha bynnari : gwelenn dha vyghternedh yw gwelenn a ewnder.
PSA.45.7	Ty a garas gwiryonedh ha kasa sherewneth : rakhenna Duw, dha Dhuw jy, re'th untyas gans oyl lowender a-ugh dha gowetha.
PSA.45.8	Yma sawer myrr, aloes ha kassia war dha wiskow oll : yn-mes a lysyow a dhans olifans, telynnow a'th lowenha.
PSA.45.9	Yma myrghes myghternedh yn mysk dha vaghtethyon bryntin : orth dha leuv dheghow y sev an vyghternes gwiskys yn owr a Ofir.
PSA.45.10	Klew, A vyrgh, ha gwel, ha pleg dha skovarn : hag ankov dha bobel ha chi dha das.
PSA.45.11	Ha'n Myghtern yw hwansek a'th tekter : rag ev yw dha Arloedh jy, ytho gwra y wordhya.
PSA.45.12	Myrgh Tyr a vydh ena gans ro : ha'n wolusogyon yn mysk an bobel a bys dha dhader.
PSA.45.13	Myrgh an Myghtern yw leun a splannder a-berth y'n lys : hy gwisk yw oberys gans owr.
PSA.45.14	Hi a vydh dres dhe'n Myghtern yn gweyth brosyes : an maghtethyon hy howethesow neb a's hol, a's hembronk dhiso jy.
PSA.45.15	Gans heudhter ha lowender i a vydh hembrenkys : yth ons i yn lys an Myghtern.
PSA.45.16	Dha vebyon a vydh yn le dha dasow : ty a's gwra pennsevigyon war oll an nor.
PSA.45.17	My a wra dhe govadh dha Hanow durya a unn henedh dhe'n nessa : rakhenna an poblow a'th wormel bys vykken ha bynnari.
PSA.46.1	Duw yw agan skovva ha'gan nerth : gweres yn anken na fyll nevra.
PSA.46.2	Rakhenna ny berthyn own, kyn fo an nor chanjyes : ha kyn krenno an menydhyow yn kres an mor;
PSA.46.3	Kyn tarenno y dhowrow hag ewyni : ha kyn krenno an menydhyow gans y hwythfians.
PSA.46.4	Yma avon, ha'y goverow a lowenha sita Duw : an tyller sans, trygva an Ughella.
PSA.46.5	Yma Duw yn hy mysk hi, ytho ny wra hi krena : Duw a weres dhedhi dhiworth an jydh.
PSA.46.6	An kenedhlow a dervas, an gwlaskordhow a grenas : ev a ros y lev, an nor a deudhas.
PSA.46.7	Yma Arloedh an luyow genen ni : Duw Yakob yw agan skovva.
PSA.46.8	Dewgh, mirewgh orth obereth an Arloedh : pana derroes re wrug ev war an nor.
PSA.46.9	Ev a wra dhe vreselyow hedhi bys yn pennow an nor : ev a derr an warak, ha treghi an guw, ha leski an charetys y'n tan.
PSA.46.10	Bedhewgh kosel, ha godhvydhewgh my dhe vos Duw : my a vydh ughelhes yn mysk an kenedhlow, my a vydh ughelhes y'n nor.
PSA.46.11	Yma Arloedh an luyow genen ni : Duw Yakob yw agan skovva.
PSA.47.1	Tekyewgh diwleuv, hwi boblow oll : kenewgh dhe Dhuw gans lev lowender.
PSA.47.2	Rag an Arloedh, an Gorughella, yw euthek : Myghtern bras yw ev war oll an nor.
PSA.47.3	Ev a feth an poblow yn-dannon : ha'n kenedhlow yn-dann agan treys.
PSA.47.4	Ev a dhewis agan ertach ragon : splannder Yakob y garadow.
PSA.47.5	Duw re yskynnas gans garm lowender : an Arloedh gans lev an trompa.
PSA.47.6	Kenewgh gormola dhe Dhuw, kenewgh gormola : kenewgh gormola dh'agan Myghtern, kenewgh gormola.
PSA.47.7	Rag Duw yw Myghtern oll an nor : kenewgh gormola gans skians.
PSA.47.8	Reynya a wra Duw war an kenedhlow : Duw a esedh war se y sansoleth.
PSA.47.9	Pennsevigyon an poblow yw omguntellys war-barth, gans pobel Duw Abram : rag Duw a'n jeves skoesow an nor, ughelhes yn feur yw ev.
PSA.48.1	Meur yw an Arloedh, ha gwiw dhe vos gormeulys yn feur : yn sita agan Duw, yn y venydh sans.
PSA.48.2	Teg hy drehevyans, lowender oll an nor : yw menydh Sion, war emlow an kledh, sita an Myghtern meur.
PSA.48.3	Aswonnys yw Duw yn hy lysyow : avel dinas krev.
PSA.48.4	Rag ott, an vyghternedh a omguntellas : i a dremenas war-barth.
PSA.48.5	I a welas, ytho marth a's teva : dyegrys ens i, hag i a fyskas dhe-ves.
PSA.48.6	Skruth a's dalghennas ena : ha payn, avel benyn yn lavur.
PSA.48.7	Gans gwyns an howldrevel : ty a vrew gorholyon Tarshish.
PSA.48.8	Dell glewsyn ni, yn kettella y hwelsyn ni yn sita Arloedh an luyow, yn sita agan Duw : Duw a's fastha bynitha.
PSA.48.9	Ni re brederis a'th tregeredh, A Dhuw : yn mysk dha dempel.
PSA.48.10	Kepar dell yw dha Hanow, A Dhuw, yndella yw dha wormola, bys yn pennow an nor : dha leuv dheghow yw leun a wiryonedh.
PSA.48.11	Lowenhes menydh Sion, bedhes myrghes Yuda heudhik : drefenn dha vreusow jy.
PSA.48.12	Kerdhewgh a-dro dhe Sion, kewgh a-dro dhedhi : derivewgh niver hy thouryow.
PSA.48.13	Merkyewgh yn ta hy fosow, prederewgh a'y lysyow : ma'n deriffowgh dhe'n henedh a dheu.
PSA.48.14	Rag an Duw ma yw agan Duw ni bys vykken ha bynnari : ev a'gan hembronk bynitha.
PSA.49.1	Klewewgh hemma, oll an poblow : rewgh skovarn, oll an re yw trigys y'n norvys.
PSA.49.2	Tus isel hag ughel : an den golusek ha'n den boghosek war-barth.
PSA.49.3	Ow ganow a gews a furneth : ha prederow ow holonn a vydh a-dro dhe skians.
PSA.49.4	My a bleg ow skovarn dhe barabolenn : my a styr ow dyth tewl war an delynn.
PSA.49.5	Prag y porthav own yn dydhyow drog : pan omsett sherewneth ow eskerens a-dro dhymm?
PSA.49.6	I a drest yn aga fythow : hag a vost yn braster aga rychys.
PSA.49.7	Mes devri ny yll nagonan anedha prena y vroder : na ri daspren dhe Dhuw ragdho;
PSA.49.8	Re ger via daspren aga enev : res yw gasa henna bynitha;
PSA.49.9	Rag may fywo bynitha : ha ma na wello an pytt.
PSA.49.10	Rag ev a wel tus skiansek dhe verwel, ha'n den anfur ha'n talsogh keffrys a dhe goll : ha gasa aga fythow dhe dus erell.
PSA.49.11	Aga bedh yw aga chi bynitha : ha'ga annedhow a unn henedh dhe'n nessa; i a elow aga thiryow herwydh aga henwyn aga honan.
PSA.49.12	Mes ny bes den yn enor : haval yw orth an bestes a verow.
PSA.49.13	Hemm yw fordh an re dalsogh : ha plegadow dh'aga henedh yw aga lavarow.
PSA.49.14	Avel deves ymons i gorrys yn ifarn, ankow a's bugel, ha'n re ewnhynsek a wra maystri warnedha y'n myttin : aga furv a dhifyk; ifarn a vydh aga thre.
PSA.49.15	Mes Duw a dhaspren ow enev dhiworth dalghenn ifarn : rag ev a'm degemmer.
PSA.49.16	Na borth own mar kwrer dhe dhen bos kevoethek : pan vo splannder y ji moghhes.
PSA.49.17	Rag ny gemmer ganso travyth pan varwo : nyns a y splannder yn-nans war y lergh.
PSA.49.18	Rag ev a vennigas y enev hag ev yn fyw : ha tus a'th wormel pan sewenydh.
PSA.49.19	Ev a dhe henedh y dasow : ny welons golow bynitha.
PSA.49.20	Mes den, hag ev yn enor, ny gonvedh : haval yw orth an bestes a verow.
PSA.50.1	Duw an dhuwow, an Arloedh, re gewsis : ha gelwel an nor dhiworth drehevel an howl bys dh'y sedhes.
PSA.50.2	Yn-mes a Sion, perfydh hy thekter : Duw re splannas.
PSA.50.3	Agan Duw a dheu, heb tewel : tan a dheber a-dheragdho, ha hager awel veur a vydh a-dro dhodho.
PSA.50.4	Ev a elow war an nevow a-vann : ha war an nor, may freusso y bobel.
PSA.50.5	Kuntellewgh ow syns war-barth dhymmo vy : an re a wrug kevambos genev dre sakrifis.
PSA.50.6	Ha'n nevow a dheriv y wiryonedh : rag Duw y honan yw Breusyas.
PSA.50.7	Klew, ow fobel, ha my a gews : ha my a dhustun er dha bynn, A Ysrael; my yw Duw, dha Dhuw jy.
PSA.50.8	Ny'th keredhav drefenn dha offrynnow : ha prest a-dheragov yma dha offrynnow leskys.
PSA.50.9	Ny gemmerav lo'n yn-mes a'th chi : na boghas yn-mes a'th korlannow.
PSA.50.10	Rag dhymmo vy yma pub best a'n koes : an lodhnow war vil venydh.
PSA.50.11	My a aswonn oll ydhyn an menydhyow : ha dhymmo vy yma bestes an gwelyow.
PSA.50.12	Mar portthen vy nown, ny lavarsen dhis : rag dhymmo vy yma oll an nor ha pup-tra usi ynno.
PSA.50.13	A dhebrav vy kig terewi : po eva goes gever?
PSA.50.14	Offrynn dhe Dhuw gras : ha kollanow dha ambosow dhe'n Ughella.
PSA.50.15	Ha galw warnav yn jydh anken : my a'th telirv, ha ty a wra ow gordhya.
PSA.50.16	Mes dhe'n tebelwas Duw a lever : Pandr'a vern, ty dhe dherivas ow ordenansow, po ty dhe gemmeres ow hevambos yn dha anow?
PSA.50.17	Rag ty a gas dyskans : ha tewlel ow lavarow war dha lergh.
PSA.50.18	Pan welsys lader, ty a assentyas ganso : ha'th rann a veu gans an avoutrers.
PSA.50.19	Ty a ros dha anow dhe sherewneth : ha'th taves a dhevis toell.
PSA.50.20	Ty a esedh ha kewsel erbynn dha vroder : ty a guhudh mab dha vamm.
PSA.50.21	An taklow ma re wrussys, ha tewel a wrugavy; ty a brederis my dhe vos avelos jy : mes my a'th keredh, ha'ga gorra a-dherag dha dhewlagas.
PSA.50.22	Prederewgh a hemma, hwi neb a ankev Duw : ma na'gas skwyrttiv, ha na vo nagonan dhe dhelivra.
PSA.50.23	Neb a offrynn an sakrifis a ras a wra ow gordhya : ha dhe neb a wra y fordh yn ewn my a dhiskwa selwyans Duw.
PSA.51.1	Bydh grassyes orthiv, A Dhuw, herwydh dha dregeredh : herwydh dha druedh meur defend dhe-ves ow feghadow.
PSA.51.2	Golgh vy yn tien a'm sherewneth : ha glanha vy dhiworth ow fegh.
PSA.51.3	Rag my a aswonn ow hammwriansow : ha prest a-dheragov yma ow fegh.
PSA.51.4	Er dha bynn jy, ty dha honan, y peghis vy ha gul an drogober ma y'th wolok : rag may fes ewnhes y'th lavar, ha divlam y'th vreus.
PSA.51.5	Ott, yn sherewneth y feuv vy dineythys : hag yn pegh y'm omdhuk ow mamm.
PSA.51.6	Ott, hwansek osta a wirder y'n golonn : hag yn-dann gel ty a dhysk dhymm furneth.
PSA.51.7	Glanha vy gans hyssop ha dibegh vydhav : golgh vy, ha my a vydh gwynna es ergh.
PSA.51.8	Gwra dhymm klewes lowena ha heudhter : may lowenhaho an eskern a vrewsys.
PSA.51.9	Kudh dha fas rag ow feghadow : ha defend dhe-ves oll ow drogobereth.
PSA.51.10	Gwra kolonn lan ragov, A Dhuw : ha daswra ynnov vy spyrys len.
PSA.51.11	Na dowl vy dhe-ves a'th fas : ha na gemmer a-dhiworthiv dha Spyrys sans.
PSA.51.12	Daskorr dhymm lowena dha selwyans : ha menten vy gans dha Spyrys hel.
PSA.51.13	Ena y tyskav dha fordhow dhe'n dhrogoberoryon : ha peghadoryon a dhehwel dhiso jy.
PSA.51.14	Gwra ow delivra dhiworth skoellya goes, A Dhuw, ty Dhuw ow selwyans : ha'm taves a gan yn lowen a'th wiryonedh.
PSA.51.15	A Arloedh, igor ow diwweus : ha'm ganow a dhiskwa dha wormola.
PSA.51.16	Nyns osta hwansek a sakrifis, poken my a'n rosa dhis : ny gemmerydh plesour yn offrynnow leskys.
PSA.51.17	Sakrifisys Duw yw spyrys terrys : kolonn derrys ha keudhesik, A Dhuw, ny dhispresydh.
PSA.51.18	Gwra da, y'th plegadow, orth Sion : drehav fosow Yerusalem.
PSA.51.19	Ena ty a vydh hwansek a sakrifisow gwiryonedh, offrynnow leskys ha kowlleskys : ena yth offrynnons lodhnow war dha alter.
PSA.52.1	Prag y fostydh yn drogober, ty vreselyas : tregeredh Duw a dhur dres an jydh.
PSA.52.2	Ty a dhevis sherewneth : dha daves yw avel altenn lymm, ow kul falsuri.
PSA.52.3	Ty a gar drog moy ages da : ha gowleverel moy ages gwirleverel.
PSA.52.4	Ty a gar oll geryow fell : ty daves fals.
PSA.52.5	Duw ynwedh a'th tistru bynitha : ev a'th kemmer dhe-ves, ha'th tenna yn-mes a'th skovva, ha kemmeres dha wreydhenn mes a dir an re vyw.
PSA.52.6	An re wiryon a wel, ha perthi own : ha skornya ganso;
PSA.52.7	Ottomma an gour na wrug Duw y skovva : mes ev a drestyas yn y rychys meur, hag omnertha yn y sherewneth.
PSA.52.8	Mes my yw avel olewbrenn gwyrdh yn chi Duw : my a drest yn tregeredh Duw bys vykken ha bynnari.
PSA.52.9	My a'th wormel bynitha, rag ty dhe wul hemma : ha fydhya a wrav vy y'th Hanow, rag da yw, a-wel dhe'th syns.
PSA.53.1	An den anfur re leveris yn y golonn : Nyns eus Duw.
PSA.53.2	Podredhek yns i, hag i re wrug sherewneth kasadow : nyns eus denvyth a wrello dader.
PSA.53.3	Duw a viras yn-nans dhiworth nev war vebyon den : dhe weles mars esa denvyth fur, ow hwilas Duw.
PSA.53.4	Pubonan anedha re gildennas, podredhek yns i oll war-barth : nyns eus denvyth a wrello dader, nyns eus nagonan.
PSA.53.5	A ny gonvedh an dhrogoberoryon : ow tybri ow fobel kepar dell dhebrons bara? Ny alwsons war Dhuw.
PSA.53.6	Ena yth esens i yn own bras yn tyller ma nag esa own : rag Duw re dewlis a-les eskern an den a omsettyas a-dro dhis; ty re wrug bismer dhedha, rag Duw dh'aga dispresya.
PSA.53.7	A teffa selwyans Ysrael yn-mes a Sion! Pan dreyl Duw kethneth y bobel ev : Yakob a vydh lowen, ha heudhik vydh Ysrael.
PSA.54.1	Salw vy, A Dhuw, a-barth dha Hanow : ha breus vy y'th nerth.
PSA.54.2	Klew ow fysadow, A Dhuw : ro skovarn dhe lavarow ow ganow.
PSA.54.3	Rag estrenyon re sevis er ow fynn : ha tus fell a hwila ow enev, na worrsons Duw a-dheragdha.
PSA.54.4	Ott, Duw yw ow gwereser : yma an Arloedh gans an re a skoedh ow enev.
PSA.54.5	Ev a attal drog dhe'm eskerens : kis i y'th wirder.
PSA.54.6	My a wra sakrifis dhis gans offrynnow rydh : my a wormel dha Hanow, rag y vos mar dha.
PSA.54.7	Rag ev re'm delivras dhiworth pub anken : ha'm lagas re welas y vynnas war ow eskerens.
PSA.55.1	Ro skovarn, A Dhuw, dhe'm pysadow : ha na omgudh rag ow govynnadow.
PSA.55.2	Goslow orthiv, ha gorthyp dhymm : my a hanas heb hedhi, ha gul kynvann;
PSA.55.3	Drefenn lev an eskar, drefenn gwask an tebelwas : rag i a dewl sherewneth warnav, hag yn sorr i a'm kas.
PSA.55.4	Ow holonn yw paynys yn feur a-berth ynnov : hag euth mernans re goedhas warnav.
PSA.55.5	Own ha skruth re dheuth warnav : hag euth re'm gorheras.
PSA.55.6	Ha my a leveris, A pe genev eskelli avel kolommenn : ena y hwrussen vy nija dhe-ves ha powes.
PSA.55.7	Ott, my a wandersa a-bell : ha triga y'n difeyth.
PSA.55.8	My a fisa toth men dhe skovva : rag an korwyns ha'n hager awel.
PSA.55.9	Distru, A Arloedh, ha rann aga thavosow : rag my re welas garowder ha strif y'n sita.
PSA.55.10	Dydh ha nos ymons i a-dro dhedhi war hy fosow : yma dregynn ha meschyv yn hy mysk.
PSA.55.11	Yma terroes yn hy mysk : ny dhiberth kompressans na falsuri dhiworth hy stretys.
PSA.55.12	Rag ny veu eskar neb a'm skornyas : mara pe, my a'n porthsa.
PSA.55.13	Ha nyns o an den a'm kasas neb a'm despityas : mara pe, my a omgudhsa ragdho;
PSA.55.14	Mes ty, den a'n keth degre agesov : ow heskoweth, ha'm kothman.
PSA.55.15	Ni a geskewsi yn hweg an eyl gans y gila : ha ni a gerdhi yn chi Duw gans an routh.
PSA.55.16	Des ankow warnedha, ha diyskynnens yn fyw dhe ifarn : rag yma sherewneth yn aga annedhow, hag yn aga mysk.
PSA.55.17	Mes my a elow war Dhuw : ha'n Arloedh a'm selow.
PSA.55.18	Y'n gorthugher hag y'n myttin, ha dhe hanter-dydh my a grodhvol ha kyni : hag ev a glew ow lev.
PSA.55.19	Ev a dhelivras ow enev yn kres dhiworth an gas o er ow fynn : rag yth esa lies huni a strivyas genev.
PSA.55.20	Duw a glewvydh hag a worthyp dhedha, ev neb a dhur nevra : rag nyns eus treylvaow dhedha, ha ny berthons own a Dhuw.
PSA.55.21	Ev re worras y leuv erbynn an re usi yn kres ganso : ev re dorras y gevambos.
PSA.55.22	Aga ganow o levenna es amanenn, mes yth esa bresel yn aga holonn : aga lavarow o medhella ages olew, mes yth ens i kledhedhyow noeth.
PSA.55.23	Towl dha vegh war an Arloedh, hag ev a'th sosten : ny as ev nevra an re wiryon dhe drebuchya.
PSA.55.24	Mes ty, A Arloedh, a's gorr yn-nans dhe doll an pytt : ny vyw tus woesek ha fals moy ages hanter aga dydhyow; byttegyns my a drest ynnos jy.
PSA.56.1	Bydh grassyes orthiv, A Dhuw, rag den a vynn ow stankya : dres an jydh ev a omladh, orth ow gwaska.
PSA.56.2	Ow eskerens re'm stankyas dres an jydh : rag lies a omladh er ow fynn, A Worughella.
PSA.56.3	Y'n eur may porthav own : my a drest ynnos jy.
PSA.56.4	Yn Duw y hwormelav y er ev : yn Duw y trestyav, ny borthav own; pandr'a yll kig dhe wul er ow fynn?
PSA.56.5	Dres an jydh i a gammgemmer ow geryow : yma oll aga frederow er ow fynn rag drog.
PSA.56.6	I a omguntell, i a omgudh : i a verk ow hammow, pan gontrewaytyons ow enev.
PSA.56.7	Gwra aga rewardya herwydh aga sherewneth : yn sorr, towl an poblow yn-nans, A Dhuw.
PSA.56.8	Ty re verkyas ow gwandrans; gorr ow dagrow y'th votell : a nyns yns i skrifys y'th lyver jy?
PSA.56.9	Ena y treyl ow eskerens war-dhelergh y'n jydh may halwav : hemma a wonn; rag yma Duw genev.
PSA.56.10	Yn Duw y hwormelav y er ev : y'n Arloedh y hwormelav y er ev.
PSA.56.11	Yn Duw y trestyav : ny borthav own; pandr'a yll den dhe wul er ow fynn?
PSA.56.12	Yma dha ambosow warnav, A Dhuw : my a's tal dhis gans offrynnow gras.
PSA.56.13	Rag ty re dhelivras ow enev dhiworth ankow, ha'm treys dhiworth trebuchya : rag may kertthiv a-rag Duw, yn golow an re vyw.
PSA.57.1	Bydh grassyes orthiv, A Dhuw, bydh grassyes orthiv, rag ow enev a drest ynnos jy : hag yn-dann skeus dha eskelli y fydh ow skovva, erna vo an droglammow ma tremenys.
PSA.57.2	My a elow war Dhuw Ughella : war Dhuw a gowlwra pup-tra ragov.
PSA.57.3	Ev a dhyllo dhiworth nev, ha'm selwel a dhespit an den a'm stank : Duw a dhannvon y dregeredh ha'y wirder.
PSA.57.4	Yma ow enev yn mysk lewyon; ha my a wrowedh yn mysk tus ow flammya gans sorr : aga dyns yw gywow ha sethow, ha'ga thaves yw kledha lymm.
PSA.57.5	Bydh ughelhes, A Dhuw, a-ugh an nevow : bedhes dha wolowder dres oll an nor.
PSA.57.6	I re bareusis roes rag ow hammow, ow enev yw plegys y'n dor : i re balas pytt a-dheragov, hag i aga honan re goedhas a-berth ynno.
PSA.57.7	Fast yw ow holonn, A Dhuw, fast yw ow holonn : kana a wrav vy, ha gormeuli.
PSA.57.8	Difun, ow gordhyans; difunewgh, sowtri ha telynn : my a dhifun dhiworth an jydh.
PSA.57.9	My a'th wormel, A Arloedh, yn mysk an poblow : ha kana gormola dhis yn mysk an kenedhlow.
PSA.57.10	Rag dha dregeredh yw meur bys dhe'n nevow : ha'th wirder bys dhe'n ebrenn.
PSA.57.11	Bydh ughelhes, A Dhuw, a-ugh an nevow : bedhes dha wolowder dres oll an nor.
PSA.58.1	A leverowgh hwi gwirvreus yn tevri : a vreusowgh yn ewnder, hwi vebyon den?
PSA.58.2	Hwi a wra sherewneth yn agas kolonn : hwi a boes garowder an nor yn agas diwleuv.
PSA.58.3	An debeles yw estrenyon dhiworth an brys : i a gammdremen kettell vons dineythys, ow kowleverel.
PSA.58.4	Aga venim yw kepar ha venim an sarf : yth yns i kepar ha'n nader neb a dhege hy skovarn;
PSA.58.5	Neb na glew lev an hudoryon : na hwath an pystrier konnyk.
PSA.58.6	Brew aga dyns yn aga ganow, A Dhuw : diswra dyns meur an lewyon yowynk.
PSA.58.7	Deverens i avel dowr prest ow resek : pan bleg y warak, na vedhes y sethow lymm.
PSA.58.8	Teudhens i dhe-ves avel melhwenn yn unn dremena, avel askorr benyn dineythys kyns termyn : ma na wellons i an howl.
PSA.58.9	Kyns agas kalteryow dhe dava an dreyn : ev a's kemmer dhe-ves hwath yn fyw, dell ve gans korwyns.
PSA.58.10	An den gwiryon a lowenha pan wel dial : ev a wolgh y dreys yn goes an tebelwas.
PSA.58.11	Ha tus a lever, Yn hwir yma piwas dhe'n den gwiryon : yn hwir yma Duw a vreus y'n nor.
PSA.59.1	Gwra ow delivra dhiworth ow eskerens, A Dhuw : gwith vy rag an re a sev er ow fynn.
PSA.59.2	Gwra ow delivra dhiworth an dhrogoberoryon : ha gwra ow selwel a'n dus woesek.
PSA.59.3	Rag ott, i a gontrewayt ow enev : an re alloesek a omguntell er ow fynn, heb kammweyth na pegh genev, A Arloedh.
PSA.59.4	Resek a wrons i hag ombareusi heb drogober genev : difun dhe'm gweres, ha mir.
PSA.59.5	Ha ty, A Arloedh Duw an luyow, Duw Ysrael, difun dhe wul vri a'n kenedhlow oll : na vydh grassyes orth an dhrogoberoryon fals.
PSA.59.6	I a dhehwel y'n gorthugher : i a dheskern avel ki ha resek a-dro y'n sita.
PSA.59.7	Ott, i a vedhygel gans aga ganow, hag yma kledhedhyow yn aga gweusyow : ow leverel, Piw a glew?
PSA.59.8	Mes ty, A Dhuw, a wra ges anedha : ty a hwerth orth oll an kenedhlow.
PSA.59.9	Ow nerth vy, my a'th worta : rag Duw yw ow dinas.
PSA.59.10	Duw ow thregeredh a a-dheragov : Duw a wra dhymm gweles ow mynnas war ow eskerens.
PSA.59.11	Na's ladh, ma na ankoffo ow fobel : diberth i gans dha nerth, ha'ga gorra yn-nans, A Arloedh agan skoes.
PSA.59.12	Rag pegh aga ganow, ha geryow aga gweusyow, bedhens i kemmerys yn aga goeth : ha rag an mollethi ha'n gowleverel a leverons.
PSA.59.13	Distru i y'th sorr, distru, rag na vons moy : godhvydhens i Duw dhe rewlya yn Yakob, ha bys dhe bennow an nor.
PSA.59.14	Hag y'n gorthugher i a dhehwel : i a dheskern avel ki ha resek a-dro y'n sita.
PSA.59.15	I a wander a-derdro rag boes : ha krodhvolas mar ny gevons lowr.
PSA.59.16	Mes my a gan a'th nerth, ha my a gan yn ughel a'th tregeredh y'n myttin : rag ty re beu ow dinas, ha skovva yn jydh ow anken.
PSA.59.17	Dhiso jy, ow nerth, y kanav gormola : rag Duw yw ow dinas, an Duw a'm tregeredh.
PSA.60.1	A Dhuw, ty re'gan skonyas, ha'gan terri : ty re sorras; treyl arta dhyn ni.
PSA.60.2	Ty re gryghyllas an nor, ha'y folsa : yaghha y dorrvaow, rag ev a gren.
PSA.60.3	Ty re dhiskwedhas dhe'th pobel taklow kales : ty re wrug dhyn ni eva gwin a benn-dro.
PSA.60.4	Ty re ros baner dhe'n re a berth own ahanas : rag may fions dhiworth an warak.
PSA.60.5	Rag may fo dha garadowyon delivrys : salw dre dha leuv dheghow, ha klew vy.
PSA.60.6	Duw re gewsis yn y sansoleth : My a lowenha, ha ranna Shekem, ha musura nans Sukkoth.
PSA.60.7	Gilead yw dhymm, ha Manasse yw dhymm : Efraym ynwedh yw nerth ow fenn; Yuda yw ow gwelenn.
PSA.60.8	Moab yw ow seth-golghi; dres Edom y teghesav ow eskis : war Filisti my a arm yn trygh.
PSA.60.9	Piw a'm dre a-berth y'n dinas nerthek : piw a'm hembronk bys yn Edom?
PSA.60.10	A nyn agan forsaksys, A Dhuw : a nyns edh yn-mes gans agan luyow?
PSA.60.11	Ro dhymm gweres erbynn an eskar : rag euver yw gweres den.
PSA.60.12	Dre Dhuw y hwren ni obereth meur : ev yw neb a stank agan eskerens.
PSA.61.1	Klew ow garm, A Dhuw : gwra vri a'm pysadow.
PSA.61.2	Diworth penn an nor y halwav warnas : pan glamder ow holonn.
PSA.61.3	Hembronk vy dhe'n garrek yw re ughel ragov : rag ty re beu skovva dhymm, ha dinas krev erbynn an eskar.
PSA.61.4	My a drig y'th tylda bynitha : my a drest yn kudhans dha eskelli.
PSA.61.5	Rag ty, A Dhuw, re glewas ow ambosow : ty re ros dhymm ertach an re a berth own a'th Hanow.
PSA.61.6	Ty a re dhe'n Myghtern bywnans hir : y vlydhynyow a dhur dres henedh ha henedh.
PSA.61.7	Ev a drig a-dherag Duw bynitha : re'n gwittho tregeredh ha gwirder.
PSA.61.8	Yndella y kanav gormola dhe'th Hanow bynitha : rag may tylliv ow ambosow pub dydh.
PSA.62.1	Ow enev yn tevri a worta an Arloedh : diworto y teu ow selwyans.
PSA.62.2	Ev y honan yw ow harrek ha'm selwyans : ow dinas ma na vydhav disevys nevra.
PSA.62.3	Pygemmys prys y settyewgh war dhen : orth y voldra, hwi oll, avel fos kromm, po avel ke herdhys yn-nans?
PSA.62.4	I a omgusul unnweyth fatell yllons y dewlel yn-nans dhiworth y ughelder : i a gemmer plesour yn gowyow; i a vennik gans aga ganow, mes i a volleth yn aga holonn.
PSA.62.5	Ow enev, gorta Duw y honan : rag ynno ev yma ow govenek.
PSA.62.6	Ev y honan yw ow harrek ha'm selwyans : ow dinas, ma na goetthiv.
PSA.62.7	Yn Duw yma ow selwyans ha'm gordhyans : ev yw karrek ow nerth, hag yn Duw yma ow skovva.
PSA.62.8	Trestyewgh ynno ev pup-prys, A bobel : dinewewgh agas kolonn a-dheragdho, rag Duw yw agan skovva.
PSA.62.9	Yn tevri, euveredh yw tus isel, ha tus ughel yw falsuri : y'n vantol yth ons i war-vann, skaffa yns i es euveredh.
PSA.62.10	Na drestyewgh yn garowder, ha na fydhyewgh yn euver yn ladrans : mar moghha rychys, na worrewgh agas kolonn warnodho.
PSA.62.11	Unnweyth re gewsis Duw, my re glewas hemma diwweyth : Bos galloes dhe Dhuw.
PSA.62.12	Ha dhiso jy, A Arloedh, yma tregeredh : rag ty a attal dhe bub huni herwydh y oberow.
PSA.63.1	A Dhuw, ty yw ow Duw : my a'th hwila yn tiwysek.
PSA.63.2	Yma syghes dhe'm enev war dha lergh, ow hig a'n jeves hireth ragos : yn tir kras ha sygh ma nag eus dowr.
PSA.63.3	Yn kettella re viris vy orthis y'n sentri : dhe weles dha nerth ha'th wolowder.
PSA.63.4	Rag gwell yw dha dregeredh ages bywnans : ow diwweus a'th wormel.
PSA.63.5	Ytho my a'th vennik hedre vywiv : my a dhrehav ow diwleuv dhe'th Hanow.
PSA.63.6	Ow enev a vydh kontentys kepar ha dell ve gans mer ha blonek : ha'm ganow a'th wormel gans diwweus heudhik,
PSA.63.7	Pan borthav kov ahanas war ow gweli : ha prederi ahanas yn goelyow an nos.
PSA.63.8	Rag ty re beu ow gweres : hag yn skeus dha eskelli y kanav gormola.
PSA.63.9	Ow enev a len orthis : dha leuv dheghow a'm menten.
PSA.63.10	Mes an re a hwila ow enev rag y dhistrui : yth ons yn rannow isella an nor.
PSA.63.11	I a vydh delivrys dhe nerth an kledha : i a vydh rann dhe'n lewern.
PSA.63.12	Mes an Myghtern a lowenha yn Duw; oll an re a de yn y Hanow ev a vost : mes ganow an re a wowlever a vydh deges.
PSA.64.1	Klew ow lev, A Dhuw, y'm krodhvol : gwith ow bywnans rag own an eskar.
PSA.64.2	Kudh vy rag kusul gel an debeles : rag freudh an dhrogoberoryon;
PSA.64.3	Neb a lymmas aga thaves avel kledha : hag a vedras lavarow hwerow avel sethow;
PSA.64.4	Rag may tennons yn keladow erbynn an den divlam : desempis i a denn er y bynn, heb perthi own.
PSA.64.5	I a ynni aga honan dhe dhregynn : i a omgusul a gudha maglennow, hag yn-medhons i, Piw a wel?
PSA.64.6	I a hwila sherewneth, ha'y wul yn tiwysek : kowses den ha'y golonn yw down.
PSA.64.7	Mes Duw a denn er aga fynn : desempis i a vydh goliys.
PSA.64.8	Ytho ev a's diswra drefenn aga thavosow aga honan : pub den neb a's gwel a shak an penn.
PSA.64.9	Ha pub den oll a berth own, ha derivas gweythres Duw : ha prederi yn town a'y ober ev.
PSA.64.10	An den gwiryon a lowenha y'n Arloedh, hag a drest ynno ev : hag oll an re yw ewn aga holonn a vost.
PSA.65.1	Gwiw yw dha wormeuli, A Dhuw, yn Sion : ha dhiso jy y fydh an ambos kollenwys.
PSA.65.2	Ty neb a woslow orth pysadow : dhiso jy y teu pub kig.
PSA.65.3	Agan peghosow yw re grev ragon : agan kammwriansow ni, ty a's glanha.
PSA.65.4	Gwynnvys an den a dhewisydh ha neshe dhis, may trykko y'th lysyow : ni a vydh lenwys a dhader dha ji, ha'th tempel sans.
PSA.65.5	Ty a worthyp dhyn gans taklow euthek yn gwiryonedh, A Dhuw agan selwyans : ty, neb yw govenek oll pennow an nor, ha'n re usi pell war an mor.
PSA.65.6	Der y nerth ev a fastha an menydhyow : yma grogys a alloes a-dro dhodho.
PSA.65.7	Ev a spavenha tros an mor : tros an mordonnow ha freudh an poblow.
PSA.65.8	Ynwedh an re a drig y'n pella sornow a'n nor a berth own a'th arwoedhyow : ty a wra dhe borthow an bora ha'n gorthugher kana gormola.
PSA.65.9	Ty a vir orth an nor ha'y dhowra : ty a wra dh'y feythter ynkressya.
PSA.65.10	Avon Duw yw leun a dhowr : ty a dharbar ys ragdha, yndella ty a'n darbar.
PSA.65.11	Ty a dhowrha y fynnglow, ha levenhe y ryllyow : ty a'n medhelha gans kowasow, ha benniga y eginyow.
PSA.65.12	Ty a gurun an vlydhen gans dha dhader : ha'th fordhow a dhever gans feythter.
PSA.65.13	Peurvaow an difeyth a sewen : hag yma lowender a-dro dhe'n bronnow avel grogys.
PSA.65.14	An peurvaow yw gwiskys gans flokkys : an nansow yw kwethys gans ys : i a arm gans lowender, ha kana.
PSA.66.1	Gwrewgh tros heudhik dhe Dhuw, oll an nor : kenewgh gordhyans y Hanow, gwrewgh dh'y wormola bos gloryus.
PSA.66.2	Leverewgh dhe Dhuw, Ass osta euthek y'th wriansow : dre vraster dha nerth yth omblek dha eskerens dhiso jy.
PSA.66.3	Oll an nor a'th wordh : ha kana dhis, ha gormeuli dha Hanow.
PSA.66.4	Dewgh, ha gwelewgh gwriansow Duw : euthek yw ev yn y weythres orth mebyon den.
PSA.66.5	Ev a dreylyas an mor dhe dir sygh : mayth ethons der an avon war dreys; ena y lowenhasyn ni ynno ev.
PSA.66.6	Ev a rewl der y nerth bynitha; y dhewlagas a aspi an kenedhlow : na vedhes an re worth ughelhes.
PSA.66.7	Bennigewgh agan Duw, hwi boblow : ha gwrewgh dhe lev y wormola bos klewys;
PSA.66.8	Neb a with agan enev yn bywnans : ha ny as agan treys dhe drebuchya.
PSA.66.9	Rag ty, A Dhuw, re'gan provas : ty re'gan assayas, dell yw arghans assayys.
PSA.66.10	Ty a'gan gasas dhe goedha y'n roes : ty a worras ahwer war agan diwglun.
PSA.66.11	Ty re wrug dhe dus marghogeth dres agan pennow : ni a dremenas dre dan ha dre dhowr, mes ty a'gan dros yn tyller ledan.
PSA.66.12	My a dheu y'th chi gans offrynnow leskys : ha my a dal dhis ow ambosow, a leveris ow diwweus hag a gewsis ow ganow pan esen yn poenvos.
PSA.66.13	My a brof dhis offrynnow leskys a enyvales peskys, gans ynkys hordhes : my a offrynn lodhnow gans gever.
PSA.66.14	Dewgh ha klewewgh, oll hwi a berth own a Dhuw : ha my a dheriv an pyth a wrug ev rag ow enev.
PSA.66.15	My a elwis warnodho gans ow ganow : hag yth esa gormola war ow thaves.
PSA.66.16	Mar kwellen vy sherewneth y'm kolonn : ny'm klewsa an Arloedh.
PSA.66.17	Mes Duw yn hwir re'm klewas : ev re woslowas orth lev ow fysadow.
PSA.66.18	Bennigys re bo Duw, na dreylyas ow fysadow dhe-ves : nag y dregeredh ev dhiworthiv.
PSA.67.1	Duw re bo grassyes orthyn, ha'gan benniga : ha re wrello dh'y fas golowi warnan.
PSA.67.2	Rag may fo dha fordh aswonnys war an nor : dha selwyans yn mysk oll an kenedhlow.
PSA.67.3	Re'th wormeullo an poblow, A Dhuw : re'th wormeullo oll an poblow.
PSA.67.4	Bedhes an kenedhlow heudhik ha garma yn lowen : rag ty a vreus an poblow gans ewnder, ha kevarwoedha an kenedhlow war an nor.
PSA.67.5	Re'th wormeullo an poblow, A Dhuw : re'th wormeullo oll an poblow.
PSA.67.6	An nor re ros y drevas : Duw, agan Duw re'gan bennigas.
PSA.67.7	Duw re'gan bennikko : ha perthes own anodho oll pennow an norvys.
PSA.68.1	Seves Duw, bedhes y eskerens diberthys : ha fies dhe'n fo a-dheragdho an re a'n kas.
PSA.68.2	Dell yw mog pellhes, yndella gwra aga fellhe i : ha dell deudh koer a-dherag an tan, yndella es an debeles dhe goll a-dherag Duw.
PSA.68.3	Mes lowenhes an re wiryon; bedhens heudhik a-dherag Duw : ha bedhens leun a joy.
PSA.68.4	Kenewgh dhe Dhuw, kenewgh gormola dh'y Hanow ev : gwrewgh hyns dhe neb a varghok war an nevow; an Arloedh yw y Hanow; bedhewgh heudhik a-dheragdho.
PSA.68.5	Tas dhe'n omdhivasow, ha breusyas an gwedhwesow : yndella yw Duw yn y annedh sans.
PSA.68.6	Duw a worr an re dhigoweth yn teyluyow; ev a dhre an prysners yn-mes dhe sewena : mes an re worth a drig yn tir kras.
PSA.68.7	A Dhuw, pan ythys yn-mes a-dherag dha bobel : pan gerdhsys der an difeyth;
PSA.68.8	An nor a grenas, an nevow ynwedh a dheveras a-dherag Duw : ha Sinay y honan a dhegrenas a-dherag Duw, Duw Ysrael.
PSA.68.9	Ty, A Dhuw, a dhannvonas glaw hel : ty a gennerthas dha ertach pan o skwith.
PSA.68.10	Dha guntelles a drygas ena : ty, A Dhuw, a dharbaris y'th tader rag an den boghosek.
PSA.68.11	An Arloedh a ros an ger : bagas meur a dhellos an derivas.
PSA.68.12	Myghternedh a luyow a fias dhe'n fo : ha'n venyn esa ow kortos yn tre a rannas an preydh.
PSA.68.13	Kyn hwrowedhsowgh hwi yn mysk an korlannow : yth owgh hwi avel eskelli kolommenn kudhys gans arghans, ha'y fluv gans owr melyn.
PSA.68.14	Pan dhibarthas an Ollgalloesek myghternedh ynni : gwynn o hi avel ergh yn Salmon.
PSA.68.15	Menydh Duw yw avel menydh Bashan : menydh ughel yw menydh Bashan.
PSA.68.16	Prag y lemmowgh, hwi venydhyow ughel? Hemm yw an menydh may fynn Duw triga ynno : yn tevri, an Arloedh a drig ynno bynitha.
PSA.68.17	Charetys Duw yw ugens mil, ha milyow a vilyow : yma an Arloedh yn aga mysk, avel yn Sinay, y'n sentri.
PSA.68.18	Ty re yskynnas y'n ughelder, ty re hembronkas prysners, ty re dhegemmeras rohow yn mysk tus : hag yn mysk an re worth, rag may trykko an Arloedh Duw ena.
PSA.68.19	Bennigys re bo an Arloedh, neb a berth agan begh pub dydh : ev yw Duw agan selwyans.
PSA.68.20	Agan Duw ni yw Duw a selwyans : ha dre Dhuw an Arloedh yma diank rag mernans.
PSA.68.21	Mes Duw a vrew penn y eskerens : klopenn blewek an den a bes hwath yn y gammweyth.
PSA.68.22	An Arloedh a leveris, My a dhre arta dhiworth Bashan : my a dhre ow fobel arta dhiworth downderyow an mor;
PSA.68.23	Rag may trogghi dha droes yn goes : rag may kaffo taves dha geun y rann a'th eskerens.
PSA.68.24	I re welas dha geskerdh, A Dhuw : keskerdh ow Duw, ow Myghtern, y'n sentri.
PSA.68.25	An ganoryon eth a-rag, an menestrouthi eth a-dryv : yn aga mysk yth esa morenyon ow tonsya gans tabours.
PSA.68.26	Bennigewgh Duw y'n kuntellesow : ha'n Arloedh, hwi fenten Ysrael.
PSA.68.27	Ottena Benyamin byghan, aga rewler, pennsevigyon Yuda ha'ga routh : pennsevigyon Sebulun ha pennsevigyon Naftali.
PSA.68.28	Dha Dhuw re worhemmynnis dha nerth : surha, A Dhuw, an pyth re wrussys ragon ni.
PSA.68.29	A-barth dha dempel yn Yerusalem : myghternedh a dhre rohow dhiso jy.
PSA.68.30	Keredh goedhvil an kors, gre an terewi, gans leughi an poblow : a stankyas yn-dann dreys an temmyn a arghans; diberth an poblow a lowenha yn bresel.
PSA.68.31	Pennsevigyon a dheu yn-mes a Ejyp : Ethiopi a fysk dhe ystynna hy diwleuv dhe Dhuw.
PSA.68.32	Kenewgh dhe Dhuw, hwi wlaskordhow an nor : kenewgh gormola dhe'n Arloedh;
PSA.68.33	Dhe neb a varghok war an nevow, an nevow koth : ott, ev a dhyllo y lev, ha henn yw lev galloesek.
PSA.68.34	Askrifewgh nerth dhe Dhuw; yma y veuredh war Ysrael : hag yma y nerth y'n ebrenn.
PSA.68.35	A Dhuw, euthek osta y'th tylleryow sans : Duw Ysrael yw neb a re nerth ha galloes dh'y bobel; bennigys re bo Duw.
PSA.69.1	Salw vy, A Dhuw : rag an dowrow re dheuth bys dhe'm enev.
PSA.69.2	My a sedh yn leysyek dhown, ma nag eus tyller may seffiv : my re dheuth yn dowrow down, may hwra an livow resek warnav.
PSA.69.3	Skwith ov vy ow karma; sygh yw ow bryansenn: ow dewlagas a fyll, ha my ow kortos ow Duw.
PSA.69.4	Moy es blewynnow ow fenn yw an re a'm kas heb ken : moy es ow eskern yw ow eskerens fals; my a attal an pyth na gemmeris vy.
PSA.69.5	A Dhuw, ty a aswonn ow folneth : ha nyns yw ow hammwriansow kudhys ragos.
PSA.69.6	Na as an re a'th worta dhe berthi meth a'm govis vy, A Arloedh an luyow : na as an re a'th hwila dhe vos disenorys a'm govis vy, A Dhuw Ysrael.
PSA.69.7	Rag a-barth dhiso jy y perthis vy bismer : meth re gudhas ow fas.
PSA.69.8	My re dheuth ha bos estren dhe'm breder : ha den ankoth dhe fleghes ow mamm.
PSA.69.9	Rag tan ow holonn a-barth dha ji re'm kollonkas : ha despit an re a'th skorn jy re goedhas warnav vy.
PSA.69.10	Pan wrugavy dhe'm enev kyni gans penys : treylys o henna yn mewl dhymm.
PSA.69.11	Ha my a omwiskas yn yskar : my eth ha bos ensampel dhedha.
PSA.69.12	An re a esedh y'n porth a gews er ow fynn : ha'n bennow-medhow a gan ahanav yn ges.
PSA.69.13	Mes ow fysadow yw dhiso jy, A Arloedh : yn prys plegadow, A Dhuw, gorthyp dhymm y'th tregeredh meur, yn gwirder dha selwyans.
PSA.69.14	Gwra ow delivra dhiworth an leysyek, rag na setthiv : gas vy dhe vos delivrys dhiworth an re a'm kas, hag yn-mes a dhowrow down.
PSA.69.15	Na as an livow dhe vos warnav, ha na as an downder dhe'm kollenki : ha na as an pytt dhe dhegea y anow warnav.
PSA.69.16	Gorthyp dhymm, A Arloedh, rag da yw dha dregeredh : treyl dhymmo vy, herwydh dha druedh meur.
PSA.69.17	Ha na gudh dha fas rag dha was, drefenn ow bos yn anken : gorthyp dhymm yn skon.
PSA.69.18	Deus nes dhe'm enev, ha'y brena : gwra ow delivra dhiworth ow eskerens.
PSA.69.19	Ty a aswonn ow mewl, ha'm meth, ha'm disenor : yma oll ow eskerens a-dheragos.
PSA.69.20	Mewl re dorras ow holonn; ha paynys bras a'm beus : my a hwilas neb a gemmerra truedh ahanav, mes nyns esa; ha konforters, mes ny's kevis.
PSA.69.21	I a ros dhymm ynwedh bystel rag ow boes : hag y'm syghes i a ros dhymm aysel.
PSA.69.22	Bedhes aga moes maglenn a-dheragdha : ha'ga offrynnow kres, bedhens antell.
PSA.69.23	Bedhes aga dewlagas tewl rag na wellons : ha gwra dh'aga diwglun prest krena.
PSA.69.24	Dyllo warnedha dha goler : ha settyes dha gonnar fell dalghenn ynna.
PSA.69.25	Bedhes aga annedh ynyal : na vedhes tryger yn aga thyldys.
PSA.69.26	Rag i a helgh an den a wrussys y weskel : hag ynkressya galar an re a vrewsys.
PSA.69.27	Gorr sherewneth dh'aga sherewneth i : ha na dhens i y'th wiryonedh.
PSA.69.28	Bedhens i defendys dhe-ves a lyver an re vyw : ha na vedhens i skrifys yn mysk an re wiryon.
PSA.69.29	Ha my, truan ov vy ha poenvosek : re'm drehaffo dha selwyans, A Dhuw.
PSA.69.30	My a wormel Hanow Duw gans kan : ha my a'n meurhav gans gras.
PSA.69.31	Ha hemma a vydh gwell gans an Arloedh ages ojyon : po ages lo'n ha dhodho kern ha karnow.
PSA.69.32	An re hwar a'n gwelas, ha lowen yns i : hwilewgh Duw, ha'gas kolonn a vyw.
PSA.69.33	Rag an Arloedh a glew an re edhommek : ha ny dhispres ev an brysners.
PSA.69.34	Gormeules ev nev ha nor : an moryow ha pup-tra usi ow slynkya ynna.
PSA.69.35	Rag Duw a selow Sion, ha drehevel sitys Yuda : hag i a drig ena ha'y ferghenna.
PSA.69.36	Has y wesyon ynwedh a's erit : ha'n re a gar y Hanow a drig ynni.
PSA.70.1	A Dhuw, fisten dhe'm selwel : A Arloedh, deus uskis dhe'm gweres.
PSA.70.2	Perthens i meth ha bedhens shyndys, an re a hwila ow enev : bedhens i treylys war-dhelergh ha disenorys, an re a's teves delit a'm pystik.
PSA.70.3	Bedhens i treylys war-dhelergh drefenn aga meth : an re a lever, Aha, Aha.
PSA.70.4	Lowenhes kemmys a'th hwila ha bedhens i heudhik ynnos jy : ha seul a gar dha selwyans prest leverens, Bedhes Duw meurhes.
PSA.70.5	Mes boghosek ov vy hag edhommek : deus uskis dhymmo vy, A Dhuw.
PSA.70.6	Ty yw ow gwereser ha'm delivrer : A Arloedh, na wra delatya.
PSA.71.1	Ynnos jy, A Arloedh, y trestyav : na as vy dhe berthi meth bynitha.
PSA.71.2	Gwra ow delivra y'th wiryonedh ha'm difres : pleg dha skovarn dhymm ha'm sawya.
PSA.71.3	Bydh dhymm karrek grev may tyffiv dhedhi pup-prys : ty re worhemmynnis ow selwel, rag ty yw ow harrek ha'm kastell.
PSA.71.4	Gwra ow delivra, A Dhuw, dhiworth leuv an tebelwas : dhiworth dorn an den kammhynsek ha didruedh.
PSA.71.5	Rag ty yw ow govenek, A Arloedh Duw : ow fydhyans dhiworth ow yowynkneth.
PSA.71.6	Genes jy re beuv mentenys dhiworth an brys : ty yw neb a'm kemmeras dhiworth torr ow mamm; ow gormola a vydh prest ahanas.
PSA.71.7	My re dheuth ha bos revedh dhe lies huni : mes ty yw ow hastell grev.
PSA.71.8	Bedhes ow ganow lenwys a'th wormola : ha'th wordhyans dres an jydh.
PSA.71.9	Na'm towl vy dhe-ves yn termyn henys : na'm forsak vy pan fyll ow nerth.
PSA.71.10	Rag ow eskerens a gews er ow fynn : ha'n re a gontrewayt ow enev a omgusul war-barth;
PSA.71.11	Hag yn-medhons i, Duw re'n forsakyas : helghyewgh ev, ha'y gemmeres; rag nyns eus den a'n deliffro.
PSA.71.12	A Dhuw, na vydh pell dhiworthiv : ow Duw, deus uskis dhe'm gweres.
PSA.71.13	Perthens i meth ha mos dhe goll, neb yw eskerens ow enev : bedhens i kudhys gans mewl ha disenor, neb a hwila ow fystik.
PSA.71.14	Mes my a wayt heb hedhi : ha my a'th wormel moy ha moy.
PSA.71.15	Ow ganow a dheriv dha wiryonedh ha'th selwyans dres an jydh : rag ny wonn aga niver.
PSA.71.16	My a dheu yn nerth an Arloedh : my a dhre dhe gov dha wiryonedh jy dha honan.
PSA.71.17	A Dhuw, ty re dhyskas dhymm dhiworth ow yowynkneth : ha prest re venegis vy dha varthusyon.
PSA.71.18	Ha lemmyn y'm henys, ha my penn-loes, A Dhuw, na wra ow forsakya : erna dheriffiv dha alloes dhe'n kenedhel ma, dha nerth dhe bub henedh a dheu.
PSA.71.19	Ha'th wiryonedh, A Dhuw, yw pur ughel : ty neb re wrug gwriansow meur; A Dhuw, piw yw avelos jy?
PSA.71.20	Ty, neb re dhiskwedhas dhymm lies anken drog, a'm bywha arta : ha ty a'm dre yn-bann dhiworth downderyow an nor.
PSA.71.21	Ty a voghha ow enor : ha'm hebaskhe arta.
PSA.71.22	My a'th wormel ynwedh gans an sowtri drefenn dha wiryonedh, ow Duw : my a gan dhiso jy gans an delynn, ty Sans Ysrael.
PSA.71.23	Ow diwweus a arm yn lowen pan ganav gormola dhiso jy : ha'm enev ynwedh hag a brensys.
PSA.71.24	Ha'm taves a gews a'th wiryonedh dres an jydh : rag i a berth meth, yth yns i shyndys, neb a hwila ow fystik.
PSA.72.1	Ro dha vreusow dhe'n Myghtern, A Dhuw : ha'th wiryonedh dhe vab an Myghtern.
PSA.72.2	Re vreusso ev dha bobel gans gwiryonedh : ha'th voghosogyon gans gwirvreus.
PSA.72.3	Re dhrollo an menydhyow kres dhe'n bobel : ha'n brennow, dre wiryonedh.
PSA.72.4	Re vreusso ev an voghosogyon yn mysk an bobel : ha re sawo mebyon an den edhommek, ha brewi dhe demmyn an den a'm gwask.
PSA.72.5	Re bortthons own ahanas hedre vo an howl ow pesya : ha hedre vo an loer, a unn henedh dhe'n nessa.
PSA.72.6	Ev a dhiyskynn avel glaw war an gwels goera : avel kowasow a dhowrha an nor.
PSA.72.7	Yn y dhydhyow gwiryonedh a vleujyow : ha palster kres, erna hettho an loer.
PSA.72.8	Hag ev a'n jeves maystri a vor dhe vor : ha dhiworth an avon bys dhe bennow an norvys.
PSA.72.9	An re a drig y'n difeyth a bleg a-dheragdho : y eskerens a lap an doust.
PSA.72.10	Myghternedh Tarshish ha'n ynysow a re trubyt : myghternedh Sheba ha Seba a dhre rohow.
PSA.72.11	Ha'n vyghternedh oll a bleg a-dheragdho : oll an kenedhlow a vydh y sojets.
PSA.72.12	Rag ev a dhelirv an edhommek pan arm : ha'n boghosek ma nag eus dhodho gwereser.
PSA.72.13	Ev a gemmer truedh a'n den gwann ha'n edhommek : hag ev a selow enevow an edhommogyon.
PSA.72.14	Ev a bren aga enev dhiworth kompressans ha garowder : ha drudh vydh aga goes yn y wolok ev.
PSA.72.15	Ev a vyw, ha dhodho y fydh res owr dhiworth Sheba : i a bys ragdho heb hedhi, ha'y venniga dres an jydh.
PSA.72.16	Y fydh kals ys y'n nor ow tegrena war benn an menydhyow : y frut a vydh avel Lebanon, ha tus an sita a sewen avel gwels an nor.
PSA.72.17	Y Hanow a dhur bys vykken; y Hanow a vydh fastyes a-dherag an howl : tus a vydh bennigys ynno; an kenedhlow oll a'n gelow bennigys.
PSA.72.18	Bennigys re bo an Arloedh Duw, Duw Ysrael : neb y honan a wra marthusyon;
PSA.72.19	Ha bennigys re bo y Hanow gloryus bynitha : hag oll an nor a vydh lenwys a'y wolowder. Amen hag Amen.
PSA.73.1	Da yn hwir yw Duw orth Ysrael : orth an re yw glan aga holonn.
PSA.73.2	Byttegyns nammna drebuchyas ow threys : ogas disevys o ow hammow.
PSA.73.3	Rag my a borthas envi orth an re woethus : pan welis vy sewenyans an debeles.
PSA.73.4	Rag nyns eus dhedha gloesow : yagh ha krev yw aga horfow.
PSA.73.5	Nyns yns i yn poenvotter dell yw tus erell : ha nyns yns i pystigys dell yw tus erell.
PSA.73.6	Rakhenna yma goeth a-dro dh'aga honna avel torgh : garowder a's kudh avel kweth.
PSA.73.7	Aga dewlagas a hwedh gans tewder : i a's teves moy ages hwansow aga holonn.
PSA.73.8	I a wra ges, ha kewsel yn spitus : i a wodros kompressans, ughel aga fenn.
PSA.73.9	I re settyas aga ganow erbynn an nevow : ha'ga thaves a gerdh der an nor.
PSA.73.10	Rakhenna ow fobel a dreyl dhedha : ha lapya oll aga lavarow avel dowr.
PSA.73.11	Hag i a lever, Fatell woer Duw : eus godhvos gans an Ughella?
PSA.73.12	Ott, an re ma yw an debeles : i a sewen y'n norvys ha'ga rychys a voghha.
PSA.73.13	Devri my re lanhas ow holonn yn euver : ha golghi ow diwleuv yn gwiryonses.
PSA.73.14	Rag dres an jydh yth en vy gwyskys : ha pystigys pub myttin.
PSA.73.15	Mar lavarren, Yn kettella y kowsav vy : my a gammwrussa erbynn henedh dha fleghes.
PSA.73.16	Pan ombrederis fatell gonvedhyn vy hemma, poenvotter o ev y'm golok vy,
PSA.73.17	Ernag yth vy yn sentri Duw : ena y konvedhis vy aga diwedh i.
PSA.73.18	Devri ty a's gorras yn tylleryow slynk : ty a wrug dhedha koedha yn terroes.
PSA.73.19	Fatell ons yn ahwer yn unn lamm : difygys yns i yn tien gans euth!
PSA.73.20	Avel hunros pan dhifun den : A Arloedh, pan dhifunydh jy, ty a dhispres aga imaj.
PSA.73.21	Rag moredhek o ow holonn : ha gloesow a envi eth der ow lonethi.
PSA.73.22	Mar anfur en vy, ha diskians : kepar ha lo'n en vy a-dheragos.
PSA.73.23	Byttegyns yth esov vy prest genes : ty re'm synsis er ow leuv dheghow.
PSA.73.24	Gans dha gusul ty a'm lew : ha wosa henna ow hemmeres yn golowder.
PSA.73.25	Piw a'm beus y'n nevow marnas ty : ha nyns eus travyth war an nor a yeunniv marnas ty.
PSA.73.26	Ow hig ha'm kolonn a fyll : mes Duw yw nerth ow holonn ha'm rann bys vykken.
PSA.73.27	Rag ott, an re usi pell dhiworthis a dhe goll : ty re gisyas oll an re a wra avoutri er dha bynn.
PSA.73.28	Mes da yw ragov dos ogas dhe Dhuw, my re worras ow threst y'n Arloedh Duw : rag may teriffiv dha wriansow oll.
PSA.74.1	Prag, A Dhuw, re'gan skonsys bynitha: prag y feg dha sorr orth deves dha beurva?
PSA.74.2	Porth kov a'th kuntelles a brensys seuladhydh : loeth dha ertach a dhasprensys, ha menydh Sion may trygsys ynno.
PSA.74.3	Treyl dha gammow troha'n magoryow nevra a bes : an sherewneth oll re wrug an eskar y'n sentri.
PSA.74.4	Dha eskerens a vedhygel yn mysk dha guntellesow : i a dhrehav aga arwoedhyow avel toknys.
PSA.74.5	Haval ens i orth tus esa ow hakkya : gans boelyow war pryskkoes tew.
PSA.74.6	Ha lemmyn i a dhral oll an prennweyth gravyes : gans boelyow ha mortholow.
PSA.74.7	I re worras tan y'th sentri : i re dhefolas annedh dha Hanow bys dhe'n dor.
PSA.74.8	I a leveris yn aga holonn, Gwren ni aga diswul yn tien : i re loskas oll synagys Duw y'n pow.
PSA.74.9	Ny welyn agan arwoedhyow, nyns eus profoes bydh moy : ha nyns eus yn agan mysk neb a wodhvo pygemmys termyn.
PSA.74.10	Pygemmys prys, A Dhuw, y hwra an eskar ges : a dhispres an eskar dha Hanow bys vykken?
PSA.74.11	Prag y tennydh jy dha leuv dhe-ves : prag na gemmerydh jy dha leuv dheghow dhiworth dha askra ha'ga hisya?
PSA.74.12	Rag Duw re beu ow myghtern bythkweth : ow kul selwyans yn mysk an norvys.
PSA.74.13	Ty a rannas an mor dre dha nerth : ty a dorras pennow an dragons y'n dowrow.
PSA.74.14	Ty a vrewis pennow Lawethan dhe demmyn : ha'y ri avel boes dhe'n bobel trigys y'n difeyth.
PSA.74.15	Ty a folsas an fenten ha'n fros : ty a dhesyghas avonyow prest ow resek.
PSA.74.16	Ty a biw an jydh, dhiso jy ynwedh yw an nos : ty re bareusis an golow ha'n howl.
PSA.74.17	Ty re settyas oll oryon an nor : ty re wrug hav ha gwav.
PSA.74.18	Porth kov a hemma, A Arloedh, fatell wrug an eskar ges : ha fatell gablas an bobel fol dha Hanow.
PSA.74.19	Na ro enev dha durenn dhe'n goedhviles : na ankov kuntelles dha voghosogyon bys vykken.
PSA.74.20	Gwra vri a'n kevambos : rag leow tewl an nor yw leun a annedhow garowder.
PSA.74.21	Na dhehweles an truan yn disenor : gormeules an boghosek ha'n edhommek dha Hanow.
PSA.74.22	Sav, A Dhuw, pled dha gen jy : porth kov a'n despit gwrys dhis gans an fol dres an jydh.
PSA.74.23	Na ankov lev dha eskerens : tros an re a sev er dha bynn a voghha pub eur oll.
PSA.75.1	Dhiso jy y hwodhon gras, A Dhuw : dhiso jy y hwodhon gras : ni a elow dhe'th Hanow, ha derivas dha varthusyon.
PSA.75.2	Pan gemmerriv prys gwiw : my a vreus gans ewnder.
PSA.75.3	An nor a deudh ha'n re usi ynno trigys : my yw neb a fastha y golovenyow.
PSA.75.4	My a leveris dhe'n re woethus, Na vostyewgh : ha dhe'n debeles, Na dhrehevewgh agas korn.
PSA.75.5	Na dhrehevewgh agas korn mar ughel : ha na gewsewgh howtyn dha gonna.
PSA.75.6	Rag nyns yw dhiworth an howldrevel na dhiworth an worlewin : na dhiworth an difeyth, y teu ughelheans.
PSA.75.7	Mes Duw yw an breusyas : ev a iselha unn den hag ughelhe den arall.
PSA.75.8	Rag yn leuv an Arloedh yma hanaf, ha rudh yw an gwin : kemmyskys yw yn leun, hag ev a dhinwa anodho.
PSA.75.9	Mes an godhes anodho : oll tebelwesyon an nor a'n gwask yn-mes ha'y eva.
PSA.75.10	Mes my a dheriv bynitha : ha kana gormola dhe Dhuw Yakob.
PSA.75.11	Oll kern an debeles a droghav dhe-ves : ha kern an re wiryon a vydh ughelhes.
PSA.76.1	Aswonnys yw Duw yn Yuda : meur yw y Hanow yn Ysrael.
PSA.76.2	Yn Salem yma y skovva : ha'y annedh yn Sion.
PSA.76.3	Ena y torras ev sethow an warak : an skoes ha'n kledha hag arvow bresel.
PSA.76.4	Splanna osta ha kreffa : ages an menydhyow nevra a bes.
PSA.76.5	An re golonnek o pyllys, i a goedhas yn kosk : ha ny wodhya nagonan a'n vreseloryon gul devnydh a'y dhiwleuv.
PSA.76.6	Orth dha geredh jy, A Dhuw Yakob : an charet ha'n margh a goedhas yn kosk poes.
PSA.76.7	Ty, ty yw euthek : ha piw a sev a-dheragos pan osta serrys?
PSA.76.8	Ty a wrug dhe'th vreus bos klewys dhiworth nev : an nor a grenas, ha spavenhe,
PSA.76.9	Pan sevis Duw dhe vreus : dhe selwel oll an re hwar usi y'n nor.
PSA.76.10	Devri, sorr mab-den a dreyl dhe'th wormola : an remenant a'n sorr ty a wisk a-dro dhis avel grogys.
PSA.76.11	Gwrewgh ambos dhe'n Arloedh agas Duw, ha'y gollenwel : oll an re usi yn y gyrghynn, drens i rohow dhe neb a dal y owna.
PSA.76.12	Ev a derr dhe-ves an spyrys a bennsevigyon : euthek yw ev orth myghternedh an nor.
PSA.77.1	My a elwis war Dhuw gans ow lev : war Dhuw y helwis gans ow lev, hag ev a ros skovarn dhymm.
PSA.77.2	Yn jydh ow anken y hwilis vy an Arloedh : ow leuv o ystynnys y'n nos, ha nyns o skwith : ow enev a skonyas a gavoes hebaska.
PSA.77.3	My a berth kov a Dhuw, ha moredhek ov vy : my a breder yn town, ha'm enev a glamder.
PSA.77.4	Ty a syns ow dewlagas yn tifunys : mar droblys ov vy ma na allav kewsel.
PSA.77.5	My re brederis a'n dydhyow kyns : a'n blydhynyow usi tremenys seuladhydh.
PSA.77.6	My a berth kov a'm kan y'n nos : my a gews gans ow holonn vy, ha'm enev a hwila yn tiwysek.
PSA.77.7	A wra an Arloedh skonya bynitha : hag a ny vydh ev pes da nevra namoy?
PSA.77.8	A hedhis y dregeredh bynitha : a fyll y ambos a unn henedh dhe'n nessa?
PSA.77.9	A ankovas Duw bos grassyes : a dhegeas ev y druedh yn sorr?
PSA.77.10	Ha my a leveris, Hemm yw ow gwannder : leuv dheghow an Ughella dhe vos treylys.
PSA.77.11	My a berth kov a wriansow an Arloedh : devri, my a berth kov a'th varthusyon kyns.
PSA.77.12	My a breder ynwedh a'th oberow oll : ha my a gews a'th wriansow.
PSA.77.13	Dha fordh, A Dhuw, yw sans : pana dhu w yw meur avel agan Duw ni?
PSA.77.14	Ty yw an Duw a wra marthusyon : ty re dherivis dha nerth yn mysk an bobel.
PSA.77.15	Gans dha vregh ty re brenas dha bobel : mebyon Yakob ha Yosef.
PSA.77.16	An dowrow a'th welas, A Dhuw, an dowrow a'th welas hag a borthas own : an downderyow ynwedh a grenas.
PSA.77.17	An kommol a dhiveras dowr, an nevow a wrug tros : dha sethow ynwedh a lughesas a-les.
PSA.77.18	Lev dha daran esa y'n korwyns : an lughes a wolowas an norvys; an nor a dhegrenas ha krysya.
PSA.77.19	Yma dha fordh y'n mor, ha'th hynsyow y'n dowrow meur : ha nyns yw olyow dha dreys aswonnys.
PSA.77.20	Ty a hembronk dha bobel avel deves : dre leuv Moyses hag Aron.
PSA.78.1	Goslowewgh orth ow lagha, ow fobel : plegyewgh agas skovarn dhe lavarow ow ganow.
PSA.78.2	My a iger ow ganow yn parabolenn : my a lavar dythow tewl a'n oesow koth;
PSA.78.3	An re a glewsyn hag a wodhven : hag a dherivis agan tasow dhyn ni.
PSA.78.4	Ny's kelyn rag aga fleghes : ow terivas gormola an Arloedh dhe'n henedh a dheu, y nerth ha'y varthusyon a wrug ev.
PSA.78.5	Rag ev a fastyas dustuni yn Yakob, hag a ros lagha dhe Ysrael : a worhemmynnis ev dh'agan tasow, ma's deriffens orth aga fleghes;
PSA.78.6	Ma's godhve an henedh a dho, an fleghes a vedha genys : rag may saffens ha'ga derivas orth aga fleghes;
PSA.78.7	Rag may hworrens aga threst yn Duw : ha ma nag ankoffens gwriansow Duw, mes gwitha y worhemmynnow;
PSA.78.8	Ha ma na vens avel aga thasow, henedh dislen ha gorth; henedh na ewnas aga holonn, ha nag esa aga spyrys len gans Duw;
PSA.78.9	Kepar ha mebyon Efraym : ervys hag ow toen gwaregow, neb a dreylyas aga heynow yn jydh an gas.
PSA.78.10	Ny synssons kevambos Duw : mes i a skonyas a gerdhes yn y lagha ev;
PSA.78.11	Owth ankevi y wriansow ev : ha'y varthusyon a dhiskwedhsa orta.
PSA.78.12	Taklow marthys a wrug ev yn golok agan tasow, yn bro Ejyp : yn gwel Soan.
PSA.78.13	Ev a rannas an mor, hag a wrug dhedha tremena dredho : ev a wrug dhe'n dowrow sevel kepar ha graghell.
PSA.78.14	Ha dydhweyth ev a's hembronkas gans kommolenn : ha dres an nos gans golow tan.
PSA.78.15	Ev a folsas an karregi y'n difeyth : hag a ros diwes dhedha, kepar ha pan dheffa yn-mes a dhownderyow meur.
PSA.78.16	Ev a dhros frosow yn-mes a'n garrek : hag a wrug dhe dhowrow dewraga kepar hag avonyow.
PSA.78.17	Byttegyns i a beghas dhe voy er y bynn : ha serri an Ughella y'n difeyth.
PSA.78.18	I a brovas Duw yn aga holonn : ow tervynn boes rag aga ewl.
PSA.78.19	Hag i a gewsis erbynn Duw, ow leverel : A yll Duw dyghtya moes y'n difeyth?
PSA.78.20	Ott, ev a weskis an garrek may tewragas an dowrow, ha'n frosow a fennas : mes a yll ev ri bara ynwedh, po darbari kig rag y bobel?
PSA.78.21	Ytho an Arloedh a glewas hemma, hag a sorras : tan o enowys yn Yakob, ha konnar a sordyas erbynn Ysrael;
PSA.78.22	Drefenn na gryssons yn Duw : na fydhya yn y selwyans ev.
PSA.78.23	Ytho ev a worhemmynnis dhe'n kommol a-vann : hag igeri darasow nev.
PSA.78.24	Hag ev a asas manna dhe goedha warnedha avel glaw, ma'n depprens : hag a ros dhedha ys an nevow.
PSA.78.25	Ytho den a dhybris bara an eledh : ev a dhannvonas dhedha lanwes a voes.
PSA.78.26	Ev a wrug dhe wyns an howldrevel hwytha y'n nevow : ha der y nerth ev a dhros gwyns an dyghow.
PSA.78.27	Ev a wrug dhe gig koedha warnedha avel doust : hag ydhyn askellek kepar ha tewes an mor.
PSA.78.28	Hag ev a's gasas dhe goedha yn mysk aga thyldys : a-dro dh'aga annedhow.
PSA.78.29	Ytho i a dhybris hag yth ens i lenwys yn ta : rag ev a ros dhedha an pyth a yeunsons; nyns ens i toellys yn aga ewl.
PSA.78.30	Mes gans an boes hwath yn aga ganow, konnar Duw a dheuth warnedha, ha ladha an re vrassa anedha : ha gul dhe flour Ysrael koedha.
PSA.78.31	Yn despit dhe oll hemma, i a beghas hwath : ha ny gryssons yn y varthusyon ev.
PSA.78.32	Rakhenna ev a wrug dh'aga dydhyow tremena yn euveredh : ha'ga blydhynyow yn euth.
PSA.78.33	Pan y's ladhas, i a'n hwilas : hag i a dreylyas ha hwilas Duw yn tiwysek.
PSA.78.34	Hag i a borthas kov Duw dhe vos aga harrek : ha Duw Ughella, dhe vos aga dasprenyas.
PSA.78.35	Byttegyns i a'n feklas gans aga ganow : hag a wowleveris orto gans aga thaves.
PSA.78.36	Rag nyns o aga holonn fast ganso : ha nyns ens i len yn y gevambos.
PSA.78.37	Mes ev, leun a druedh, a avas aga drogobereth : ha ny's distruis.
PSA.78.38	Ha lieskweyth ev a dreylyas dhe-ves y sorr : ha ny sordyas oll y gonnar.
PSA.78.39	Rag ev a borthas kov i dhe vos kig : ha gwyns a dremen, ha ny dhehwel.
PSA.78.40	Ass wrussons i sevel lieskweyth er y bynn y'n difeyth : ha grevya dhodho y'n gwylvos!
PSA.78.41	I a dreylyas, ha previ Duw yn aga holonn : ha paynya an Sans a Ysrael.
PSA.78.42	Ny borthsons kov a'y leuv : nag a'n jydh ma's dasprenas dhiworth an eskar;
PSA.78.43	Fatell wrussa ev y arwoedhyow yn Ejyp : ha'y varthusyon yn gwel Soan.
PSA.78.44	Ev a dreylyas aga avonyow dhe woes : ha'ga frosow, ma nag effens anedha.
PSA.78.45	Ev a dhannvonas hesow a sadron yn aga mysk, a's devoryas : ha kwilkynyow, a's distruis.
PSA.78.46	Ev a ros aga threvasow dhe'n pryv : ha'ga lavur dhe'n kulyek-reden askellek.
PSA.78.47	Ev a dhistruis aga gwinbrennyer gans keser : ha'ga sykamorwydh gans rew.
PSA.78.48	Ev a asas aga gwarthek dhe'n keser : ha'ga flokkys dhe'n lughes.
PSA.78.49	Ev a dhellos warnedha y gonnar fell, sorr, ha koler, hag anken : ha dannvon tebel eledh yn aga mysk.
PSA.78.50	Ev a dharbaris hyns rag y sorr, ha ny withas aga enev rag ankow : mes ev a ros aga bywnans dhe'n pla;
PSA.78.51	Hag ev a weskis oll an re gynsa-genys yn Ejyp : flour aga nerth yn tyldys Ham.
PSA.78.52	Mes y bobel y honan, ev a's hembronkas avel deves : ha'ga lewya y'n difeyth avel flokk.
PSA.78.53	Ev a's ledyas yn tiogel, ma nag ownsons : mes an mor a gudhas aga eskerens.
PSA.78.54	Ev a's dros dhe or y sentri : dhe'n menydh a brenas gans y leuv dheghow.
PSA.78.55	Hag ev a bellhas an kenedhlow a-dheragdha : hag a's rannas dhedha yn ertach, ha gul dhe loethyow Ysrael triga yn aga thyldys i.
PSA.78.56	Mes i a brovas hag a sorras Duw Ughella : ha ny synssons y dhustuniow;
PSA.78.57	Mes i a gildennas hag omdhoen yn fals avel aga thasow : i a dreylyas a-denewen avel gwarak gamm.
PSA.78.58	Rag i a'n sorras gans aga leow ughel : hag a wrug dh'y avi sevel der aga imajys gravyes.
PSA.78.59	Pan glewas Duw hemma, serrys veu : hag ev a dhispresyas Ysrael yn feur.
PSA.78.60	Ytho ev a forsakyas an skovva yn Shilo : an tylda a worrsa yn mysk mab-den.
PSA.78.61	Ev a dhelivras y nerth dhe gethneth : y wolowder dhe leuv an eskar.
PSA.78.62	Hag ev a ros y bobel dhe'n kledha : hag a sorras orth y ertach.
PSA.78.63	Tan a dhybris aga thus yowynk : ha ny veu aga maghtethyon res yn demmedhyans.
PSA.78.64	Aga oferysi a veu ledhys gans an kledha : ha ny gynas aga gwedhwesow.
PSA.78.65	Ytho an Arloedh a dhifunas avel onan ow sevel yn-mes a gosk : kepar ha kowr ow karma wosa gwin.
PSA.78.66	Ev a weskis y eskerens war-tu delergh : hag a ros disenor dhedha bynitha.
PSA.78.67	Ev a skonyas tylda Yosef : ha ny dhewisas loeth Efraym;
PSA.78.68	Mes ev a dhewisas loeth Yuda : menydh Sion, a gara.
PSA.78.69	Hag ena ev a dhrehevis y sentri mar ughel avel an nevow : avel an nor re fastyas bynitha.
PSA.78.70	Hag ev a dhewisas Davydh y was : hag a'n kemmeras yn-mes a gorlannow an deves.
PSA.78.71	Hag ev owth holya an deves gans aga eyn ow tena, ev a'n dros : dhe vaga Yakob y bobel, hag Ysrael y ertach.
PSA.78.72	Ytho ev a's gwithas gans kolonn dhivlam : hag ev a's lewyas herwydh sleynedh y dhiwleuv.
PSA.79.1	A Dhuw, an kenedhlow re dheuth y'th ertach : i re dhefolas dha dempel sans, ha gorra Yerusalem yn bern a veyn.
PSA.79.2	I re ros korfow dha wesyon avel boes dhe ydhyn an nevow : ha kig dha syns dhe vestes an nor.
PSA.79.3	I re skoellyas aga goes avel dowr a-dro dhe Yerusalem : ha nyns esa denvyth a's ynkleutthya.
PSA.79.4	Ni re dheuth ha bos mewl dh'agan kentrevogyon : skorn ha ges dhe'n re usi yn agan kyrghynn.
PSA.79.5	Pygemmys prys, A Arloedh? A vydhydh serrys bynitha : a lesk dha avi avel tan?
PSA.79.6	Dyllo dha gonnar war an kenedhlow na'th aswonnis : ha war an gwlaskordhow na elwis war dha Hanow.
PSA.79.7	Rag i re dhevoryas Yakob : ha ravna y annedh.
PSA.79.8	Na borth kov a dhrogoberow agan hendasow, des dha druedh dhyn ni yn skon : rag gyllys pur isel on ni.
PSA.79.9	Gweres dhyn ni, A Dhuw agan selwyans, er golowder dha Hanow : gwra agan delivra, ha kudh agan peghosow, a-barth dha Hanow.
PSA.79.10	Prag y lever an kenedhlow : Ple'ma aga Duw?
PSA.79.11	Bedhes diskwedhys dhe'n kenedhlow yn agan golok ni : dial rag an goes skoellys a'th wesyon.
PSA.79.12	Des kynvann an prysner a-dheragos : herwydh meuredh dha nerth, gwith an re dampnyes dhe vernans.
PSA.79.13	Daskorr seythplek dhe askra agan kentrevogyon : rag an skorn may'th skornsons jy, A Arloedh.
PSA.79.14	Ytho ni, dha bobel ha deves dha beurva, a woer gras dhis bynitha : ni a dheriv dha wormola a unn henedh dhe'n nessa.
PSA.80.1	Goslow, A vugel Ysrael, ty neb a hembronk Yosef avel flokk : omdhiskwa, ty neb a drig ynter an cherubyns.
PSA.80.2	A-dherag Efraym ha Benyamin ha Manasse : difun dha nerth, ha deus dh'agan selwel.
PSA.80.3	Treyl ni arta, a Dhuw : gwra dhe'th fas golowi, ha ni a vydh selwys.
PSA.80.4	A Arloedh Duw an luyow : pygemmys prys y serrydh orth pysadow dha bobel?
PSA.80.5	Ty re's magas gans bara dagrow : ty re ros dagrow dhedha dhe eva dres musur.
PSA.80.6	Ty a'gan gwra strif dh'agan kentrevogyon : ha'gan eskerens a wra ges ahanan.
PSA.80.7	Treyl ni arta, A Dhuw an luyow : gwra dhe'th fas golowi, ha ni a vydh selwys.
PSA.80.8	Ty a dhros gwinbrenn yn-mes a Ejyp : ty a dewlis dhe-ves an kenedhlow, ha'y blansa ev.
PSA.80.9	Ty a bareusis an dor ragdho : hag ev a wreydhyas yn town ha lenwel an tir.
PSA.80.10	An menydhyow o kudhys gans y skeus : ha kederwydh Duw gans y skorrennow.
PSA.80.11	Ev a dhellos y skorr bys dhe'n mor : ha'y skyll bys dhe'n avon.
PSA.80.12	Ytho prag y terrsys y geow : may kemmer oll an dremenysi y rappys?
PSA.80.13	Torgh an koes a'n raven : ha bestes an gwel a beur warnodho.
PSA.80.14	Treyl arta, ni a'th pys, A Dhuw an luyow, mir yn-nans dhiworth nev : gwel, ha gwra vri a'n gwinbrenn ma;
PSA.80.15	An winlann a blansas dha leuv dheghow : ha'n skorrenn a wrussys mar grev ragos jy dha honan.
PSA.80.16	Leskys yw gans tan, ha treghys yw : i a dhe goll orth keredh dha fas.
PSA.80.17	Bedhes dha leuv war wour dha leuv dheghow : war vab an den a wrussys mar grev ragos jy dha honan.
PSA.80.18	Ytho ny dreylyn ni dhiworthis arta : bywha ni, ha ni a elow war dha Hanow.
PSA.80.19	Treyl ni arta, A Arloedh Duw an luyow : gwra dhe'th fas golowi, ha ni a vydh selwys.
PSA.81.1	Kenewgh yn lowen dhe Dhuw agan nerth : gwra tros heudhik dhe Dhuw Yakob.
PSA.81.2	Gwrewgh dhe'n menestrouthi seni, gweskewgh an tabour : an delynn hweg gans an sowtri.
PSA.81.3	Hwythewgh an trompa y'n loer nowydh : y'n prys apoyntys, yn agan dy'goel ughel.
PSA.81.4	Rag hemm yw ordenans dhe Ysrael : ha lagha a Dhuw Yakob.
PSA.81.5	Ev a erghis hemma yn Yosef rag dustuni : pan dheuth yn-mes a vro Ejyp.
PSA.81.6	My a glew lev na wrav vy y aswonn ow leverel, My a dhifresas y skoedh a'n begh : y dhiwleuv a veu delivrys dhiworth an kanstellow.
PSA.81.7	Ty a elwis yn anken ha my a'th telivras : my a worthybis dhis yn keladow an daran; my a'th provas orth dowrow Meriba.
PSA.81.8	Klew, ow fobel, ha my a dhustun dhis : A Ysrael, mar koslewydh orthiv,
PSA.81.9	Ny vydh ynnos jy duw astranj : ha ny wordhydh jy duw estren.
PSA.81.10	My yw an Arloedh dha Dhuw, a'th tug jy yn-mes a vro Ejyp : igor dha anow a-les, ha my a'n lenow.
PSA.81.11	Mes ny woslowas ow fobel orth ow lev : hag Ysrael a'm skonyas.
PSA.81.12	Ytho my a's gasas dh'aga holonn worth : dhe gerdhes herwydh aga husulyow aga honan.
PSA.81.13	Mar koslowa ow fobel orthiv : ha mar kerttha Ysrael yn ow fordhow vy;
PSA.81.14	My a fethsa aga eskerens yn skon : ha treylya ow leuv erbynn aga envi.
PSA.81.15	An re a gas an Arloedh a omwrussa gostydh dhodho : ha'ga thermyn a via bys vykken.
PSA.81.16	Ha my a'th vagsa gans gwaneth a'n gwella : ha gans mel dhiworth an garrek my a'th lanwsa.
PSA.82.1	Duw a sev yn kuntelles nev : ev a vreus yn mysk an dhuwow.
PSA.82.2	Pygemmys prys y freusowgh yn kamm : ow plegya dhe'n debeles?
PSA.82.3	Rewgh gwirvreus dhe'n den gwann ha dhe'n omdhivas : breusewgh an boghosek ha'n edhommek yn ewn.
PSA.82.4	Difresewgh an den gwann ha'n boghosek : gwra aga delivra dhiworth leuv an debeles.
PSA.82.5	Ny wodhons ha ny gonvedhons, mes i a gerdh yn-rag yn tewolgow : oll selyow an nor a gren.
PSA.82.6	My a leveris, Hwi yw dy wow : ha hwi oll yw fleghes an Ughella.
PSA.82.7	Byttegyns hwi a verow avel mab-den : ha koedha avel onan a'n bennsevigyon.
PSA.82.8	Sav, A Dhuw, breus an nor : rag ty a erit an kenedhlow oll.
PSA.83.1	Na daw, A Dhuw : na omdenn, ha na bowes, A Dhuw.
PSA.83.2	Rag ott, dha eskerens a wra tros : ha'n re a'th kas re dhrehevis aga fenn.
PSA.83.3	I a dewlis towlow fell erbynn dha bobel : hag omgusulya erbynn dha dus tresorys.
PSA.83.4	I re leveris, Dewgh, ha'ga hisya, ma na vons kenedhel : ha ma na vo hanow Ysrael yn kovadh namoy.
PSA.83.5	Rag i re omgusulyas keskolonn : ha gul kevambos er dha bynn;
PSA.83.6	Tyldys Edom ha'n Yshmaelysi : Moab ha'n Hagarysi;
PSA.83.7	Gebal, hag Ammon, hag Amalek : Filisti ha'n re yw trigys yn Tyr.
PSA.83.8	Asshur ynwedh re omjunyas gansa : i re weresas dhe vebyon Lot.
PSA.83.9	Gwra dhedha i dell wrussys dhe Midyan : dhe Sisera ha dhe Yabin orth dowr Kishon;
PSA.83.10	Neb a verwis yn Endor : ha dos ha bos avel teyl rag an dor.
PSA.83.11	Gwra aga bryntinyon avel Oreb ha Seeb : oll aga fennsevigyon avel Sebagh ha Salmunna;
PSA.83.12	Neb a leveris, Kemmeryn ni yn perghennogeth : dalghennyn ni peurvaow Duw.
PSA.83.13	A Dhuw, gwra i avel has askall : avel kulyn a-rag an gwyns.
PSA.83.14	Kepar ha tan a lesk an koes : ha kepar ha flamm a worr tan y'n menydhyow;
PSA.83.15	Yn kettella helgh i gans dha annawel : ha browegh i gans dha dewedh.
PSA.83.16	Lanw aga fasow a dhisenor : may hwillons dha Hanow, A Arloedh.
PSA.83.17	Perthens i meth ha bedhens dyegrys bys vykken : bedhens i disenorys, ha mos dhe goll.
PSA.83.18	Ha godhvydhens i dha Hanow dhe vos an Arloedh : ty dha honan yw an Ughella dres oll an nor.
PSA.84.1	Ass yw karadow dha annedhow : A Arloedh luyow!
PSA.84.2	Ow enev yw hirethek, hi a yeun ynwedh war-lergh lysyow an Arloedh : ow holonn ha'm kig a arm yn lowen war an Duw byw.
PSA.84.3	An golvan re gavas chi, ha'n wennel neyth rygdhi hi may hworro hy ydhnigow : dha alteryow jy, A Arloedh luyow, ow Myghtern ha'm Duw.
PSA.84.4	Gwynnvys an re a drig y'th chi : prest y fydhons orth dha wormeuli.
PSA.84.5	Gwynnvys an re ha'ga nerth ynnos jy : ha'th fordhow yn aga holonn.
PSA.84.6	Hag i ow tremena dre nans Baka, y'n gwrons tyller a fentynyow : ha'n glaw a-varr a'n kudh gans bennathow.
PSA.84.7	Yth ons i a nerth dhe nerth : pubonan a vydh gwelys a-rag Duw yn Sion.
PSA.84.8	A Arloedh Duw an luyow, klew ow fysadow : goslow, A Dhuw Yakob.
PSA.84.9	Gwel, A Dhuw, agan skoes : ha mir orth fas dha Untys.
PSA.84.10	Rag unn jydh y'th lysyow jy : yw gwell ages mil.
PSA.84.11	Gwell yw bos porther yn chi ow Duw : ages annedhi tyldys sherewneth.
PSA.84.12	Rag an Arloedh Duw yw howl ha skoes : an Arloedh a re ras ha golowder, ha ny skon ev a ri dader vytholl dhe'n re a gerdh yn ewnhynsek.
PSA.84.13	A Arloedh luyow : gwynnvys an den a worr y fydhyans ynnos jy.
PSA.85.1	Ty re beu grassyes, A Arloedh, orth dha dir : ty re dreylyas kethneth Yakob.
PSA.85.2	Ty re avas drogobereth dha bobel : ha kudha oll aga fegh.
PSA.85.3	Ty re gemmeras dhe-ves oll dha sorr : ty re dreylyas dhiworth dha gonnar fell.
PSA.85.4	Treyl ni, A Dhuw agan selwyans : ha gas dha sorr orthyn.
PSA.85.5	A vydh sorr dhis orthyn ni bynitha : a ystynnydh dha sorr a unn henedh dhe'n nessa?
PSA.85.6	A ny dreylydh ha'gan bywhe ni arta : rag may lowenhaho dha bobel ynnos jy?
PSA.85.7	Diskwa dha dregeredh dhyn ni, A Arloedh : ha gront dhyn dha selwyans.
PSA.85.8	My a woslow orth an pyth a lever Duw an Arloedh : rag ev a lever kres dh'y bobel ha dh'y syns; mes na dreylyens arta dhe folneth.
PSA.85.9	Devri yma y selwyans ogas dhe'n re a berth own anodho : may trykko golowder yn agan tir.
PSA.85.10	Tregeredh ha gwirder re omguntellas : gwiryonedh ha kres re ammas an eyl dh'y gila.
PSA.85.11	Gwirder a egin dhiworth an nor : ha gwiryonedh a vir yn-nans dhiworth nev.
PSA.85.12	Devri an Arloedh a re dader : ha'gan tir a re y drevas.
PSA.85.13	Gwiryonedh a a-dheragdho : ha kres a gerdh yn fordh y olyow ev.
PSA.86.1	Pleg dha skovarn yn-nans, A Arloedh, ha gorthyp dhymm : rag boghosek ov vy hag edhommek.
PSA.86.2	Gwith ow enev, rag sans ov vy : salw dha was, ow Duw, a drest ynnos jy.
PSA.86.3	Bydh grassyes orthiv, A Arloedh : rag warnas jy y halwav dres an jydh.
PSA.86.4	Lowenha enev dha was : rag dhiso jy y trehavav ow enev.
PSA.86.5	Rag ty, A Arloedh, yw da ha parys dhe ava : meur dha dregeredh orth oll an re a elow warnas.
PSA.86.6	Ro skovarn, A Arloedh, dhe'm pysadow : ha gwra vri a lev ow govynnadow.
PSA.86.7	Yn jydh ow anken y halwav warnas : rag ty a worthyp dhymm.
PSA.86.8	Yn mysk an dhuwow nyns eus nagonan kepar ha ty, A Arloedh : ha nyns eus gwriansow kepar ha'th wriansow jy.
PSA.86.9	Oll an kenedhlow a wrussys jy a dheu ha plegya a-dheragos, A Arloedh : ha gordhya dha Hanow.
PSA.86.10	Rag meur osta jy, ha ty a wra marthusyon : ty yn unnik yw Duw.
PSA.86.11	Dysk dhymm dha fordh, A Arloedh, ha my a gerdh y'th wirder : lowenhes ow holonn, mayth ownniv dha Hanow.
PSA.86.12	My a'th wormel, A Arloedh ow Duw, a leun golonn : ha my a wordh dha Hanow bys vykken.
PSA.86.13	Rag meur yw dha dregeredh orthiv : ty re dhelivras ow enev dhiworth ifarn isella.
PSA.86.14	A Dhuw, an re woethus re sevis er ow fynn : ha kuntellesow an dus arow re hwilas ow enev, ha ny'th worrsons a-dheragdha.
PSA.86.15	Mes ty, A Arloedh, yw Duw truedhek ha grassyes : lent ow serri, ha meur dha dregeredh ha'th wirder.
PSA.86.16	Treyl dhymmo vy, ha bydh grassyes orthiv : ro dha nerth dhe'th was, ha salw mab dha vaghteth.
PSA.86.17	Diskwa dhymm arwoedh a'th tader, ma'n gwello an re a'm kas, ha perthi meth : rag ty, A Arloedh, re weresas dhymm, ha'm hebaskhe.
PSA.87.1	Yma hy sel hi war an menydhyow sans : an Arloedh a gar porthow Sion moy ages oll annedhow Yakob.
PSA.87.2	Taklow gloryus a vydh kewsys ahanas : ty sita Duw.
PSA.87.3	My a venek Rahab ha Babylon orth an re a'm aswonn : otta Filisti ha Tyr hag Ethiopi; hemma a veu genys ena.
PSA.87.4	Hag a-dro dhe Sion y fydh leverys, Lies huni a veu genys ynni : ha'n Ughella y honan a wra hy fastya.
PSA.87.5	An Arloedh pan skrif ev kovadh an poblow : a venek bos hemma genys ena.
PSA.87.6	An ganoryon ha'n dhonsyoryon war-barth a lever : Yma oll ow fentynyow ynnos jy.
PSA.88.1	A Arloedh Duw ow selwyans, my re armas dydh ha nos a-dheragos : des ow fysadow a-dheragos, pleg dha skovarn dhe'm kri.
PSA.88.2	Rag leun yw ow enev a boenvos : ha'm enev a nesha dhe ifarn.
PSA.88.3	Reknys ov vy yn mysk an re a dhiyskynn dhe'n pytt : yth ov vy kepar ha gour heb nerth.
PSA.88.4	Tewlys yn mysk an re varow, kepar ha'n re ledhys neb a worwedh y'n bedh : na berthydh kov anedha namoy, ha diberthys yns i dhiworth dha leuv.
PSA.88.5	Ty re'm gorras y'n pytt isella : yn leow tewl, hag yn downderyow.
PSA.88.6	Dha gonnar yw poes warnav : ha ty re dhros warnav oll dha donnow.
PSA.88.7	Ty re bellhas dhiworthiv oll an re aswonnys genev : ty re'm gwrug kasadow dhedha.
PSA.88.8	Prysonys yn fast ov vy : ma na allav diank.
PSA.88.9	Ow lagas a fyll dre dhughan : A Arloedh, my a elwis warnas pub dydh, my re ystynnas ow diwleuv dhis.
PSA.88.10	A dhiskwedhydh marthusyon dhe'n re varow : a dhassergh tarosvannow dhe'th wormeuli?
PSA.88.11	A vydh dha dregeredh menegys y'n bedh : po dha lelder yn terroes?
PSA.88.12	A vydh dha varthusyon aswonnys y'n tewolgow : ha'th wiryonedh yn tir ankov?
PSA.88.13	Mes warnas y helwis vy, A Arloedh : hag y'n myttin y teu ow fysadow a-dheragos.
PSA.88.14	Prag, A Arloedh, y skonydh ow enev : prag y kudhydh dha fas ragov?
PSA.88.15	Truan veuv ha parys dhe verwel dhiworth ow yowynkneth : my re borthas own ahanas, ha diweres ov vy.
PSA.88.16	Dha gonnar fell res eth dresov : own ahanas re'm distruis.
PSA.88.17	I a dheuth a-dro dhymm dres an jydh avel dowr : i a omsettyas a-dro dhymm a bub tu.
PSA.88.18	Karer ha koweth a bellhasys dhiworthiv : ha'n re aswonnys genev a worrsys yn tewlder.
PSA.89.1	My a gan a dregeredhow an Arloedh bynitha : gans ow ganow y terivav dha lelder a unn henedh dhe'n nessa.
PSA.89.2	Rag my re leveris, Tregeredh a vydh drehevys bynitha : dha wirder a festydh y'n nevow.
PSA.89.3	My re wrug kevambos gans an den dewisys genev : my re dos dhe Davydh ow gwas;
PSA.89.4	Dha has a fastyav bynitha : ha'th se a dhrehavav a unn henedh dhe'n nessa.
PSA.89.5	Ha'n nevow a wormel dha varthusyon, A Arloedh : dha lelder ynwedh yn kuntelles an syns.
PSA.89.6	Rag piw y'n nevow : a yll bos kehaval orth an Arloedh?
PSA.89.7	Piw yn mysk mebyon an dhuwow : a yll bos haval orth an Arloedh?
PSA.89.8	Ownys yw Duw yn kuntelles an syns : pur euthek a-ugh oll an re usi yn y gyrghynn.
PSA.89.9	A Arloedh Duw an luyow, piw yw galloesek avelos jy : galloesek osta, A Arloedh, gans dha wirder a-dro dhis.
PSA.89.10	Ty a rewl hwythfians an mor : pan sev y donnow, ty a's koselha.
PSA.89.11	Ty re vrewis Rahab dhe eneworres : ty re skoellyas dha eskerens gans nerth dha vregh.
PSA.89.12	Yma an nevow dhiso jy, yma an nor ynwedh dhiso jy : an norvys ha myns eus ynno, ty re's selyas.
PSA.89.13	An kledh ha'n dyghow, ty re's formyas : Tabor ha Hermon a gri yn lowen y'th Hanow.
PSA.89.14	Yma genes bregh alloesek : nerthek yw dha leuv, hag ughel yw dha leuv dheghow.
PSA.89.15	Gwiryonedh ha gwirvreus yw sel dha se : tregeredh ha gwirder a a-dherag dha fas.
PSA.89.16	Gwynnvys an bobel a aswonn an garm heudhik : i a gerdh, A Arloedh, yn golow dha fas.
PSA.89.17	I a lowenha y'th Hanow dres an jydh : hag y'th wiryonedh y fydhons ughelhes.
PSA.89.18	Rag ty yw splannder aga nerth : hag y'th vodh da y trehevydh agan korn.
PSA.89.19	Rag an Arloedh Duw yw agan skoes : ha Sans Ysrael yw agan Myghtern.
PSA.89.20	Y'n termyn na y kewssys orth dha syns yn hunrosow, ha leverel : My re worras gweres war onan galloesek; my re dhrehevis onan dewisys yn-mes a'n bobel.
PSA.89.21	My re gavas Davydh ow gwas : gans ow oyl sans my re'n untyas.
PSA.89.22	Ow leuv a'n menten : ha'm bregh ynwedh a'n krevha.
PSA.89.23	Ny drygh an eskar warnodho : ha ny'n pystik mab sherewneth.
PSA.89.24	Ha my a vrew y eskerens a-dheragdho : ha'n re a'n kas my a's gwysk.
PSA.89.25	Mes ow lelder ha'm tregeredh a vydh ganso : hag y'm Hanow vy y fydh y gorn ughelhes.
PSA.89.26	Ha my a sett y leuv y'n mor : ha'y leuv dheghow y'n avonyow.
PSA.89.27	Ev a elow warnav, Ow thas osta jy : ow Duw, ha karrek ow selwyans.
PSA.89.28	Ha my a'n gwra ow hynsa-genys : an ughella a vyghternedh an nor.
PSA.89.29	My a with ow thregeredh orto bynitha : ha'm kevambos a sev fast ragdho.
PSA.89.30	My a wra dh'y has durya bys vykken : ha'y se avel dydhyow nev.
PSA.89.31	Mar kwra y fleghes gasa ow lagha : ha mar ny gerdhons y'm breusow,
PSA.89.32	Mar terrons i ow ordenansow : ha ny synsons ow gorhemmynnow,
PSA.89.33	Ena my a gessydh aga hammweyth gans an welenn : ha'ga drogobereth gans strokosow.
PSA.89.34	Mes ny gemmerav ow thregeredh diworto : ha ny asav ow gwirder dhe fyllel.
PSA.89.35	Ny dorrav ow hevambos : ha ny dreylyav an pyth a dheuth yn-mes a'm diwweus.
PSA.89.36	Unnweyth re des vy re'm sansoleth : na wowlavarav orth Davydh.
PSA.89.37	Y has a dhur bys vykken : ha'y se a vydh avel an howl a-dheragov.
PSA.89.38	Ev a vydh fastyes avel an loer bynitha : hag avel dustuni len y'n nevow.
PSA.89.39	Mes ty re dewlis dhe-ves ha skonya : ty re sorras orth dha Untys.
PSA.89.40	Ty re skonyas kevambos dha was : ty re dhefolas y gurun, orth hy thewlel dhe'n dor.
PSA.89.41	Ty re dorras oll y geow ev : ty re wrug y dhinasow leow a derroes.
PSA.89.42	Oll an dremenysi a'n pyll : ev a dheuth ha bos skorn dh'y gentrevogyon.
PSA.89.43	Ty re dhrehevis leuv dheghow y envi : ty re lowenhas oll y eskerens.
PSA.89.44	Ty re dreylyas min y gledha : ha ny'n gessys dhe sevel y'n gas.
PSA.89.45	Ty re dorras an welenn yn-mes a'y leuv : ha tewlel y se dhe'n dor.
PSA.89.46	Ty re verrhas dydhyow y yowynkneth : ty re'n kudhas gans meth.
PSA.89.47	Pygemmys prys, A Arloedh? A omgudhydh jy bynitha : a lesk dha sorr avel tan?
PSA.89.48	Porth kov, A Arloedh, pyth yw hys ow bywnans : a formsys oll mebyon den yn euver?
PSA.89.49	Py gour a vyw heb gweles ankow : a yll ev delivra y enev dhiworth leuv ifarn?
PSA.89.50	Ple'ma dha dregeredhow koth, A Arloedh : an re a desys dhe Davydh y'th wirder?
PSA.89.51	Porth kov, A Arloedh, a vewl dha wesyon : fatell borthav y'm askra despit an poblow;
PSA.89.52	An despit ganso may skornyas dha eskerens, A Arloedh : may skornsons olyow dha Untys.
PSA.89.53	Bennigys re bo an Arloedh bys vykken ha bynnari : Amen hag Amen.
PSA.90.1	A Arloedh, ty re beu agan skovva : a unn henedh dhe'n nessa.
PSA.90.2	Kyns an menydhyow dhe vos dineythys, po kyns ty dhe formya an tir ha'n norvys : trank heb worfenn ha bys vykken, ty yw Duw.
PSA.90.3	Ty a dreyl den arta dhe dhoust : hag a lever, Dehwelewgh, hwi vebyon den.
PSA.90.4	Rag mil vlydhen y'th wolok jy yw kepar ha dydh pan yw passyes : ha kepar ha goelyas y'n nos.
PSA.90.5	Ty a worr diwedh dhedha avel dhe hunros : y'n myttin yth yns avel gwels ow tevi.
PSA.90.6	Y'n myttin ev a las ha tevi : mes y'n gorthugher ev a grin ha gwedhra.
PSA.90.7	Rag ni a dhe goll y'th sorr : ha ni a berth own drefenn dha gonnar.
PSA.90.8	Ty re worras agan drogoberow a-dheragos : ha'gan peghosow kudh yn golow dha fas.
PSA.90.9	Rag oll agan dydhyow a dremen yn-dann dha sorr : ni a dhre agan blydhynyow dhe benn kepar ha drolla yw derivys.
PSA.90.10	Dydhyow agan blydhynyow yw deg blydhen ha triugens; po dre reson krevder peswar ugens blydhen : byttegyns nyns yw aga nerth marnas lavur hag ahwer; rag hware y hedh, ha gyllys on ni dhe goll.
PSA.90.11	Piw a aswonn nerth dha sorr : ha'th koler, herwydh an own ahanas?
PSA.90.12	Yn kettella dysk dhyn nivera agan dydhyow : may treyllyn agan kolonn dhe furneth.
PSA.90.13	Dehwel, A Arloedh, wor'tiwedh : ha bydh truedhek orth dha wesyon.
PSA.90.14	Lanw ni y'n myttin a'th tregeredh : may lowenhahyn ha bos heudhik oll agan dydhyow.
PSA.90.15	Lowenha ni herwydh an dydhyow may grevsys dhyn : ha'n blydhynyow may hwelsyn drog.
PSA.90.16	Bedhes dha wriansow apert dhe'th wesyon : ha'th splannder dh'aga fleghes.
PSA.90.17	Ha bedhes tekter an Arloedh agan Duw warnan ni : ha fastha ober agan diwleuv warnan, fastha ober agan diwleuv.
PSA.91.1	Seul a drig yn skovva an Ughella : a bowes yn-dann woskes an Ollgalloesek.
PSA.91.2	My a lever dhe'n Arloedh, Ow hastell, ha'm dinas : ow Duw a drestyav ynno.
PSA.91.3	Rag ev a'th selow dhiworth maglenn an ydhna : ha dhiworth an pla fell.
PSA.91.4	Ev a'th kudh gans y bluv, hag yn-dann y eskelli y hwilydh skovva : y wirder yw dha gostenn ha'th skoes.
PSA.91.5	Ny berthydh own a euthekter y'n nos : nag a'n seth a nij y'n jydh;
PSA.91.6	A'n pla a gerdh yn tewlder : nag a'n jevan a dhistru y'n hanter-dydh.
PSA.91.7	Mil dhen a goedh ryb dha skoedh, ha deg mil orth dha leuv dheghow : mes ny dheu hemma ogas dhiso.
PSA.91.8	Ny wredh saw mires gans dha dhewlagas : ha gweles piwas an debeles.
PSA.91.9	Rag an Arloedh yw dha skovva : ty re worras an Ughella avel dha drygva.
PSA.91.10	Ny hwyrvydh dhis drog vydh oll : ha ny dheu pla ogas dhe'th tylda.
PSA.91.11	Rag ev a re gorhemmynn dh'y eledh a-dro dhis : may'th witthons jy yn oll dha fordhow.
PSA.91.12	I a'th perth yn aga diwleuv : ma na weskki dha droes erbynn men.
PSA.91.13	Ty a drett yn-dann dreys an lew ha'n nader : ty a stank an lew yowynk ha'n dhragon.
PSA.91.14	Drefenn ev dhe worra y gerensa warnav, rakhenna my a'n delirv : my a'n drehav, rag ev dhe aswonn ow Hanow.
PSA.91.15	Ev a elow warnav ha my a worthyp dhodho : yth esov ganso yn anken; my a'n delirv ha'y enora.
PSA.91.16	Bywnans hir a rov dhodho : ha diskwedhes dhodho ow selwyans.
PSA.92.1	Da yw grassa dhe'n Arloedh : ha kana gormola dhe'th Hanow, A Worughella;
PSA.92.2	Derivas dha dregeredh myttinweyth : ha'th wiryonedh nosweyth;
PSA.92.3	War dhaffar a dheg kordenn ha war an sowtri : war an delynn hweg hy thon.
PSA.92.4	Rag ty, A Arloedh, re'm heudhhas dre dha wriansow : ha my a arm gans lowender yn ober dha dhiwleuv.
PSA.92.5	A Arloedh, ass yw meur dha oberow : pur dhown yw dha brederow.
PSA.92.6	Ny woer gour talsogh : ha ny gonvedh den foll hemma.
PSA.92.7	Pan las an debeles avel an gwels, ha pan sewen oll an dhrogoberoryon : ena y fydhons diswrys bynnari; mes yth esos y'n ughelder bys vykken, A Arloedh.
PSA.92.8	Rag otta, dha eskerens, A Arloedh, otta, dha eskerens a dhe goll : ha diberthys vydh oll an dhrogoberoryon.
PSA.92.9	Mes ty re ughelhas ow horn avel korn an ojyon goedh : untys ov vy gans oyl yr.
PSA.92.10	Ow lagas ynwedh a wel ow mynnas war ow eskerens : ha'm diwskovarn a glew ow mynnas a'n debelwesyon a sev er ow fynn.
PSA.92.11	An den gwiryon a las avel an balmwydhenn : hag ev a dyv avel kederwydhenn yn Lebanon.
PSA.92.12	An re yw plynsys yn chi an Arloedh : a las yn lysyow agan Duw.
PSA.92.13	I a dheg frut hwath yn aga hothni : hag y fydhons yr ha gwyrdh.
PSA.92.14	Rag may teriffons an Arloedh dhe vos ewnhynsek : ow harrek yw ev, ha nyns eus kammhynseth ynno.
PSA.93.1	An Arloedh yw Myghtern, ev re omwiskas yn splannder : an Arloedh re omwiskas hag yma grogys a nerth a-dro dhodho.
PSA.93.2	An norvys devri yw fastyes : ma na yllir y dhisevel.
PSA.93.3	Dha se a veu fastyes bythkweth : ty re beu, trank heb worfenn.
PSA.93.4	An livow re dhrehevis, A Arloedh, an livow re dhrehevis aga lev : an livow a dhrehav aga thonnow.
PSA.93.5	Kreffa ages dowrow meur, kreffa ages an mordonnow : yw an Arloedh, galloesek y'n ughelder.
PSA.93.6	Dha dhustuniow, A Arloedh, yw pur dhiogel : sansoleth a dhesedh dhe'th chi, A Arloedh, bynitha.
PSA.94.1	A Arloedh, ty Dhuw a dhial : ty Dhuw a dhial, omdhiskwa.
PSA.94.2	Sav, ty vreusyas an norvys : tal aga gober dhe'n re woethus.
PSA.94.3	A Arloedh, pygemmys prys y hwra an debeles : pygemmys prys y hwra an debeles tryghi?
PSA.94.4	Pygemmys prys y klapp, ha kewsel yn hwoethus : ha bostya oll an dhrogoberoryon?
PSA.94.5	I a vrew dha bobel, A Arloedh : ha grevya dhe'th ertach.
PSA.94.6	I a ladh an wedhwes ha'n estren : ha moldra an re omdhivas.
PSA.94.7	Mes i a lever, Ny wel an Arloedh : ha ny wra Duw Yakob vri anodho.
PSA.94.8	Ombreder, hwi anfur yn mysk an bobel : ha hwi an re dalsogh, p'eur fydhowgh fur?
PSA.94.9	Neb a blansas an skovarn, a ny glew : ha neb a formyas an lagas, a ny wel?
PSA.94.10	Po neb a geredh an kenedhlow, a ny gesk : neb a dhysk godhvos dhe vab-den, a ny woer?
PSA.94.11	An Arloedh a woer prederow den : aga bos euveredh.
PSA.94.12	Gwynnvys an gour a geredhydh, A Arloedh : ha dyski dhodho yn-mes a'th lagha;
PSA.94.13	Rag may rylli dhodho powesva dhiworth dydhyow anken : erna vo an pytt pelys rag an tebelwas.
PSA.94.14	Drefenn na as an Arloedh y bobel : ha ny dewl y ertach dhe-ves.
PSA.94.15	Rag gwirvreus a dhehwel dhe wiryonedh : hag oll an re ewnhynsek aga holonn a hol war hy lergh.
PSA.94.16	Piw a omdhrehav ragov erbynn an debelwesyon : piw a sev ragov erbynn an dhrogoberoryon?
PSA.94.17	Na ve an Arloedh ow gweres : nammna drygsa ow enev yn taw.
PSA.94.18	Pan leveris vy, Ow throes a drebuch : dha dregeredh, A Arloedh, a'm skoedhyas.
PSA.94.19	Yn prederow pals a-berth ynnov : dha hebaska a lowenha ow enev.
PSA.94.20	Eus kowethyans genes orth se sherewneth : an re a wra dregynn erbynn an lagha?
PSA.94.21	I a omguntell war-barth erbynn enev an den gwiryon : ha ri drogvreus erbynn an goes glan.
PSA.94.22	Mes an Arloedh yw ow dinas : ha'm Duw yw karrek ow skovva.
PSA.94.23	Ev a attal dhedha aga sherewneth aga honan, ha'ga hisya yn aga drog aga honan : devri, an Arloedh agan Duw a wra aga hisya.
PSA.95.1	Dewgh, gwren ni kana dhe'n Arloedh : gwren ni tros heudhik dhe garrek agan selwyans.
PSA.95.2	Deun ni a-dheragdho gans gras : ha gul tros heudhik dhodho gans salmow.
PSA.95.3	Rag an Arloedh yw Duw meur : ha Myghtern meur dres oll duwow.
PSA.95.4	Yn y dhorn yma pub sorn a'n norvys : hag yma pennow an menydhyow dhodho.
PSA.95.5	Ev a biw an mor, hag ev a'n gwrug : ha'y dhiwleuv a formyas an tir sygh.
PSA.95.6	Deun, gordhyen hag omblegya : gwren ni mos war benn dewlin a-rag an Arloedh agan Gwrier.
PSA.95.7	Rag ev yw agan Duw : hag yth on ni pobel y beurva, ha deves y leuv.
PSA.95.8	A mynnewgh hedhyw klewes y lev! Na galeshewgh agas kolonn : kepar dell wrussowgh yn Meriba, hag yn jydh Massa y'n difeyth;
PSA.95.9	Pan y'm temptyas agas tasow : ha'm previ, kyn hwelsens ow oberow.
PSA.95.10	Dewgens blydhen my a gasas an henedh na : ha my a leveris, Hemm yw pobel a gammwra yn aga holonn, ha ny aswonnons ow fordhow;
PSA.95.11	Rakhenna my a dos y'm sorr : na wrellens mos a-berth y'm powesva.
PSA.96.1	Kenewgh dhe'n Arloedh kan nowydh : kenewgh dhe'n Arloedh, oll an norvys.
PSA.96.2	Kenewgh dhe'n Arloedh, bennigewgh y Hanow : diskwedhewgh y selwyans a dhydh dhe dhydh.
PSA.96.3	Derivewgh y wolowder yn mysk an kenedhlow : y varthusyon yn mysk oll an poblow.
PSA.96.4	Rag meur yw an Arloedh, ha pur wiw yw y wormeuli : res yw y owna a-ugh oll duwow.
PSA.96.5	Rag oll duwow an kenedhlow yw koegyon : mes an Arloedh a wrug an nevow.
PSA.96.6	Yma enor ha meuredh a-dheragdho : yma nerth ha tekter yn y sentri.
PSA.96.7	Rewgh dhe'n Arloedh, hwi deyluyow a'n poblow : rewgh dhe'n Arloedh gordhyans ha nerth.
PSA.96.8	Rewgh dhe'n Arloedh an gordhyans a dhegoedh dh'y Hanow : drewgh offrynn, ha dewgh yn y lysyow.
PSA.96.9	Gordhyewgh an Arloedh yn tekter sansoleth : kren a-dheragdho, oll an norvys.
PSA.96.10	Leverewgh yn mysk an kenedhlow, Yma an Arloedh ow reynya : an nor devri yw fastyes, heb krena; ev a vreus an poblow gans ewnder.
PSA.96.11	Lowenhes an nevow, ha bedhes an norvys heudhik : tarenes an mor, ha myns eus ynno.
PSA.96.12	Bedhes an gwel fest heudhik ha myns eus ynno : ena y lowenha oll gwydh an koes a-dherag an Arloedh.
PSA.96.13	Rag ev a dheu, ev a dheu dhe vreusi an norvys : ev a vreus an norvys gans gwiryonedh, ha'n poblow gans y wirder.
PSA.97.1	An Arloedh yw Myghtern, lowenhes an nor : bedhes heudhik ynysow pals.
PSA.97.2	Yma kommol ha tewlder a-dro dhodho : gwiryonedh ha gwirvreus yw sel y se.
PSA.97.3	Tan a gerdh a-dheragdho : ha leski y eskerens a-derdro.
PSA.97.4	Y lughes a wolowas an norvys : an nor a'n gwelas, ha krena.
PSA.97.5	An menydhyow a deudhas avel koer a-dherag an Arloedh : a-dherag Arloedh oll an nor.
PSA.97.6	An nevow a dheriv y wiryonedh : hag oll an poblow re welas y wolowder.
PSA.97.7	Perthes meth oll an re a serv imajys gravys, hag a vost yn duwow fals : gordhyewgh ev, an dhuwow oll.
PSA.97.8	Sion a glewas hag a lowenhas : ha heudhik o myrghes Yuda, drefenn dha vreusow, A Arloedh.
PSA.97.9	Rag ty yw ughelhes yn feur a-ugh an dhuwow oll.
PSA.97.10	Hwi neb a gar an Arloedh, kesewgh drog : ev a with enevow y syns; ev a's delirv dhiworth dorn an debeles.
PSA.97.11	Golow a dardh rag an re wiryon : ha lowena rag an re ewnhynsek aga holonn.
PSA.97.12	Lowenhewgh y'n Arloedh, hwi an re wiryon : ha gressewgh dhodho ow kovhe y sansoleth.
PSA.98.1	Kenewgh dhe'n Arloedh kan nowydh : rag ev re wrug marthusyon.
PSA.98.2	Y leuv dheghow ha'y vregh sans : re wrug budhogoleth ragdho.
PSA.98.3	An Arloedh re dherivis y selwyans : ev re dhiskwedhas y wiryonedh yn golok an kenedhlow.
PSA.98.4	Ev re borthas kov a'y dregeredh ha'y wiryonedh orth chi Ysrael : oll pennow an norvys re welas selwyans agan Duw.
PSA.98.5	Gwra tros heudhik dhe'n Arloedh, oll an nor : kenewgh, ha germewgh yn lowen, ha kenewgh gormola.
PSA.98.6	Kenewgh gormola dhe'n Arloedh gans an delynn : gans an delynn ha lev salm.
PSA.98.7	Gans tollgorn ha son trompa, gwrewgh tros heudhik a-rag an Myghtern, an Arloedh.
PSA.98.8	Tarenes an mor ha myns eus ynno : an norvys ha'n re usi trigys ynno.
PSA.98.9	Takyes an livow diwleuv, garmes an menydhyow war-barth yn lowen a-dherag an Arloedh : rag ev a dheu dhe vreusi an norvys.
PSA.98.10	Ev a vreus an norvys gans gwiryonedh : ha'n poblow gans ewnder.
PSA.99.1	An Arloedh yw Myghtern; krenes an poblow : ev a esedh war an cherubyns; krysyes an nor.
PSA.99.2	Meur yw an Arloedh yn Sion : hag ughel a-ugh oll an poblow.
PSA.99.3	Gormeulens i dha Hanow meur hag euthek : rag sans yw.
PSA.99.4	An Galloesek yw Myghtern hag a gar gwirvreus; ty re fastyas ewnder : ty re wrug breus ha gwiryonedh yn Yakob.
PSA.99.5	Ughelhewgh an Arloedh agan Duw : hag omblegyewgh a-dherag y skavell-droes, rag sans yw ev.
PSA.99.6	Moyses hag Aron yn mysk y oferysi, ha Samuel yn mysk an re a elow war y Hanow : i a elwis war an Arloedh hag ev a worthybis dhedha.
PSA.99.7	Ev a gewsis orta y'n goloven a gommol : i a synsis y dhustuniow hag an gorhemmynn a ros dhedha.
PSA.99.8	Ty a worthybis dhedha, A Arloedh agan Duw : ty yw Duw dhedha, parys dhe ava, hwath ow tiala aga drogoberow.
PSA.99.9	Ughelhewgh an Arloedh agan Duw, ha gordhyewgh ev war y venydh sans : rag sans yw an Arloedh agan Duw.
PSA.100.1	Gwrewgh tros heudhik dhe'n Arloedh, oll an nor : servyewgh an Arloedh gans lowena; dewgh a-dheragdho gans kan.
PSA.100.2	Godhvydhewgh an Arloedh dhe vos Duw : ev yw neb re'gan formyas, hag ev a'gan piw; yth on ni y bobel, ha deves y beurva.
PSA.100.3	Ewgh yn y borthow gans gras, hag yn y lysyow gans gormola : godhvydhewgh gras dhodho, ha bennigewgh y Hanow.
PSA.100.4	Rag da yw an Arloedh, y dregeredh a dhur bys vykken : ha'y wiryonedh a dhur a unn henedh dhe'n nessa.
PSA.101.1	My a gan a dregeredh ha breus : dhiso, A Arloedh, y kanav gormola.
PSA.101.2	My a omdheg yn fur yn fordh dhivlam : p'eur fydhydh ow tos dhymm?
PSA.101.3	My a gerdh gans kolonn lan : a-bervedh y'm chi.
PSA.101.4	Ny worrav travyth anwiw a-dherag ow dewlagas; my a gas ober an re a gildenn : ny len orthiv.
PSA.101.5	Kolonn dreus a dhiberth dhiworthiv : ny vynnav aswonn tebelwas.
PSA.101.6	Neb a gabel y gentrevek yn pryva a wrav vy dhe dhistrui : neb yw ughel y dhewlagas ha goethus y golonn ny wrav vy y wodhevel.
PSA.101.7	Ow dewlagas a vydh war an re yw len y'n tir, may trykkons genev : neb a gerdh yn fordh dhivlam a vydh ow servyas.
PSA.101.8	Ny drig y'm chi neb a wra falsuri : ny sev y'm golok neb a lever gowyow.
PSA.101.9	Pub myttin y kisyav oll tebelwesyon an tir : ha terri dhe-ves oll an dhrogoberoryon mes a sita an Arloedh.
PSA.102.1	A Arloedh, klew ow fysadow : ha re dheffo ow kri dhiso jy.
PSA.102.2	Na gudh dha fas ragov yn jydh ow anken : pleg dha skovarn dhymm; y'n jydh may halwav, fisten dhe worthybi dhymm.
PSA.102.3	Rag ow dydhyow a dremen avel mog : ha'm eskern yw leskys avel etew.
PSA.102.4	Gwyskys yw ow holonn ha gwedhrys avel gwels : mayth ankovav dybri ow bara.
PSA.102.5	Drefenn lev ow hynvann : ow eskern re lenas orth ow hig.
PSA.102.6	My yw haval orth pelikan y'n gwylvos : my yw avel oula y'n difeyth.
PSA.102.7	My re woelyas hag avel golvan yth ov vy : y honan war benn an chi.
PSA.102.8	Ow eskerens a'm skorn dres an jydh : an re yw konneryek er ow fynn a'm molleth.
PSA.102.9	Rag my re dhybris lusow avel bara : ha kemmyska ow diwes gans oelva;
PSA.102.10	Drefenn dha sorr ha'th koler : rag ty re'm drehevis ha'm tewlel dhe-ves.
PSA.102.11	Ow dydhyow a leha kepar ha skeus : ha kepar ha gwels y hwedhrav.
PSA.102.12	Mes ty, A Arloedh, a dhur bys vykken : ha'th kovadh a unn henedh dhe'n nessa.
PSA.102.13	Ty a sev ha kemmeres truedh a Sion : rag prys yw bos grassyes orti, an prys apoyntys re dheuth.
PSA.102.14	Rag dha wesyon a gemmer plesour yn hy meyn : hag a gemmer truedh a'y doust.
PSA.102.15	Ytho an kenedhlow a berth own a Hanow an Arloedh : hag oll myghternedh an nor a'th wolowder;
PSA.102.16	Pan dhrehav an Arloedh Sion : y hwelir ev yn y wolowder.
PSA.102.17	Ev a wra vri a bysadow an boghosek : ha ny dhispres aga fysadow.
PSA.102.18	Hemma a vydh skrifys rag an henedh a dheu : ha pobel a vydh formys a wormel an Arloedh.
PSA.102.19	Rag ev re viras yn-nans dhiworth ughelder y sentri : dhiworth nev y hwelas an Arloedh an nor;
PSA.102.20	Dhe glewes kynvann an prysner : dhe dhelivra an re dampnyes dhe vernans;
PSA.102.21	Dhe dherivas Hanow an Arloedh yn Sion : ha'y wormola yn Yerusalem,
PSA.102.22	Pan yw an poblow omguntellys war-barth : ha'n gwlaskordhow, dhe servya an Arloedh.
PSA.102.23	Ev a wannhas ow nerth war an hyns : ev a verrhas ow dydhyow.
PSA.102.24	My a leveris, Ow Duw, na dhog vy yn-mes yn mysk ow dydhyow : dha vlydhynyow a dhur a unn henedh dhe'n nessa.
PSA.102.25	Wostalleth y selsys an nor : ha'n nevow yw ober dha dhiwleuv.
PSA.102.26	I a dhe goll, mes ty a sev : i a gothha avel kweth, avel dillas ty a's treyl hag i a dremen.
PSA.102.27	Mes ty yw an keth, ha ny fyll dha vlydhynyow.
PSA.102.28	Fleghes dha wesyon a dhur : ha'ga has a vydh fastyes y'th wolok.
PSA.103.1	Bennik an Arloedh, ow enev : ha pup-tra usi ynnov, bennik y Hanow sans.
PSA.103.2	Bennik an Arloedh, ow enev : ha na ankov oll y dhader;
PSA.103.3	Neb a av dhis oll dha dhrogobereth : neb a yaghha oll dha glevesow;
PSA.103.4	Neb a dhaspren dha vywnans dhiworth an pytt : orth dha guruna gans tregeredh ha truedh;
PSA.103.5	Neb a'th lenow a dhader hedre vi byw : mayth yw nowydhys dha yowynkneth kepar ha'n er.
PSA.103.6	An Arloedh a wra gwiryonedh : ha gwirvreus dhe seul yw kompressys.
PSA.103.7	Ev a dherivis y fordhow dhe Voyses : ha'y wriansow dhe vebyon Ysrael.
PSA.103.8	An Arloedh yw truedhek ha grassyes : lent ow serri ha meur y dregeredh.
PSA.103.9	Ny vydh ev prest ow keredhi : ha ny syns ev y sorr bynitha.
PSA.103.10	Ny wrug ev dhyn war-lergh agan peghosow : nag attyli dhyn war-lergh agan drogoberow.
PSA.103.11	Rag mar ughel dell usi an ebrenn a-ugh an nor : mar vras yw y dregeredh orth an re a berth own anodho.
PSA.103.12	Mar bell dell usi an howldrevel dhiworth an worlewin : mar bell re worras ev agan kammwriansow dhiworthyn ni.
PSA.103.13	Avel tas a gemmer truedh a'y fleghes : yndellma an Arloedh a gemmer truedh a'n re a berth own anodho.
PSA.103.14	Rag ev a aswonn agan devnydh : yma kov dhodho agan bos doust.
PSA.103.15	Dydhyow mab-den yw avel gwels : avel bleujenn an gwel, yndella y fleujyow ev.
PSA.103.16	Rag an gwyns a dremen dresti, ha gyllys yw : ha ny aswonnir hy le bydh moy.
PSA.103.17	Mes tregeredh an Arloedh a dhur bys vykken ha bynnari war an re a berth own anodho : ha'y wiryonedh dhe fleghes aga fleghes;
PSA.103.18	Dhe seul a syns y gevambos : hag a berth kov a'y arghadowyow, orth aga hollenwel.
PSA.103.19	An Arloedh re fastyas y se y'n nevow : ha'y wlaskor a wra maystri war buptra.
PSA.103.20	Bennigewgh an Arloedh, hwi eledh ev, hwi alloesogyon a wra herwydh y er ev : seul a woslow orth y lev pan gews ev.
PSA.103.21	Bennigewgh an Arloedh, oll y luyow : y venystrys neb a wra y vodh.
PSA.103.22	Bennigewgh an Arloedh, oll y oberow, yn pub tyller a'y vaystry : ow enev, bennik an Arloedh.
PSA.104.1	Bennik an Arloedh, ow enev : A Arloedh ow Duw, pur veur osta; gwiskys osta gans enor ha splannder.
PSA.104.2	Ty a omwisk gans golow kepar ha gans kweth : ha ty a dhisplet an nevow avel kroglenn.
PSA.104.3	Neb a worr kebrow y stevellow y'n dowrow : hag a wra an kommol y jaret, hag a gerdh war eskelli an gwyns;
PSA.104.4	Ev a wra y eledh spyrysyon : ha'y venystrys tan ow flammya.
PSA.104.5	Ev a fondyas selyow an nor : ma na vens i disevys nevra.
PSA.104.6	Ty a'n kwethas gans an downvor kepar ha gans gwisk : an dowrow a sevis a-ugh an menydhyow.
PSA.104.7	Orth dha geredh i a fias dhe'n fo : orth lev dha daran i a fyskas dhe-ves.
PSA.104.8	I a yskynnas dhe'n menydhyow, i a dhiyskynnas dhe'n nansow : dhe'n tyller a dharbarsys ragdha.
PSA.104.9	Ty re worras or na yllons treusi : na treylya arta dhe gudha an nor.
PSA.104.10	Ev a dhyllo fentynyow y'n nansow : resek a wrons yn mysk an menydhyow.
PSA.104.11	I a re dowr dhe bub best a'n gwel : an asynes gwyls a derr aga syghes.
PSA.104.12	Rybdha y trig ydhyn an nevow : ha kana yn mysk an skorrennow.
PSA.104.13	Ev a dhowrha an menydhyow dhiworth y stevellow : an nor yw lenwys a frut dha oberow.
PSA.104.14	Ev a wra dhe'n gwels tevi rag an gwarthek : ha losow rag gonisogeth den;
PSA.104.15	May tokko boes yn-mes a'n nor, ha gwin a heudhha kolonn den : hag olew dhe wul dh'y fas dewynnya, ha bara a grevha kolonn den.
PSA.104.16	Gwydh an Arloedh yw leun a sugen : kederwydh Lebanon a blansas ev;
PSA.104.17	May hwra an ydhyn aga neythow ynna : an sybwydh yw chi an hwibon.
PSA.104.18	An menydhyow ughel yw skovva rag an gever gwyls : ha'n meynegi ynwedh rag an konines.
PSA.104.19	Ev a ordenas an loer rag prysyow settys : ha'n howl a aswonn termyn y sedhes.
PSA.104.20	Ty a wra tewlder, ha hi a vydh nos : may slynk a-derdro oll bestes an koes.
PSA.104.21	An lewyon yowynk a vedhygel war-lergh aga freydh : hag a hwila aga boes dhiworth Duw.
PSA.104.22	Pan dhrehav an howl, i a omguntell war-barth : ha growedha yn aga fowys.
PSA.104.23	Den a yn-mes dh'y ober, ha dh'y lavur : bys dhe'n gorthugher.
PSA.104.24	A Arloedh, ass yw lower dha wriansow : yn furneth ty a wrug oll anedha; an nor yw leun a'th kreaturs.
PSA.104.25	Ottena an keynvor meur hag efan : may ma kreaturs eus ow slynkya diniver, taklow byw byghan ha bras.
PSA.104.26	Ena yth a an gorholyon, hag ena yma Lawethan : a formsys dhe gemmeres plesour ynno.
PSA.104.27	Oll an re ma a'th worta : may rylli dhedha aga boes y'n prys gwiw.
PSA.104.28	Ty a'n re dhedha hag i a'n kuntell : ty a iger dha leuv, ha lenwys yns i a dhader.
PSA.104.29	Pan gudhydh dha fas, dyegrys yns i : pan gemmerydh aga anall i a verow, ha treylya arta dh'aga doust.
PSA.104.30	Ty a dhyllo dha anall ha formys yns i : ha ty a nowythha enep an nor.
PSA.104.31	Golowder an Arloedh a dhur bys vykken : an Arloedh a lowenha yn y wriansow.
PSA.104.32	Ev a vir orth an nor ha'n nor a gren : ev a dav an menydhyow hag i a veg.
PSA.104.33	My a gan dhe'n Arloedh hedre vywiv : my a wormel ow Duw ha my hwath yn fyw.
PSA.104.34	Bedhes ow freder plegadow dhodho : my a lowenha y'n Arloedh.
PSA.104.35	Gas peghadoryon dhe vos kisys yn-mes a'n nor, ha na as dhe'n debeles pesya namoy : bennik an Arloedh, ow enev; gormelewgh an Arloedh.
PSA.105.1	Gressewgh dhe'n Arloedh, gelwewgh war y Hanow : derivewgh y wriansow yn mysk an poblow.
PSA.105.2	Kenewgh dhodho, kenewgh gormola dhodho : kewsewgh a'y varthusyon oll.
PSA.105.3	Bostyewgh yn y Hanow sans : lowenhes kolonn an re a hwila an Arloedh.
PSA.105.4	Hwilewgh an Arloedh ha'y nerth : hwilewgh y fas pup-prys.
PSA.105.5	Perthewgh kov a'y varthusyon re wrug ev : y verklys, ha breusow y Hanow,
PSA.105.6	A has Abram y was : hwi fleghes Yakob a dhewisas.
PSA.105.7	Ev yw an Arloedh agan Duw : yma y vreusow yn oll an nor.
PSA.105.8	Ev a borthas kov a'y gevambos bynitha : an ambos a worhemmynnis dhe vil henedh;
PSA.105.9	An kevambos a wrug ev gans Abram : ha'n ti a dos ev dhe Ysak;
PSA.105.10	Hag a ordenas dhe Yakob avel lagha : ha dhe Ysrael avel kevambos bynitha;
PSA.105.11	Ow leverel, Dhiso jy y rov tir Kanan : kevrenn dha ertach jy;
PSA.105.12	Pan ens i hwath boghes aga niver : pur voghes, hag estrenyon y'n tir;
PSA.105.13	Pan ethons i a unn genedhel dhe genedhel arall : a unn wlaskor dhe bobel arall;
PSA.105.14	Ny asas ev denvyth dhe wul kamm dhedha : yn tevri ev a geredhas myghternedh a'ga govis;
PSA.105.15	Na devewgh an re untys genev : ha na bystigewgh ow frofoesi.
PSA.105.16	Hag ev a eswis esow war an tir : ha terri pub lorgh a vara.
PSA.105.17	Ev a dhellos gour a-dheragdha : Yosef, neb a veu gwerthys yn kethwas;
PSA.105.18	Y dreys a bystigsons yn kargharow : y enev eth yn horn.
PSA.105.19	Bys dhe'n prys may teuth y er : lavar an Arloedh a'n provas.
PSA.105.20	An myghtern a dhannvonas ha'y dhigelmi : pennsevik an poblow a'n delivras dhe wari.
PSA.105.21	Ev a'n gwrug arloedh y ji : ha rewler war oll y byth ev;
PSA.105.22	Dhe gelmi y bennsevigyon herwydh y vodh : ha dhe dhyski furneth dh'y dus hen.
PSA.105.23	Ytho Ysrael a dheuth yn Ejyp : ha Yakob a drygas yn tir Ham.
PSA.105.24	Hag ev a ynkressyas y bobel yn feur : ha'ga gul kreffa es aga eskerens.
PSA.105.25	Ev a dreylyas aga holonn may kassens y bobel : ha dyghtya y wesyon yn fals.
PSA.105.26	Ev a dhannvonas Moyses y was : hag Aron neb re dhewissa ev.
PSA.105.27	I a dhiskwedhas y arwoedhyow yn aga mysk : ha marthusyon yn tir Ham.
PSA.105.28	Ev a dhannvonas tewlder hag y tewlhas : hag i a sevis hwath erbynn y eryow.
PSA.105.29	Ev a dreylyas aga dowrow yn goes : hag a ladhas aga fuskes.
PSA.105.30	Aga thir a veu lenwys a gwilkynyow : hwath yn stevellow aga myghternedh.
PSA.105.31	Ev a gewsis, hag y teuth hesow a gelyon : ha gwibes yn oll aga oryon.
PSA.105.32	Ev a ros dhedha keser rag glaw : ha tan ow flammya yn aga thir.
PSA.105.33	Hag ev a weskis aga gwinbrennyer ha'ga figbrennyer : ha terri an gwydh esa yn aga oryon.
PSA.105.34	Ev a gewsis, hag y teuth an kulyogyon-reden askellek, ha pryves del diniver : hag i a dhybris oll an losow yn aga thir, ha lenki frut aga dor.
PSA.105.35	Hag ev a weskis oll an re gynsa-genys yn aga thir : an flour a oll aga nerth.
PSA.105.36	Hag ev a's hembronkas yn-mes gans owr hag arghans : ha heb unn den difreth yn aga loethow.
PSA.105.37	Ejyp a lowenhas pan ethons dhe-ves : rag own anedha a goedhsa warnedha.
PSA.105.38	Ev a lesas kommolenn yn kudhans : ha tan dhe ri golow nosweyth.
PSA.105.39	I a wovynnas, hag ev a dhros rynki : hag a's lenwis a vara nev.
PSA.105.40	Ev a igoras an garrek, ha'n dowrow a dhewragas : avonyow a resas y'n syghleow.
PSA.105.41	Rag ev a borthas kov a'y ambos sans : hag a Abram y was.
PSA.105.42	Hag ev a dhros y bobel yn-mes gans lowena : an re dhewisys gans garmow a lowender;
PSA.105.43	Hag ev a ros dhedha tiryow an kenedhlow : hag i a dhalghennas lavur an poblow;
PSA.105.44	Rag may synssens y ordenansow : ha gwitha y laghys.
PSA.106.1	Gressewgh dhe'n Arloedh, rag ev yw da : ha'y dregeredh a dhur bys vykken.
PSA.106.2	Piw a yll leverel gwriansow nerthek an Arloedh : po diskwedhes oll y wormola?
PSA.106.3	Gwynnvys an re a syns gwirvreus : hag a wra gwiryonedh pup-prys.
PSA.106.4	Porth kov ahanav, A Arloedh, herwydh dha ras orth dha bobel : deus dhymm gans dha selwyans;
PSA.106.5	Rag may hwelliv sewenyans an re dewisys genes : ha lowenhe yn heudhter dha genedhel, ha bostya gans dha ertach.
PSA.106.6	Ni re beghas gans agan tasow : ni re wrug drogobereth ha sherewneth.
PSA.106.7	Ny gonvedhas agan tasow dha varthusyon yn Ejyp, na perthi kov a'th tregeredh meur : mes i a wustlas ryb an mor, ryb an Mor Rudh.
PSA.106.8	Byttegyns ev a's selwis a-barth y Hanow : rag may hwrella dh'y wriansow nerthek bos aswonnys.
PSA.106.9	Hag ev a geredhas an Mor Rudh, ha desyghys veu : ytho ev a's hembronkas der an downderyow kepar ha der an difeyth.
PSA.106.10	Hag ev a's selwis a leuv an re a's kasas : ha'ga dasprena dhiworth leuv an eskar.
PSA.106.11	An dowrow eth dres aga eskerens : nyns o nagonan anedha gesys.
PSA.106.12	Ena i a gryssons dh'y eryow ev : ha kana y wormola.
PSA.106.13	Hware yth ankovsons y wriansow : ha ny wortsons y gusul.
PSA.106.14	Mes drokhwans krev a dheuth warnedha y'n difeyth : hag i a brovas Duw y'n gwylvos.
PSA.106.15	Hag ev a wrontyas dhedha aga govynnadow : mes dannvon kleves fell yn aga enev.
PSA.106.16	Hag i a borthas envi a Voyses yn mysk an tyldys : hag a Aron, sans an Arloedh.
PSA.106.17	An dor a igoras ha kollenki Dathan : ha kudha kuntelles Abiram.
PSA.106.18	Ha tan a dardhas yn aga huntelles : an flamm a loskas an debelwesyon.
PSA.106.19	I a wrug leugh yn Horeb : ha gordhya an imaj teudh.
PSA.106.20	Ytho i a dreylyas aga gordhyans : dhe hevelep lo'n ow tybri gwels.
PSA.106.21	I a ankovas Duw aga Selwyas : neb re wrug gwriansow meur yn Ejyp;
PSA.106.22	Gwriansow marthys yn tir Ham : ha gwriansow euthek ryb an Mor Rudh.
PSA.106.23	Rakhenna ev a leveris y hwrussa aga diswul : na saffa Moyses y dhewisys a-dheragdho y'n aswy : rag treylya y sorr dhe-ves ma na's diswrello.
PSA.106.24	Ena i a skornyas an tir teg : ha ny gryssons dh'y er ev;
PSA.106.25	Mes i a grodhvolas yn aga thyldys : ha ny woslowsons orth lev an Arloedh.
PSA.106.26	Ytho ev a dhrehevis y leuv er aga fynn : dh'aga domhwel y'n difeyth;
PSA.106.27	Dhe wul dh'aga has koedha yn mysk an kenedhlow : ha dh'aga heskar y'n broyow.
PSA.106.28	Hag i a lenas orth Baal-peor : ha dybri offrynnow an re varow.
PSA.106.29	Yndella i a'n sorras der aga gwriansow : ha'n pla a dardhas yn aga mysk.
PSA.106.30	Ena Finehas a sevis ha breusi : ha'n pla a hedhis.
PSA.106.31	Hag y feu henna reknys dhodho yn gwiryonedh : a unn henedh dhe'n nessa bys vykken ha bynnari.
PSA.106.32	I a'n sorras ynwedh ryb dowrow Meriba : may porthas Moyses dregynn a-barth dhedha;
PSA.106.33	Rag i a sevis erbynn y spyrys : may kewsis yn tibreder gans y dhiwweus.
PSA.106.34	Ny dhiswrussons an kenedhlow : kepar dell worhemmynnis an Arloedh dhedha;
PSA.106.35	Mes i a veu kemmyskys gans an kenedhlow : ha dyski aga gwriansow.
PSA.106.36	Hag i a servyas aga duwow fals, o antell dhedha : i a offrynnas aga mebyon ha'ga myrgh dhe'n dhywolow;
PSA.106.37	Ha skoellya goes gwiryon, goes aga mebyon ha'ga myrgh : neb a offrynnsons dhe dhuwow Kanan; ha'n tir a veu defolys gans goes.
PSA.106.38	Yndella i a veu mostys yn aga gwriansow aga honan : i a omdhug avel horys yn aga drogoberow.
PSA.106.39	Rakhenna sorr an Arloedh o enowys erbynn y bobel : hag ev a skonyas y ertach y honan.
PSA.106.40	Hag ev a's ros yn leuv an kenedhlow : ha'n re a's kasas a wrug maystri warnedha.
PSA.106.41	Ha'ga eskerens a's gwaskas : hag i a veu fethys yn-dann aga diwleuv.
PSA.106.42	Lieskweyth ev a's delivras : mes i a wustlas erbynn y gusul, hag a veu dres isel yn aga drogobereth.
PSA.106.43	Byttegyns ev a welas aga anken : pan woslowas ev orth aga garm.
PSA.106.44	Hag ev a borthas kov a'y gevambos a'ga govis i, hag edrek a'n jeva herwydh y dregeredh meur : hag ev a wrug dhedha kavoes truedh dhiworth oll an re a's kemmeras yn kethneth.
PSA.106.45	Salw ni, A Arloedh agan Duw, ha kuntell ni yn-mes a'n kenedhlow : may hwodhven gras dhe'th Hanow sans, ha bostya y'th wormola.
PSA.106.46	Bennigys re bo an Arloedh, Duw Ysrael, trank heb worfenn ha bys vykken ha bynnari : ha leveres oll an bobel, Amen.
PSA.107.1	Gressewgh dhe'n Arloedh, rag ev yw da : rag y dregeredh a dhur bys vykken.
PSA.107.2	Leveres yn kettellma an re dasprenys gans an Arloedh : a wrug ev dhe dhasprena dhiworth dorn an eskar;
PSA.107.3	Ha'n re a guntellas ev mes a'n powyow, dhiworth an howldrevel ha dhiworth an worlewin : dhiworth an kledh ha dhiworth an deghow.
PSA.107.4	I a wandras y'n difeyth hag yn fordh an gwylvos : ny gavsons sita may trykkens ynni.
PSA.107.5	Nown a's teva ha syghes : aga enev a glamderas ynna.
PSA.107.6	Ena i a elwis war an Arloedh yn aga foenvos : hag ev a's delivras dhiworth aga govijyon.
PSA.107.7	Hag ev a's hembronkas war an fordh ewn : mayth ellens dhe sita dhe dryga ynni.
PSA.107.8	A krassens i dhe'n Arloedh y dregeredh : ha'y varthusyon rag mebyon den!
PSA.107.9	Rag ev a re lowr dhe'n enev hirethek : hag ev a lenow a dhader an enev nownek.
PSA.107.10	Seul a esedh yn tewolgow hag yn skeus ankow : kelmys yn anken ha horn;
PSA.107.11	Drefenn i dhe sevel erbynn lavarow Duw : ha dispresya kusul an Ughella;
PSA.107.12	Ev a iselhas aga holonn gans lavur : i a drebuchyas, ha nyns esa denvyth a's gweressa.
PSA.107.13	Ena i a elwis war an Arloedh yn aga foenvos : hag ev a's delivras dhiworth aga govijyon.
PSA.107.14	Ev a's dros yn-mes a dewolgow ha skeus ankow : hag a dorras aga holmow dhe demmyn.
PSA.107.15	A krassens i dhe'n Arloedh y dregeredh : ha'y varthusyon rag mebyon den!
PSA.107.16	Rag ev re dorras an porthow a vrest : ha treghi an barrys a horn.
PSA.107.17	Re anedha o klav drefenn aga hammweyth : hag drefenn aga drogobereth yth ens i pystigys.
PSA.107.18	Aga enev a dhivlasas boes a bub eghenn : hag i a nesas dhe borthow mernans.
PSA.107.19	Ena i a elwis war an Arloedh yn aga foenvos : hag ev a's delivras dhiworth aga govijyon.
PSA.107.20	Ev a dhannvonas y er ha'ga sawya : ha'ga delivra dhiworth terroes.
PSA.107.21	A krassens i dhe'n Arloedh y dregeredh : ha'y varthusyon rag mebyon den!
PSA.107.22	Ha gwrens i offrynna offrynnow gras : ha derivas y wriansow gans kanow lowena.
PSA.107.23	Kemmys a yn-nans dhe'n mor yn gorholyon : ow kul aga negysyow yn dowrow meur;
PSA.107.24	An re ma re welas gwriansow an Arloedh : ha'y varthusyon y'n downder.
PSA.107.25	Ev a gewsis, ha drehevel an hager awel : hag a sevis tonnow an mor.
PSA.107.26	I a yskynnas dhe'n nevow, ha diyskynna dhe'n downderyow : aga enev a deudhas drefenn poenvotter.
PSA.107.27	I a droyllyas ha trebuchya kepar ha den medhow : hag oll aga skians a fyllis.
PSA.107.28	Ena i a elwis war an Arloedh yn aga foenvos : hag ev a's delivras dhiworth aga govijyon.
PSA.107.29	Ev a wra an hager awel kalmynsi : mayth yw tonnow an mor spavenhes.
PSA.107.30	Ena yth ens i heudhik rag aga bos kosel : hag ev a's dros bys y'n porth may fynnsons bos.
PSA.107.31	A krassens i dhe'n Arloedh y dregeredh : ha'y varthusyon rag mebyon den!
PSA.107.32	Ha gwrens i y ughelhe yn kuntelles an bobel : ha'y wormeuli yn gorsedh an dus hen.
PSA.107.33	Ev a wra dhe avonyow bos difeyth : ha dhe fentynyow dowr bos tir sygh.
PSA.107.34	Ev a wra dhe dir leun a frut bos difeythtir : drefenn sherewneth an re usi trigys ynno.
PSA.107.35	Ev a dreyl an difeyth dhe lynn a dhowr : ha tir sygh dhe fentynyow dowr.
PSA.107.36	Hag ena y hwra ev dhe'n re nownek triga : may tarbarrons sita dhe dryga ynni;
PSA.107.37	Ha gonis has yn gwelyow, ha plansa gwinlannow : hag a re frut ha trevas.
PSA.107.38	Hag ev a's bennik, mayth ynkressyons yn fras : ha ny as aga gwarthek dhe lehe.
PSA.107.39	Mes pan yns i lehes ha plegys y'n dor : dre gompressans, anken ha galar;
PSA.107.40	Ev a dhinwa despit war bennsevigyon : ha gul dhedha gwandra yn difeyth heb fordh.
PSA.107.41	Mes ev a dhrehav an den boghosek mes a anken : hag a wra teyluyow ragdho avel flokk.
PSA.107.42	An re ewnhynsek a wel henna, ha lowenhe : ha pub sherewneth a dhege y anow.
PSA.107.43	Piwpynag a vo fur, avisyes a'n taklow ma : ha prederens i a dregeredh an Arloedh.
PSA.108.1	Fast yw ow holonn, A Dhuw, fast yw ow holonn : my a gan hag a wormel y'm gordhyans.
PSA.108.2	Difun, ty delynn, ha'n sowtri : my a vynn difuna dhiworth an jydh.
PSA.108.3	My a'th wormel, A Arloedh, yn mysk an poblow : ha kana gormola dhis yn mysk an kenedhlow.
PSA.108.4	Rag dha dregeredh yw meur a-ugh an nevow : ha'th wiryonedh a dhrehedh dhe'n kommol.
PSA.108.5	Bydh ughelhes, A Dhuw, a-ugh an nevow : ha bedhes dha wolowder dres oll an norvys.
PSA.108.6	Rag may fo dha garadowyon delivrys : gwra agan selwel dre dha leuv dheghow, ha klew vy.
PSA.108.7	Duw re gewsis yn y sansoleth : My a lowenha, ha ranna Shekem, ha musura nans Sukkoth.
PSA.108.8	Gilead yw dhymm, ha Manasse yw dhymm : Efraym ynwedh yw nerth ow fenn.
PSA.108.9	Yuda yw ow gwelenn, Moab yw ow seth-golghi : dres Edom y teghesav ow eskis, war Filisti my a arm yn trygh.
PSA.108.10	Piw a'm dre a-berth y'n dinas nerthek : ha piw a'm hembronk bys yn Edom?
PSA.108.11	A nyn agan forsaksys, A Dhuw : a nyns edh yn-mes gans agan luyow?
PSA.108.12	Ro dhyn gweres erbynn an eskar : rag euver yw gweres den.
PSA.108.13	Dre Dhuw y hwren ni obereth meur : ev yw neb a stank agan eskerens.
PSA.109.1	Na daw, A Dhuw ow gologhas : rag ganow an tebelwas ha'n ganow a falsuri yw igor er ow fynn.
PSA.109.2	I re gewsis er ow fynn gans taves fals : i a omsettyas a-dro dhymm ynwedh gans geryow kas, hag omladh er ow fynn heb ken.
PSA.109.3	Yn attal a'm kerensa i a sev er ow fynn : mes my a omre dhe bysadow.
PSA.109.4	I re dylis dhymm dregynn rag da : ha kas rag kerensa.
PSA.109.5	Gorr sherewa dhe vos router warnodho : ha seves kuhudhor orth y leuv dheghow.
PSA.109.6	Pan y'n breusir, bedhes ev keblys : ha bedhes y bysadow treylys dhe begh.
PSA.109.7	Bedhes y dhydhyow boghes : ha kemmeres ken onan y soedh.
PSA.109.8	Bedhes y fleghes omdhivasow : ha'y wreg gwedhwes.
PSA.109.9	Bedhes y fleghes gwandrysi ha begyers : hwilens i alusen ynwedh pell dhiworth aga annedhow shyndys.
PSA.109.10	Dalghennes an okerer pup-tra usi ganso : ha pylles estrenyon y ober.
PSA.109.11	Na vedhes neb a ystynno tregeredh dhodho : ha na vedhes neb a gemmerro truedh a'y fleghes omdhivas.
PSA.109.12	Bedhes y linyeth diwreydhys : ha bedhes y hanow defendys dhe-ves y'n henedh a syw.
PSA.109.13	Bedhes kovadh sherewneth y dasow a-dherag an Arloedh : ha na vedhes pegh y vamm defendys dhe-ves.
PSA.109.14	Bedhens i prest a-dherag an Arloedh : rag may torro dhe-ves aga hovadh dhiworth an norvys;
PSA.109.15	Drefenn na borthas kov a wul tregeredh : mes ev a helghyas an truan ha'n boghosek, rag may lattha an re trogh aga holonn.
PSA.109.16	Ev a garas molleth, ha hi a dheu dhodho : ny vynnas bennath, ha hi yw pell diworto.
PSA.109.17	Ev a omwiskas gans molleth kepar ha gans kweth : sygeres hi yn y golodhyon avel dowr, hag avel oyl yn y eskern.
PSA.109.18	Bedhes hi kepar ha'n gwisk mayth omwisk ynno : ha kepar ha'n grogys a wisk a-dro dhodho pup-prys.
PSA.109.19	Hemm yw gober ow huhudhoryon dhiworth an Arloedh : ha'n re a gews erbynn ow enev.
PSA.109.20	Mes gwra dhymm, A Arloedh, herwydh dha Hanow : drefenn bos dha dregeredh da, gwra ow delivra.
PSA.109.21	Rag truan ha boghosek ov vy : ha'm kolonn yw goliys a-berth ynnov.
PSA.109.22	Yth av dhe-ves avel skeus pan hirha : y'm skubir dhe-ves avel an kulyek-reden askellek.
PSA.109.23	Ow dewlin a wannha gans penys : ha'm kig a fyll a fowt blonek.
PSA.109.24	My a dheuth ha bos skorn dhedha : pan y'm gwelsons, i a shakyas aga fenn.
PSA.109.25	Gweres dhymm, A Arloedh ow Duw : salw vy herwydh dha dregeredh;
PSA.109.26	May hwodhvons bos hemma dha leuv jy : hag y feu ty, A Arloedh, a'n gwrug.
PSA.109.27	Mollethens i, mes ty bennik : pan sevons, perthens i meth; mes lowenhes dha was.
PSA.109.28	Bedhes ow huhudhoryon gwiskys gans disenor : ha gwiskens i aga meth avel mantell.
PSA.109.29	My a ras dhe'n Arloedh yn feur der ow ganow : ha my a'n gormel yn mysk an routh.
PSA.109.30	Rag ev a sev orth leuv dheghow an den boghosek : dh'y selwel a'n re a helgh y enev.
PSA.110.1	An Arloedh a leveris dhe'm Arloedh : esedh orth ow leuv dheghow, erna wrylliv dha eskerens dha skavell-droes.
PSA.110.2	An Arloedh a dhyllo gwelenn dha nerth yn-mes a Sion : rewl ty yn mysk dha eskerens.
PSA.110.3	Yma genes mestrynses yn jydh dha nerth, yn splannderyow sansoleth : dhiworth brys an bora yma genes gluth dha yowynkneth.
PSA.110.4	An Arloedh re dos, ha ny dhenagh : Ty yw oferyas bynitha herwydh ordyr Melkisedek.
PSA.110.5	An Arloedh orth dha leuv dheghow : a vrew myghternedh yn jydh y sorr.
PSA.110.6	Ev a vreus yn mysk an kenedhlow; ev a lenow an leow a gorfow marow : ha brewi kregyn yn lies bro.
PSA.110.7	Eva a wra a'n gover ryb an fordh : rakhenna ev a dhrehav y benn.
PSA.111.1	My a ras dhe'n Arloedh a leun golonn : yn kowethas an re ewnhynsek hag y'n kuntelles.
PSA.111.2	Meur yw oberow an Arloedh : hwilys gans oll an re a lowenha ynna.
PSA.111.3	Y ober yw leun a wordhyans hag enor : ha'y wiryonedh a dhur bys vykken.
PSA.111.4	Ev a wrug dh'y oberow marthys bos kovhes : grassyes ha truedhek yw an Arloedh.
PSA.111.5	Ev re ros sosten dhe'n re a'n own : ev a berth kov a'y gevambos bynitha.
PSA.111.6	Ev re dherivis orth y bobel galloes y wriansow : rag may rollo dhedha ertach an kenedhlow.
PSA.111.7	Gwriansow y dhiwleuv yw gwirder ha gwirvreus : oll y arghadowyow yw diogel.
PSA.111.8	Fastyes yns i bys vykken ha bynnari : ha gwrys yn gwirder hag ewnder.
PSA.111.9	Ev re dhannvonas daspren dh'y bobel : ev re worhemmynnis y gevambos bynitha; sans hag ownys yw y Hanow.
PSA.111.10	Own an Arloedh yw an dalleth a furneth : yma skians da dhe oll an re a wra hemma; y wormola a dhur bys vykken.
PSA.112.1	Gwynnvys an gour a berth own a'n Arloedh : a lowenha yn feur yn y worhemmynnow.
PSA.112.2	Y has a vydh galloesek war an nor : henedh an re ewnhynsek a vydh bennigys.
PSA.112.3	Kevoeth ha rychys a vydh yn y ji ev : ha'y wiryonedh a dhur bys vykken.
PSA.112.4	Dhe'n re ewnhynsek y sev golow y'n tewlder : grassyes ha truedhek yw an den gwiryon.
PSA.112.5	Dremas yw grassyes hag ev a re war wystel : ev a dhyght y negysyow gans breus.
PSA.112.6	Rag ny wra ev trebuchya bynitha : an den gwiryon a vydh synsys yn kov bys vykken.
PSA.112.7	Ny berth own a nowodhow drog : sad yw y golonn, hag ev a drest y'n Arloedh.
PSA.112.8	Fast yw y golonn, ha ny berth own : erna wello y vynnas war y eskerens.
PSA.112.9	Ev re rannas, ev re ros dhe'n voghosogyon : ha'y wiryonedh a dhur bys vykken; y gorn a vydh drehevys yn wordhyans.
PSA.112.10	An tebelwas a'n wel, hag ev a sorr : ev a skrynk ha teudhi dhe-ves; mynnas an debeles a dhe goll.
PSA.113.1	Gormelewgh an Arloedh, hwi wesyon an Arloedh : gormelewgh Hanow an Arloedh.
PSA.113.2	Bennigys re bo Hanow an Arloedh : alemma rag ha bys vykken.
PSA.113.3	Diworth an howldrevel bys y'n howlsedhes : gormeulys yw Hanow an Arloedh.
PSA.113.4	Ughel a-ugh oll an kenedhlow yma an Arloedh : hag yma y wolowder a-ugh an nevow.
PSA.113.5	Piw yw kepar ha'n Arloedh agan Duw, neb a'n jeves y drygva a-vann : ha neb a wel yn uvel an taklow usi yn nev hag yn nor?
PSA.113.6	Ev a gemmer an den gwann yn-mes a'n doust, ha drehevel an den boghosek yn-mes a'n deylek;
PSA.113.7	Rag ma'n gorro gans pennsevigyon : gans pennsevigyon y bobel ev.
PSA.113.8	Ev a wra dhe'n wreg anvab synsi chi : ha bos mamm lowen a fleghes.
PSA.114.1	Pan eth Ysrael mes a Ejyp : ha chi Yakob a-dhiworth pobel astranj aga yeth;
PSA.114.2	Yuda o y sentri : hag Ysrael y vestrynses.
PSA.114.3	An mor a welas henna, ha fia : Yordan a dreylyas war-dhelergh.
PSA.114.4	An menydhyow a derlemmis kepar ha hordhes : ha'n brennow kepar ha deves yowynk.
PSA.114.5	Pandr'a hwer dhis, A vor, ty dhe fia : ha ty, Yordan, dhe dreylya war-dhelergh?
PSA.114.6	Hwi venydhyow, dhe derlemmel kepar ha hordhes : ha hwi vrennow, kepar ha deves yowynk?
PSA.114.7	Kren, A dhor, a-dherag an Arloedh : a-dherag Duw Yakob;
PSA.114.8	Neb a dreylyas an garrek dhe lynn a dhowr : ha'n men flynt dhe fenten dowr.
PSA.115.1	Na ro dhyn ni, A Arloedh, na ro dhyn ni an gordhyans, mes dhe'th Hanow jy : a-barth dha dregeredh ha'th wiryonedh.
PSA.115.2	Prag y lever an kenedhlow : ple'ma aga Duw lemmyn?
PSA.115.3	Mes agan Duw, yma y'n nevow : ev re wrug kekemmys a vynnas.
PSA.115.4	Aga imajys yw arghans hag owr : ober diwleuv den.
PSA.115.5	Ganow a's teves, mes ny gewsons : dewlagas a's teves, mes ny welons.
PSA.115.6	Diwskovarn a's teves, mes ny glewons : dewfrik a's teves, mes ny vlasons.
PSA.115.7	Diwleuv a's teves, mes ny davons; treys a's teves mes ny gerdhons : ha ny gewsons der aga bryansenn.
PSA.115.8	An re a's gwra yw kehaval orta : hag ynwedh oll an re a drest ynna.
PSA.115.9	A Ysrael, trest y'n Arloedh : ev yw aga gweres ha'ga skoes.
PSA.115.10	A ji Aron, trest y'n Arloedh : ev yw aga gweres ha'ga skoes.
PSA.115.11	Hwi a berth own a'n Arloedh, trestyewgh y'n Arloedh : ev yw aga gweres ha'ga skoes.
PSA.115.12	An Arloedh re borthas kov ahanan, hag ev a'gan bennik : ev a vennik chi Ysrael, ev a vennik chi Aron.
PSA.115.13	Ev a vennik an re a berth own a'n Arloedh : keffrys an re vyghan ha'n re veur.
PSA.115.14	An Arloedh a'gas moghha moy ha moy : hwi ha'gas fleghes.
PSA.115.15	An re bennigys a'n Arloedh owgh hwi : formyer nev ha nor.
PSA.115.16	An nevow yw nevow an Arloedh : mes an nor re ros ev dhe vebyon den.
PSA.115.17	Ny wormel an re varow an Arloedh : naneyl oll an re a dhiyskynn dhe daw.
PSA.115.18	Mes ni a wormel an Arloedh : alemma rag ha bys vykken. Gormelewgh an Arloedh.
PSA.116.1	My a gar an Arloedh : rag ev re glewas lev ow govynnadow;
PSA.116.2	Drefenn ev dhe blegya y skovarn dhymm : rakhenna my a elow warnodho hedre vywiv.
PSA.116.3	Kerdyn ankow res eth a-dro dhymm : ha galarow ifarn a'm dalghennas.
PSA.116.4	My a gavas anken hag ahwer; ena y helwis vy war Hanow an Arloedh : A Arloedh, my a'th pys, delirv ow enev.
PSA.116.5	Grassyes yw an Arloedh, ha gwiryon : devri truedhek yw agan Duw.
PSA.116.6	An Arloedh a with an re sempel : my a veu dres dhe iselder, hag ev a'm selwis.
PSA.116.7	Dehwel dhe'th powesva, ow enev : rag an Arloedh re beu da orthis.
PSA.116.8	Rag ty re dhelivras ow enev dhiworth mernans : ow dewlagas dhiworth dagrow, ha'm treys dhiworth koedha.
PSA.116.9	My a gerdh a-dherag an Arloedh : yn tir an re vyw.
PSA.116.10	My a grysis, ha rakhenna y kowsav; mes iselhes en vy yn feur : my a leveris yn ow fysk, Tus oll yw gowleverysi.
PSA.116.11	Py gober a rov dhe'n Arloedh : rag oll y rohow dhymm?
PSA.116.12	My a dhegemmer hanaf selwyans : ha gelwel war Hanow an Arloedh.
PSA.116.13	My a dal ow ambosow dhe'n Arloedh lemmyn a-dherag oll y bobel : drudh yn golok an Arloedh yw mernans y syns.
PSA.116.14	Yn hwir, A Arloedh, dha was ov vy : dha was ov vy, ha mab dha vaghteth; ty re dorras ow holmennow.
PSA.116.15	My a offrynn dhis sakrifis a ras : ha gelwel war Hanow an Arloedh.
PSA.116.16	My a dal ow ambosow dhe'n Arloedh lemmyn a-dherag oll y bobel : yn lysyow chi an Arloedh, a-berth ynnos, A Yerusalem. Gormelewgh an Arloedh.
PSA.117.1	Gormelewgh an Arloedh, an kenedhlow oll : gormelewgh ev, an poblow oll.
PSA.117.2	Rag y dregeredh orthyn ni yw meur : ha gwiryonedh an Arloedh a dhur bys vykken. Gormelewgh an Arloedh.
PSA.118.1	Gressewgh dhe'n Arloedh, rag da yw : rag y dregeredh a dhur bys vykken.
PSA.118.2	Leveres Ysrael lemmyn : bos y dregeredh ow turya bys vykken.
PSA.118.3	Leveres chi Aron lemmyn : bos y dregeredh ow turya bys vykken.
PSA.118.4	Leveres lemmyn an re a berth own a'n Arloedh : bos y dregeredh ow turya bys vykken.
PSA.118.5	Yn ahwer y helwis vy war an Arloedh : ev a worthybis dhymm, ha'm gorra yn tyller ledan.
PSA.118.6	Yma an Arloedh a-barth dhymm; ny borthav own : pandr'a yll den dhe wul dhymm?
PSA.118.7	Yma an Arloedh a-barth dhymm gans an re a'm gweres : rakhenna y hwelav ow mynnas war an re a'm kas.
PSA.118.8	Gwell yw trestya y'n Arloedh : ages gorra kyfyans yn mab-den.
PSA.118.9	Gwell yw trestya y'n Arloedh : ages gorra kyfyans yn pennsevigyon.
PSA.118.10	An kenedhlow oll a hesyas a-dro dhymm : mes yn Hanow an Arloedh my a wra aga distrui.
PSA.118.11	I a hesyas a-dro dhymm, devri yth omsettsons a-dro dhymm : mes yn Hanow an Arloedh my a wra aga distrui.
PSA.118.12	I a hesyas a-dro dhymm avel gwenen; difeudhys yns i avel tan dreyn : rag yn Hanow an Arloedh my a wra aga distrui.
PSA.118.13	Ty re'm herdhyas yn feur rag may koetthiv : mes an Arloedh a'm gweresas.
PSA.118.14	An Arloedh yw ow nerth ha'm kan : hag ev yw selwyans dhymm.
PSA.118.15	Yma lev lowender ha selwyans yn tyldys an re wiryon : leuv dheghow an Arloedh a wra taklow galloesek.
PSA.118.16	Leuv dheghow an Arloedh yw ughelhes : leuv dheghow an Arloedh a wra taklow galloesek.
PSA.118.17	Ny vydhav marow, mes byw : ha derivas gwriansow an Arloedh.
PSA.118.18	An Arloedh re'm kessydhyas yn tynn : mes ny'm ros dhe vernans.
PSA.118.19	Igor dhymm an porthow a wiryonedh : yth av ynna ha grassa dhe'n Arloedh.
PSA.118.20	Hemm yw porth an Arloedh : yth a an re wiryon ynno.
PSA.118.21	My a ras dhis, rag ty re worthybis dhymm : ha ty re dheuth ha bos ow selwyans.
PSA.118.22	An men a skonyas an weythoryon : re dheuth ha bos penn-men an korn.
PSA.118.23	Hemm yw gwrians an Arloedh : marthys yw yn agan dewlagas ni.
PSA.118.24	Hemm yw an jydh re wrug an Arloedh : ni a lowenha ha bos heudhik ynno.
PSA.118.25	Gwra selwel lemmyn, ni a'th pys, A Arloedh : A Arloedh, ni a'th pys, dannvon lemmyn sewenyans.
PSA.118.26	Bennigys yw neb a dheu yn Hanow an Arloedh : ni re'gas bennigas dhiworth chi an Arloedh.
PSA.118.27	Duw yw an Arloedh, neb re ros golow dhyn : kelmewgh an sakrifis gans kerdyn, hag yskynnewgh dhe gern an alter.
PSA.118.28	Ty yw ow Duw, ha my a ras dhis : ty yw ow Duw ha my a'th wormel.
PSA.118.29	Gressewgh dhe'n Arloedh, rag da yw : ha'y dregeredh a dhur bys vykken.
PSA.119.1	Gwynnvys an re yw heb namm y'n fordh : hag a gerdh yn lagha an Arloedh.
PSA.119.2	Gwynnvys an re a with y dhustuniow : hag a'n hwila a leun golonn;
PSA.119.3	An re ynwedh na wra sherewneth : neb a gerdh yn y fordhow ev.
PSA.119.4	Ty re worhemmynnis : may hwryllyn ni synsi dha arghadowyow yn tiwysek.
PSA.119.5	Unnweyth mar pe ow fordhow mar gewar : may hwrellen vy synsi dha ordenansow!
PSA.119.6	Ytho ny borthav meth : pan wra'ma vri a'th worhemmynnow oll.
PSA.119.7	My a ras dhis gans ewnder kolonn : pan dhyskav dha vreusow gwiryon.
PSA.119.8	My a syns dha ordenansow : na wra ow gasa yn tien.
PSA.119.9	Fatell wra den yowynk glanhe y hyns : owth omwitha herwydh dha er.
PSA.119.10	A leun golonn my re'th hwilas : na as vy dhe gammdremena dhiworth dha worhemmynnow.
PSA.119.11	Dha lavarow re gudhis y'm kolonn : ma na begghiv er dha bynn.
PSA.119.12	Ty yw bennigys, A Arloedh : dysk dhymm dha ordenansow.
PSA.119.13	Gans ow diwweus re venegis vy : oll breusow dha anow.
PSA.119.14	My re lowenhas yn fordhow dha dhustuniow : kemmys hag yn kevoeth pub oll.
PSA.119.15	My a vynn prederi a'th arghadowyow : ha hwithra dha hynsyow.
PSA.119.16	My a lowenha y'th ordenansow : ha ny wrav vy ankevi dha er.
PSA.119.17	Bydh hel orth dha was : rag may pywiv, ha synsi dha er.
PSA.119.18	Igor ow dewlagas : may hwelliv marthusyon dha lagha.
PSA.119.19	Estren ov vy war an nor : na gudh dha worhemmynnow ragov.
PSA.119.20	Ow enev yw konsumys gans hireth : war-lergh dha vreusow jy pub dydh oll.
PSA.119.21	Ty re geredhas an re woethus : mollothek yw an re a gammdremen dhiworth dha worhemmynnow.
PSA.119.22	Treyl a-dhiworthiv mewl ha despit : rag my re withas dha dhustuniow.
PSA.119.23	Pennsevigyon ynwedh a esedhas ha kewsel er ow fynn : mes dha was a brederis a'th ordenansow.
PSA.119.24	Dha dhustuniow ynwedh yw ow lowena : ha'm kusulyoryon.
PSA.119.25	Ow enev a len orth an doust : bywha vy herwydh dha er.
PSA.119.26	My a dherivis ow fordhow, ha ty a'm klewas : dysk dhymm dha ordenansow.
PSA.119.27	Gwra dhymm konvedhes fordh dha arghadowyow : ha my a breder a'th varthusyon.
PSA.119.28	Yma ow enev ow teudhi dre boenvos : krevha vy herwydh dha er.
PSA.119.29	Kemmer dhiworthiv an fordh a falsuri : ha gront dhymm ras dha lagha.
PSA.119.30	My re dhewisas an fordh a wiryonedh : ha'th vreusow re worris vy a-dheragov.
PSA.119.31	My re lenas orth dha dhustuniow : A Arloedh, na as vy dhe vos toellys.
PSA.119.32	Resek a wrav yn fordh dha worhemmynnow : pan redh jy kennerth dhe'm kolonn.
PSA.119.32	Myttin 25
PSA.119.33	Dysk dhymm, A Arloedh, fordh dha ordenansow : ha my a's gwith bys y'n diwedh.
PSA.119.34	Gwra dhymm konvedhes, ha my a with dha lagha : devri my a'n syns a leun golonn.
PSA.119.35	Gwra dhymm mos yn hyns dha worhemmynnow : rag ynno yma ow lowena.
PSA.119.36	Pleg ow holonn troha'th tustuniow : ha na wra hy flegya troha krefni.
PSA.119.37	Treyl ow dewlagas dhe-ves, ma na wellons euveredh : ha bywha vy y'th fordh.
PSA.119.38	Kollanow dha lavar rag dha was : neb a omre dhe own ahanas.
PSA.119.39	Treyl dhe-ves an geredh a ownav : rag da yw dha vreusow.
PSA.119.40	Ott, my re yeunis war-lergh dha arghadowyow : bywha vy y'th wiryonedh.
PSA.119.41	Re dheffo dhymm dha dregeredh, A Arloedh : dha selwyans, herwydh dha lavar.
PSA.119.42	Ena my a yll gorthybi dhe'n den a'm kabel : rag my a drest yn dha er.
PSA.119.43	Na gemmer an ger a wiryonedh yn-mes a'm ganow yn tien : rag my re fydhyas y'th vreusow.
PSA.119.44	My a syns dha lagha pup-prys : bys vykken ha bynnari.
PSA.119.45	Ha my a gerdh yn rydhses : rag my a hwila dha arghadowyow.
PSA.119.46	My a gews a'th tustuniow a-dherag myghternedh : ha ny borthav meth.
PSA.119.47	My a lowenha y'th worhemmynnow : a wrugavy aga hara.
PSA.119.48	Ha my a dhrehav ow diwleuv dhe'th worhemmynnow a geris : ha my a breder a'th ordenansow.
PSA.119.49	Porth kov a'n ger orth dha was : ynno may hwruss'ta dhymmo fydhya.
PSA.119.50	Hemm yw ow honfort y'm anken : rag dha er re'm bywhas.
PSA.119.51	Tus woethus re'm skornyas dres eghenn : byttegyns ny blegis vy dhiworth dha lagha.
PSA.119.52	My a borthas kov a'th vreusow re beu a-dhia'n oesow koth : ha konfort a gevis.
PSA.119.53	Konnar a'm dalghennas : drefenn an debeles, an re a forsak dha lagha.
PSA.119.54	Dha ordenansow re beu kanow dhymm : yn chi ow fergherinses.
PSA.119.55	My re borthas kov a'th Hanow yn nos, A Arloedh : ha my re synsis dha lagha.
PSA.119.56	My re beu enorys rag hemma : rag y hwithis vy dha arghadowyow.
PSA.119.57	Ty yw ow rann, A Arloedh : my a ambos synsi dha eryow.
PSA.119.58	My re bysis dha dhader a leun golonn : bydh grassyes orthiv herwydh dha lavar.
PSA.119.59	My a brederis a'm fordhow : ha treylya ow threys troha'th tustuniow.
PSA.119.60	My a fistenas ha ny dhelatis an termyn : rag synsi dha worhemmynnow.
PSA.119.61	Lovanow an debeles re'm kolmas : mes ny ankevis vy dha lagha.
PSA.119.62	Dhe hanter-nos sevel a wrav rag grassa dhis : drefenn dha vreusow gwiryon.
PSA.119.63	Koweth ov vy dhe seul a'th own : hag a syns dha arghadowyow.
PSA.119.64	An nor, A Arloedh, yw leun a'th tregeredh : dysk dhymm dha ordenansow.
PSA.119.65	Ty re wrug da dhe'th was, A Arloedh : herwydh dha er.
PSA.119.66	Dysk dhymm skians da ha godhvos : rag my re grysis y'th worhemmynnow.
PSA.119.67	Kyns my dhe vos yn anken, my a gammdremenas : mes lemmyn my re synsis dha lavar.
PSA.119.68	Da osta jy ha grassyes : dysk dhymm dha ordenansow.
PSA.119.69	An re woethus re'm sklandras gans falsuri er ow fynn : mes my a with dha arghadowyow a leun golonn.
PSA.119.70	Maga tew avel blonek yw aga holonn : mes my a lowenha y'th lagha.
PSA.119.71	Da yw ow bos yn anken : rag may tyskkiv dha ordenansow.
PSA.119.72	Gwell genev yw lagha dha anow : ages milyow a owr hag a arghans.
PSA.119.72	Gwesper 25
PSA.119.73	Dha dhiwleuv re'm gwrug ha'm formya : gwra dhymm konvedhes, may tyskkiv dha worhemmynnow.
PSA.119.74	An re a'th own a'm gwel ha lowenhe : rag my re fydhyas y'th her.
PSA.119.75	My a woer, A Arloedh, dha vreusow dhe vos gwiryon : hag yn lenduri ty dhe'm trobla.
PSA.119.76	Bedhes dha dregeredh orth ow hebaskhe : herwydh dha ambos dhe'th was.
PSA.119.77	Des dhymm dha druedh, may fiv vy byw : rag dha lagha yw ow lowena.
PSA.119.78	Perthes an re woethus meth, rag gans falsuri y hwrussons kamm dhymm : mes my a breder a'th arghadowyow.
PSA.119.79	Treylyes dhymmo vy an re a berth own ahanas : ha'n re a aswonn dha dhustuniow.
PSA.119.80	Bedhes ow holonn perfydh y'th ordenansow : ma na bertthiv meth.
PSA.119.81	Difyga a wra ow enev ow yeuni war-lergh dha selwyans : mes my a fydh yn dha er.
PSA.119.82	Ow dewlagas a fyll ow yeuni war-lergh dha lavar : ow leverel, P'eur hwredh jy ow hebaskhe?
PSA.119.83	Rag desyghys ov vy avel botell y'n mog : byttegyns ny ankevis vy dha ordenansow.
PSA.119.84	Py lies yw dydhyow dha was : p'eur hwredh jy breus erbynn an re a wra ow helghya?
PSA.119.85	An re woethus re balas pyttys ragov vy : nag yns herwydh dha lagha.
PSA.119.86	Oll dha worhemmynnow yw gwir : i a wra ow helghya gans falsuri; ty bydh gweres dhymmo vy.
PSA.119.87	Nammna wrussens i ow hisya war an nor : mes ny skonis vy dha arghadowyow.
PSA.119.88	Bywha vy herwydh dha dregeredh : yndellma y synsav vy dustuniow dha anow.
PSA.119.89	Dha er, A Arloedh : yw desedhys fast bynitha yn nev.
PSA.119.90	Yma dha wiryonedh a unn henedh dhe'n nessa : ty re selyas an nor, hag ev a sev.
PSA.119.91	Herwydh dha vreusow i a dhur hedhyw : rag pup-tra oll yw dha wesyon.
PSA.119.92	Na ve dha lagha ow lowena : devri my a vawrsa yn ow anken.
PSA.119.93	Bynytha ny ankovav dha arghadowyow : rag dredha ty re'm bywhas.
PSA.119.94	Ty a'm piw, salw vy : rag my re hwilas dha arghadowyow.
PSA.119.95	An debeles re'm gortas rag ow hisya : mes my a breder a'th tustuniow.
PSA.119.96	My re welas bos finwedh dhe bub perfydhter : mes dha worhemmynn yw efan dres eghenn.
PSA.119.97	Ass wrav vy kara dha lagha : dres an jydh my a breder anodho.
PSA.119.98	Dre dha worhemmynnow ty re'm gwrug furra ages ow eskerens : rag ymons i genev bynitha.
PSA.119.99	My a gonvedh moy ages ow dyskadoryon oll : rag my a breder yn town a'th tustuniow.
PSA.119.100	My a gonvedh moy ages an dus hen : drefenn my dhe witha dha arghadowyow.
PSA.119.101	My re withas ow threys rag pub hyns drog : rag may synssiv dha er.
PSA.119.102	Ny blynchis vy dhiworth dha vreusow : drefenn ty dhe dhyski dhymm.
PSA.119.103	Ass yw hweg dha lavarow dhe'm taves : hwekka es mel dhe'm ganow!
PSA.119.104	Dre dha arghadowyow my a gyv skentoleth : rakhenna my a gas pub hyns drog.
PSA.119.104	Myttin 26
PSA.119.105	Lugarn dhe'm treys yw dha er : ha golow dhe'm hyns.
PSA.119.106	My re dos ha kollenwel : ow synsi dha vreusow gwiryon.
PSA.119.107	Troblys ov vy dres musur : bywha vy, A Arloedh, herwydh dha er.
PSA.119.108	Degemmer, A Arloedh, an offrynnow rydh a'm ganow : ha dysk dhymm dha vreusow.
PSA.119.109	Yma ow enev prest y'm leuv : byttegyns ny ankovav dha lagha.
PSA.119.110	An debeles re worras maglenn ragov : mes ny gammdremenis vy dhiworth dha arghadowyow.
PSA.119.111	My re gemmeras dha dhustuniow yn ertach bys vykken : rag lowena ow holonn yns i.
PSA.119.112	My re worras ow holonn dhe wul dha ordenansow : bys vykken, ha bys y'n diwedh.
PSA.119.113	My a gas an re nag yw diwysek : mes dha lagha a garav.
PSA.119.114	Ow hovva ha'm skoes osta jy : yn dha er jy y fydhyav.
PSA.119.115	Kewgh a-dhiworthiv, hwi dhrogoberoryon : rag may hwitthiv gorhemmynnow ow Duw.
PSA.119.116	Gwra ow mentena herwydh dha lavar, may fywiv : ha na as vy dhe vos toellys y'm govenek.
PSA.119.117	Skoedh vy, may fiv saw : ha prest y lowenhav y'th ordenansow.
PSA.119.118	Ty a dhispres oll an re a gammdremen dhiworth dha ordenansow : rag falsuri yw aga bodh.
PSA.119.119	Ty a syns oll tebelwesyon an nor dhe vos plosethes : rakhenna my a gar dha dhustuniow.
PSA.119.120	Ow hig a gren rag own ahanas : my a berth own a'th vreusow.
PSA.119.121	My re wrug gwirvreus hag ewnder : na as vy dhe'n re a'm gwask.
PSA.119.122	Gwra mewghya rag dha was er dader : na as an re woethus dhe'm kompressa.
PSA.119.123	Ow dewlagas a fyll ow yeuni war-lergh dha selwyans : ha war-lergh lavar dha wiryonedh.
PSA.119.124	Gwra dhe'th was herwydh dha dregeredh : ha dysk dhymm dha ordenansow.
PSA.119.125	Dha was ov vy, gwra dhymm konvedhes : rag may hwodhviv dha dhustuniow.
PSA.119.126	Prys yw dhe'n Arloedh oberi : rag i re dhiswrug dha lagha.
PSA.119.127	Rakhenna my a gar dha worhemmynnow : moy ages owr, devri moy ages owr fin.
PSA.119.128	Rakhenna my a gerdh yn ewnhynsek herwydh oll dha arghadowyow : ha my a gas pub hyns gowek.
PSA.119.129	Marthys yw dha dhustuniow : rakhenna y hwra ow enev aga gwitha.
PSA.119.130	Diskwedhyans dha eryow a re golow : ev a re skians dhe'n dus sempel.
PSA.119.131	My a igoras ow ganow, ha dyewa : rag my a yeunis war-lergh dha worhemmynnow.
PSA.119.132	Treyl war-tu ha my, ha bydh grassyes orthiv : herwydh dha usadow orth an re a gar dha Hanow.
PSA.119.133	Orden ow hammow y'th lavar : ha na wres drogoberow maystri warnav.
PSA.119.134	Daspren vy dhiworth kompressans den : ha my a syns dha arghadowyow.
PSA.119.135	Gwra dhe'th fas splanna war dha was : ha dysk dhymm dha ordenansow.
PSA.119.136	Ow dewlagas a dhewrak gans frosow a dhowr : drefenn na synsir dha lagha.
PSA.119.137	Gwiryon osta, A Arloedh : hag ewnhynsek yw dha vreusow.
PSA.119.138	Gwiryon yw dha dhustuniow re worhemmynnsys : ha len dres eghenn.
PSA.119.139	Tan ow holonn re'm kisyas : drefenn ow eskerens dhe ankevi dha eryow.
PSA.119.140	Dha lavar yw pur dres eghenn : ha'th was a'n kar.
PSA.119.141	Byghan ov vy ha dispresys : mes ny ankovav dha arghadowyow.
PSA.119.142	Dha wiryonedh yw gwiryonedh nevra a bes : ha dha lagha yw gwirder.
PSA.119.143	Anken ha poesyjyon re'm kemmeras : mes dha worhemmynnow yw ow lowena.
PSA.119.144	Gwiryonedh dha dhustuniow a dhur bys vykken : gwra dhymm konvedhes, ha my a vyw.
PSA.119.144	Gwesper 26
PSA.119.145	My re elwis a leun golonn : gorthyp dhymm, A Arloedh, my a with dha ordenansow.
PSA.119.146	My re elwis warnas : gwra ow selwel ha my a syns dha dhustuniow.
PSA.119.147	My a sev kyns dydh-tardh ha kria : yn dha eryow y fydhyav.
PSA.119.148	Ow dewlagas a dhifun kyns goelyow an nos : rag may prederriv a'th lavar.
PSA.119.149	Klew ow lev, A Arloedh, herwydh dha dregeredh : bywha vy herwydh dha vreusow.
PSA.119.150	An re a'm helgh gans sherewneth a dheu yn ogas : ha pell ymons i dhiworth dha lagha.
PSA.119.151	Ogas osta, A Arloedh : hag oll dha worhemmynnow yw gwir.
PSA.119.152	Seuladhydh my re wodhva dhiworth dha dhustuniow : ty dh'aga fondya bynitha.
PSA.119.153	Mir orth ow anken, ha gwra ow delivra : rag ny ankevis vy dha lagha.
PSA.119.154	Pled ow hen, ha daspren vy : bywha vy herwydh dha lavar.
PSA.119.155	Pell yw selwyans a'n debeles : rag ny hwilons dha ordenansow.
PSA.119.156	Meur yw dha druedh, A Arloedh : bywha vy herwydh dha vreusow.
PSA.119.157	Meur aga niver yw ow helghysi ha'm eskerens : byttegyns ny dreylis vy dhiworth dha dhustuniow.
PSA.119.158	My a welas an re dhislen, ha keudh a'm beu : rag ny synsons dha lavar.
PSA.119.159	Mir fatell garav dha arghadowyow : bywha vy, A Arloedh, herwydh dha dregeredh.
PSA.119.160	Sel dha er yw gwirder : ha pubonan a'th vreusow gwiryon a dhur bys vykken.
PSA.119.161	Pennsevigyon re'm helghyas heb ken : mes ow holonn a gren rag dha er.
PSA.119.162	Lowen ov vy rag dha lavar : avel nebonan a gyv meur a breydh.
PSA.119.163	Falsuri a gesis vy, ha'y skonya : mes dha lagha a garav.
PSA.119.164	Seythgweyth y'n jydh y'th wormelav : drefenn dha vreusow gwiryon.
PSA.119.165	Kres meur a vydh dhe'n re a gar dha lagha : ha nyns eus travyth a wrello dhedha trebuchya.
PSA.119.166	My re wortas dha selwyans, A Arloedh : ha kollenwel dha worhemmynnow.
PSA.119.167	Ow enev re synsis dha dhustuniow : ha'ga hara dres eghenn.
PSA.119.168	My re synsis dha arghadowyow ha'th tustuniow : rag bos oll ow fordhow a-dheragos.
PSA.119.169	Neshes ow garm a-dheragos, A Arloedh : gwra dhymm konvedhes, herwydh dha er.
PSA.119.170	Des ow govynnadow a-dheragos : gwra ow delivra herwydh dha lavar.
PSA.119.171	Ow diwweus a lever gormola : drefenn ty dhe dhyski dhymm dha ordenansow.
PSA.119.172	Ow thaves a gews a'th lavar : rag oll dha worhemmynnow yw gwiryonedh.
PSA.119.173	Bedhes dha leuv orth ow gweres : rag dha arghadowyow a dhewisis.
PSA.119.174	My re yeunis war-lergh dha selwyans, A Arloedh : ha'th lagha yw ow lowena.
PSA.119.175	Bywes ow enev, hag ev a'th wormel : ha gwres dha vreusow ow gweres.
PSA.119.176	My re wandras yn sowdhan avel davas yw kellys : hwila dha was, rag ny ankevis dha worhemmynnow.
PSA.120.1	Y'm anken my a armas war an Arloedh : hag ev a worthybis dhymm.
PSA.120.2	Delirv ow enev, A Arloedh, dhiworth gweusyow gowek : ha dhiworth taves fals.
PSA.120.3	Pandr'a vydh res dhis, ha pandr'a vydh gwrys dhis, ty daves fals : sethow lymm an breselyer, ha kolennow byw a'n meryw.
PSA.120.4	Go-vy, ow bos trigys yn Meshek : ow bos owth annedhi tyldys Kedar.
PSA.120.5	Seuladhydh ow enev re drygas : yn mysk an re a gas kres.
PSA.120.6	My a lavur rag kres : mes pan gowsav orta, i a ombareus rag bresel.
PSA.121.1	My a dhrehav ow dewlagas dhe'n menydhyow : a-ble teu ow gweres?
PSA.121.2	Ow gweres a dheu a-dhiworth an Arloedh : neb a formyas nev ha nor.
PSA.121.3	Ny as ev dha droes dhe drebuchya : ny gosk neb a wra dha witha.
PSA.121.4	Ott, gwithyas Ysrael : ny gosk ev na powes.
PSA.121.5	An Arloedh yw dha withyas : an Arloedh yw dha skeus orth dha leuv dheghow.
PSA.121.6	Ny'th wysk an howl dydhweyth : nag an loer yn termyn nos.
PSA.121.7	An Arloedh a'th with rag pub dregynn : ev yw neb a with dha enev.
PSA.121.8	An Arloedh a'th with ow mos dhe-ves hag ow tos dhe-dre : alemma rag ha bys vykken.
PSA.122.1	Lowen en vy pan lavarsons dhymm : Gwren ni mos bys yn chi an Arloedh.
PSA.122.2	Agan treys a sev a-berth y'th porthow : A Yerusalem.
PSA.122.3	Yerusalem yw drehevys avel sita : yw kelmys fast war-barth.
PSA.122.4	Ha bys dhodho yth yskynn an loethyow, loethyow an Arloedh : dustuni dhe Ysrael, dhe wodhvos gras dhe Hanow an Arloedh.
PSA.122.5	Rag ena y feu gorrys gorsedhow breus : gorsedhow chi Davydh.
PSA.122.6	Pysewgh kres a-barth Yerusalem : ha sewenyans dhe'n re a'th kar.
PSA.122.7	Re bo kres a-ji dhe'th fosow : ha diagha y'th lysyow.
PSA.122.8	A-barth ow breder ha'm kowetha : my a lever, Bedhes kres ynnos jy.
PSA.122.9	A-barth chi an Arloedh agan Duw : my a hwila dader dhiso jy.
PSA.123.1	Dhiso jy y trehavav ow dewlagas : ty neb a drig y'n nevow.
PSA.123.2	Ott, kepar dell hwither dewlagas servysi leuv aga mestrysi, ha dewlagas maghteth leuv hy mestres : yn kettella y hwither agan dewlagas ni an Arloedh, erna gemmerro truedh ahanan.
PSA.123.3	Kemmer truedh ahanan, A Arloedh, kemmer truedh ahanan : rag ni re beu lenwys yn tien a dhespit.
PSA.123.4	Agan enev yw lenwys yn tien a skorn an re yw attes : hag a dhespit an re woethus.
PSA.124.1	Na ve an Arloedh genen ni : gwres Ysrael leverel;
PSA.124.2	Na ve an Arloedh genen ni : pan sevis tus er agan pynn;
PSA.124.3	Ena i a'gan kollonksa yn fyw : pan loskas aga sorr orthyn.
PSA.124.4	Ena an dowrow a'gan beudhsa : ha galsa an fros dres agan enev.
PSA.124.5	Ena y tremensa dres agan enev : an dowrow tonnek.
PSA.124.6	Bennigys re bo an Arloedh : na'gan ros ni yn preydh dh'aga dyns.
PSA.124.7	Agan enev re dhienkis avel edhen yn-mes a vaglenn an ydhna : an vaglenn yw terrys, ha ni re dhienkis.
PSA.124.8	Yma agan gweres yn Hanow an Arloedh: a formyas nev ha nor.
PSA.125.1	An re a fydh y'n Arloedh a vydh avel menydh Sion : na yll bos disevys, mes ev a dhur bys vykken.
PSA.125.2	Kepar dell sev an menydhyow a-dro dhe Yerusalem : yn kettella y sev an Arloedh a-dro dh'y bobel, alemma rag ha bys vykken.
PSA.125.3	Rag ny wra gwelenn an tebelwas powes war ranndir an re wiryon : ma na worro an re wiryon aga leuv dhe sherewneth.
PSA.125.4	Gwra da, A Arloedh, orth an re yw da : hag orth an re yw ewnhynsek aga holonn.
PSA.125.5	An re a dreyl a-denewen dh'aga fordhow kamm : an Arloedh a's hembronk dhe-ves gans an dhrogoberoryon; mes kres a vydh war Ysrael.
PSA.126.1	Pan dreylyas an Arloedh kethneth Sion : ena yth en ni kepar ha'n re owth hunrosa.
PSA.126.2	Ena lenwys veu agan ganow a hwarth : ha'gan taves a lowena.
PSA.126.3	Ena y lavarsons i yn mysk an kenedhlow : An Arloedh re wrug taklow meur rag an re na.
PSA.126.4	Yn hwir, an Arloedh re wrug dhyn taklow meur : rakhenna yth on ni lowen.
PSA.126.5	Treyl, A Arloedh, agan kethneth : kepar ha goverow yn difeyth an dyghow.
PSA.126.6	Seul a wonis has yn dagrow : a vydh ow mysi yn lowena.
PSA.126.7	Neb eus ow mos yn unn oela, ow toen y vegh a has : a dheu arta gans garmow a lowena, ow tri ganso y vanalow.
PSA.127.1	Marnas an Arloedh a dhrehav an chi : yn euver y lavur seul a'n drehav.
PSA.127.2	Marnas an Arloedh a with an sita : yn euver y hwra an gwithyas goelyas.
PSA.127.3	Euver ragowgh hwi yw sevel a-varr, ha powes helergh, ow tybri bara govijyon : rag yndella y re ev hun dh'y garadow.
PSA.127.4	Ott, fleghes yw ertach an Arloedh : frut an brys yw y wober ev.
PSA.127.5	Avel sethow yn dorn breselyas : yndella yw fleghes gour yowynk.
PSA.127.6	Gwynnvys an gour re lenwis y woen-sethow anedha : ny berthons meth pan gewsons orth aga eskerens y'n porth.
PSA.128.1	Gwynn y vys seul a berth own a'n Arloedh : seul a gerdh yn y fordhow.
PSA.128.2	Rag ty a dheber frut dha lavur : gwynn dha vys, ha da vydh genes jy.
PSA.128.3	Dha wreg a vydh kepar ha gwinbrenn leun a frut : a-berth yn fosow dha ji;
PSA.128.4	Ha'th fleghes kepar hag eginyow olewbrenn : oll a-dro dhe'th voes.
PSA.128.5	Ott, yndella y fydh bennigys an gour : neb a berth own a'n Arloedh.
PSA.128.6	An Arloedh a'th vennik yn-mes a Sion : ha ty a wel sewenyans Yerusalem dres oll dydhyow dha vywnans.
PSA.128.7	Ha ty a wel an fleghes a'th fleghes jy : ha kres war Ysrael.
PSA.129.1	Lieskweyth y grevsons dhymm dhiworth ow yowynkneth : gwres Ysrael leverel.
PSA.129.2	Lieskweyth y grevsons dhymm dhiworth ow yowynkneth : mes ny yllens ow fetha.
PSA.129.3	An aradroryon a arasas war ow heyn : i a wrug aga fynnglow hir.
PSA.129.4	Gwiryon yw an Arloedh : ev re droghas kerdyn an debeles.
PSA.129.5	Perthes meth ha bedhes treylys war-dhelergh : seul a gas Sion.
PSA.129.6	Bedhens avel an gwels war an tohow : hag a wedher kyns ev dhe egina;
PSA.129.7	Ma na lenow an myswas y dhorn anodho : nag an manalyer y askra.
PSA.129.8	Ha ny lever an dremenysi, Re bo bennath an Arloedh warnowgh : ni a'th vennik yn Hanow an Arloedh.
PSA.130.1	Yn-mes a'n downderyow y helwis vy warnas, A Arloedh : Arloedh, klew ow lev.
PSA.130.2	Gwres dha dhiwskovarn attendya yn glew : orth lev ow govynnadow.
PSA.130.3	Mar kwredh vri a dhrogobereth, Arloedh : A Arloedh, piw a yll sevel?
PSA.130.4	Mes yma gevyans genes jy : rakhenna ty yw ownys.
PSA.130.5	My a worta an Arloedh; ow enev a'n gorta : hag yn y er ev y trestyav.
PSA.130.6	Ow enev a worta an Arloedh : moy es dell worta an woelyadoryon an bora, devri moy es goelyadoryon an bora.
PSA.130.7	Gwres Ysrael trestya y'n Arloedh, rag gans an Arloedh yma tregeredh : ha ganso yma daspren hel.
PSA.130.8	Hag ev a dhaspren Ysrael : dhiworth oll y dhrogobereth.
PSA.131.1	Arloedh, nyns yw ow holonn goethus : ha nyns yw ow dewlagas ughel.
PSA.131.2	Ha ny omrov dhe daklow meur : na dhe daklow re varthys ragov.
PSA.131.3	Mes my re goselhas ha spavenhe ow enev, avel flogh didhenys orth bronn y vamm : devri kepar ha flogh didhenys yw ow enev.
PSA.131.4	Gwres Ysrael trestya y'n Arloedh : alemma rag ha bys vykken.
PSA.132.1	Porth kov, A Arloedh, a Davydh : ha'y boenvos oll;
PSA.132.2	Fatell dos ev ti dhe'n Arloedh : ha lia li dhe Dhuw galloesek Yakob;
PSA.132.3	Nyns av a-berth yn skovva ow chi : na yskynna yn tyller ow gweli;
PSA.132.4	Ny rov kosk dhe'm dewlagas : na hun dhe greghyn ow dewlagas;
PSA.132.5	Erna gyffiv tyller dhe'n Arloedh : trygva dhe Dhuw galloesek Yakob.
PSA.132.6	Ott, ni a glewas anedhi yn Efrata : ha's kavoes yn gwelyow an koes.
PSA.132.7	Gwren ni mos a-berth yn y drygvaow ev : ha plegya a-dherag y skavell-droes.
PSA.132.8	Sav, A Arloedh, a-berth y'th powesva : ty hag argh dha nerth.
PSA.132.9	Bedhes dha oferysi gwiskys gans gwiryonedh : ha gwres dha syns garma gans lowender.
PSA.132.10	A-barth Davydh dha was : na dreyl dhe-ves fas dha Untys.
PSA.132.11	An Arloedh re dos ti yn gwiryonedh dhe Davydh : ny wra ev treylya diworto;
PSA.132.12	Onan a'n frut a'th korf : a worrav war dha se.
PSA.132.13	Mar kwra dha fleghes synsi ow hevambos, ha'm dustuniow a dhyskav dhedha : aga fleghes ynwedh a esedh war dha se bynitha.
PSA.132.14	Rag an Arloedh re dhewisas Sion dhe vos trygva dhodho : ev re yeunis war hy lergh.
PSA.132.15	Hemma a vydh ow fowesva bynitha : omma y trigav, rag my re yeunis war hy lergh.
PSA.132.16	Hy boes yn tevri a vennigav : ha dh'y boghosogyon y rov bara lowr.
PSA.132.17	Hy oferysi a wiskav gans selwyans : ha'y syns a arm gans lowena.
PSA.132.18	Ena y hwrav dhe gorn Davydh egina : my re dhyghtyas lugarn dhe'm Untys.
PSA.132.19	Y eskerens ev a wiskav gans meth : mes warnodho y fydh y gurun ow splanna.
PSA.133.1	Ott, fatell yw da ha hweg : breder dhe dryga war-barth yn unnses.
PSA.133.2	Kehaval yw orth an olew drudh war an penn, a dheveras war an barv : war varv Aron, ha mos yn-nans dhe vond y bows;
PSA.133.3	Kepar ha gluth Hermon : a goedh war venydhyow Sion.
PSA.133.4	Rag ena y hworhemmynnis an Arloedh y vennath : bywnans bys yn gorfenn an bys.
PSA.134.1	Ott, bennigewgh an Arloedh, gwesyon oll a'n Arloedh : hwi neb a sev yn chi an Arloedh nosweyth.
PSA.134.2	Drehevewgh agas diwleuv y'n sentri : ha bennigewgh an Arloedh.
PSA.134.3	Re'th vennikko an Arloedh dhiworth Sion : neb a wrug nev ha nor.
PSA.135.1	Gormelewgh an Arloedh, gormelewgh Hanow an Arloedh : gormelewgh ev, hwi wesyon an Arloedh;
PSA.135.2	Hwi neb a sev yn chi an Arloedh : yn lysyow chi agan Duw.
PSA.135.3	Gormelewgh an Arloedh, rag da yw an Arloedh : kenewgh gormola dh'y Hanow ev, rag y vos grassyes.
PSA.135.4	Rag an Arloedh re dhewisas Yakob dhodho ev y honan : hag Ysrael avel y dresor arbennik.
PSA.135.5	Rag my a woer an Arloedh dhe vos meur : ha'gan Arloedh dhe vos a-ugh an dhuwow oll.
PSA.135.6	Pup-tra a vynnas an Arloedh, ev a'n gwrug yn nev hag yn nor : hag y'n moryow hag yn oll an downderyow.
PSA.135.7	Ev a wra dhe'n kommol yskynna dhiworth pennow an nor : hag ev a wra lughes rag an glaw, ow tri an gwynsow yn-mes a'y dresorvaow.
PSA.135.8	Ev a weskis an re gynsa-genys a Ejyp : ha tus hag enyvales.
PSA.135.9	Ev a dhannvonas arwoedhyow ha marthusyon y'th vysk, A Ejyp : war Faro ha war oll y wesyon.
PSA.135.10	Ev a weskis kenedhlow meur : ha ladha myghternedh alloesek;
PSA.135.11	Sihon myghtern an Amorogyon, hag Og myghtern Bashan : hag oll gwlaskordhow Kanan;
PSA.135.12	Hag ev a ros aga thir yn ertach : ertach dhe Ysrael y bobel.
PSA.135.13	Dha Hanow, A Arloedh, a dhur bys vykken : ha'th kovadh, A Arloedh, a unn henedh dhe'n nessa.
PSA.135.14	Rag an Arloedh a vreus y bobel : ha kemmeres truedh a'y wesyon.
PSA.135.15	Imajys an kenedhlow, nyns yns i marnas arghans hag owr : ober diwleuv den.
PSA.135.16	Ganow a's teves, mes ny gewsons : dewlagas a's teves, mes ny welons.
PSA.135.17	Diwskovarn a's teves, mes ny glewons : ha nyns eus anall yn aga ganow.
PSA.135.18	Aga gwrioryon yw hevelep orta : ha'n re ynwedh a fydh ynna i.
PSA.135.19	Bennigewgh an Arloedh, chi Ysrael : bennigewgh an Arloedh, chi Aron.
PSA.135.20	Bennigewgh an Arloedh, chi Levi : hwi neb a berth own a'n Arloedh, bennigewgh an Arloedh.
PSA.135.21	Bennigys re bo an Arloedh yn Sion : neb yw trigys yn Yerusalem.
PSA.136.1	Gressewgh dhe'n Arloedh, rag ev yw da : rag y dregeredh a dhur bys vykken.
PSA.136.2	Gressewgh dhe Dhuw an dhuwow : rag y dregeredh a dhur bys vykken.
PSA.136.3	Gressewgh dhe Arloedh an arlydhi : rag y dregeredh a dhur bys vykken;
PSA.136.4	Neb y honan a wra marthusyon meur : rag y dregeredh a dhur bys vykken;
PSA.136.5	Neb a wrug an nevow a'y furneth : rag y dregeredh a dhur bys vykken;
PSA.136.6	Neb a ystynnas an nor a-ugh an dowrow : rag y dregeredh a dhur bys vykken;
PSA.136.7	Neb a wrug golowys meur: rag y dregeredh a dhur bys vykken;
PSA.136.8	An howl dhe rewlya dydhweyth : rag y dregeredh a dhur bys vykken;
PSA.136.9	An loer ha'n ster dhe rewlya nosweyth : rag y dregeredh a dhur bys vykken;
PSA.136.10	Neb a weskis Ejyp yn aga re gynsa-genys : rag y dregeredh a dhur bys vykken;
PSA.136.11	Ha dri Ysrael yn-mes a'ga mysk : rag y dregeredh a dhur bys vykken;
PSA.136.12	Dre leuv grev ha dre vregh ystynnys : rag y dregeredh a dhur bys vykken;
PSA.136.13	Neb a rannas an Mor Rudh yn diw rann : rag y dregeredh a dhur bys vykken;
PSA.136.14	Ha gul dhe Ysrael tremena der y vysk : rag y dregeredh a dhur bys vykken;
PSA.136.15	Ha domhwel Faro ha'y lu y'n Mor Rudh : rag y dregeredh a dhur bys vykken;
PSA.136.16	Neb a hembronkas y bobel der an difeyth : rag y dregeredh a dhur bys vykken;
PSA.136.17	Neb a weskis myghternedh veur : rag y dregeredh a dhur bys vykken;
PSA.136.18	Ha ladha myghternedh vryntin : rag y dregeredh a dhur bys vykken;
PSA.136.19	Sihon myghtern an Amorogyon : rag y dregeredh a dhur bys vykken;
PSA.136.20	Og myghtern Bashan : rag y dregeredh a dhur bys vykken;
PSA.136.21	Hag ev a ros aga thir yn ertach : rag y dregeredh a dhur bys vykken;
PSA.136.22	Yn ertach dhe Ysrael y was : rag y dregeredh a dhur bys vykken;
PSA.136.23	Neb a borthas kov ahanan yn agan iselder : rag y dregeredh a dhur bys vykken;
PSA.136.24	Ha'gan delivra dhiworth agan eskerens : rag y dregeredh a dhur bys vykken;
PSA.136.25	Neb a re boes dhe bub kig : rag y dregeredh a dhur bys vykken.
PSA.136.26	Gressewgh dhe Dhuw an nev : rag y dregeredh a dhur bys vykken.
PSA.137.1	Ryb dowrow Babylon yth esedhsyn ni hag oela : pan berthsyn kov ahanas, A Sion.
PSA.137.2	Agan telynnow a gregsyn : war an helik usi yn hy mysk hi.
PSA.137.3	Rag ena an re a'gan kemmeras yn kethneth a wovynnas dhiworthyn kan, ha'gan tormentorys a wovynnas lowender : Kenewgh dhyn ni onan a'n kanow a Sion.
PSA.137.4	Fatell wren ni kana kan an Arloedh : yn pow estren?
PSA.137.5	Mara'th ankovav, A Yerusalem : re wetthro ow leuv dheghow.
PSA.137.6	Glenes ow thaves orth ow stevnik mar ny borthav kov ahanas : mar ny worrav Yerusalem a-ugh ow fenn-lowender.
PSA.137.7	Porth kov, A Arloedh, a vebyon Edom yn jydh Yerusalem : fatell lavarsons, Diswrewgh hi, diswrewgh hi, bys dhe'n dor.
PSA.137.8	A Vyrgh Babylon, re bi ty ynwedh distruys : gwynn y vys neb a attal dhis kepar dell wrussys agan dyghtya ni.
PSA.137.9	Gwynn y vys neb a gemmerro dha fleghigow jy : ha'ga deghesi erbynn an veyn.
PSA.138.1	My a'th wormel, A Arloedh, a leun golonn : a-dherag an dhuwow y kanav gormola.
PSA.138.2	My a bleg troha'th tempel sans, hag a wormel dha Hanow, drefenn dha dregeredh ha'th wiryonedh : rag ty re veurhas dha Hanow ha'th lavar a-ugh pup-tra.
PSA.138.3	Y'n jydh may helwis vy ty a worthybis dhymm : hag ynkressya nerth y'm enev.
PSA.138.4	Oll myghternedh an nor a'th wormel, A Arloedh : rag i re glewas lavarow dha anow.
PSA.138.5	Hag i a gan a fordhow an Arloedh : rag meur yw golowder an Arloedh.
PSA.138.6	Rag ughel yw an Arloedh, hwath ev a wra vri a'n re isel : mes a-bell ev a aswonn an re woethus.
PSA.138.7	Kyn kerdhav yn mysk anken, ty a with ow bywnans : ty a ystynn dha leuv erbynn sorr ow eskerens, ha'th leuv dheghow a'm saw.
PSA.138.8	An Arloedh a gowlwra y vynnas ragov : dha dregeredh, A Arloedh, a dhur bys vykken; na dhispres oberow dha dhiwleuv.
PSA.139.1	A Arloedh, ty re'm hwithras ha'm aswonn : ty a aswonn ow esedha ha'm sevel, ty a gonvedh ow frederow a-bell.
PSA.139.2	Ty a hwither ow hyns ha'm growedha : ha ty a aswonn oll ow fordhow.
PSA.139.3	Rag nyns eus ger war ow thaves : marnas ty a'n goer yn tien.
PSA.139.4	Ty re'm degeas a-dryv hag a-rag : ha gorra dha leuv warnav.
PSA.139.5	Re varthys ragov yw an skians na : re ughel yw, ny wonn drehedhes dhodho.
PSA.139.6	Ple'th av dhiworth dha Spyrys : ha ple fiav dhiworth dha fas?
PSA.139.7	Mars yskynnen dhe nev y fiesta ena : mar tarbarren ow gweli yn ifarn ottajy ena ynwedh.
PSA.139.8	Mar kemmerren eskelli an jydh-tardh : ha triga yn penn pella an mor;
PSA.139.9	Ena ynwedh dha leuv a'm hembronksa : ha'th leuv dheghow a'm synssa.
PSA.139.10	Mar lavarav, Devri an tewolgow a'm kudh : ha'n golow a vydh nos dhymm;
PSA.139.11	Nyns yw tewolgow tewl genes jy, mes an nos a splann avel an jydh : kehaval yw an tewolgow ha'n golow genes jy.
PSA.139.12	Rag ty a formyas ow lonethi : ty a'm gwias war-barth yn brys ow mamm.
PSA.139.13	My a'th wormel, rag euthek ha marthys osta : marthys yw dha oberow; ha'm enev a woer hemma yn ta.
PSA.139.14	Nyns o ow eskern kudhys ragos : pan en vy formys yn-dann gel, gwiys yn konnyk yn rannow isella an nor.
PSA.139.15	Dha dhewlagas a welas ow devnydh kyns ow bos genys : hag y'th lyver jy oll ow eseli yw skrifys;
PSA.139.16	Oll ow dydhyow yw niverys : ha nyns yw nagonan anedha ankevys.
PSA.139.17	Ass yw drudh dhymm dha brederow, A Dhuw : ass yw meur aga niver!
PSA.139.18	Mara's niverren, y fiens moy es an tewes : mar teffen dh'aga gorfenn, hwath y fien vy genes.
PSA.139.19	Unnweyth mar kwrelles ladha an debeles, A Dhuw : omdennewgh dhiworthiv ytho, hwi dus woesek.
PSA.139.20	I a gews er dha bynn yn spitus : ha'th eskerens a sev er dha bynn yn euver.
PSA.139.21	A ny's kasav, A Arloedh, neb a'th kas jy : a ny'm beus keudh drefenn an re a sev er dha bynn?
PSA.139.22	My a's kas gans kas kowal : my a's syns yn eskerens.
PSA.139.23	Hwither vy, A Dhuw, ha godhvydh ow holonn : prov vy, ha godhvydh ow frederow;
PSA.139.24	Ha gwel mar pydh fordh a sherewneth genev : ha hembronk vy y'n fordh nevra a bes.
PSA.140.1	Gwra ow delivra, A Arloedh, dhiworth an den drog : gwith vy rag an gour garow;
PSA.140.2	Neb a dewl towlow drog yn aga holonn : ha pub dydh oll i a sord breselyow.
PSA.140.3	I re lymmas aga thaves avel sarf : yma gwenon nadres yn-dann aga diwweus.
PSA.140.4	Gwith vy, A Arloedh, rag diwleuv an tebelwas : gwith vy rag an gour garow, neb a dewl towlow dhe wul dhe'm treys trebuchya.
PSA.140.5	An re woethus re gudhas maglenn er ow fynn, ha gans kerdyn ystynna roes : i re worras antylli ragov ryb an fordh.
PSA.140.6	My a leveris dhe'n Arloedh, Ow Duw osta jy : klew lev ow govynnadow, A Arloedh.
PSA.140.7	A Arloedh Duw, nerth ow selwyans : ty re beu skoes dhe'm penn yn jydh an gas.
PSA.140.8	Na wront, A Arloedh, mynnas an tebelwas : na wra dh'y debel-dowl spedya.
PSA.140.9	An re a omsett a-dro dhymm, na dhrehevens aga fennow : gwres dregynn aga diwweus aga fetha.
PSA.140.10	Koedhes warnedha kolennow byw leskys : bedhens i tewlys yn pollow leysyek ma na yskynnons arta.
PSA.140.11	Na vedhes fastys y'n tir an goujr a gews sklander : gwres droktra helghya an gour garow dhe derroes.
PSA.140.12	My a woer y hwra an Arloedh pledya ken an den gwann : ha mentena gwirvreus an voghosogyon.
PSA.140.13	Devri an re wiryon a woer gras dhe'th Hanow jy : an re ewnhynsek a drig a-dheragos.
PSA.141.1	Arloedh, my a elow warnas, fisten dhymm : klew ow lev pan alwav warnas.
PSA.141.2	Re bo ow fysadow a-dheragos avel ynkys : ha'm diwleuv drehevys avel offrynn gwesper.
PSA.141.3	Gorr gwithyas, A Arloedh, a-rag ow ganow : gwith daras ow diwweus.
PSA.141.4	Na bleg ow holonn dhe dravyth dhrog : dhe wul drogobereth gans tus a wra sherewneth; na as vy dhe dastya aga boesow sawrek.
PSA.141.5	Mes gwres an gour gwiryon ow hessydhya : ha'n gour len ow rebukya.
PSA.141.6	Na wres oyl an tebelwas untya ow fenn : rag ow fysadow a vydh hwath erbynn aga sherewneth.
PSA.141.7	Pan vydh aga breusysi tewlys dhe'n dor ryb an garrek : i a glew ow lavarow, rag hweg yns.
PSA.141.8	Kepar ha den owth aras hag ow kloesya war an tir : yn kettella y fydh aga eskern skoellys orth ganow ifarn.
PSA.141.9	Mes ow dewlagas a vir orthis, A Arloedh Duw : ynnos jy y hwilav skovva, na as vy dhe vos omdhivas.
PSA.141.10	Gwith vy rag an vaglenn re worrsons er ow fynn : ha rag antylli an dhrogoberoryon.
PSA.141.11	Koedhes an debeles yn aga roesow aga honan : ha my ow tremena yn saw.
PSA.142.1	My a arm war an Arloedh gans ow lev : gans ow lev devri y hwrav ow govynnadow dhe'n Arloedh.
PSA.142.2	My a dhyllo ow krodhvol a-dheragdho : my a dhiskwa a-dheragdho ow anken.
PSA.142.3	Pan glamderas ow spyrys a-berth ynnov ty a aswonnis ow hyns : y'n fordh may kerdhyn i re gudhas maglenn er ow fynn.
PSA.142.4	Mir orth ow leuv dheghow ha gwel : rag nyns eus denvyth a'm aswonno.
PSA.142.5	Skovva a fyllis dhymm : nyns eus neb a wittho ow enev.
PSA.142.6	My a armas warnas, A Arloedh, ha leverel : Ty yw ow skovva, ha'm rann yn tir an re vyw.
PSA.142.7	Gwra vri a'm garm : rag yth ov vy dres pur isel.
PSA.142.8	Gwra ow delivra dhiworth ow helghysi : rag kreffa yns i agesov.
PSA.142.9	Doroy ow enev yn-mes a bryson, may hwormeulliv dha Hanow : an re wiryon a omguntell a-dro dhymm, rag ty a vydh da orthiv.
PSA.143.1	Klew ow fysadow, A Arloedh, ro skovarn dhe'm govynnadow : gorthyp dhymm a-barth dha wirder ha'th wiryonedh.
PSA.143.2	Na dhoro dha was dhe vreus : rag y'th wolok jy ny vydh denvyth yn fyw prevys gwiryon.
PSA.143.3	Rag an eskar re helghyas ow enev; ev re weskis ow bywnans dhe'n leur : ev re wrug dhymm triga yn tewlder, kepar ha'n re yw marow seuladhydh.
PSA.143.4	Rakhenna ow spyrys a glamderas : ha'm kolonn a-berth ynnov a goedhas yn desper.
PSA.143.5	My a berth kov a'n dydhyow koth; my a breder a'th wriansow oll : my a breder a oberow dha dhiwleuv.
PSA.143.6	My a ystynn ow diwleuv dhiso : ow enev a yeun war dha lergh kepar ha tiredh sygh.
PSA.143.7	Fisten dhe worthybi dhymm, A Arloedh, rag ow spyrys a fyll : na gudh dha fas ragov, ma na viv kepar ha'n re a dhiyskynn dhe'n pytt.
PSA.143.8	Gwra dhymm klewes dha dregeredh myttinweyth, rag ynnos jy y trestyav : gwra dhymm godhvos an fordh y koedh dhymm kerdhes ynni, rag dhiso jy y trehavav ow enev.
PSA.143.9	Gwra ow delivra, A Arloedh, dhiworth ow eskerens : dhiso jy y fiav rag skovva.
PSA.143.10	Dysk dhymm gul dha vodh, rag ty yw ow Duw : gwres dha Spyrys kuv ow hembronk yn tir kompes.
PSA.143.11	Bywha vy, A Arloedh, a-barth dha Hanow : a-barth dha wiryonedh doroy ow enev yn-mes a anken.
PSA.143.12	Y'th tregeredh diswra ow eskerens : ha kis oll an re a omladh erbynn ow enev; rag dha was ov vy.
PSA.144.1	Bennigys re bo an Arloedh ow harrek : neb a dhysk dhe'm diwleuv gwerrya, ha dhe'm bysyes omladh.
PSA.144.2	Ow nerth ha'm dinas, ow thour ha'm delivrer, ow skoes may trestyav ynno : neb a feth an poblow yn-dannov.
PSA.144.3	Arloedh, pyth yw den may hwrylli y aswonn : po mab-den may hwrylli vri anodho?
PSA.144.4	Kepar hag anall yw den : y dhydhyow a dremen avel skeus.
PSA.144.5	Gwra dhe'th nevow plegya yn-nans, A Arloedh, ha diyskynn : tav an menydhyow, ha megi a wrons.
PSA.144.6	Dyllo dha lughes, ha'ga thewlel a-les : tenn dha sethow, ha'ga domhwel.
PSA.144.7	Ystynn dha leuv a'n ughelder : gwra ow delivra, ha kemmer vy yn-mes a dhowrow meur, yn-mes a leuv estrenyon.
PSA.144.8	Aga ganow a lever euveredh : ha'ga leuv dheghow yw leuv dheghow a falsuri.
PSA.144.9	My a gan kan nowydh dhis, A Dhuw : war sowtri a dheg kordenn y kanav gormola dhis.
PSA.144.10	Ty re ros budhogoleth dhe vyghternedh : ha delivra Davydh dha was.
PSA.144.11	Saw vy a beryll an kledha; ha gwra ow delivra dhiworth leuv estrenyon : aga ganow a lever euveredh, ha'ga leuv dheghow yw leuv dheghow a falsuri.
PSA.144.12	Re deffo agan mebyon avel plansow yn aga yowynkneth : ha'gan myrghes avel penn-meyn gravyes y'n tempel.
PSA.144.13	Re bo agan skiberyow leun, ow ri boes a bub eghenn : ha re dhineyttho agan deves milyow ha degow a vilyow yn agan gwelyow.
PSA.144.14	Re bo agan oghen krev rag ober, ha na vo omsettyansow na divroa : ha na vo krodhvol yn agan stretys.
PSA.144.15	Gwynnvys an bobel yn studh a'n par na : devri, gwynnvys an bobel ha dhodho an Arloedh avel aga Duw.
PSA.145.1	My a'th veurha, A Dhuw, ow Myghtern : ha my a vennik dha Hanow bys vykken ha bynnari.
PSA.145.2	Pub dydh y'th vennigav : ha gormeuli dha Hanow bys vykken ha bynnari.
PSA.145.3	Meur yw an Arloedh hag ev a dal bos gormeulys yn fras : ha ny yllir hwithra y veuredh.
PSA.145.4	Unn henedh a wormel dha oberow dhe'n nessa : ha derivas dha wriansow nerthek.
PSA.145.5	My a breder a splannder gloryus dha veuredh : ha'th oberow marthys.
PSA.145.6	Ha tus a gews a nerth dha oberow euthek : ha my a dheriv dha veuredh.
PSA.145.7	I a dhiskwa kovadh dha dhader hel : ha kana a'th wiryonedh.
PSA.145.8	An Arloedh yw grassyes ha truedhek : lent ow serri ha meur y dregeredh.
PSA.145.9	An Arloedh yw da orth pub den oll : hag yma y druedh dres oll y oberow.
PSA.145.10	Oll dha oberow a'th wormel, A Arloedh : ha'th syns a wra dha venniga.
PSA.145.11	I a lever a wolowder dha wlaskor : ha kewsel a'th nerth;
PSA.145.12	Rag may hwrellons dhe vebyon den aswonn y wriansow nerthek : ha golowder meuredh y wlaskor.
PSA.145.13	Dha wlaskor yw gwlaskor nevra a bes : ha'th vestrynses a dhur a unn henedh dhe'n nessa.
PSA.145.14	An Arloedh a skoedh oll an re a wra koedha : hag ev a dhrehav oll an re yw plegys y'n dor.
PSA.145.15	Dewlagas pub den a wayt warnas : ha ty a re dhedha aga boes y'n prys gwiw.
PSA.145.16	Ty a iger dha leuv : ha kollenwel hwans pup-tra yn fyw.
PSA.145.17	An Arloedh yw gwiryon yn oll y fordhow : ha len yn oll y wriansow.
PSA.145.18	Yma an Arloedh ogas dhe bubonan a elow warnodho : dhe bubonan a elow warnodho yn gwiryonedh.
PSA.145.19	Ev a gollenow bodh an re a'n own : ev a glew aga garm ynwedh, hag ev a's selow.
PSA.145.20	An Arloedh a with pubonan a'n kar : mes oll an debeles a wra ev dhe dhistrui.
PSA.145.21	Ow ganow a lever gormola an Arloedh : ha gwres pub kig benniga y Hanow sans bys vykken ha bynnari.
PSA.146.1	Gormelewgh an Arloedh, ow enev; hedre vywiv y hwormelav an Arloedh : my a gan gormola dhe'm Duw ha my hwath yn bosva.
PSA.146.2	Na drestyewgh yn pennsevigyon, nag yn mab den : ma nag eus selwyans ynno.
PSA.146.3	Y anall a dhe-ves, ev a dhehwel dhe'n dor : hag y'n jydh na yth a y brederow oll dhe goll.
PSA.146.4	Gwynn y vys neb a'n jeves Duw Yakob yn gweres dhodho : hag yma y drest y'n Arloedh y Dhuw;
PSA.146.5	Neb a formyas nev ha nor, an mor ha pup-tra usi ynno : neb a with gwiryonedh bynitha;
PSA.146.6	Neb a wra gwirvreus rag an re gompressys : neb a re boes dhe'n re nownek.
PSA.146.7	An Arloedh a dhyllo prysners dhe wari : an Arloedh a re golok dhe'n dhellyon.
PSA.146.8	An Arloedh a dhrehav an re plegys y'n dor : an Arloedh a gar an re wiryon.
PSA.146.9	An Arloedh a with an estrenyon : ev a skoedh an omdhivas ha'n wedhwes : mes fordh an debeles ev a dhomhwel.
PSA.146.10	An Arloedh a vydh Myghtern bynitha : ha Duw dhiso, A Sion, a unn henedh dhe'n nessa.
PSA.147.1	Gormelewgh an Arloedh, rag da yw kana gormola dh'agan Duw ni : plegadow ha gwiw yw y wormeuli.
PSA.147.2	An Arloedh a dhrehav Yerusalem : ha kuntell war-barth divresow Ysrael.
PSA.147.3	Ev a yaghha an re trogh aga holonn : hag a gelm aga goliow.
PSA.147.4	Ev a amont niver an ster : ha'ga gelwel pub huni orth aga hanow.
PSA.147.5	Meur yw agan Arloedh, ha meur yw y nerth : heb fin yw y skians.
PSA.147.6	An Arloedh a skoedh an re hwar : hag a iselha an debeles dhe'n leur.
PSA.147.7	Kenewgh dhe'n Arloedh gans gras : kenewgh gormola war an delynn dh'agan Duw;
PSA.147.8	Neb a gudh an nevow gans kommol, ha darbari glaw rag an nor : ha gul dhe wels tevi war an menydhyow.
PSA.147.9	Ev a re dhe'n gwarthek aga boes : ha boesa ydhnigow an varghvran pan elwons.
PSA.147.10	Nyns eus ganso delit yn nerth an margh : ha ny gemmer ev plesour yn diwarr gour.
PSA.147.11	Mes an Arloedh a gemmer plesour y'n re a'n own : y'n re a fydh yn y dregeredh.
PSA.147.12	Gormel an Arloedh, A Yerusalem : gormel dha Dhuw, A Sion.
PSA.147.13	Rag ev re grevhas barrys dha borthow : ha re vennigas dha fleghes a-berth ynnos.
PSA.147.14	Ev a wra kres y'th oryon : ha'th lenwel a waneth a'n gwella.
PSA.147.15	Ev a dhyllo y worhemmynn war an nor : y lavar a res pur uskis.
PSA.147.16	Ev a re ergh avel gwlan : ha lesa loesrew avel lusow.
PSA.147.17	Ev a skoell yey avel brewyon : piw a yll sevel a-rag y yeynder?
PSA.147.18	Ev a dhyllo y lavar ha'ga theudhi : ev a wra dh'y wyns hwytha, ha'n dowrow a dhewrak.
PSA.147.19	Ev a dhiskwa y er dhe Yakob : y ordenansow ha'y vreusow dhe Ysrael.
PSA.147.20	Ny dhyghtyas nahen kenedhel yndellma : ha'y vreusow, ny's aswonnons.
PSA.148.1	Gormelewgh an Arloedh dhiworth an nevow : gormelewgh ev y'n ughelderyow.
PSA.148.2	Gormelewgh ev, oll hwi y eledh ev : gormelewgh ev, oll y luyow.
PSA.148.3	Gormelewgh ev, howl ha loer : gormelewgh ev, oll hwi ster ow splanna.
PSA.148.4	Gormelewgh ev, hwi nevow a nevow : ha hwi dhowrow usi a-ugh an nevow.
PSA.148.5	Gormeulens i Hanow an Arloedh : rag ev a worhemmynnis hag y fons i formys.
PSA.148.6	Ev re's fastyas bys vykken ha bynnari : ordenans re ros dhedha, na vydh terrys.
PSA.148.7	Gormelewgh an Arloedh dhiworth an nor : hwi dhragons ha downderyow oll;
PSA.148.8	Tan ha keser, ergh ha niwlrew : gwyns hag annawel ow kewera y er;
PSA.148.9	Menydhyow ha brennow oll : gwydh leun a frut ha kederwydh oll;
PSA.148.10	Miles ha gwarthek oll : kreaturs eus ow slynkya hag ydhyn askellek;
PSA.148.11	Myghternedh an nor ha poblow oll : pennsevigyon hag oll breusysi a'n norvys;
PSA.148.12	Gwer yowynk ha maghtethyon, tus hen ha fleghes, gormelewgh Hanow an Arloedh : rag y Hanow ev yn unnik yw gorughel, ha'y splannder a-ugh nev ha nor.
PSA.148.13	Ev a ughelha korn y bobel; hag oll y syns a'n gormel : mebyon Ysrael, pobel eus ogas dhodho.
PSA.149.1	Kenewgh dhe'n Arloedh kan nowydh : gormelewgh ev yn kuntelles an syns.
PSA.149.2	Gwres Ysrael lowenhe yn y wrier : bedhes mebyon Sion heudhik yn aga Myghtern.
PSA.149.3	Gormeulens i y Hanow y'n dons : kanens gormola dhodho gans tabour ha telynn.
PSA.149.4	Rag an Arloedh a gemmer plesour yn y bobel : ev a dekha an re hwar gans selwyans.
PSA.149.5	Lowenhes an syns gans gordhyans : gwrens i garma gans lowender war aga gweliow.
PSA.149.6	Bedhes gormola Duw yn aga ganow : ha kledha dew-vinek yn aga diwleuv;
PSA.149.7	Dhe gemmeres dial war an kenedhlow : ha gorra kessydhyans war an poblow;
PSA.149.8	Dhe gelmi aga myghternedh gans kadonyow : ha'ga fennsevigyon gans kargharow-horn;
PSA.149.9	Dhe gollenwel breus warnedha dell yw skrifys : an enor ma yw gober oll y syns.
PSA.150.1	Gormelewgh Duw yn y sentri : gormelewgh ev yn fyrmament y nerth.
PSA.150.2	Gormelewgh ev drefenn y wriansow nerthek : gormelewgh ev herwydh y vraster meur.
PSA.150.3	Gormelewgh ev gans son an trompa : gormelewgh ev war an sowtri ha'n delynn.
PSA.150.4	Gormelewgh ev gans an tabour ha'n dons : gormelewgh ev gans kerdyn ha'n bib.
PSA.150.5	Gormelewgh ev war an symbalys kesson : gormelewgh ev war an symbalys ughel aga son.
PSA.150.6	Oll myns a'n jeves anall : gormelens i an Arloedh.
