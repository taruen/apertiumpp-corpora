MAT.1.1	Gittaabooda rooproobanga Yeesu Gristo, balleanda Dawdi, balleanda Abrahaamu. 
MAT.1.2	Abrahaamu gwajiilu Isakka, Isakka gwajiilu Yakkobo, Yakkobo gwajiilu Yuuda ea oorjooga ghaamwat. 
MAT.1.3	Yuuda gwajiilu Bereesi ea Seera nea ghaamwat ea Damaari, Bereesi gwajiilu Hesroon. Hesroon gwajiilu Araamu, 
MAT.1.4	Araamu gwajiilu Aminadabu, Aminadabu gwajiilu Nashooni, Nashooni gwajiilu Salmoon, 
MAT.1.5	Salmoon gwajiilu Boas nea ghaamwat ea Rahaabu, Boas gwajiilu Obeedi nea ghaamwat ea Rutti, Obeedi gwajiilu Yeese, 
MAT.1.6	Nea Yeese gwajiilu sugoochcheanda was Dawdi. Dawdi gwajiilu Sulemaani nea gheamatta ea gatmooda Uriya gil, 
MAT.1.7	Sulemaani gwajiilu Rehoboamu, Rehoboamu gwajiilu Abiya, Abiya gwajiilu Asa, 
MAT.1.8	Asa gwajiilu Yehoshafatti, Yehoshafatti gwajiilu Yoraam, Yoraam gwajiilu Usiya, 
MAT.1.9	Usiya gwajiilu Yottam, Yottam gwajiilu Ahaasi, Ahaasi gwajiilu Hesekiya, 
MAT.1.10	Hesekiya gwajiilu Manaase, Manaase gwajiilu Amooni, Amooni gwajiilu Yosiya, 
MAT.1.11	Yosiya gwajiilu Yekoniya ea oorjooga ghaamwat, nii damanda ghayi abeeda siipaleaga fuga Yahuudi gaweay ng'eanyiida Baabiloon gil. 
MAT.1.12	Ing'atta gibaleakta buuneeda weay Baabiloon gwajiilu Yekoniya Shaltieli, Shaltieli gwajiilu Serubabeeli, 
MAT.1.13	Serubabeeli gwajiilu Abihuudi, Abihuudi gwajiilu Eliyakkiimu, Eliyakkiimu gwajiilu Asoori, 
MAT.1.14	Asoori gwajiilu Sadokki, Sadokki gwajiilu Akkimu, Akkimu gwajiilu Eliyuudi, 
MAT.1.15	Eliyuudi gwajiilu Eliyasaari, Eliyasaari gwajiilu Mattani, Mattani gwajiilu Yakkobo, 
MAT.1.16	Yakkobo gwajiilu Yoseefu siyeeda Mariya was gheamatta Yeesuuyda suguura Gristo. 
MAT.1.17	Asi jeachcheenga sean ng'eada Abraahamu ea ghwahitta Dawdi ea damanang'wan, ghang'eada Dawdi ea ghwahitta gibaleaktida bea Babilooniin jeachcheenga ea damana ang'wan, nea gidang'eada gibaleaktida bea Babilooniin ea ghwahitta Gristo jeachcheenga ea damana ang'wan.
MAT.1.18	Jeatta siji Yeesu Gristo ghayi gwasnu. Mariyaayda was ghaamwat damanda duu gonnyearra Yoseefu, damanda mii ghabeawa heedean geadaah nea gweayiideat aba uurda Gurorooda Ghaydit; 
MAT.1.19	iiduw Yoseefooda was siyeadaannyi aba gideaba niny siida doabiwaat gil ea magassa gideaba gayghoabwaspwas hean gagasa gwanung'usa heeda nea ghoahudaada. 
MAT.1.20	Iiduw nea gudugoottemsheesa ng'asheanji ghwahidu headaannyi Malaykajeanda Ng'uttamiida aba jeeda girgweatka ak gwayeeshsha, “Yoseefu, balleanda Dawdi, adibeali ea nung'waada gheenda Mariya ghoaw gatmoadang'u, aba gideaba gweayumeani iittaannyiin ghwanyas aba uurda Gurorooda Ghaydit. 
MAT.1.21	Gaygwaji balleanda ak gayguureewana ghawungaaschi Yeesu, aba gideaba niny gaygwalealu buuneadaannyi aba jeeda riing'eega nyaawa.” 
MAT.1.22	Ghwahitu ng'asheesu seanin goomajeek ng'asheanda Ng'uttamiida rukuna ghuutta sibaneeda nea gwayi:
MAT.1.23	“Ng'ulla gaygagweayiit huda miyeasat
MAT.1.23	ak gaygwaji balleanda,
MAT.1.23	ak gajeeguura gheawungaaschi Imanuweeli”
MAT.1.23	(nea gideaba, Aseetta sindeayeewi). 
MAT.1.24	Ing'atta nea ghang'eada Yoseefu ruweanga gwasinda baloolda girrukusiinda malaykajeanda Ng'uttamiida; ak ghwaat gatmoadannyi, 
MAT.1.25	ea mawa heeda ea gwaji balleanda; ak gaguura gheawungaaschi Yeesu.
MAT.2.1	Damanda sijiila Yeesu aba Betleheemooda Yudeeya, damanda waseewa Herode sugoochcheanda. Ng'ulla, ghwahidu Yerusaleemu weaghoodiga leabu heeda ghayeawa nea gwayi, 
MAT.2.2	“Gwanda yeenu jeepta siji was sugoochcheanda Yahuudi? Aba gideaba geadeaksi ming'weandaannyi heeda ghayeawa, ak geapkannyi eaghadoawana.” 
MAT.2.3	Iiy sugoochcheanda siyi Heroode ng'asheesu, gwahirbaban sea Yerusaleemossean. 
MAT.2.4	Gaguursa ashoohoodiga hees sean ea ng'oorshoodiga buuneeda ak ghoanyaash heeda jea eejiilsa Gristo. 
MAT.2.5	Geeyeeshsha, “Yeeda Betlehemooda Yudeeya aba gideaba gidaghayi ng'waarda sibaneeda,
MAT.2.6	‘Nea ang'iing'i, Ea Betlehemooda ng'eanyiida Yuuda,
MAT.2.6	ang'iing'i muwosi mwanang'eawa eara hay sugoodiga ng'eanyiida Yuuda;
MAT.2.6	aba gideaba headaang'u gaygwarinna sugoochcheanda,
MAT.2.6	jea ghoahaghwa buneedeanyu was Israeeli.’”
MAT.2.7	Gaguursa Heroode aba makcheameeda weaghoodigiga ak ghoanyash damanda daaha ming'weandideani; 
MAT.2.8	ak goojeakta Betleheemu nea gwayeeshsha, “Aweayeena ak ghoonnyaashti muuchchi iitta jeepta, ama oanyaschi gooyeannean iitta, abeeda gaydawa eara aniini daghadoawan.” 
MAT.2.9	Hean iiy ng'asheega sugoochcheanda ghwang'waay naweeda; asi ng'ulla, miing'weandida sideaksa heeda ghayeawan, goosheedeawa ea gawa ghaminaadawa deascheeda mida jeepta. 
MAT.2.10	Idaah fukka ming'weandida gang'weela ng'weellooda haw muuchchi. 
MAT.2.11	Weay gah ghwadaa jeepta ea Mariyaayda was ghaamwat ak goobeedeay ak ghaghadoawan. Ng'atta, goottin shageeniga nyaawa ak ghoadaw haleanjeeda miyas, was lagheanga meengmeeng'i ea hideeni ng'andit ea bureatta. 
MAT.2.12	Iiduw nea sireekusa aba jeeda girgweatka eamabiiksiina Heroode, ghwala nawa nuut ak gaweay ng'eang'da nyaawa.
MAT.2.13	Ing'atta nea nuweay fukka, ng'ulla ghwahidu heeda Yoseefu Malaykajeanda Ng'uttamiida aba jeeda girgweatka ak gwayeeshsha, “Ng'eada ak giyaadi jeepta ea ghaamwat, amng'awsiina Misri, ak gooppiidi hoowa ea darukuneey, aba gideaba gagasa Herode gwanuus jeepta.” 
MAT.2.14	Ghang'eat ak ghwaat jeepta sea ghaamwat eawa, ak gawa Misri, 
MAT.2.15	goobiida hoowa ea ghami Herode. Nii gajeenung' gwasa ng'asheandida ghayi rugu Ng'uttamiida aba ghuutta sibaneeda, “Geaguursi balleandeanyu ghoana Misri.”
MAT.2.16	Hean jeeng'u Herode gideaba nimulsa fukka was weaghoodigean, ghwanyareas muuchchi, hean goojeakta buuneeda gwanuuseada diibiga sean was ballojiga aba Betleheemu ea geamida jeedeaba ng'eanyiitta bea gweannyew iyyeenya, ea gea hing'adawa, nea abeeda ea nisikteawa damanda rukusa weaghoodiga. 
MAT.2.17	Ak gwasa ng'asheanda ghayi rugu sibaneeda suguura Jeremiya nea gwayi: 
MAT.2.18	“Siyiiy ghuutta siida aba Rama,
MAT.2.18	shookka ea heareega raanya,
MAT.2.18	Raheeli gooyyeawda diibigaaschi;
MAT.2.18	Nea mwamwasa eara hawdeayda,
MAT.2.18	aba gideaba mudugwanda.”
MAT.2.19	Ing'atta miyeeda Heroode, hean gabussa Yoseefu Malaykajeanda Ng'uttamiida aba jeeda girgweatka aba Misri, 
MAT.2.20	Ak gwayeeshsha, “Ng'eada, aada jeepta ea ghaamwat, ak gibiikti ng'eanyiida Israeeli, aba gideaba fuga ghayi gaseadayyi laknooda eaweega jeepta nimeewa.” 
MAT.2.21	Ghangeat ak ghwaat jeepta ea ghaamwat ak gabikta ng'eanyiida Israeeli. 
MAT.2.22	Iimuchchu nea ghwayiiy gideaba Akkelao niimbal ng'eanyiida Yudeeya ghoang'ng'waay hoorgeeda ghwaan was Heroode, hean ghoawal gawa hoowa, amaduw nea sireekusa aba jeeda giirgweatka hean ghwayam geaw ak gawa ng'eanyiida Galilaaya. 
MAT.2.23	Gawa ak goobiida mujiineeda suguura Nasareetti, ak abeeda gwasa ng'asheanda ghayi rukuta sibanga, “Gajeeguura Nasarayajeanda.”
MAT.3.1	Askwearjoojikka ghwahidu Yohaaneeda Abattiisachchi, ak gwarukkwiida ng'asheega Aseetta aba dareapcheeda Yudeeya, nea gwayeenniisa; 
MAT.3.2	“Aduukkuunana, aba gideaba sugoochcheandumeeda humng'eeda nineekkiit.” 
MAT.3.3	Aba gideaba nii dea ghayi rugu sibaneeda suguura Isaaya gil nea gwayi,
MAT.3.3	“Ghuutta siida nyearra dareapcheeda
MAT.3.3	Asna naweeda Ng'uttamiida
MAT.3.3	Olleappa naweadinngaaschi.”
MAT.3.4	Nea abeeda Yohaana gookkweali eaghwada sisna buudeega ngamiya nea gwarattiisa manandaannyi ghealooda; hamittaannyi ea deashamga gil ea maleeda ghamiilalga. 
MAT.3.5	Ak gaweesa Yerusaleemu, ea ng'eanyiida Yuudeeyeeda sean, ea daroorakka sean bea murdajeega Yordan, 
MAT.3.6	ak geeppattiisan aba jeedeenda Yordan nea ghamwas gideaba nisin ring'eega. 
MAT.3.7	Hean nea ghwadaa Farisayajeega saang'a ea Sadukayajeega nea ghapka headaannyi goobattiisan, gwayeeshsha, “Ee dayeega udang'usheega! Gwareekuseeng'wa ng'eaha ea amng'awana nyarasta jea ghwahidu? 
MAT.3.8	Asi ajiila haghweega miisa duukkuunooda, 
MAT.3.9	nea adootteemsheesi geat aba jeesingeagwa gideaba, ‘Geandeawi ghweanda nea Abrahaamu,’ aba gideaba geayeeshshiineegwa, Aseetta ghoammu gagatkat lagheang'su ghoaw diibiga Abrahaamu. 
MAT.3.10	Nea joommooda asiyiin guumsheakka geediga, ak geetta maji haghwega miyaas gajealach ak geejaksa jeeda beasta. 
MAT.3.11	Geabattisananeegwa beega aba dukkuunooda, nea dea jea ghwaduupnaan geash gaburdeawean uurda, nea mammisean eara sareenda geakkaaschi; niny gaygoobattiisananeegwa Gurorooda Ghaydit ea beasta. 
MAT.3.12	Niny gidaannyi alleeliida gwanda geattindaannyi, ak gaygoobuus muuchchi bugharjeandaannyi, ak gooweamsa nganoadaannyi gijigooda, nea looyda gayghaghwarda aba beesta maygamis.” 
MAT.3.13	Damandida ghwaan Yeesu nea gwaleabu Galilaaya ea ghwahitta Jordaani heeda Yohaana, eebaattiisan. 
MAT.3.14	Hean gagasa Yohaana ghaheawa nea gwayeeshsha, “Geagasayi aniini gideaba gajabaattiisan ak giwuni ang'iing'i heedeanyu?” 
MAT.3.15	Ghwasha Yeesu nea gwayeeshsha, “Mwasa ghamneawa; aba gideaba nii gidamiisindaneasa gil sinooda ng'asheega sean doabiiw.” Ak ghamwas Yohaana. 
MAT.3.16	Ng'atta giibaattiisanda Yeesu, nea gwascheeng'na jeeda beega; hean ng'ulla ghwajaada humng'eeda ak ghwadaa Gurorooda Aseetta nea gwashubeanda gharibajeanda, ak goobissa uhuudaannyi; 
MAT.3.17	deagheatta, ghwanya ghuutta nyaasha humng'eeda nea gwayi, “Nii Balleandeanyu abwariinyi, ahoosanani.”
MAT.4.1	Ng'atta ghwaat Yeesu Gurooorooda ea ghoahiitta dareapcheeda ak gwasimsim meang'nyeandeenda. 
MAT.4.2	Goluulda geaw eawooji haradam, eawa ea askweari, amaduw huydeanda ghwayeachchih. 
MAT.4.3	Ghwahidu headaannyi gichchea gwasimsim ak gwayeeshsha, Iiwosa Balleanda Aseetta giyami lagheangsu ghoaw mukkatte. 
MAT.4.4	Ghwasha nea gwayeeshsha, “Geang'war gideaba,
MAT.4.4	‘Siida mwoammu goobiideewa ng'eanyiida mukkatte akghwahit,
MAT.4.4	geaghus ng'asheanda rinna ghuutta Aseetta.’”
MAT.4.5	Ng'atta ghwaat Meang'nyeandeenda mujiineeda Ghaydit ak goodiing'da uhuuda gheeda Sibatta Aseetta heeda geaw 
MAT.4.6	ak gwayeeshsha, “Iiwosi Balleanda Aseetta, gijaksi geaw ng'eanyi; aba gideaba geang'waar,
MAT.4.6	‘Gaygoojeagu malaykajeagaaschi aba badaydaang'u;
MAT.4.6	ak gayghwadeabwaneey geattinga nyaawa
MAT.4.6	amwalasa geashtaang'u lagheaneeda.’”
MAT.4.7	Gwayeeshsha Yeesu, “Geang'waar gichcha gideaba, ‘Adisimsimi Ng'uttamiida was Aseettang'u.’” 
MAT.4.8	Ng'atta ghwaat gichcha Meang'nyeandeenda ak goodiing'da uhuuda giijeeda geaw muuchchi, ak goohiimsa daroorakka sean bea muunda ng'eanyiida ea miyeanoadaannyi, 
MAT.4.9	gwayeeshsha, “Haleanjeeni seaniin gaydagoonnyi iibeadi ak gighadoawannyaan.” 
MAT.4.10	Hean gwayeeshsha Yeesu, “Ng'amwana hiji Shattaani! aba gideaba geang'war, ‘Ghadoawana Ng'uttamiida was Aseattaang'u ak gibwadi niny nea gaba geaw.’” 
MAT.4.11	Hean ghwanung'wa heeda Meang'nyeandeenda ak ghapka malaykajeega ak gagadiyeesa.
MAT.4.12	Hean nea ghwayiiy gideaba Yohaana gwanda ghealooniga, gawa Galilaaya; 
MAT.4.13	ghabeawa Nasareetti ak gawa goobiida Gapernaumu mida ghuutta basooda, mida ng'eanyiida Sablon ea Naftaali, 
MAT.4.14	ak abeeda gwasa ng'asheanda ghayi rugu sibaneeda suguura Isaaya nea gwayi;
MAT.4.15	“Ng'eanyiida Sablon ea ng'eanyiida Naftaali,
MAT.4.15	Naweeda gal basooda, gigheawda Jordaani,
MAT.4.15	Galilaayeeda Eemoojiga.
MAT.4.16	Fukka ghayi abiitta jeeda misaneedean
MAT.4.16	nidaah weeshinda haw,
MAT.4.16	Nea gea ghayi abiitta ng'eanyiida ea jirooneeda miyeeda,
MAT.4.16	ea niibwaay weeshinda.”
MAT.4.17	Ghang'eada damandida ghoang'eat Yeesu rukkwiideayeayda ng'asheega Aseetta nea gwayi, “Adukkuunana aba gideaba sugoochcheandumeeda humng'eeda nineekkiit.”
MAT.4.18	Damanda neayeewa aba ghuutta basooda Galilaaya, ghwadaa oorju iyyeenya bea ghaamwadagi, nea Simoneeda suguura Betro gil ea oorjeeda ghaamwat suguura Andereya, nea ghoabuutta gheareedanga nyaawa jeeda basooda; aba gideaba fuga leallu ghweayeega. 
MAT.4.19	Gwayeeshsha, “Ayeanni geeshteanyu ak gaydanung' ahuuwa fuga jea gwaleallu buuneeda.” 
MAT.4.20	Deagheatta gwanung'sa heeda gheareedanga nyaawa ak ghwaat geeshta. 
MAT.4.21	Gawa mwadi ak ghwadaa oorju iyyeenya bea ghaamwadagi, suuk Yokkobo balleanda Sebedaayo ea Yohaana oorjeeda ghaamwat, nea gwanda jeeda maleambooda sea Sebedayooyda was ghweanda nyaawa nea gwasin gheareedanga nyaawa, ak gaguursa. 
MAT.4.22	Deagheatta gwanung'usa heeda maleambooda ea ghweanda nyaawa ak ghwaat geeshta.
MAT.4.23	Gwaneayeewa jeeda ng'eanyiida sean bea Galilaaya, nea goonealshi aba jeeda ghoorajeega nyaawa siinnealshachcheewa, nea gwarukkwiida giijasta miy bea sugoochcheandumeeda, nea ghoahaap geeyoonung'weakka sean ea sawanaduutka mideawa buuneeda. 
MAT.4.24	Gageawiit iittannyi aba ng'eanyiisean bea Sirya, geeyeassa fuga sean miyeani, bearji heeluutka geeyoonung'weakka ea gea mideawa sawanaduutka, ea gea bearji meangeenda, ea gea ahiili, ea gea abittu damealga, ak ghoahaap. 
MAT.4.25	Ghwaat geashtannyi emeetuw leabu ng'eanyiida Galilaaya ea Dekapoli ea Yerusaleemu ea Yudeeya ea gigheawda Jordaani.
MAT.5.1	Idaah emeetuw, gwading'da giijeeda, hean nea gopteada gaweay headaannyi giinealangaschi. 
MAT.5.2	Ghoang'eat ghuutta giinealshoodaannyi nea gwayi:
MAT.5.3	“Ghang'wana fuga barbari guroruunat,
MAT.5.3	aba gideaba sugoochcheandumeeda humng'eeda daanyaawa.
MAT.5.4	Ghang'wana fuga guttu heareega,
MAT.5.4	aba gideaba gayghwanyas hawdeayda.
MAT.5.5	Ghang'wana fuga ng'eeni,
MAT.5.5	aba gideaba gaygoombal ng'eanyiida.
MAT.5.6	Ghang'wana fuga bearji jalooda ea muwooshta gassooda doobiiwnatta,
MAT.5.6	aba gideaba gajeellang'u.
MAT.5.7	Ghang'wana fuga mideawa baydeayda,
MAT.5.7	aba gideaba eara saawa gajeabwayda.
MAT.5.8	Ghang'wana fuga mideawa guroruunatka miyaas,
MAT.5.8	aba gideaba gayghwahitta Aseetta.
MAT.5.9	Ghang'wana fuga aduptooschi suurja,
MAT.5.9	aba gideaba fiisu gajeeguura diibiga Aseetta
MAT.5.10	Ghang'wana fuga sisawana aba doobiiwnatta,
MAT.5.10	aba gideaba sugoochcheandumeeda humng'eeda daanyaawa.
MAT.5.11	“Ghoang'wani agooga iyang'eawweegwa buuneeda nea geesawaneegwa nea geerukuna badahuukkeagwa ng'asheega munyas sean aba ng'uyyeega appadaydeanyu. 
MAT.5.12	Ahoosana nea goong'weelayi, aba gideaba gimeardeeng'wa ahaw aba humng'eeda, nii gidaghayi bay gwasawanda buuneeda sibanga ashooynaneegwa.”
MAT.5.13	“Agooga goowoschi balang'da ng'eanyiida; ama balang'da iimudugwasamu gil, gajeahindaan iijeagwasamu gil? Mudugwarachchi gil geaghus eahiisa jarooda ak ghoallaplaap buuneeda. 
MAT.5.14	Agooga goowoschi weeshinda ng'eanyiida. Mujiineeda sideeksa uhuuda heayeeda mwoammu afunyaat. 
MAT.5.15	Eara buuneeda meayeetta gheabong'nyeanda ak geedukuteawa dahuuda iissa ghwayiin uhuuda ghamarda ak ghoabwaay buuneessean mida jeeda gheeda. 
MAT.5.16	Asi eara weeshindeang'wa gagasa ghoabwaay buuneessean, amaduw nea ghwadaa gadiyoojigeagwa miyaas ghoaghambiit Ghweandeang'wa mida humng'eeda.”
MAT.5.17	“Adoaghannyi gili awunnyi dayam deaweeda ghana sibanga; mwawuni dayam ghawunyi danung' gwasa. 
MAT.5.18	Aba huumwa geayeeshshineegwa; eara ghang'atta humng'eeda ea ng'eanyiida, ghanyeamanda eara hiji mwanang', ghana roobadeanagi mwanang', muuchchi bea deaweeda majeegeanda ea gwasa ng'asheega sean. 
MAT.5.19	Asi siida wasean jea ghwalach diigheanjagi mwanang'eawa sean, aba jeedeaba diigheannyeeksu ak ghoannaaldunu buuneeda, gajeeguura dea mwanang' muuchchi aba jeeda sugoochcheandumeeda humng'eeda; amaduw siitta jea gwasin nea ghoanaal suurjeeniin, nii gajeeguura dea haw aba jeeda sugoochcheandumeeda humng'eeda. 
MAT.5.20	Aba gideaba geayeeshshiineegwa, doobiiwnatteang'wa iimaburdeawana dea ng'oorshoodiga ea dea Farisayajeega, majaghannyi aweayeena jeeda sugoochcheandumeeda humng'eeda.”
MAT.5.21	“Ghayi noayiinyi nea geerukusa fugeaba garayi gideaba, ‘Adinuusi siida; siida nuus siida gammiisa girgweaksiinda.’ 
MAT.5.22	Ak aniini geayeeshshineegwa, siida wassean jea gwanyareeksa oorjeeda ghaamwat gamiisa giirgweaksiinda; ama dea ang'eawi oorjeeda ghaamwaat gamiisa eatta madeeda gweargwa, ama dea eeshsha oorjeeda ghaamwat, ‘Guwosi leekghteanda!’ Gammiisa beasta maloonghajeega. 
MAT.5.23	Asi iyeadu haleanjeeda isabi geadi bea ghadoweeda badayda heeda wagiida ama deagheatta giipkaadi gideaba gwanda gidinndeayeesi oorjeeda geamadu, 
MAT.5.24	nung'usiina haleanjeedaang'u isabi geadi bea ghadoweeda badayda altaari ak guwi ghannyi aduupcheena sea oorjeeda geamadu, ama ng'atta gibiigu ak giidaydi haleanjeedaang'u isabi geadi bea ghadoweeda. 
MAT.5.25	Bay adupcheewana geaw siida ahaaktaneey, damanda duuandeawana naweeda nea goondaageat heeda ogaleewi gheeda girgweageeda, ammasa gayghwaannyi siida ahaaktaneey heeda siida laja girgweaguutka, ak ghwayiinnyi ada geattinga furiischoochcheanda ak gwajakseey ghealooniga; 
MAT.5.26	Aba huumwa geayeeshshineey, mayrinnana jeeni ea eaghus aniidayda heelajeanda huydean.”
MAT.5.27	“Ghayi noayiinyi nea geeyi, ‘Adiiduw goomealuulli!’ 
MAT.5.28	Ak ghamneawa geayeeshshineegwa siida jea gang'ulla gatmooda seechmeeda nigeawiit gamealuul aba jeadaannyi. 
MAT.5.29	Asi iissa iinung' ghaang'daang'u bea geattinda dugwa adiinya, giloatti ak gijakti gwasheagiit; aba gideaba aamiy ghwashoadeeweey dameallanjagi ak ea meejaksiina saseadaang'u sean jeeda maloonghajeega. 
MAT.5.30	Ama nung' geattindaang'u bea dugwa adiinya, gilaji ak gijakti asheagiidana geaw; aba gideaba ghang'wana ghwashoadeweey dameallanjagi ak ea mejaksiina saseadang'u sean jeeda maloonghajeega.”
MAT.5.31	“Ghayi surgu gichcha gideaba, ‘Siida iinung'usa heeda gatmoadaannyi ea dadawa barawajeanda nung'ooda.’ 
MAT.5.32	Ak aniini geayeeshshineegwa siida wassean nung' gatmoadaannyi, nea mwanung'wa aba gideaba gamealuuli, gayghwanung' gamealuul; ak siida jea ghaghi gatmooda sinung' earada gamealuuli.”
MAT.5.33	“Gichcha ea noayiinyi nea geeyeeshsha fugeaba garayi, ‘Adiiduw giyaagi habeawooda ng'uyyeega, ak giihiidi habeawajeegaagu aba heeda Ng'uttamiida.’ 
MAT.5.34	Ak aniini geayeeshshineegwa, adiiduw ghoayaaji habeawooda eara gili mwanang', earaba humng'eeda aba gideaba horgeeda sugoochcheandumeeda Aseetta gil, 
MAT.5.35	ghana earaba ng'eanyiida, aba gideaba horgeeda iina geashangaaschi, ghana earaba Yerusaleemu, aba gideaba mujiineeda sugoochcheanda hawi. 
MAT.5.36	Adiiduw giyeaksi habeawooda eara uhuudaang'u, aba gideaba mimmusi yamwa budeanjagi nung' gaweeshiit ghana gwattuudu. 
MAT.5.37	Nea ng'asheegeagwa ghoanung' ghoaw ‘Eah’ ghana ‘Manda.’ Gili wassean nyoah ghwanaawda gwaleabu heedeaba diitta muyiin.”
MAT.5.38	“Ghayi noayiinyi nea geergu gideaba, ‘Gheang'da ea gheang'da, ea geeshadeeda ea geeshadeeda.’ 
MAT.5.39	Ak aniini geayeeshshineegwa, adigali geaw siida muy. Siida iilas madang'daang'u bea geattinda dugwa, giidawi eara meatkweeda niirja. 
MAT.5.40	Nea siida jea ghoahaaktaneey ak gageanda shatteadang'u, ginung'usi eara hang'daang'u; 
MAT.5.41	siida idiing'seey beatta neekki adeayeewana niba iyyeenya. 
MAT.5.42	Adawa dea musnyi, dea gasa ghoalaajaneey gida ea adifuursi muwuutta.”
MAT.5.43	“Ghayi noayiinyi nea geeyi, ‘Bwariinya gischeewoochchaandaang'u ak gisti weajoochchaandaang'u.’ 
MAT.5.44	Ak geayeeshshineegwa, abwariinya weajoodigeagwa amoasha ghawooda appadahuukka fuga sawaneegwa. 
MAT.5.45	Abeeda gajahuuwa balloojiga Ghweandeang'wa mida humng'eeda; aba gideaba niny iissa daknoadaannyi gooboong'sa fuga munyas ea gea miyaas, ak gooroobassa roopta fuga doobiiweadi ea gea mii doobiiweadi. 
MAT.5.46	Aba gideaba iyoabwariinyi gea bwariinyeagwa agooga, gajanyasa anagiimwaar? Neada eara fuga ang'ng'oonyi gwaadi saawa ea masinniidunu? 
MAT.5.47	Ghana iyokkeattoscheewi oorjooga giyeang'wa akghwahit goosinnyi naaha meaji ghwanaawda? Neada eara fuga Emoojiga ea masinniidunu? 
MAT.5.48	Awosa hidaat awuurjeewana gidahidaatta Ghweandeang'wa mida humng'eeda.”
MAT.6.1	“Ashageada adiidu goosinnyi alooheedeang'wa aba madeeda buuneeda nea goobaysiini ghwadaheagwa saawa, aba gideaba iyosinindunu ea mwajanyasa giimearda aba heeda Ghweandeang'wa mida humng'eeda. 
MAT.6.2	Asi ang'iing'i iidaydi haleanjeeda iiweadi fuga barbari adidiing'u geaw ak gisindi gidasinniida fuga ammiitu geat aba jeesinga ghorajeega siinnealshachcheewa ea ghuusiga naweadinga, gagwarsa buuneeda. Aba huumwa, geeyeeshshineegwa suuh ninyas gimearda nyaawa. 
MAT.6.3	Asi ang'iing'i iidaydi haleanjeeda iiweadi fuga barbari eara geattindaang'u ghaadaam adaghwanal gisiin geattindaang'u bea dugwa. 
MAT.6.4	Haleanjeedaang'u iiweadi fuga barbari adaydaawana makcheameeda, ak Ghweandaang'u deaha makcheamuutka gay gooheanneey.”
MAT.6.5	“Asi iyoamwaashchi Aseetta, ea adoowurjeewi fugiga ammiittu geadiin; saawa ghabwariiy ghamwaash Aseetta nea ghaminaada aba jeesinga ghorajeega siinnealshachcheewa ea ghuusiga naweadinga, ghwadaa buuneeda. Aba huumwa, geayeeshshineegwa, nigeawiit ghwanyas gimearda nyaawa. 
MAT.6.6	Nea ang'iing'i iimwaashi Aseetta, guwi jeeda ghooriidaang'u hoowa bea gahiin ak giradi gidaghuut ak gimwaashi Aseetta aba heeda Ghweandaang'u mida makcheameeda; ama abeeda Ghweandaang'u deaha makcheamuutka gaygooheanneey. 
MAT.6.7	Agooga iyoamwaashchi Aseetta ea adoochuurayi awuurjeewana fuga emoojiga; saawa ghaghay gili jea gooleeysiit aba ng'asheega nyaawa saang'a. 
MAT.6.8	Asi adoowuurjeewi saawa, aba gideaba Ghweandeang'wa ghwanal gidoogasayi nea miyoomsa. 
MAT.6.9	Asi amwaashtunu Aseetta:
MAT.6.9	Ghweandeanya mida humng'eeda,
MAT.6.9	Ghaawungaagu eakghambiida.
MAT.6.10	Sugoochcheandumeadaang'u nung' ghwahidu,
MAT.6.10	Gidigasayi gagasa eesin,
MAT.6.10	aba hiji bea ng'eanyidean gawuurji gissisinniida aba hoowa bea humng'edean.
MAT.6.11	Goaneasa Askweareeni daghwardeanya;
MAT.6.12	Samseasa siileenigaasa,
MAT.6.12	gawuurji gidasisammisiindi fuga mideawa siileenigaasa.
MAT.6.13	Adigealleasa jeeda simsimda,
MAT.6.13	ak gighuhaneasa gitta muyiin.
MAT.6.14	Aba gideaba iyoosammiisi gidinyeannyeekka buuneeda, eara Ghweandeang'wa mida humng'eeda gaygwasamseegwa agooga; 
MAT.6.15	ama moosammisiini gidinyeannyeekka bunneeda, eara Ghweandeang'wa maygwasamseegwa gidinyeannyeekkeagwa.”
MAT.6.16	“Gichcha iyoolluuldi geat, ea adoowuurjeewi fuga ammittu geat, saawa iissa gookkaroomnyi gheamamuunatka nyaawa ghoahiimu geat ghwadaa buuneeda gideaba niluudi geaw. Aba gideaba geayeeshshineegwa suuh ninyas giimearda nyaawa. 
MAT.6.17	Asi iluuldi geaw, giyeashi uhuudaang'u ak gihuuni gheamamdaang'u, 
MAT.6.18	amwanala buuneeda gideaba giluuldi geaw ak ghwanal Ghweandaang'u mida makcheameeda. Abeeda Ghweandaang'u ammu ghwadaa makcheameeda gayghoamwaarnyi.”
MAT.6.19	“Adootiiwsi gheaseedeang'wa badayda ng'eannyida ammu ghwaak muguyga ea girgweatka nea ghapka mareanghooga ak gwanyarja ak gwajagwadiin, 
MAT.6.20	asi ootiiwa gheaseedeang'wa aba humng'eeda heeda mwoammu ghwaak muguyga ea girgweatka, ghana gwanyarja mareanghooga ak gwajagwat. 
MAT.6.21	Aba gideaba heeda mida gheaseadaang'u heeda jea gwanda guroroadaang'u.”
MAT.6.22	“Gheabong'nyeanda saseeda gheang'da gil. Ama majeek gheang'daang'u, abeeda eara saseadaang'u sean gajea eesh; 
MAT.6.23	ama miimajeek gheang'daang'u, abeeda eara saseadaang'u sean gaygwanda jeeda misaneeda. Abeeda weeshindida mida jeadang'uun imisana, ada misaneani gajea mii misaneeda!”
MAT.6.24	“Manda siida ammu gagadiyeesa fiisu hees iyyeenya. Aba gideaba gayghwasit agi nea ghabwariiy niirja, ghana ghoang'ngwaay geat sea nii ak gafool niirja. Majoammuusa agadiyesiina Aseetta ea baruureega.”
MAT.6.25	“Aba sareani geayeeshshineegwa, adoodeawiissi eaweegeagwa, aba gichchea ayaaga ghana gichchea aleaha, ghana gichchea ookwealsiina sasanuukeagwa. Heappi eaweega mwang'ala hamitta, nea saseeda amwang'ala hangweakka? 
MAT.6.26	Ang'ulla dariidakka mida humng'eeda: mahissiida nea malachcha booga gabiissa ea meaweamsiina gijigoonga, eara saawa ghoarear Ghweandeang'wa mida humng'eeda. Heappi agooga! Moang'ali saawa? 
MAT.6.27	Ng'eaha gil aba jeedeang'wa ammu goodeawiit geaw ak ghoahaat geawundaannyi eara ea geattinagi gil? 
MAT.6.28	Ama hang'weakka ghoanung' goodeawideegwa nea naha? Oopkaada deakghweeda mida dareabeetta, gida heettiiideayda; ea masinna gadiyeeda nea mamanmanna; 
MAT.6.29	ak geayeeshshineegwa, eara Sulemaani aba jeeda miyeenoadaannyi sean miyeekwa muuchchi ea gawuurji deakghweanagi aba jeedeaba suh. 
MAT.6.30	Asi iinung' Aseetta gookwealsheattunu nyeega mida dareabeetta, mida askwareani ammuchchu ea niyaak beasta, heappi maygookwealshooweegwa muuchchi agooga ea fuga mwanang' masawi?. 
MAT.6.31	Asi adoodeawiichchi nea gooyeennyi, ‘Gajeayaaga naaha?’ ghana ‘Gajealeaha naaha?’ ghana ‘Gajeekkweala naha?’ 
MAT.6.32	Aba gideaba haleanjeeni gagaseadayi fuga emoojiga; aba gideaba Ghweandeang'wa bea humng'eeda ghwanal gideaba googasayi suuseaniin. 
MAT.6.33	Anyoo ghannyi oshsheeda agassa sugoochcheandumeadaannyi ea doobiiwnattaannyi, ak abeeda gajeehheaneegwa haleanjeeni seaniin gajea geagwa. 
MAT.6.34	Asi adoodeawiissi ng'asheegeaba numuji, aba gideaba numuji gaygwadeawiissa geaw. Giliwas eaweechcha ghoahiit deawiitmeadaannyi.”
MAT.7.1	“Adoorgweakkiisi buuneeda gajiiduw eara agooga geergweakseegwa. 
MAT.7.2	Aba gideaba gidoorgweakkisiindi buuneeda, abeeda gajeergweaksiinduneegwa agooga, ak gidoottenniidi agooga eara agooga gajeetteeneegwa. 
MAT.7.3	Anda ak ging'weersi hararooyeanda mida gheang'da oorjeeda geamadu, nea ming'weersiini geetta mida gheang'daang'u ang'iing'i? 
MAT.7.4	Ghana gajammusa eshshiindaan oorjeeda geamadu, ‘Nung'u dageanu hararooyeanda mida ghang'daang'u,’ nea ghana gwanda jeeda gheang'daang'u ang'iing'i geetta? 
MAT.7.5	Ea siida ammiittu geaw, nyoo ghannyi asheeda geanda geetta mida jeeda gheang'daang'u, ak abeeda gajammuusa geanni hararooyeanda mida gheang'da oorjeeda geamadu. 
MAT.7.6	Adoattawji gudajeega haleanjeeda ghaydidi, ghana ahisana ukkurumajeega booshkeagwa ak ghwadattas, gajiiduw gwayamseegwa geat ak ghwageagwa.”
MAT.7.7	“Amusa, ak gajeegooneegwa, agassa ak gajanyasa, aguurdeawana dooshta ak gajeejeasseegwa. 
MAT.7.8	Aba gideaba siida nyoo gamusiischi gajeattaw, ama siida gasiischi gayghwanyas, nea siida guurdeawa dooshta gajeejeassa. 
MAT.7.9	Heappi gajea ng'eaha aba jeedeang'wa, jea gamus balleandaannyi mukkatte, ak ghwoadaw lagheaneeda? 
MAT.7.10	Ghana iimus ghweayeanda, jea ghwoadaw ichchibooda? 
MAT.7.11	Abeeda iyoanalli agoogeeda munyas gideaba gajoattawa diibigeagwa haleanjeeda miyaas, ea mayghwaraanya muuchchi Ghweandeang'wa mida humng'eeda ak ghoadaw gea miyaas fukka ikkaaschi musiini! 
MAT.7.12	Haleanjeeda sean ogasayi gideaba gaygwasinneegwa buuneeda, eara agooga asissiina saawa, aba gideaba nii ng'asheanda was deaweeda ea sibanga.”
MAT.7.13	“Aweayeena ghoah nea goosku gidaghuutta mwariis; aba gideaba gidaghuut aabwara nea naweeda aabwara dea jea gahutteawweegwa ak asaang'a fuga jea gwasik gidaghudeani. 
MAT.7.14	Gidaghuut amwariis nea naweeda amwariis dea jea gagal ghuhooda, ak gajea ng'ay fuga jea ghwadaah.”
MAT.7.15	“Ashageada sibanga ng'uyyeega fuga iissa ghapka heedeang'wa nea niikwa eagweega gisilga, nea aba jih ea suyeekka ng'weani. 
MAT.7.16	Gajanala aba haghweega nyaawa. Buuneeda ghoammu gabinna haghweega sabiibu geetta halaghweenga ghana haghweega shaboogheechcheanda heeda ng'eamga?” 
MAT.7.17	“Gwasunu eara geetta miy gwajiila haghweega miyaas, nea geetta muy gwajiila haghweega munyas. 
MAT.7.18	Geetta miy mwoammu gwaji haghweega munyas, nea geetta muy amwoammu gwaji haghweega miyaas. 
MAT.7.19	Gili nyoo ea geetta iimaji haghweega miyaas gajealach ak geejaksa jeeda beasta. 
MAT.7.20	Asi gajanalana haghweega nyaawa.”
MAT.7.21	“Mii giliwas sih ennisean, ‘Ng'uttamiida, Ng'uttamiida,’ jea gawa jeeda sugoochcheandumeeda humng'eeda, geaghus siida sin gidagasa Bwaabwa mida humng'eeda. 
MAT.7.22	Eaweettida gaygwayeeshshinean fuga saang'a; ‘Ng'uttamiida, Ng'uttamiida, miyearamoorana aba ghawungaagu, nea aba ghawungaagu geerruutti meangeenda, ak geesinnyi haleanjeeda saang'a deamdeameadi aba ghawungaagu?’ 
MAT.7.23	Abeeda gaydayeeshsha saawa, ‘Aniini moang'wa danaleagwa eara hay, ang'amwana heedeanyu, agoogeeda sina ng'asheega munyas.’
MAT.7.24	“Asi siida wassean nyoo ghwayiiy ng'asheegeasu ak gwasin, gajeegala weaghoochcheanda fughareeda, deeksa gheannyi uhuuda harearacheanda; 
MAT.7.25	Ghwaroabwan roopta, ak ghwahidu guldeayda, ghwahidu jeammeda ak ghwalas gheedida, ak ea mwoabeada, aba gideaba sindeettannyi geedeeksa uhuuda harearachcheanda. 
MAT.7.26	Ama siida was sean iiy ng'asheesu ikkeasuun ak ea masna, gajeegala siida dasha, ghayi deeksa gheannyi uhuuda iseaskweanda; 
MAT.7.27	ghwaroabwan, ak ghwahidu guldeayda, ghwahidu jeammeeda ak ghwalas gheedida, ak ghoabeada; ak gibeedeaydaannyi aahaw.”
MAT.7.28	Iiduw nea nihiit Yeesu ng'asheesu, ghahamng'eanyi emeeda aba ginealshoadannyi, 
MAT.7.29	aba gideaba goonealsheatta siida mideawa gheambalmeeda, nea mawuurji eara ng'oorshoodiga nyaawa.
MAT.8.1	Iiduw nea ghwararang'aana giijeeda, ghwaat geeshta emeetuw; 
MAT.8.2	hean ghwahidu siida bearji udamusuura ak gwatkuyi aba madeadaannyi ak gwayeeshsha, “Ng'uttamiida iigasayi gimmuusi amminnaan.” 
MAT.8.3	Ghoahakta geadi ak ghawaasa nea gwayeeshsha, “Geagasayi; miinni.” Deagheatta ghahaabwa udamusuura. 
MAT.8.4	“Adaaha, adiiduw giruksi sih gil; ng'eada una, ak gihimsi geaw ashoohoochcheanda, ak giidaydi haleanjeeda sisappa geadi bea ghadoweeda gawuurji gida ghayi rukuteayda Muusa, ak abeeda ghwanal buuneeda.”
MAT.8.5	Iimuchchu nea gawa Yeesu jeeda mujiineeda Gapernaumu, gawa headaannyi shirikkarajeanda haw bea Ruumi, 
MAT.8.6	ak gamearmearani nea gwayeeshsha, “Ng'uttamiida soomjeandeanyu gwalil aba ghoah goobittu damealga nea gwasawana muuchchi.” 
MAT.8.7	Gwayeeshsha niny, “Gaydoan dahaap.” 
MAT.8.8	Gwayeeshsha shirikkarajeandida hawiin, “Ng'uttamiida aniini mammisean gideaba gaynyuunyi jeedeaba gheenyu; ang'iing'i rukuni ng'asheanda akghwahit, ak gayghahaap soomjeandeanyu. 
MAT.8.9	Aba gideaba eara aniini geewoschi siida ghayi mida hing'eadayda gheambalmeeda, mida hing'eadaydeanyu shirikkara, ama eayeeshshi nii, ‘Una,’ gawa, ghana nii ‘Beenni,’ ghwaan, ak eara soomjeandeanyu iyeayeeshshi ‘Sina gili,’ gwasin.” 
MAT.8.10	Iiy Yeesu ng'asheesu, ghahamng'eanyi ak gwayeeshsha fukwachchi aat geeshta, “Aba huumwa geayeeshshineegwa, miidadaah aba jeeda ng'eanyiida Israeeli siida mideawa masaweega uurji nih. 
MAT.8.11	Asi geayeeshshineegwa, gayghapka fuga saang'a jea gwaleabu heeda ghayeawa ea heeda biyeara ak gaygoobiitpiit ak gweagiischi sea Abrahaamu, ea Isakka, ea Yakkobo aba jeeda sugoochcheandumeeda humng'eeda, 
MAT.8.12	amaduw balloojiga sugoochcheandumeeda gajeehisa jeeda misaneeda jarooda; heeda jeagwanda shookka ea giwirrooda geeshatka.” 
MAT.8.13	Ng'atta gwayeeshsha Yeesu shirikkarajeandida hawin, “Una; ak gagasa ghoaw gitta imwasiin.” Ghahaap soomjeandaannyi bea gadiyeeda aba damandida.
MAT.8.14	Iiduw nea gawa Yeesu jeeda gheeh Betro, ghwadaa gheamatta agweaji Betro nea gwalil aba badayda bulaliida nea gabearji sheagheeda; 
MAT.8.15	ghawaasa Yeesu geattindaannyi, ak goosha sheagheeda, ak ghang'eat gagadiyeesa. 
MAT.8.16	Iiduw nea niiw shing'ada geeyeassa fuga saang'a bearji meangeenda; gooruutta meangeenda aba ng'asheanda, ak ghoahaap buuneessean miyeani. 
MAT.8.17	Nii abeeda gayghoahiit ng'asheanda ghayi rugu sibaneeda suguura Isaaya nea gwayi, “Ghwasar niny munyasnachcheakkaasa ak gageanda miyeannyeakkaasa.”
MAT.8.18	Hean ghwadaa Yeesu emeetuw nea gwaneaweesa, ghwanung' ghoaghaaw ginealanga. 
MAT.8.19	Gaweesa Ng'orshoochcheanjagi ak gwayeeshsha, “Ginealshoochcheanda, gaydeadu geashtaang'u heechea una sean.” 
MAT.8.20	Gwayeeshsha Yeesu, “Fureayoonga gwandeawa shoomeanga, dariidakka gwandeawa ghoorajeega; nea Balleanda Siida ea mandeawana heechea ghwayiin uhuudannyi.” 
MAT.8.21	Gwayeeshsha nuut aba jeeda giinealangaaschi, “Ng'uttamiida, goonean beatta ghannyi dawa dabuy Bwaabwa.” 
MAT.8.22	Ak gwayeeshsha Yeesu, “Eanni geeshteanyu, nung'waada fuga nimeewa gabuy muscheekka nyaawa.”
MAT.8.23	Hean nea gwading'da maleambooda gamaseaw giinealangaaschi. 
MAT.8.24	Deagheatta, ghwahidu siilakghta ng'waan bea basooda, ak gooyuuk maleambooda laweajajeega; nea abeeda gwalil. 
MAT.8.25	Gaweay heeda giinealangaaschi ak ghwaheat nea geeyeeshsha, “Ng'uttamiida laalneasa sishsheali.” 
MAT.8.26	Gwayeeshsha Yeesu, “Anda nung'udeagwa muuwda, Ea fuga mwanang' masawi.” Ghang'eat ak gwareekusa jeammeeda ea basooda ak ghahawuda basooda ea gwayi saw. 
MAT.8.27	Ghahamng'eanyi buuneeda nea gwayi, “Siisi siidurjiini, awal gheang'da basooda ea jeammeedean?”
MAT.8.28	Iiduw nea nuwa gigheawda mida ng'eanyiida Gadarene gwaroonnyi fii iyyeenya bearji meangeenda, nea gwaleabu heeda subunnyiisa buuneeda. Fiisu abeeda ea ng'weani ea eeyi bwak ea ghoawal buuneeda sigoodeaba naweetta. 
MAT.8.29	Ng'ulla Goojuur nea gwayeena, “Geendeayeesi naaha sea ang'iing'i, Ea Balleanda Aseetta? Guwuni sawaneasa nea miighwahidu damandeanya?” 
MAT.8.30	Abeeda gwanda hawannyeanda ukkurmajeega nea sheagi nea ghoajeada. 
MAT.8.31	Gamus meangiga bea endean nea gwayeeshsha, “Iiruuttaneasa ginung'waadi eeweaya eappitta jeedeaba hawandida bea ukkurmajeegean.” 
MAT.8.32	Gwayeeshsha, “Aweayeena;” Gwaritteawa fukka. Gaweay ak ghoabitta jeeda ukkurmajeega; ak ghoabuuttaawa geat rakghraghooneeda ak gwajaksa geat basooda ak goosha sean. 
MAT.8.33	Ghwahal geat haghweadoodiga ak gaweay mujiini ak ghoadaarda iitteaba ng'asheesu seaniin sea iitteaba fukka bearji meangeendean. 
MAT.8.34	Hean gaweay Buneassean bea mujiineetteani roonyeeda Yeesu, geeyi bwak amadaah geemus gideaba ng'amwana ng'eanyiideanya.
MAT.9.1	Gwading'da maleambooda ak ghoaghawa basooda ak ghwahitta mujiineeda nyaawa. 
MAT.9.2	Hean geeyeassa siida abittu damealga nea geeyeanna badayda bulaliida, hean daa Yeesu masaweega nyaawa, gwayeeshsha siitta abittu damealgean, “Nung' gahoosan guroroodaang'u Balleandeanyu; sisamsa riing'eegaagu.” 
MAT.9.3	Hean gwayi ng'oorshoodiga mwaatkwa aba jeesinga nyaawa, “Siisi goong'eawi Aseetta.” 
MAT.9.4	Gwajeeng'u Yeesu gidabaloolda saawa aba jeesinga nyaawa, ak gwayeeshsha, “Ghwasaan anda goobalooli ng'asheega munyas aba jeesingeagwa? 
MAT.9.5	Awussus anneeda gideaba geeyi, ‘Sisamseey riing'eegaagu,’ ghana eeyi, ‘Ng'eada ak guwi?’ 
MAT.9.6	Geagasayi anala gideaba, Balleanda Siida gwandeawa gheambalmeeda aba badayda ng'eanyiida jea gwasamsiina ring'eega;” ak gwayeeshsha siitta abittu damealgean, “Ng'eada, sareana muundaang'u ak guwi ghoah.” 
MAT.9.7	Ghang'eat siidida ak gawa gheannyi. 
MAT.9.8	Daa emeeda siidida ghang'ut muuwda ak ghoaghaambiit Aseetta ghayi adaw buuneeda gheambalmeeda sunuun.
MAT.9.9	Damanda ng'attaawa Yeesu aba hoowa ghwadaa siisi suguura Mattayo nea gwanda jeeda ghoriida sing'ng'oonnya gwaadi; gwayeeshsha, “Eanni geeshteanyu.” Ghang'eat ak ghwaat geeshta. 
MAT.9.10	Iiduw nea goopteada aba ghoah damanda agiischooda, deagheatta ghwahidu Fuga saang'a ang'ng'oonyi gwaadi, ea fuga riing'eega ama hidu goobiitpiit sea Yeesu ea ginealshoodigaaschi. 
MAT.9.11	Daa Farisayajeega, gwayeeshsha giinealangaaschi, “Anda giinealshoochcheandeang'wa goombuuchchi fuga ang'ng'oonyi gwaadi ea fuga riing'eega?” 
MAT.9.12	Iiy niny gwayeeshsha, “Fuga majeekcheewi magaseadayyi bwanamwaganga, geaghus fuga miyeani. 
MAT.9.13	Asi aweayeena ak ghoanaali geat ng'asheesu, ‘Geagasayi baydeayda nea mii haleanjeeda sisappa geadi bea ghadoweeda.’ Aba gideaba mwaawuni daguursa fuga doobiiweadi, ghawunnyi daguursa gea mideawa riing'eega.”
MAT.9.14	Hean gaweay heeda Yeesu Giinealanga Yohaana ak gwayeeshsha, “Ghwasaan anda aseasa ea Farisaayajeega geeradayi jalooda, nea giinealangaagu ea maratta jalooda?” 
MAT.9.15	Ghwasha Yeesu nea gwayeeshsha, “Fuga suguursa nyeangiida ghoammu gaguuttu heareega nea gwandeawa siida geeshi? Gwanda askwearjoojiga jea ghwahidu jea egeandeawa siida geeshshi jeennyaawa, aba damani gayghwarat jalooda. 
MAT.9.16	Manda siida jea ghawaasa weasteesh hang'da waas. Aba gideaba weasteesh gayghabwaash hang'dida waasiin ak abeeda gayghoahaada seawadeeda. 
MAT.9.17	Eara buuneeda mayiinna difaayeeda miighwaheas jeeda ghadeatka woosi; iisihindunu gaygwanyara ghadeatka, ak gaweay difaayeeda, ak gameewa ghadeatka; buuneeda gwayiina difaayeeda miighwaheas jeeda ghadeatka eashish ak gabaseayu sean.”
MAT.9.18	Damandida rukuna ng'asheesuun, ghwahidu siisi haw bea emeeda Yahuudi ak gwatkuyi aba madeadaannyi ak gwayeeshsha, “Nimi hudeanyu ghamneawa. Beenni eweaya iina geattindaagu uhuudaannyi ak gaygwaduudu.” 
MAT.9.19	Ghang'eat Yeesu ea giinealangaaschi ak ghwaat geeshta. 
MAT.9.20	Ng'atta ghwaan Gatmoonagi beardooschi miyeanda areami foojeanda gweannyeew damaniiyyeenya gweadu geeshta ak ghawaasa weeleeda hang'daannyi; 
MAT.9.21	aba gideaba gwayi aba jeadaannyi, “Iyaawaaschi weeleeda hang'daannyi gaydahaap.” 
MAT.9.22	Ghwasach ghaat Yeesu ak ghwadaa ak gwayeeshsha, “Hudeanyu hoosana nihapnyi masaweega imwaschaan.” Ghahaap gatmoodida aba damandida. 
MAT.9.23	Ng'atta gawa Yeesu jeedeaba gheetta bea sugoochcheandean. Hean ghwadaa emeeda saang'a mida gea ayyeawda nea gaguttu heareega, 
MAT.9.24	gwayeeshsha, “Ang'amwana hiji, aba gideaba huda miighami gabeachchi ruweanga.” Geebarra rear. 
MAT.9.25	Iiduw nea siing'ng'aamwa buuneeda hoowa, gawa Yeesu jeeda ghoriida ak ghoang'ng'waay geattinda huda ama ng'atta ghang'eat. 
MAT.9.26	Gageawiit iitteaba ng'asheanji aba jeedeaba ng'eanyiitta seaniin.
MAT.9.27	Ghabeawa Yeesu hoowa nea damandida beawaan, ghwaat geeshta fii iyyeenya ng'oawwi, nea goojuur nea gwayeeshsha, “Balleanda Dawdi eaniyean bwaydaneasa.” 
MAT.9.28	Weah Yeesu jeeda gheeda gamaseaw fugiga assiyyeenya ng'oawwin ak ghoanyash gideaba “Ghoamwaschi gideaba ghammuuschi dahabeagwa?” Ghwasha saawa nea gwayeeshsha, “Geamwaschi Ng'uttamiida.” 
MAT.9.29	Hean ghawaas gheanyanga nyaawa nea gwayeeshsha, “Aba gitteenna masaweegeagwa gagasa anyasa.” 
MAT.9.30	Ghwajaada gheanyanga nyaawa. Ama ng'atta gwareekusa Yeesu nea ghoang'waniit, nea gwayeeshsha “Adiiduw goorukwsi eara sih ng'asheanji.” 
MAT.9.31	Ghang'eatng'eat Saawa gaweay ak ghoabwaash iitta Yeesu fugeaba ng'eanyiitta seaniin.
MAT.9.32	Ak gwayeeshsha, “Aweayeena” Hean gwaritteaysa ak gaweay jeeda ukkurmajeega. 
MAT.9.33	Hean siirruutta meangeenda gabalool siidida. Ghaham ng'eanyi eemeeda nea gwayi, “Ng'asheanda sunu miyeadaaha aba jeeda ng'eanyiida Israeeli.” 
MAT.9.34	Nea Farisayajeega saawa gwayeena, “Gooruutta meangeenda aba uurda dea haweewa meangeenda.”
MAT.9.35	Gwaneayeewa Yeesu jeeda mujiinajeega sean ea gharang'weakka nea goonealshi aba jeesinga ghoorajeega nyaawa siinnealshachcheewa ikkaanyaawa nea gwarukkwiida Giijasta miy bea sugoochcheandumeeda, nea ghoahaap geeyoonung'weakka sean ea gili nyoo ea sawanadeeda. 
MAT.9.36	Hean daa emeetuw nea gabadageat ghabwayda aba jeedaannyi aba gideaba ghwadaa gwatemban gawuurji gisilga nyaah jeagischoochchean. 
MAT.9.37	Ghwalamda ak gwayeeshsha giinealangaaschi, “Booga asaang'a, ak eang'ay fuga gadiyeeda; 
MAT.9.38	asi amwoasha Ng'uttamiida bea booga goojeagu fuga gadiyeeda ghapka ghwalachchi boagaaschi.”
MAT.10.1	Gaguursa giinealangaaschi attamaniyyeenya, ak ghoadaw gheambalmeeda jea gooruutteawa meangeenda munyas nea ghoahaap geeyoonung'weakka ea sawanaduutka sean. 
MAT.10.2	Gheawungeaba giijasoodusu attamaniyyeenyean ea suhu, dea madeeda Simoneeda suguura Betrohi ea oorjeeda ghaamwat suguura Andereya, ea Yakkobo balleanda Sebedaayo ea Yohaana oorjeeda ghaamwat. 
MAT.10.3	Filippo ea Bartolomaayo, Domaso ea Mattayooyda ghayi ang'ng'oonyi gwaadi, ea Yakkobo balleanda Alfaayo, ea Dadaayo. 
MAT.10.4	Simoneeda Ganaani ea Yudaayda Iskariyootte ghayi laabwadaw Yeesu.
MAT.10.5	Goojeakta Yeesu giijasoodigiga attamaniyyeenyean ak ghoadaw giijasta nea gwayeeshsha, “Adooweeyi jeeda daroorakka Emoojiga, ghana jeeda mujiineeda wassean bea Samariya. 
MAT.10.6	Ghang'wana ghoang'ng'waanyi naweeda aweayeena heeda gisilga roodeadi bea Israeeli. 
MAT.10.7	Aba jeeda neayeedeang'wa arukkwiida gideaba, ‘Sugoochcheandumeeda humng'eeda nineekkiit.’ 
MAT.10.8	Oahaabwa fuga miyeani, ak goottuudu fuga nimeewa, nea ghoammidu fuga bearji udamusuura, nea goorruutti meangeenda. Geegooneegwa mwadaagha, oattayda mwadaagha. 
MAT.10.9	Adoayadi jeesinga shageenigeawa lappiya ghana lagheanga meeng'meeng'i sisinna lappiya wassean, ghana heelajeega, 
MAT.10.10	ghana shageeda naweeda, ghana hang'deaba iyyeenya, ghana geekka ghana bileang'ida. Aba gideaba siida gadiyeeda gammiisa nyasitta daghwardaannyi. 
MAT.10.11	Iyoweayi jeeda mujiineeda wassean ghana gharang'da, googasayi siida deaptaneagwa biissa adoabiiwaat ak gooppiidi gheannyi ea abeawana hoowa. 
MAT.10.12	Iyooweayi jeeda gheeda gookkeachcheewi fuga bea gheeda. 
MAT.10.13	Nea gheetta iimiisa hoyyooydeang'wa, abeeda danyasa hooyyooydeang'wa. Ama deappa ea mammisiina abeeda hooyyooydeang'wa gaygabiikseegwa agooga. 
MAT.10.14	Nea siida iimwadeataneegwa ghana ghaheawa gooleeysiit ng'asheegeagwa, iyooritteawi gheetta ghana mujiineedida, ghoalalakti birjeanda mida geeshangeagwa. 
MAT.10.15	Aba huumwa geayeeshsheegwa eaweetta girgweaksiinda gajeawussus ng'eanyiida Sodooma ea Gomoora gamilikghteaysa ghorjooda eaweetta girgweaksiinda ea ghang'al mujiineetta.”
MAT.10.16	“Asi Aniini geajeakteaydaneegwa gisilga jeeda suyeekka; asi andeawana weaghumeeda ea awuurjeewana ichchibooda, nea goong'eeniitti ghariibajeanda. 
MAT.10.17	Ashageada Buuneeda aba gideaba gayghwaadeagwa gheeda siirgweachcha nea ghabwareagwa aba jeesinga gealga nyaawa siinnealshachcheewa. 
MAT.10.18	Gajeayadeagwa madeeda sugoodiga ea dea fuga ahaaghwa ng'eanyiida appadaydeanyu, ak goomuwiisi Giijasta miy saawa ea fuga Emoojiga. 
MAT.10.19	Asi isiyaadeagwa adootteemsheesi gichchea arukuta aba gideaba damandida gajeegooneegwa gichchea arukuta. 
MAT.10.20	Aba gideaba mii agooga gil fuga jea gabalool, gaygabalool Gurorooda Ghweandeang'wa aba jeesingeagwa. 
MAT.10.21	Siida gayghwalabadaw oorjeeda ghaamwat enuus, ak ghwalabadaw ghweanda jeaptaannyi, nea gwayamsa geat diibiga ghweaniga nyaawa ea gheamadiga nyaawa ak ghabwar gameewa. 
MAT.10.22	Nea gayghwasteagwa buuneassean aba gheawungeasu. Nea siichchea ghamilikghta ea gammudean abeeda ea siichea eelealu. 
MAT.10.23	Ighabwaseagwa buuneeda aba mujiineani, goomng'awsi mujiineannuut. Aba huumwa geayeeshshineegwa majaduulni mujiinajeega ng'eanyiida Israeeli nea miighwahidu Balleanda Siida. 
MAT.10.24	Giinealaneeda mwoammu ghang'al giinealshoochchaandaannyi; nea eara soomjeanda ea mwoammu ghang'al siida haw adaw gadiyeeda. 
MAT.10.25	Ghwahit iwuurji giinealaneeda sea giinealshoochcheandaannyi, ak gawuurji somjeanda sea siidaannyi haw bea gadiyeeda. Abeeda iisuguura siida bea gheeda Beelsebuuli, heappi abeeda ea maygwasissa ng'asheega munyas muuchchi fuga mida jeedeaba gheannyi.”
MAT.10.26	“Asi adoawwalli saawa aba gideaba ng'asheanda funyaat gajeajaat, nea gitta funyaadiin gajeattahaach. 
MAT.10.27	Ng'asheanda earukuneegwa aba jeeda misaneeda, oorukuta aba eeshpwara; nea ng'asheanda oayiinyi meang'shooda, arukkwiida aba uhuuda gheeda. 
MAT.10.28	Adoawwalli fuga ammu gwanuus saseeda ak amwoammu gwanuus gurorooda; ghang'wana giiwali siitta ammu gwanuus saseeda ak gwajaksa gurorooda jeeda maloonghajeega. 
MAT.10.29	Heappi udabwaraadaji iyyeenya meesheahhideawana heelajeanjagi? Eara akkalealla mwoammu goobissa ng'eanyi nea mwamwasa Ghweandeang'wa. 
MAT.10.30	Nea agooga eara buudeega iheengeagwa ea siyiida sean. 
MAT.10.31	Adoabealli, agooga; ghoang'alli udabwaraadajeega saang'a.”
MAT.10.32	Siida mwasan aba madeeda buuneeda, abeeda earanini gaydamwas niny aba madeeda Bwaabwa mida humng'eeda; 
MAT.10.33	nea siida wassean jea ghaheawanaan aba madeeda buuneeda, eara aniini gaydaheawa niny aba madeeda Bwaabwa mida humng'eeda.
MAT.10.34	“Adiiduw ghoaghannyi gili eayeadu hoyyoo jeeda ng'eanyiida; meayeanni hoyyoo geayeadu ng'uchcheeda. 
MAT.10.35	Aba gideaba ghawunnyi deang'uuchchi siida ea ghwaan, ea huda ea ghaamwat, ea gatmooda ea ghamasiyeeda; 
MAT.10.36	weajoodiga siida fuga gheannyaawa. 
MAT.10.37	Siida bwariiy ghwaan ea ghaamwat ea ghwalabwanaan hoowa siisi mammisean; siida bwariiy balleanda ghana huda ea ghwalabwanaana hoowa, siisi mammisean; 
MAT.10.38	nea dea mwasara behiidannyi ak gweada geeshteanyu ea mammisean. 
MAT.10.39	Siida agaba aweagaaschi gaygahutteawi, nea siida hutteawi aweagaschi appadaydeanyu gaygwalealu.”
MAT.10.40	“Siida deaptaneegwa ghwadeaptanaan aniini, nea siida deaptanaan, ghwadeapta siida ghayi ajeaknean. 
MAT.10.41	Siitteapta sibaneeda aba gideaba sibaneeda gil, gayghwanyas giimearda sibaneeda. Dea deapta siida doabiiwaat aba gideaba ea doabiiwaat eara niny gayghwanyas giimearda doobiiwnatta. 
MAT.10.42	Siida wassean jea ghoadaw siiyagi aba jeedeaba fiisu manang'iin beega garbappi aba gideaba giinealaneeda, aba huumwa geayeeshshineegwa eara niny mayghwaroat giimeardaannyi.”
MAT.11.1	Iing'atta gidawda adadaw Yeesu giinealangaaschi attamaniyyeenya iittaannyi, ghabeawa hoowa ak gawa goonealshi aba jeeda mujiinajeega nyaawa nea gwarukkwiida Giijasta miy.
MAT.11.2	Iiduw nea ghwayiiy Yohaaneeda Abaattiisachchi iitta gissina Yeesu nea gwanda ghealooniga, hean goojeakta giinealangaaschi ghoanyaash 
MAT.11.3	nea gwayeeshsha, “Assang'iingi guwosi siida ghayi jea ghwahidu ghana jea eefurda nuut?” 
MAT.11.4	Ghwasha Yeesu ak gwayeeshsha saawa, “Aweayeena ak goorukusi Yohaana iitta ng'asheega oayiinyi ea gea oadaayi: 
MAT.11.5	fuga ng'oawwi ghoang'wearda, fuga badeeda gaweelweel, gea bearji udamusuura geammidu, gea miinyi gwayiing'shi, fuga meewa gwaduuttu nea fuga barbari geerukusa Giijasta Miy. 
MAT.11.6	Nea ghang'wana siida mwasta gil appadaydeanyu.”
MAT.11.7	Ngeatng'eat gabiikta, gwarukusa Yeesu emeeda ghwanyawa badageat iitta Yohaana, “Gooweayi adaaha naaha aba dareapcheeda? Nyeeshtooda ayuuk jeammeeda? 
MAT.11.8	Abeeda gooweayi adaaha naaha? Siida akkwa hang'weakka oormajeega? Ng'ulla fuga akkweali hang'weakka oormajeega goobiitta gealga sugoodiga. 
MAT.11.9	Abeeda ghwasaan andagooritti? Gooweayi adaaha naaha? Sibaneeda? Eah, geayeeshshiineegwa eara daahaweewa sibaneeda. 
MAT.11.10	Nii siida sung'oorsa ng'asheesuun gil,
MAT.11.10	‘Ng'ulla aniini geajeagu giijasoochcheandeanyu
MAT.11.10	madeeda gheanyangaang'u,
MAT.11.10	jea gwasinneey naweadang'u aba madeadaang'u.’
MAT.11.11	Aba huumwa geayeeshshineegwa, manda siida wassean aba gea jii gadeemga dea haweewa Yohaaneeda Abattiisachchi eara siitta siyi amwanang'eawa sean aba jeeda sugoochcheandumeeda humng'eedean ahaweewa niny. 
MAT.11.12	Ghang'eada askwearjoojiga Yohaaneeda Abattiisachchi ea gagul ghamneawa sugoochcheandumeeda humng'eeda subwasay, nea fuga bwasay gageanda aba uurda. 
MAT.11.13	Aba gideaba ghang'eada sibanga ea deaweeda gwaramoorani eaghwahitta damanda Yohaana; 
MAT.11.14	nea iyoagasayi amwasa niny ea Eliyayda jea ghwaani. 
MAT.11.15	Siida mideawa iidiga ea dayiing'shi! 
MAT.11.16	Asi gaydagala naaha seaygeani? Gawuurji diibiga mida naada, guuriisa suurja nea gwayeenniisa, 
MAT.11.17	‘Geang'waschi, ak ea mwoang'wasi; geeyyeawdi, ak ea mooyyeawdani.’ 
MAT.11.18	Aba gideaba ghwahidu Yohaana ak ea meagiischi nea mwali gil, ak gwayi, ‘Gwandeawa meangeenda;’ 
MAT.11.19	ghwahidu Balleanda Siida ak gweagiischi nea gwaleeshi, ak gwayi, ‘Ng'ulla, nii aadeaw nea boogideati, nea gwaduupchi fuga ang'ng'oonyi gwaadi ea fuga riing'eega!’ Amaduw weaghumeeda ea nidaajiit aba sinaweagaaschi.”
MAT.11.20	Iimuchchu goojuursa mujiinajeegiga ghayi sissa niny ng'asheega deamdeameadi ak ea madukkuunana riing'eega nyawaan. 
MAT.11.21	“Eamuy deang'wa Gurasiini! Eamuy deang'wa Betsayda! Aba gideaba ng'asheakka ghayi deamdeameadi sisissa jeadeang'wean, inyeada ghayi geasissa mujiineada Diro ea Sidooni, gajeenigeawiit gwadukkuuna ng'asheaga munyas ak ghwayeashta deareada nea gookkwa guniyajeaga. 
MAT.11.22	Asi geayeeshshineagwa, gajeawussus gideaba gayghamilikghta ghoorjooda nyaawa Diro ea Sidooni ea ghwalaabwaneegwa hoowa. 
MAT.11.23	Eara angiing'i Gapernaumu, gajeettiing'neey ea gula humng'eeda? Gajeahing'neayi ea una jeeda maloonghajeega. Aba gideaba inyeada ghayi ng'asheaga deamdeameadi sisin aba ng'eang'deang'wa geesissa mujiineeda Sodooma, gwachchi mujiineetta gajeagudugwanda ea gagul ghamneawa. 
MAT.11.24	Ak gaydayeeshshineegwa, eaweetta girgweaksinda gaynyasa ang'iing'i ghorjooda haw adaraam dea Sodooma.”
MAT.11.25	Aba damandida gwayi Yeesu, “Geabadiischoweey ea Bwaabwa was Ng'uttamiida humng'eeda ea ng'eanyiida, aba gideaba gufnyi ng'asheesu fuga weaghoodi ea fuga mideawa fughareenga akkihiimsi diibiga manang'i; 
MAT.11.26	ea Bwaabwa nii gweagu gideaba gidubwariiydi, ang'iing'i gil. 
MAT.11.27	Nugoonan Bwaabwa haleanjeessean. Manda siida nal Balleanda geaghus Ghweanda, ghana siida nal Bwaabwa geaghus Balleanda ghana siida wassean gasa Balleanda goohiimsa. 
MAT.11.28	Apkaani heedeanyu oagasean agoogeeda deawiit nea ghabwanyeagwa sareenda, ak gaydeafuufeegwa. 
MAT.11.29	Aghasana geat jookkeedeanyu, ak ghoanalanaan ng'asheega; aba gideaba aniini geewoschi ng'eeni nea geayeadayi geaw ng'eanyi aba guroroodeanyu, ak abeeda gajanyasa hoseaneega aba jeesingeagwa.” 
MAT.11.30	“Aba gideaba jookkeedeanyu ea bumbun nea sareendeanyu aassas!”
MAT.12.1	Damandida gwasik Yeesu jeeda madameega eaweetta sabatto. Iiduw ghwayeachchi giinealangaaschi, ak gwahirjeaweada muschoonga ak ghwaak.
MAT.12.2	Daa Farisayajeega gissin giinealanga gwarukusa Yeesu gideaba, “Ang'wearda, giinealangaagu gwasin ng'asheanda mammisiina sinooda eaweetta Sabatto.” 
MAT.12.3	Gwayeeshsha saawa, “Heappi miyoassoamwana gidaghayi sin Dawdi sea fuga mideawa damanda yeada jih: 
MAT.12.4	gidabeada jeeda gheeda Aseetta ak ghwaak mukkatteeyda gihiimnooda, nea mammiisiina gideaba gayghwaak niny ghana fuga mideawa geaghus ghwaak ashoohoodiga? 
MAT.12.5	Ghana miyoassoamwana aba jeeda deaweeda gideaba gili was askwearjeanda sabatto issa ghwadattas ashoohoodiga diineeda Yahuudi deaweeda aba jeeda gheeda sibatta Aseetta ak ea moawa gidinnyeanda? 
MAT.12.6	Asi geayeeshshineegwa hiji gwanda siida haweawa eara gheeda sibatta Aseetta. 
MAT.12.7	Ama inyeeda gajanala iitteaba ng'asheesu, ‘Geagasayi baydeayda mii haleanjeeda sisappa geadi bea ghadooweeda,’ gwachchi majoopparanna fuga manda gidamuy nisin. 
MAT.12.8	Aba gideaba Balleanda Siida niny Ng'uttamiida Sabattohi.”
MAT.12.9	Ghabeawa hoowa ak gawa jeeda ghoriida nyaawa sinealshachcheewa. 
MAT.12.10	Nea abeeda gwanda hoowa siida aptu geattinda. Geannyaash nea geeyeeshsha, “Ghwahidi gideaba gajeahhaap siida eaweetta Sabatto?” Geannyaash ng'asheanji nea geegasa gichchea eahaaktayda. 
MAT.12.11	Gwayeeshsha saawa, “Aba jeedeang'wa gajea ng'eaha jea gang'adeesa gisillandannyi jeeda shoomanda eaweetta Sabatto jea ea maygwalealu? 
MAT.12.12	Siida ghang'al gisilleanda niba hada! Ada abeeda ghwahit siinooda ng'asheega miyaas eaweeda Sabatto.” 
MAT.12.13	Ng'atta gwayeeshsha siidida, “Adoabiiwa gattindaang'u.” Ghoadoobiiw, ak ghahaap ea gawuurji geattinda niirja. 
MAT.12.14	Iiduw gwaritta Farisayajeega jarooda ak ghwadawdaaw gichchea gwanuusta.
MAT.12.15	Geeyi bwak ama jeeng'u Yeesu ng'asheanji ghabeawa hoowa. Ghwaat geashta fuga saang'a ak ghoahaap fuga miyeani sean, 
MAT.12.16	ghaheawa nea gwayeeshsha adoorukusi sih iitteanyu. 
MAT.12.17	Abeeda gwasa gida ghayi rugu sibaneeda suguura Isaaya nea gwayi:
MAT.12.18	“Ng'ulla siideanyu bea gadiyeeda aloachchi,
MAT.12.18	abwariinyi nea iissa ghwanung'u gahoosan jeedeanyu.
MAT.12.18	Gaydayiin guroroodeanyu badaydaannyi,
MAT.12.18	nea gaygwarukkwiida girgweageedeanyu aba jeeda Emoojiga.
MAT.12.19	Maygwasheang'a ng'asheega ghana goojuuri,
MAT.12.19	nea eara ghuuttannyi ghanyea majeeyiing'sa naweadinga;
MAT.12.20	ghanyea maygwahirja muudayeanda ng'arng'ar,
MAT.12.20	nea eara weasta aroasan ea maygwanuus,
MAT.12.20	bwak ea eaghus eanisin girgweageeda jea goombaliischi.
MAT.12.21	Nea gheawungaaschi gayghwarar Emoojiga.”
MAT.12.22	Hean Geeyeassa siisi ng'oaw bissea manda ghuutta bearji meangeenda; ghoahaap ak ghoang'wearda nea gabalool. 
MAT.12.23	Ghahamng'eanyi Buuneessean nea gwayi, “Siisi mii balleanda Dawdihi?” 
MAT.12.24	Iiy Farisayajeega ng'asheesu gwayi, “Siisi ghahoan meangeenda aba gideaba gwandeawa uurda Belsebuuli, meang'nyeandida bea eenda hawiin.” 
MAT.12.25	Gwajeeng'u gidabaloola saawa aba jeesinga nyaawa ak gwayeeshsha, “Sugoochcheandumeeda wassean iibearshi ea maygamajeegiit, ghana eara mujiini ghana gheeda wassean iidardaawaat, gheawi ea mayghamiinaada. 
MAT.12.26	Shattaani iihoan Shattaani, abeeda gang'uchi geaw. Abeeda sugoochcheandumeadannyi gayghaminadaydaan? 
MAT.12.27	Aniini iyearuutteawi meangeenda uurda Belsebuuli, heappi! Abeeda balloojiigeagwa saawa gooruuttideawa naaha? Aba gideaba saawa fuga jea goorgweakseegwa agooga. 
MAT.12.28	Ama ghamneawa earutteawi meangeenda uurda Gurorooda Aseetta, abeeda ghoanalli gideaba nihidu heedeang'wa Sugoochcheandumeeda Aseetta. 
MAT.12.29	Gayghoammustaan siida gideaba gayghabwasay gheeda siida mideawa uurda ak ghoawreat halanjeadannyi, nea mighannyi gwarada siitta mideawa uurdean? Ak abeeda gayghoammu ghoareat halanjeadannyi. 
MAT.12.30	Siida manda meatkwedeanyu niifuurnean muwuutta, nea siida wassean mabwadana geat sea aniini ghoadaarda. 
MAT.12.31	Aba sareani geayeeshshineegwa, buuneeda gajeesamsa ring'eega nyaawa sean ea ging'weakka nyaawa sean, dukku fuga ang'eawi Gurorooda Ghaydit rukuna badayda ng'asheega munyas mayghwanyas samsiinda. 
MAT.12.32	Amaduw gichcha siida jea gwarukuna ng'asheanda muy badayda Balleanda Siida gajeesamsa, dukku siitta jea gwargu ng'asheanda muy badayda Gurorooda Ghaydidiin, ea majeesamsa aba jeedeaba ng'eanyiini, ghana earaba ng'eanyiitta jea ghwahiiduunu.
MAT.12.33	“Asna geetta ghammiidu ak ghamiyasiit eara haghweagaaschi, ghana anung'u gamunyiit geetta ak gamunyasiidi eara haghweagaaschi aba gideaba geetta geenalla haghweagaaschi. 
MAT.12.34	Ea dayeega udang'usheega! Gajoammuustaan rukunooda ng'asheega miyaas nea goowoschi munyas? Aba gideaba siida iissa gwargu ng'asheega nyiit guroroadaannyiin. 
MAT.12.35	Siida miy aba jeeda gheaseadaannyi miy iissa gwargu ng'asheega miyaas, nea siida muy aba jeeda gheaseadaannyi muy iissa gwargu ng'asheega munyas. 
MAT.12.36	Asi geayeeshshineegwa, eawetta girgweaksiinda gaygaba siisi rugu ng'asheanda marachchi gil ghayi nyoo ea nurgu; 
MAT.12.37	aba gideaba aba ng'asheagaagu gajeegoonnyi doabiwnatta, ak aba ng'asheegaagu gajeergweakseay.”
MAT.12.38	Ak gwayeeshsha Ng'oorshoodiga ea Farisayajeega, “Giinealshoochcheanda geegasayi eadaaha gwadeagooda aba headaang'u.” 
MAT.12.39	Ghwasha nea gwayeeshsha, “Seaygeeda munyas biissa gamealuuli ak ea mwajeattaw gwadeagooda; geaghus gwadeagooda ghayi bea sibaneeda suguura Yoona. 
MAT.12.40	Gawuurji gida abiideatta Yoona jeeda ghweayeanda haw eawooji samwagu eawa ea askweari nii gichchea gawuurji Balleanda Siida gaygoobiida jeessigeeda eawooji samwagu eawa ea askweari. 
MAT.12.41	Gayghamiinaada fuga Ninaawi eaweeda girgweaksiinda ak gaygoorgweaksa seaygeani aba gideaba gwandeawa gidinyeanda. Aba gideaba fuga Ninaawi ghayi saawa gwadukkuuna ring'eeda aba ng'asheega rukkwiida Yoona, nea aba hiji gwanda siida haweawa Yoona. 
MAT.12.42	Gayghwahidu gatmooda ahaaghwa Wiilooda Ng'eanyiida Biyeara eaweetta jea eergweaksiina seaygeani, ak gaygoorgweaksa aba gideaba gwandeawa fiisu gidinyeanda. Aba gideaba niny gwasimna deasheagi ak ghwaan gooleeysiit weaghumeeda Sulemaani, nea ging'ulayi gwanda hiji siida haweawa Sulemaani.”
MAT.12.43	“Meang'nyeandeenda muy iritteawa siida iissa gwaneayeewa ng'eannyiida manda beega, nea gagasa heechchea gafuufa ak amwanyasa. 
MAT.12.44	Amaduw gwayeeshsha geaw, Gaydabiikta gheenyu heetta earinni, biigu ghwahitta nea sippuus ak ea sisissin nea manda jeeda sih. 
MAT.12.45	Ghang'eat gawa ak gweadu meangeenda suuk ispwa, munyas ea ghwalabwa hoowa niny, ak ghapka sean ghamway jeedeaba siisi; amaduw gamunyiit seareedeaba siitta ea ghwalaabwa hoowa dea ghayi bea mwadi. Nii gichchea gawuurji gil aba seaygeeni ghamneawa munyasiin.”
MAT.12.46	Damanda duu gabaloola sea buuneeda, hea ghwahidu ghaamwat sea oorjooga ghaamwat ak ghaminaada aba gidaghuut nea gagasa goobalool. 
MAT.12.47	Ghwalamda Siyagi ak gwayeeshsha, “Ng'ulla gwanda geamadu ea oorjooga geamadu jarooda ghaminaada nea gagasa goobaloolnyi.” 
MAT.12.48	Ghwasha nea gwayeeshsha siitta adaw iittean, “Iyya ng'eaha, ama oorjooga giyeanya geabeang'a?” 
MAT.12.49	Ng'atta ghamiin giinealangaaschi nea gwayeeshsha, “Ng'ulla iyya ea oorjooga giyyeanya! 
MAT.12.50	Aba gideaba siida wassean nyoo gwasin gitta bwariiy Bwaabwa mida humng'eedean, siisi abeeda oorjeeda giyyeanya gil, ea huda giyyeanya, ea iyya.”
MAT.13.1	Eaweettida gwaritteawa Yeesu ghoaha ak gawa goobideada aba ghuutta basooda. 
MAT.13.2	Gabassa geat emeetuw, ak geey bwak ea gwading'da maleambooda; ak goobideada nea ghaminaada emeeda aba ghuutta basooda. 
MAT.13.3	Gwarukusa buuneeda ng'asheega saang'a nea gagalla geat nea gwayeeshsha, “Ghayi gawa sih histeada. 
MAT.13.4	Damani histeawean gwanda gea abitpissa jeennaweeda, ghwahidu dariidakka ak ghwaak. 
MAT.13.5	Suurja goobitpissa badahuukka harearatka, heeda manda sigeeda saang'a, deagheatta gwardu iiduw ea manda sigeeda ang'ng'waay hawunga, 
MAT.13.6	iiduw nea gwadagu daknooda ghoaseal beasta daknooda; ak ghwasis aba gideaba manda hawunga. 
MAT.13.7	Suuk goobitpissa jeeda halaghweenga, rudu halaghweenga ghaminghis. 
MAT.13.8	Suuk goobitpissa heeda mida sigeeda miyaas, gwardu ak gwaji akkalealla bughala, gwaji niirja laadam, gwaji niirja diktam ea damanamughuush. 
MAT.13.9	Siida mideawa iidiga, ea dayiing'shi.”
MAT.13.10	Ghapka headaannyi Giinealanga ak gwayeeshsha, “Ghwasaan andagibalooli saawa nea gigalli geat ng'asheega?” 
MAT.13.11	Ghwasha nea gwayeeshsha saawa, “Agooga sugooneegwa nalooda makcheameeda sugoochcheandumeeda humng'eeda, nea saawa ea miyeattaw. 
MAT.13.12	Aba gideaba siida wassean mideawa gil gajeeheassa ea ghwanaawda, nea siitta mandeawana giliin, eara giitta mideawean gajearreat. 
MAT.13.13	Nii gideabaysiini gibaloolda nyaawa nea geagalli geat ng'asheegeani, aba gideaba saawa iyang'wearda ea mwadaaha, ghoaleaydiit ak amwayiinya nea mwanala. 
MAT.13.14	Aba heannyaawa gwasa ng'asheanda rugu sibaneeda siyi Isaaya nea gwayi:
MAT.13.14	‘Iing'da gajayiinya, ak ea mwajanala,
MAT.13.14	ging'weerdeayda gajoang'ng'wearda, ak ea mwajadaaha.
MAT.13.15	Aba gideaba guroruunatkeaba fiisu nidurmaniidi,
MAT.13.15	nea iidiga nyaawa ea mayiingshi muuchchi,
MAT.13.15	ak ea niiluulan gheanyanga nyaawa,
MAT.13.15	adaghwadaah aba gheanyanga nyaawa,
MAT.13.15	ak ghwayiiy aba iidiga nyaawa,
MAT.13.15	ak gwajeeng'u aba guroruunatka nyaawa,
MAT.13.15	ak gwayamsean geat ak ghaahaapchi.’
MAT.13.16	Ghoang'wani agooga aba gideaba gheanyangeagwa ghoang'wearda nea iidigeagwa gwayiing'shi. 
MAT.13.17	Aba huumwa geayeeshshineegwa sibanga saang'a ea fuga doobiiweadi ghayi gagaseadayi deakteaba ng'asheesu ghamneawa oadayiin, ak ea mwadaaha, nea ghwayiiy ng'asheesu ghamneawa oayinyiin ak ea mwayiinya.
MAT.13.18	“Asi agooga oalleaydiit gideagali siida wea histeayda. 
MAT.13.19	Siida wassean iiy ng'asheanda sugoochcheandumeeda ak ea mwanala, ghwahidu giitta muyiin ak ghoasealda gidida sihisa guroroadaannyiin. 
MAT.13.20	Nea dea sihisa jeeda harearatkean ea siitta iiy ng'asheandideaniin gil ama deagheatta ghoang'ng'waay nea gang'weela. 
MAT.13.21	Amaduw ea mandeawana hawunga aba jeadaannyi iissa ghoang'ng'waay ng'asheandida gilinuwaas, ama hidu sawanadeeda ghana gapnu ghabasta appadaydeaba ng'asheenji gabay ghoabeada. 
MAT.13.22	Nea dea abissa jeeda geediga halaghweenga, ea siitta iiy ng'asheanda amaduw aba geawunda gheang'da barureega badayda ng'eanyiida, ghaminighis ak ea mudugwaji haghweega. 
MAT.13.23	Nea dea sihisa heeda sigeeda miyasiin ea siitta iiy ng'asheandideaniin ak gwajeeng'uuni; nii dea jih haghweega, gwaji akkalealla bughala, akwaji nii laadam, akwaji nii diktam ea damanamughuush.”
MAT.13.24	Gwarukuta gichcha galeega nea gwayeeshsha, “Sugoochcheandumeeda humng'eeda gawuurji siida weah gwahista histeanga miyaas aba jeeda madamnyeandannyi. 
MAT.13.25	Iiduw nea nilil buuneeda, ghwahidu weajoochcheanda ak gwahisa morookka dang'adiga ngano ak ghang'eat gawa. 
MAT.13.26	Rudu nngano nea ghamwanmwan nea gwaji geadaah gaguuyi sea moorookka. 
MAT.13.27	Gaweay soomjooga ak gwayeeshsha siitta bea madamnyeandean, ‘Ea Siida mureeda, mwaghannyi ghayi gihisti mmbeeyooda miyaas aba jeeda madamnyandang'u? Amaduw gwarinna yeenu moorookka?’ 
MAT.13.28	Gwayeeshsha niny, ‘Nii gwasin weajoochcheanda.’ Ghoanyaash soomjooga nea gwayeeshsha niny, ‘Gigasayi eweaya eammughuusha?’ 
MAT.13.29	Gwayeeshsha, ‘Manda; iyoammughuushchi morookka gajiiduw ghoaloachchi eara nngano. 
MAT.13.30	Anung'waada gwaheettu sean ea ghwahitta damanda lajiitta; damandida gaydayeeshsha fukka jea ghwalajiin, oshsheeda oammughuusha morookka ak ghoarachchi gharmuchcheekka ak geaghwarda, nea nngano goowweamsi gijigoodeanyu.’”
MAT.13.31	Gwarukta gichcha galeega nea gwayeesha, “Sugoochcheandumeeda humng'eeda gawuurji sea ghajiileandageetta suguura haradaali ghayi geanu siida akwahisa jeeda madamnyandaannyi; 
MAT.13.32	gabiissa amwanang'eawa ghajilga sean amaduw nea gwardu gwaheedu ak geadaah nea niiw geetta haw, ghwahidu dariidakka ak gwadeeksa ghoorajeega nyaawa damealgaaschi.”
MAT.13.33	Gwarukusa saawa gichcha galeega, “Sugoochcheandumeeda humng'eeda geegala sea hamiiraayda geanu gatmooda, ak googuuyi sea dearangspa gweeraji samwagu ak geeyi bwak ea ghaghuut geaw sean.”
MAT.13.34	Suh seaniin goobaloola Yeesu emeetuw aba galeega nea moang'ng'wa gwarukuta ng'ashaan nea manda gidagala. 
MAT.13.35	Abeeda ghoaw huumwa ng'asheanda ghayi rugu sibaneeda nea gwayi:
MAT.13.35	“Gaydajaat ghuutteanyu aba galeega,
MAT.13.35	gaydargu gea funyaat ghang'eada deasubwada sindeetta ng'eanyiida.”
MAT.13.36	Iiduw gwaheelli emeetuw ak gawa ghoah. Gamaseaw Giinealangaaschi ak gwayeeshsha “Goona ganeega ng'asheanda gwachchi igali geat sea morookka madamnyeandean.” 
MAT.13.37	Gwayeeshsha, “Siida hista histeanga miyaas Balleanda Siida; 
MAT.13.38	madamnyeandida ea ng'eanyiida gil, histeanga miyas balloojiga sugoochcheandumeeda; nea morookkiga ea balloojigeaba diitta muyiini. 
MAT.13.39	Nea weajoochcheandida histean ea meang'nyeandeenda, nea lajitta ea mudeanooda ng'eanyiida, nea fuga lach ea malaykajeega. 
MAT.13.40	Asi gitta simmugurriida morookka ak geang'uda beastean, ea gichchea gawuurji mudeanooda ng'eanyiida. 
MAT.13.41	Balleanda Siida gaygoojeagu malaykajeagaaschi, ak ghoawaam aba jeeda sugoochcheandumeadaannyi haleanjeessean eadu ringeeda ea fuga sean sina ng'asheega munyas. 
MAT.13.42	Ak geehisa jeeda duwayda beasta; ak gooyyeawda fuga nyaawa aba hoowa nea goowiiri geeshatka aba sawanadeeda. 
MAT.13.43	Abeeda geadoobiiweadi gayghoameang'daayda Aseetta aba jeeda sugoochcheandumeeda Bwaabwa nyaawa. Siida mideawa iidiga ea dayiinya.
MAT.13.44	“Gichcha sugoochcheandumeeda humng'eeda gawuurji gheaseeda funyaat aba jeeda madamnyeanda, ama daa siida ghafuy; aba ng'weeloadaannyi gawa ak ghwashaayda haleanjeedaannyi sean mideawa ak ghwasha madamnyeandida.
MAT.13.45	“Gichcha sugoochcheandumeeda humng'eeda gawuurji sea siida sheahiida haleanjeeda gasa boshcheanda miy, 
MAT.13.46	geeyi bwak ama daa boshchanjagi mideawa sheayeeda haw, gawa ak ghwashaayda haleanjeedaannyi sean ak ghwasha.
MAT.13.47	“Gichcha sugoochcheandumeeda humng'eeda gawuurji sea gheareedanga siippuutta jeeda basooda, ak ghoang'ng'waay heeluutka sean bea ghweayeega; 
MAT.13.48	geeyi bwak ama nyiit, goongiiru buuneeda ea ghwahidu ghuutta basooda ak ghaghwal ghweayeega miyaas ak ghwayiin jeesinga dabiitta nyaawa nea gea munyas gwahista. 
MAT.13.49	Nii gichchea gawuurji gil eaweetta muudeanooda ng'eanyiida aba gideaba eaweettida gayghwahidu malaykajeega ak gooheelli fuga munyas ea gea doobiiweadi, 
MAT.13.50	ak gwahisa fuga munyas jeeda duwayda beasta; abeeda gaygwanda buuneeda nea giwiirda geeshatka.”
MAT.13.51	“Heappi nojeeng'u ng'asheesu seaniin?” Ghwalamda Saawa ak gwayeeshsha, “Eah.” 
MAT.13.52	Ng'atta gwayeeshsha saawa, “Asi gilinyoo ea ng'oorshoochcheanda gil was giinealaneeda sugoochcheandumeeda humng'eeda, gawuurji sea siida mideawa gheeda geanu aba jeeda gheaseadaannyi haleanjeeda eashish ea gea woosi.”
MAT.13.53	Iiduw nea ghoahiit Yeesu galeegiga ghang'eat gawa, 
MAT.13.54	gawa ng'eang'da nyaawa hitta hoowa goonealshi aba jeeda ghooriida nyaawa siinnealshachcheewa, ak goonealshi ea ghahamng'eanyi buuneeda nea gwayi, “Siisi ghwanyasa yeenu weaghumeeni ea ng'asheesu deamdeameadiin? 
MAT.13.55	Neada siisi ea mii balleandeaba siitta sina behajeegeani? Neada ghaamwat ea megureewana Mariya? Nea oorjooga ghaamwat ea mii Yakkobo gil ea Yoseefu ea Simon ea Yuudahi? 
MAT.13.56	Ama eara haweega ghaamwat sean ea meendeawanani aba hiji? Abeeda ghwanyasa yeenu siisi ng'asheesu seaniin?” 
MAT.13.57	Deagheatta geenyareesi aba ng'asheagaaschi. Hean gwayeeshsha Yeesu saawa, “Sibaneeda majaghanyi ea meattawa mureeda, geaghus ea meattawa aba ng'eanyidaannyi ea gheannyaawa.” 
MAT.13.58	Ea mudugwasissa hoowa deamdeamang'su saang'a aba gideaba mandeawana masaweega.
MAT.14.1	Aba damandida ghwayiiy sugoochcheanda suguura Heroode geawunda iitta Yeesu; 
MAT.14.2	Hean gwayeeshsha soomjoogaaschi, “Siisi gajea Yohaaneeda Abattiisachchi gil, nuduunna miyeeda; ak ghoaw ghamneawa uuri sina ng'asheesuun.” 
MAT.14.3	Aba gideaba Heroode ghayi ghoang'ng'waay Yohaana ak gwajaksa ghealooniga, appadayda Herodiyaayda ghayi was gatmooda oorjeeda ghaamwat suguura Filippo; 
MAT.14.4	nea gweagu ng'asheanda ghayi rukusa Yohaana nea gwayeeshsha, “Mwadoabiiwa gideaba gaymideawana gatmooda oorjeeda giyeang'wa.” 
MAT.14.5	Gagasa gwanuus Yohaana amaduw ghoawal buuneeda aba gideaba ghwanal buuneessean gideaba Yohaana sibaneeda. 
MAT.14.6	Muchchu gagul damanda ghwelmeeda eaweetta ghayi sijiila Heroode, ghang'was hudeaba Heroodeya aba madeeda rabasta, ak geeyi bwak ea gahoosan Heroode, 
MAT.14.7	ak gwaheelleesa nea gweaksa habeawooda nea gwayeeshsha gaydagoonnyi gidawasean ing'allaan. 
MAT.14.8	Aba damandida gagwarsa ghamwat ak gwayeeshsha, “Goonean uhuuda Yohaaneeda Abattiisachchi iina jeeda harakta.” 
MAT.14.9	Gagiisan Sugoochcheanda; amaduw nea ghoapkaat habeawooda ghwanyawa akk ea gheanyanga rabasta ghwanung' eattaw; 
MAT.14.10	goojeakta siida gawa ghealooni ak ghwalach gheatta Yohaana. 
MAT.14.11	Geeyeanna uhuudannyi jeeda harakta ak geattaw hudida, ak ghwaat niny heeda ghamwat. 
MAT.14.12	Ghwahidu giinealangaaschi ak gageanda musta ak gabuy; ama ng'atta gaweay ghoadaw Yeesu iitta.
MAT.14.13	Ng'atta iing'da iiy Yeesu ng'asheesu, ghabeawa hoowa nea ghwaat maleambooda ak gawa heeda manda sih. Nyas iitta emeetuw ghabeawa geeshanga gamaseaw niny nea ghabeawa mujiinajeega nyaawa. 
MAT.14.14	Hitta Yeesu ghuutta basooda ghwadaa emeetuw ak gwasamsa amaduw ghoahaap geeyoong'ng'weakka nyaawa. 
MAT.14.15	Iiduw nea niiw shing'ada, gaweay heeda Giinealangaaschi ak gwayeeshsha, “Hiji sindiin heeda manda sihi, adawa eemeeda beatta gaweay gharang'weakka gwasheaysa geat gichchaghwaak.” 
MAT.14.16	Gwayeeshsha Yeesu “Manda gichchea ghwaat, oattawa agooga gichchaghwaak.” 
MAT.14.17	Geeyeeshsha niny, “Geendeawi aba hiji mukkattaji muut ea ghweayi iyyeenya.” 
MAT.14.18	Gwayeeshsha, “Ayeanni heedeanyu.” 
MAT.14.19	Gwayeeshsha anung' goobiitpiit emeeda aba heeda mida nyeega; ng'atta gageanu mukkattajeekka ammudiin ea ghweayeekka assiyyeenyean ak gang'ula humng'eeda, ak gang'ushsha, ng'atta ghabwanajaada mukkattajeegiga ak ghoadaw giinealangaaschi, amahit ghoadaw giinealanga emeeda. 
MAT.14.20	Gweagiischi sean ea gwalang'u. Ghoawaam gheaptanga ak ghwannyiit soscheew damaniyyeenya. 
MAT.14.21	Moonneeda fuga siing'ng'aatta ea sagalamnyooji muut headiga, nea meeyiitta gadeemga ea diibiga.
MAT.14.22	Iiduw ghwanung' goosheeda giinealangaaschi gaweay gigheawda basooda nea ghoaghaawa maleambooda, nea gahuydean niny aba gideaba migwaheelli sea emeeda. 
MAT.14.23	Hean heelli emeeda gwading'da giijeeda heeda funyaat ghamwaash Aseetta. Iiduw ghoaw shing'ada nea gaba geaw aba hoowa, 
MAT.14.24	nea aba damani maleambooda gwachchi ea nihitta bugusta basooda, nea goodeawiit laweajajeega aba gideaba gwaroonnyi jeammeeda. 
MAT.14.25	Huuw gheatta beashatta gawa nea ghabeawa badayda beega nea gaweesa. 
MAT.14.26	Daa giinealanga nea ghabeawa badayda beega, ghabeal nea gwayi, “Nii maloonghajeanda!” Googuul aba muuwda. 
MAT.14.27	Deagheatta gwayeeshsha saawa, “Oappida ng'eanyi adoabealli siida aniini.” 
MAT.14.28	Ghwasha Betro nea gwayeeshsha, “Ng'uttamiida iyang'ing'i gil ginung' doan headaang'u nea ghabeawi badayda beega.” 
MAT.14.29	Gwayeeshsha, “Beenni.” Ng'atta ghwararang'aada Betro aba jeeda maleambooda ak gawa appadayda beega nea gagal heeda Yeesu; 
MAT.14.30	hean daa jeammeeda, ghabeal ak gwalik beega, ak googuul nea gwayeeshsha, “Ng'uttamiida lealnean.” 
MAT.14.31	Deagheatta ghoahaakta Yeesu geattindaannyi ak ghoang'ng'waay nea gwayeeshsha, “Ea siida mwanang' masawi, ghwasaan anda gibeali?” 
MAT.14.32	Ding'da duwaawi maleambooda ghahawda jeammeeda. 
MAT.14.33	Hean ghaghadoawan fukka sean mida jeeda maleamboodean nea gwayeeshsha, “Aba huumwa ang'iing'i guwosi Balleanda Aseetta.”
MAT.14.34	Ghoaghaawa basooda ak ghwahitta ng'eanyiida Genasaretti. 
MAT.14.35	Jeeng'u fugeaba hoowa, ghoadayda iitta aba daroorakkiga neekkeewean. Geeyeassa fuga sean miyeani, 
MAT.14.36	geemearmearani niny eawaas earea wileeda hang'daannyi gil akghwahit; nea fukka sean waas weeleadaannyiin geahhaap.
MAT.15.1	Hean gaweesa Farisayajeega ea ng'oorshoodiga nea gwaleabu Yerusaleemu ak ghapka heeda Yeesu ak ghoannyash, 
MAT.15.2	“Ghwasaan anda giinealangaagu maduuppa ng'asheega siing'ng'wanyaana fugeaba garayi bea ghaheanya? Iissa gweagiischi nea meahuuna geattinga.” 
MAT.15.3	Ghwasha nea gwayeeshsha, “Anda eara agooga iissa goofoolli diigheanda Aseetta aba ng'asheegeagwa oang'ng'waannyi? 
MAT.15.4	Gwayi Aseetta; ‘Sissiina mureeda gweanu ea geamadu,’ nea ‘Siida ang'eawi ghwaan ghana ghaamwat ea deenuusa.’ 
MAT.15.5	Ak gooyeennyi agooga, ‘Siida iiyyeeshsha ghwaan ghana ghaamwat, gitta gwachchi jea dagoonnyi, naadawji Aseetta.’ 
MAT.15.6	Asi aba seareeda ghaheang'wa, noanung' ghoaw ng'asheanda Aseetta gidamwadaagha. 
MAT.15.7	Ea fuga ammittu geat! Nidoabiiw ng'asheanda ghayi ramoaran sibaneeda suguura Isaaya appadahuukkeagwa nea gwayi,
MAT.15.8	‘Fiisu iissa gwasinnean mureeda aba ghuusiga,
MAT.15.8	nea guroruunatka nyaawa ea sheageewean;
MAT.15.9	saawa gagadoowannean mwadaagha,
MAT.15.9	nea ghoanaal giinealshooda was ng'asheega buuneeda.’”
MAT.15.10	Gaguursa emeeda bwat geat ak gwayeeshsha, “Oalleaydiit ak ghoanalli: 
MAT.15.11	manda gichchea gwasik ghuut ak ghang'uda siida ririnnyeanda, geaghus gidarinna ghuutta, nii dea jea ghang'uda siida ririnnyeanda.” 
MAT.15.12	Ng'atta gaweay heeda giinealangaaschi ak gwayeeshsha, “Heappi ginali gideaba gwachchi Farisayajeega iyiiy ng'asheandida gwanyareesi?” 
MAT.15.13	Ghwasha nea gwayeeshsha, “Gilinyoo ea histeannyeanda gil iimahista Bwaabwa bea humng'eeda gajealoatta. 
MAT.15.14	Anung'waada saawa, suu fuga adoobiiwshi ng'oawwi. Nea siida ng'oaw iyadoabiiw siida ng'oaw, gayghoabitta duwaawi jeeda shoomanda.” 
MAT.15.15	Ng'atta gwayeeshsha Betro niny, “Ng'achcha iidigaasa aba galeesu.” 
MAT.15.16	Gwayeeshsha, “Eara agooga mandaneegwa fughareenga? 
MAT.15.17	Miianala eara ghamneawa gideaba gidanyoo gwasik ghuutta siida iissa ghang'atta gawa jeeda, amaduw gwaritta jarooda? 
MAT.15.18	Amaduukku ng'asheega rittuuna ghuutta gwaleappu gurorooda, amaduw ghang'uda siida ririnnyeanda. 
MAT.15.19	Aba gideaba jeeda gurorooda gwarittuuna gittemshajeega munyas, nuusta siida, mealuleega, hiseadayeandumeeda, mareanghumeeda, muuwunooda ng'uyeega, ea beeshta siida. 
MAT.15.20	Ng'asheesu seaniin geang'utta siida ririnnyeanda; duukku gideaba geeyeagiischi nea mehhuuna geattinga mwoammu ghang'uda siida ririnnyeanda.”
MAT.15.21	Ghabeawa Yeesu hoowa ak gawa meatkwajeega Diro ea Sidooni. 
MAT.15.22	Hean ghwahidu headannyi gatmoomba fuga Ganaayo bea ng'eanyiitta goojuur muuchchi, nea gwayeeshsha, “Bwaydanaan, Ng'uttamiida, Balleanda Dawdi, gabearji hudeanyu meangeenda.” 
MAT.15.23	Ea marukusiina eara ng'ashaan. Ng'atta ghwahidu heeda giinealangaaschi ak gamus niny nea gwayeeshsha, “Nung'waada gawa, aba gideaba goojuurra geeshteanya.” 
MAT.15.24	Ghwasha nea gwayeeshsha, “Meechcheaksean buuneessean geechcheaksean gisilga roodeadi bea gheeh Israeeli.” 
MAT.15.25	Ghwahidu gatmoota ak gwatkuy aba madeadaannyi ak gwayeeshsha, “Ee Ng'uttamiida weadaan.” 
MAT.15.26	Ghwasha nea gwayeeshsha, “Miimiy gideaba geegeanu hamitta diibiga ak geejaksa gudajeega.” 
MAT.15.27	Gwayeeshsha, “Huumwa gil, Ng'uttamiida, eara gudajeega iissa ghwaak lajanga abitpinna heeda agiischeewa ghweanda nyaawa.” 
MAT.15.28	Hean gwayeeshsha Yeesu, “Ea Gatmooda, ang'iing'i masaweagaagu aahaw! Gagasa nyasa gitta igasayiin.” Ghahaap hudannyi aba geeshangiga.
MAT.15.29	Ghabeawa Yeesu hoowa ak gawa ghuutta basooda Galilaaya, ak gwading'da giijeeda ak goopteada. 
MAT.15.30	Gaweay heeda emeetuw nea geeyeassa fuga badoojiga, ea fuga manda geeshanga, ea fuga ng'oawwi, ea fuga manda ghuusiga, ea suuk gasaang'a ak geayiin madeadaannyi ak ghoahaap. 
MAT.15.31	Ghaham ng'eanyi emeeda idaah nea gabalool fuga manda ghuusiga nea gamajeegiidi fuga badoojiga, nea gawelwel fuga manda geeshanga, nea ghoang'wearda fuga ng'oawwi, ak ghoaghambiit Aseetta Israeeli.
MAT.15.32	Gaguursa Yeesu giinealangaaschi ak gwayeeshsha, “Geasamsi emeani aba gideaba neandeawi eawooji samwagu nea mandeawana gilak; mwabwariinyi gideaba gaydasiksa gaweay nea mwaaga gil, gajiiduw goohiil aba naweeda.” 
MAT.15.33	Gwayeeshsha giinealangaaschi, “Aba hiji geendi dareapcheeda gajeanyasana yeenu hamitta jea goolang'u emeeda saang'a deenu?” 
MAT.15.34	Ghoanyash Yeesu gideaba, “Goondeawi mukkattaji hada?” Gwayeeshsha, “Ispwa ea ghweayeesu ng'ayi manang'i.” 
MAT.15.35	Ng'atta ghwanung' goobiitpiit emeeda aba ng'eanyi, 
MAT.15.36	gageanu mukkattajeekka as ispwaan ea ghweayeekka, ak ghamwaash ghawooda ak ghabwanajaada ak ghoadaw giinealanga, ak ghoadaw giinealanga emeeda. 
MAT.15.37	Gweagiischi sean ea gwalang'u, ng'atta ghoawaam gheaptanga ak ghwannyiit soscheew ispwa. 
MAT.15.38	Nea fuga gwachchi agiischi ea sagalamnyooji ang'wan headiga akghwahit nea meeyiitta gadeemga ea diibiiga. 
MAT.15.39	Iiduw gwaheelli emeeda ak gwading'da maleambooda ak gawa meatkweeda Magadaani.
MAT.16.1	Gaweay heeda Farisayajeega ea Sadukkayajeega ak gwasimsim nea gamus gideaba, eadaaha gwadeagooda leabu humng'eeda. 
MAT.16.2	Ghwasha nea gwayeeshsha saawa, “Iissa ihitta shing'ada gooyeennyi, ‘Jeammeeda numuji gajaamiy aba gideaba humng'eeda ea areara.’ 
MAT.16.3	Iighar gayeew iissa gooyeennyi, ‘Askwareani gaygwaduksa, aba gideaba humng'eeda ea areara nea ghwang' eabeal.’ Ghoammuschi anala damannyoojiga iyoong'ulayi humng'eeda, nea mwoammuusi anala gwadeagwajeega damannyoonyiga. 
MAT.16.4	Seaygeeda munyas mealuuleadi ak gagasa gwadeagooda, ak ea mwajeattaw geaghus gwadeagooda ghayi bea Yoona.” Ng'atta ghwanung'wa heeda ak ghang'eat gawa.
MAT.16.5	Gaweay giinealanga ea ghwahitta gigheawda, nea nuroossa eaditta mukkattajeega. 
MAT.16.6	Gwayeeshsha Yeesu, “Ang'ulla nea gooshageachchi geat aba hamiiraayda Farisayajeega ea dea Sadukkayajeega.” 
MAT.16.7	Gwasheang'nyi saawa nea gabwa geat, nea gwayi, “Miyeeyeanna mukkattajeega.” 
MAT.16.8	Gwajeeng'u Yeesu gidabaloola saawa ak gwayeeshsha, “Ghwasaan anda agooga goosheang'nyi sea fuga manang'i masawi, aba gideaba moondeawani mukkattajeega? 
MAT.16.9	Miiyanala eara ghamneewa? Mwoapkaadi eara mukkattajeekka ammut aba fukka as sagalamnyooji muudiin, ak goowweamsi gheaptanga sooscheew hada? 
MAT.16.10	Ghana mukkattajeekka assispwa silakkiisa fukka assagalamaji ang'ng'waaniin, heappi ghoawwaamnyi soscheew hada nyiit gheaptanga? 
MAT.16.11	Gayghoawattaan amwoapkaadi gideaba meabaloolani ng'asheega mukkattajeega? Asi ashageada geat aba hamiiraayda Farisayajeega ea Sadukkayajeega.” 
MAT.16.12	Gwajeeng'u gideaba gwachchi mabaloolana gideaba mayeeshshiinu ashageada geat aba hamiira, gabaloola ginealshooda Farisayajeega ea Sadukkayajeega.
MAT.16.13	Muchchu nea gawa Yeesu ng'eanyiida Gaysariyeeda Filippi, ghoanyaash giinealangaaschi nea gwayeeshsha, “Buuneeda gwayeena Balleanda Siida ng'eaha?” 
MAT.16.14	Geyeeshsha, “Buuneeda mwaatkwa gwayeena Yohaaneeda Abattiisachchi, suurja gwayeena Eliya, suurja gwayeena Yeremiya ghaneah siyagi gil aba jeeda sibanga.” 
MAT.16.15	Gwayeeshsha, “Ama agooga gooyeenayi aniini geewoschi ng'eaha?” 
MAT.16.16	Ghwasha Simoneeda was Betro nea gwayeeshsha, “Ang'iing'i guwosi Gristo, Balleanda Aseetta majeek.” 
MAT.16.17	Ghwasha Yeesu nea gwayeeshsha niny, “Ging'wani ang'iing'i, Simoneeda Bar-Yoona! Aba gideaba ng'asheanji moadaajiida saseeda ea foojeanda nii ghoahiimneey Bwaabwa mida humng'eeda. 
MAT.16.18	Ak geayeeshshineey, ang'iing'i guwosi Betro, ak badaydeaba laghaneani gaydadeeksa ganisedeanyu, ak eara uurda miyeeda ea mayghoammu ghwajoar. 
MAT.16.19	Ak aniini gaydagoonnyi gichchea attinana sugoochcheandumeeda humng'eeda, ak gidiradi aba hiji bea muunda ng'eanyiidean abeeda gajeasirat aba hoowa bea humng'eedean, ak gidawassean iittini aba hiji bea muunda ng'eanyiidean abeeda gajeettin aba hoowa bea humng'eedean.” 
MAT.16.20	Iing'atta ghaweada muuchchi giinealangaaschi eamarukusiina siida wassean gideaba niny Gristoohi.
MAT.16.21	Ghang'eada damandida gwaruksa Yeesu giinealangaaschi gideaba gammiissa beatta jea gawa Yerusaleemu, ak aba hoowa gayghwanyas sawanadeeda haw aba heeda gweargwa ea ashoohoodiga hees ea ng'oorshoodiga, ak geenuus, ama eaweetteaba samwagu gwaduudu. 
MAT.16.22	Ghwaat Betro ea gameaji gwadilda ak goojuursa nea gwayeeshsha, “Mwayiinya Aseetta, Ng'uttamiida! Ng'asheesu mayghwanyasnyi.” 
MAT.16.23	Gwayamsa geaw ak gwayeeshsha, Betro, “Una badaydeanyu shattaani! Adirussean; aba gideaba mindani meatkweeda Aseetta, gindi dea buuneeda.” 
MAT.16.24	Damandida gwayeeshsha Yeesu giinealangaaschi, “Siida wassean iigasa gweadu geeshteanyu ea dafoola geaw ak ghwasar behiidaannyi ak gweadu geeshteanyu. 
MAT.16.25	Aba gideaba siida gasa ghoaghu aweagaaschi gaygahutteawi, nea siida hutteawi aweagaaschi appadaydeanyu, gayghwadaah. 
MAT.16.26	Ama siida gaygwaloosa naaha iinyas halanjeassean bea muunda ng'eanyiida, amaduw gahutteawi aweagaaschi? Ghana siida gayghoadayda naaha ak ghoaghiisa aweagaaschi? 
MAT.16.27	Aba gideaba Balleanda Siida gayghoana gigheambiitta Ghwaan nea goodeana malaykajeega ak abeeda gayghoadaw gilinyoo asihi gidageattindaannyi aba sinaweagaaschi. 
MAT.16.28	Aba huumwa geayeeshshineegwa, gwanda hiji bea jeedeang'wean fuga maygameewa, ea eaghus anidaah Balleanda Siida nea ghwaana jeeda sugoochcheandumeadaannyi.”
MAT.17.1	Iing'atta eawooji lah ghwaat Yeesu Betro ea Yakkobo ea oorjeeda ghaamwat suguura Yohaana, ak goodeayi uhuuda giijeeda heeda geaw. 
MAT.17.2	Ghwayamwa ormeadaannyi aba madeannyaawa, ghameang'meang' gheamamdaannyi ea gawuurji aseetta, nea gaweriidi hang'weakkaschi ea ghawaar weeshinda. 
MAT.17.3	Hean gwardu Muusa ea Eliya, ak gabalool sea niny. 
MAT.17.4	Ng'atta gwayeeshsha Betro Yeesu, “Ng'uttamiida aamiy gideaba aseasa gajeeppiidana hiji; iigasayi gaydasin aba hiji udahabeaschooji samwagu, akkalealla daang'u gil annirja gaba Muusa, aniirja gaba Eliya.” 
MAT.17.5	Damani duu gabalolean deagheatta ghwahidu shamoghooda eesh ak gwadukta, ak ghwanyaasha ghuutta jeeda shamoghooda nea gwayi, “Nii Balleandeanyu abwariinyi ahoosanani, olleeysiina iit niny.” 
MAT.17.6	Iiy giinealanga ng'asheesu goobeedeayi ak ghabwada jeesinga ng'eanyi, nea ghabeal muuchchi. 
MAT.17.7	Gawa Yeesu ak ghawaas aba geattindaannyi nea gwayeeshsha, “Ang'eatng'eada, nea adoabealli.” 
MAT.17.8	Gatgat gheanyanga nyaawa, ea mwadaaha sih geaghus Yeesu nea gaba geaw. 
MAT.17.9	Iiduw nea ghwararang'aana giijeeda, gwayeeshsha Yeesu, “Adiiduw goorukusi eara sih iitteaba ng'asheesu oadayiin ea eaghus ea niduunna Balleanda Siida jeeda miyeeda.” 
MAT.17.10	Ak ghoanyash Giinealanga, “Anda gwayi ng'oorshoodiga geaghus ghannyi goosheeda ghwaan Eliya?” 
MAT.17.11	Ghwasha nea gwayeeshsha, “Eliya gaygoosheeda ghwaan, ak gwasissin halanjeassean; 
MAT.17.12	ak geayeeshshineegwa, Eliya nigeawiit ghwaan ak ea meanala, ak geesma halanjeassean gasa saawa. Gwasnu eara Balleanda Siida gaygawa ak gajeesawan aba geattinga nyaawa.” 
MAT.17.13	Ghwanal giinealanga gideaba gabaloola ng'asheega Yohaaneeda Abattiisachchi.
MAT.17.14	Iiduw nea ghwahitta heeda emeeda, gawa Siyagi headaannyi, ak gwatkuy aba madeadaannyi ak gwayeeshsha, 
MAT.17.15	“Ng'uttamiida, eaniyean bwayda balleandeanyu, aba gideaba goohiili, nea iissa gwasawana muuchchi; niny imisean gang'adeesa jeeda beasta, ghana galannya jeeda beega. 
MAT.17.16	Muchchu geayeadu heeda gineelangaagu ak ghwaraay ghoahaap.” 
MAT.17.17	Ghwalamda Yeesu nea gwayeeshsha, “Ea seaygeeda mandeawana masaweega biissa ea roodeadi, gajeendeaydooscheena ea ghoaw eeju? Agooga gaydamilikkiidaneegwa ea ghoaw eeju? Ayeanni heedeanyu” 
MAT.17.18	Ng'atta goojuursa Yeesu niny, ak gwaritteaysa meangeenda, ak ghahaap balleanda aba geeshangiga. 
MAT.17.19	Iiduw ghoahudaada Giinealanga ea gaweay heeda Yeesu, ak gwayeeshsha, “Anda aseasa gearaannyi erruutta?” 
MAT.17.20	Gwayeeshsha Yeesu, “Gwasin gheashooyda masaweegeagwa. Geayeeshshineegwa aba huumwa, inyeeda goondeawi masaweega deenna ghajilleanda haradaali, gajoammusa ayeeshshiina giijeeni, ‘Loadadawana hiji ak guwi hoowa,’ ak gaygawa, ak ghannyi ea manda ng'asheanda hang'waay mwajoammuusa sinooda. 
MAT.17.21	‘Loadadawana hiji ak guwi hoowa,’ ak gaygawa, ak ghannyi ea manda ng'asheanda hang'waay mwajoammuusa sinooda.”
MAT.17.22	Damanda mideayeewa sean aba Galilaaya gwayeeshsha Yeesu saawa, “Balleanda Siida gaygawa ak geayiin geattinga buuneeda, 
MAT.17.23	ak gaygwanuus, ama eaweetteaba samwagu gaygwaduudu.” Hean gagiisan giinealanga muuchchi.
MAT.17.24	Hitta Gapernaumu, gaweay heeda Betro Fuga ang'ng'oonyi gwaadeeda mwahitta shekkeeli ak gwayeeshsha, “Heappi! Giinealshoochcheandeang'wa goodayyiida gwaadi?” 
MAT.17.25	Gwayeeshsha, “Eah goodayyiida.” Iiduw nea nihitta ghoah, goosheeda Yeesu ghoanyaash niny nea gwayeeshsha, “Simon, iing'ulayi ang'iing'i gawuurjiin? Sugoodiga muunda ng'eanyiida goong'ng'oonyi gujaweeda ghana gwaadi aba hichpa ana fih? Aba heeda balloojiga nyaawa ghana hichpa fih suuk?” 
MAT.17.26	Eeshsha, “Hichpa fii suuk.” Gwayeeshsha Yeesu niny, “Asi iisunu abeeda gaygoobal geat balloojiga. 
MAT.17.27	Ama abeeda iimajeannyareasa, guwi jeeda basooda ak giibuutti sidageeda ghwaraja ghaang' siing'ng'oonnya ghweayeega ak gigeanu ghweayeanda madeeda jea eang'ng'waay ak giijaadi ghuutta, ak gaynyasana shekkeli; gigeanu ak giidawi heedeanyu ea headaang'u.”
MAT.18.1	Damandida gaweay Giinealanga heeda Yeesu ak ghoanyaash gideaba “Siida haweewa sean ng'eaha aba jeeda sugoochcheandumeeda humng'eeda?” 
MAT.18.2	Gaguursa niny jeepta ak ghwanung'u ghaminaada aba dageascheeda nyaawa, 
MAT.18.3	ak gwayi, “Aba huumwa geayeeshshineegwa, imwoayami geat ea awuurjeewana diibiga, ea majaghannyi aweayeena jeeda sugoochcheandumeeda humng'eeda. 
MAT.18.4	Siida wassean aatgeaw ngeanyi ea gawuurji jeebi, siisi siida haw gil aba jeeda sugoochcheandumeeda humng'eeda. 
MAT.18.5	Nea siida wassean jea ghamwas jeabwagi uurji nii aba gheawungeasu, abeeda ghamwasan aniini.”
MAT.18.6	“Siida wassean jea ghwanung' gwasin ring'eeda jeabwagi aba jeedeaba diibisu manang'i mwasaniin, ghang'wana gwachchi geerassa gheatta lagheaneeda haw bea ng'ealdeayda ak geejaksa bugusta basooda. 
MAT.18.7	Eamuy daang'u ng'eanyiida aba simsimda eattu ring'eeda! Aba gideaba simsimda gammiisa hinnooda, abeeda eamuy dea siida jea ghwanung' ghwahidu simsimda! 
MAT.18.8	Iinung' geattindaang'u adiinya ghanea geashtaang'u, laja ak gijakti asheagiidana geaw; ghang'wana ginyasi eaweega nea gibea badeeda, mwasamwa gideaba gindeawi geattin iyyeenya ea geeshan iyyeenya ak geejakseey jeeda beasta manda mudeanooda. 
MAT.18.9	Ama nung' gheang'daang'u sina ring'eeda giloatti, ak gijakti asheagiidana geaw; ghang'wana gideaba ginyasi eaweega nea gibea ghaang'agi, mwasamwa gideaba gindeawi gheanyan iyyeenya, ak geejakseey jeeda beasta maloonghajeega.”
MAT.18.10	Ang'ulla! Adiiduw goofoolli earagi aba jeedeaba suu manang'iin, asi geayeeshshineegwa aba humng'eeda malaykajeega nyaawa iissa gang'ula galeegasean gheamamda Bwaabwa mida humng'eeda. [ 
MAT.18.11	Aba gideaba Balleanda Siida ghwoan gwalealu gidaghayi roat.] 
MAT.18.12	Heappi gawurjiin? Siida imideawa gisil bughala, ak ghwaroat agi, maygwanung'usa heeda giikka asseedam ea damwashshageashiin uhuuda gijeeda ak gawa gagasa diitta gwachchi roadiini? 
MAT.18.13	Amaduw nea ghwanyas, aba huumwa geayeeshshineegwa, gaygang'weeliisa nii muuchchi ea ghwalaabwa hoowa giikka asseedam ea damwashshageash maroottean. 
MAT.18.14	Aso nii mii gidagassida Ghweandeang'wa mida humng'eeda gideaba gayghwaroat jeabwagi aba jeedeaba suu manang'iin.
MAT.18.15	“Iyadiiyseey oorjeeda giyeang'wa, guweesi ak gireekusi nea goobeayi geat. Iimwas gooleeyseey iitta abeeda ea ninyasi oorjeeda giyeang'wa. 
MAT.18.16	Ama heawa gooleeyseey iit gideayeawi siyagi ghaneah fii iyyeenya sea ang'iing'i, aba gideaba ng'asheanda wassean iirugu ammadeeda mushoodi assiyyeenya ghanea samwagu abeeda ng'asheega gaygamajeekcheewiidi. 
MAT.18.17	Ama mealeysiniit saawa, abeeda girukusi ganiisa; ama mealeysiiniit ganiisa, abeeda ginung' ghoaw aba headaang'u siida Emoojiga ea dea ang'ng'waannyi gwaadi.”
MAT.18.18	“Aba huumwa, geayeeshshineegwa, gida wassean oarachchi aba hiji bea ng'eanyiidean abeeda gajeasirat aba hoowa bea humng'eedean, nea gidoottinnyi aba hiji bea ng'eanyiidean gajeasiittin aba hoowa bea humng'eedean. 
MAT.18.19	Geayeeshshineegwa gichcha, aba jeedeang'wa ineajeesa fii iyyeenya ng'ashaan aba hiji bea badayda ng'eanyiidean ak ghamwaash Aseetta, gayghoadaw Bwaabwa mida humng'eeda. 
MAT.18.20	Aba gideaba heeda wassean roonnyeesa fii iyyeenya ghana samwagu aba gheawungeasu, abeeda earaniini gaydanda jeannyaawa.”
MAT.18.21	Iiduw gawa Betro heeda ak ghoanyaash nea gwayeeshsha, “Ng'uttamiida, heappi oorjeeda giyeanya iyadiiysean gaydasamsa niba hada? Niba ispwa?” 
MAT.18.22	Gwayeeshsha Yeesu niny, “Meayeeshshineey niba ispwa, eara laadam ea damanamughuush niba ispwa. 
MAT.18.23	Aba dascheani sugoochcheandumeeda humng'eeda gawuurji sea sugoochchanjagi gasa gwayiida haleanjeeda sea soomjoogaaschi.” 
MAT.18.24	“Hean ang'eat ittooda haleanjeeda, deagheatta geeyeadu headannyi siisi mideewa sileemba lappiyeeda suguura dalantaji sagalamnyooji damanamughuush; 
MAT.18.25	siisi abeeda mandeawana eara gichchea ghoadaydawa sileetta; iiduw gwayeeshsha siitta haw was sugoochcheandean, ashaayda niny ea gatmoadaannyi ea diibigaaschi ea halanjeadannyi sean mideawa, ak geattaydaawa sileetta. 
MAT.18.26	Ghwalamda Soomjeandida ak gwatkuy aba madeadannyi ak gwayeeshsha, ‘Ng'uttamiida, aaniyean nyoo ghannyi riyeeng'da ak gaydawalu sileadaang'u sean.’ 
MAT.18.27	Iiduw ghabwayda sugoochcheanda soomjeandida ak gwasamsa sileetta. 
MAT.18.28	Gawa soomjeandida ak gwaroonnyi sea siyagi was soomjeanda eajisu mideaydooscheesa gadiyeeda biissa gwandeawa sileadaannyi lappiyaji bughala suguura dinaari. Gang'eessa ak ghoong'ng'waay ak ghoagheat nea gwayeeshsha, ‘Goona sileedeanyu.’ 
MAT.18.29	Gwatkuy aba madeadaannyi siitta eawoschu mideaydooschi aba gadiyeedean ak gamus nea gwayeeshsha, ‘Eaniyean nyoo ghannyi riyeeng'da ak gaydawalu sileadaang'u.’ 
MAT.18.30	Ghaheawa ak gwajaksa ghealooniga ea eaghus ea nuwalu sileetta. 
MAT.18.31	Iiduw nea ghwadaa soomjooga mideaydooschi ng'asheanji gwanyareesi muuchchi, ak gaweay gwarukusa siida bea gadiyeeda iitteaba ng'asheesu sean siin siididean. 
MAT.18.32	Ng'atta gaguursa siidida bea gadiyeedean ak gwayeeshsha, ‘Ea soomjeanda muy! Gwachchi ang'iing'i gimuschean gideaba aaniyean nyoo ghannyi bassean ak geasamseey siileetta sean ittaang'uun; 
MAT.18.33	ama ang'iing'i mammisseey gideaba gaybwayda soomjeanda indeaydooscheesi gadiyeeda gawuurji gidagwachchi easamsiindaneeyi?’ 
MAT.18.34	Ghwanyareas Siitta haw bea gadiyeedean muuchchi ak ghwanung' eayaat eesawan ea eaghus eaniwalu sileetta seaniin. 
MAT.18.35	Asi gwasunu eara Bwaabwa mida humng'eeda gaygwahinduneegwa eara agooga iimaba siisi samsa oorjeeda geannyaawa aba jeadaannyi sean.”
MAT.19.1	Iiduw nea ghoahiit Yeesu ng'asheesu ghabeawa ng'eanyiida Galilaaya ak gawa ng'eanyiida Yahuudi, gigheawda eenda Jordaani; 
MAT.19.2	ghwaat geeshta emeeda saang'a ak ghoahaap aba hoowa. 
MAT.19.3	Ghapka headaannyi Farisayajeega ak gwasimsim nea gwayeeshsha, “Heappi ghwadoabiiwi gideaba siida gayghwanung' gatmoadannyi aba gilinyoo ea ramwasaani?” 
MAT.19.4	Ghwasha nea gwayeeshsha, “Miyoassoamwana gideaba siida ghayi sineegwa ammwadi gwasin siida was ng'eedeeda ea siida was gatmooda, 
MAT.19.5	ak gwayi, ‘Aba sareani gayghwanung'wa ng'eedeeda heeda ghwaan ea ghaamwat, ak gaygwaroochchi sea gatmoadaannyi, ama ng'atta ghoaw fiisu assiyeenyean saseanagi?’ 
MAT.19.6	Fiisu abeeda ea mudea iyyeenya, niiw saseanagi. Asi fukka aguuyi Aseettean, adiiduw gooheelli siida.” 
MAT.19.7	Gwayeeshsha Saawa, “Abeeda iiduw goodaydeaysa naaha Muusa gheatta barawajeanda nung'ooda?” 
MAT.19.8	Gwayeeshsha, “Muusa ghayi ghoadayda gheatta jea eanung'wa gatmooda aba hang'ooynachcheekka guroruunatkeagwa, nea abeeda ghayi mwadi ea masunu. 
MAT.19.9	Asi geayeeshshineegwa: siida wassean jea ghwanung' gatmoadaannyi imwanung'wa aba ng'asheega hiseadayeandumeeda, akghaghi nuut, gamealuuli.” 
MAT.19.10	Gwayeeshsha giinealangaaschi, “Ng'asheega siida ea gatmoadaannyi iisunu, ghang'wana ea meegeeshshi.” 
MAT.19.11	Hean gwayeeshsha saawa, mwoammu buuneessean ghoang'ng'waay ng'asheanji, geaghus fukka adaw Aseettean. 
MAT.19.12	Aba gideaba gwanda gulanga siji nea gwasnu ghang'eada jeesinga gheamadiga nyaawa, ak gwanda gulanga nung' buuneeda ghoaw gulanga, ak gwanda gulanga sin geat gulanga aba sugoochcheandumeeda humng'eeda. Dea ammu ghoang'ng'waay ng'asheanji, ea dang'ng'waanya.
MAT.19.13	Muchchu geeyeassa diibiga manang'i ghwayiin geattingaaschi iheenga diibiga ak ghamwaash ghawooda appadahuukka nyaawa. Iiduw goojuursa giinealanga; 
MAT.19.14	gwayeeshsha Yeesu, “Anung'waada diibiga manang'i ghapka heedeanyu, adoakghuumnyi; aba gideaba fuga uurji suu sugoochcheandumeeda humng'eeda daanyaawa.” 
MAT.19.15	Ghwayiin gattingaschi iheenga nyaawa, ak ghabeawa ng'eanyiitta.
MAT.19.16	Hean gabeessa Siyagi ak gwayeeshsha, “Giinealshoochcheanda, gaydasin ana ng'ashaan miy ijadanyas eaweega manda mudeanooda?” 
MAT.19.17	Ak gwayeeshsha niny, “Ghwasaan anda ginyaashchaan iitta miyinda? Siida miy aa agi, ama iigasayi una jeeda eaweega, ging'ng'waannyi digheannyeekka.” 
MAT.19.18	Gwayeeshsha niny, “Akkeega?” Gwayeeshshsha Yeesu, “Adinuusi siida, adimealuuli, adijagwadischi, adinapiisi siida ng'uyeega. 
MAT.19.19	Sissiina mureeda gweanu ea geamadu, ak gibwariiydi gischeewoochchaandaang'u gidubwariiydi geaw.” 
MAT.19.20	Gwayeeshsha gheareemaneedida, ng'asheesu seaniin nigeawiit dang'ng'waay; abeeda gudu ghwashoadeawan naaha gichcha? 
MAT.19.21	Gwayeeshsha Yeesu niny, “Iigasayi huuwa siida hidaat, guwi ak gishaaydi haleanjeadaang'u indeawi, ak giidawi fuga barbari, ak abeeda gaymideawana gheaseeda aba humng'eeda, ama ng'atta guwuni eanni geeshteanyu.” 
MAT.19.22	Iiy Ghearemaneedida ng'asheanji ghang'eat gawa nea gagiisan, aba gideaba gwandeawa haleanjeessang'a. 
MAT.19.23	Gwayeeshsha Yeesu giinealangaaschi, “Aba huumwa geayeeshshinegwa gajahang'waay beatta jea gawa meanang'oochcheanda jeeda sugoochcheandumeeda humng'eeda. 
MAT.19.24	Nuut gichcha geayeeshshineegwa, gajawussis muuchchi gideaba gaygwasik diyeayda suguura nngamiya seawadeeda sidageeda ea eamawuurji gideaba gaygawa meanang'oochcheanda jeeda sugoochcheandumeeda Aseetta.” 
MAT.19.25	Iiy Giinealanga ghahamng'eanyi muuchchi nea gwayi, “Abeeda iisun gayghoammu ghwalaalaan ng'eaha?” 
MAT.19.26	Goong'weersa Yeesu ak gwayeeshsha, “Ng'asheanji aba buuneeda ahang'waay, ak aba heeda Aseetta aawusis.” 
MAT.19.27	Deagheatta ghwasha Betro nea gwayeeshsha, “Ang'wearda, aseasa sinung'wi heeda haleanjeessean ak geeyeadu geashtaang'u. Abeeda gajeanyasa naha?” 
MAT.19.28	Gwayeeshsha Yeesu saawa, “Aba huumwa, geayeeshshineegwa, agoogeeda oyeadu geeshteanyu aba ng'eanyiideesh, jea ghwahidu eaweeda jea goopteadawa Balleanda Siida hoorgeadaannyi ghambiidaat, abeeda earagooga gajooppiidana hoorgajeekka attamaniyyeenyean ak goorgweaksi eemoojikka attamaniyyeenya bea Israeeliin. 
MAT.19.29	Nea giliwas sih nung'usa heeda gheeda ghana oorjeeda ghaamwat ghana haweega ghaamwat ghana ghwaan ghana ghamwaat ghana diibiga ghana madameega, appadayda gheawungeasu, gayghwanyas niba bughala ak gwahearan eaweega manda mudeanooda. 
MAT.19.30	Ak gea saang'a mida mwadi gayghoaw gea huuydean, nea gea huuydean gayghoow gea madeeda.”
MAT.20.1	“Aba gideaba sugoochcheandumeeda humng'eeda gawuurji siida bea gheeda ritteawa sakteayda duw ak gagasa fuga jea ghabwar ng'eanyi aba jeeda madamnyeandaannyi bea misabiibu. 
MAT.20.2	Iing'atta nea nineajeesa buuneeda gideaba gayghoadaw lappiyeeda suguura dinaari aba gadiyeeda jeedaskwearda, ghwaat jeeda madamnyandannyi bea misabiibu.” 
MAT.20.3	“Gwaritta sakteayda nea gaba aseetta samwagu ak ghwadaa buuneeda suuk nea ghaminaada aba jeeda naada nea mandeawana gadiyeeda; 
MAT.20.4	gwayeeshsha fukka, ‘Aweayeena eara agooga ak goosinnyi gadiyeeda aba jeeda madamnyeanda misabiibu, ak abeeda gaydagooneegwa gittoobiiwseegwa.’ Ak gaweay. 
MAT.20.5	Gabiikta gwaritta gichcha siitta bea madamnyeandean nea gaba aseetta lah ea aseetteaba shageash, ak gwasinda gidada. 
MAT.20.6	Hitta aseetteaba damwanagi gabiikta gwaritta gichcha ak gabiikta ghwanyas fii suuk nea ghaminaada; hean ghoanyaash nea gwayeeshsha, ‘Ghwasaan anda agooga goomineadayyi aba hiji askwearda sean nea moosni gil?’ 
MAT.20.7	Geeyeeshsha saawa, ‘Gweagu gideaba manda siida goaneasa gadiyeeda.’ Gwayeeshsha Siidida saawa, ‘Aweayeena eara agooga ak goosinynyi gadiyeeda aba jeeda madamnyeanda misabiibu.’ 
MAT.20.8	Iiduw nea gamikta aseetta, gaguursa siida bea madamnyeanda siidaannyi ahaaghwa fuga gadiyeeda ak gwayeeshsha, ‘Guursiina fuga gadiyeeda ak giidawi gidageattinda nyaawa, nea ging'eadi siida huuydean, ea gagul siida madeeda.’ 
MAT.20.9	Ghwahidu fukwachchi siittaw gadiyeeda nea gaba aseetta damwanagi, ak gaba siisi siittaw dinaarajaanjagi. 
MAT.20.10	Hidu fukwachchi bea madeeda ghaghay gili jea eattaw lappiyeeda meaji ghwanaawda, amaduw eara saawa gaba siisi siittaw dinaarajaanjagi. 
MAT.20.11	Ng'atta ging'ng'ooyda, gooniiksa siitta bea gheedean, 
MAT.20.12	nea gwayi, ‘Fiisu huydeaniin gagadiyi aba jeemba aseadeanagi akghwahit, ak ginung' gwadeennyi lappiyedeanya sea gaanyaawa nea gwachchi aseasa geamilikghti gadiyeeda hang'waay subwadi beasta askwearda sean.’ 
MAT.20.13	Ng'atta gwayeeshsha siyagi aba jeannyaawa, ‘Siideadupcheewi, aniini mwaagi ghanyangaagu; gwachchi meeheelleesiini gideaba gaydagoonnyi dinaari? 
MAT.20.14	Geanda gea was gaaagu akkuwi; ghaabwariinyi gideaba gaydaadaw siisi huydeaniin oyyang'deayyeena. 
MAT.20.15	Neada ea mwadoabiwa haleanjeedeanyu iyeagasayi dahinda gidaabwariiydi? Ghana gishti ghaang' aba gideaba geewoschi innya jihi?’ 
MAT.20.16	Asi, gwasunu eara fuga huydean gayghoaw fugeammwadi, nea fugeammwadi gayghoaw fuga huydean.”
MAT.20.17	Muchchu gheeda nea ghwascheang'da Yeesu gawa Yerusaleemu, ghwaat giinealangiga attamaniyyeenyean heeda funyaat ak gwayeeshsha aba naweeda, 
MAT.20.18	“Ang'ulla, ghamneawa geascheang'di geeweayi Yerusaleemu; ak Balleanda Siida gajeang'ng'waay ak geayiin geattinga ashoohoodiga hees ea gea ng'oorshoodiga ak gajeergweaksiina miyeeda, 
MAT.20.19	ng'atta gajeayaat ak geayiin geattinga Emoojiga eeshka, nea geabwar aba mughoowooda, ak geenngoor, ama eawetteaba samwagu gaygwaduudu.”
MAT.20.20	Ng'atta gawa Gheamatta jiilu balloojiga Sebedaayo ak gawa heeda nea goodeayi oorjooga aschi ama hitta gwatkuy ak gamus ng'ashaan. 
MAT.20.21	Gwayeeshsha niny, “Gigasayi naaha?” Ak gwayeeshsha, “Rukta gideaba orjoosu ikkeasu assiyyeenyean nung' goopteada akkalealla aba gattindaang'u bea dugwa ak ginung' goopteada niirja aba gattindaang'u ghadaam aba jeeda sugoochcheandumeedaang'u.” 
MAT.20.22	Ghwasha Yeesu nea gwayeeshsha, “Mwoanali eara gidoomuschi. Heappi! Ghoammuuschi aleayda bayookcheanda jea daleeyda aniini?” Gwayeeshsha, “Geammuuschi.” 
MAT.20.23	Gwayeeshsha Yeesu, “Sawanadeedeanyu gajoomilikghteaysiina, ama duukku giipteadayda geattindeanyu bea dugwa ea geattindeanyu ghadaam, meandeawani uurda jea dagoona, geaghus eattaw fukghayi nibay gwararsa Bwaabwa.” 
MAT.20.24	Iiy Giinealangiga attamwanamughuushiin ng'asheesu, gwanyareeksa oorjookka assiyyeenyean. 
MAT.20.25	Ng'atta gaguursa Yeesu saawa ak gwayeeshsha, “Moanali gideaba fuga hees bea Emoojiga goombaleegwa aba uurda nea fuga hees ikkanyaawa iissa ghaminghiseagwa. 
MAT.20.26	Ea maygwasunu aba heedeang'wa nea siida gasa gwaheedu aba jeedeang'wa, ea doawa soomjeandeang'wa, 
MAT.20.27	nea siida wassean aba jeedeang'wa igasa ghoaw siida madeeda ea doawa ging'ng'oonyaneedeang'wa; 
MAT.20.28	aba sareani eara Balleanda Siida mwoani egadiyeesa niny ghwaan gagadiyi, ak ghoadayda aweagaaschi ghoaw leadeeda fuga saang'a.”
MAT.20.29	Muchchu nea ghabeawa mujiineeda Yerikko ghwaat geeshta emeetuw. 
MAT.20.30	Hean, gwanda ghuutta naweeda fii iyyeenya ng'oowwi nea goobitpiit, hean iiduw nea ghwayiiy gideaba ghang'atta Yeesu ghwaat naweetta, goojuur nea gwayi, “Bwaydaneasa, Balleanda Dawdi!” 
MAT.20.31	Goowwoowsa emeeda nea geeyeeshsha asiinda; saawa gabiikta goojuur muuchchi nea gwayi, “Bwaydaneasa, Ng'uttamiida Balleanda Dawdi!” 
MAT.20.32	Ghaminaada Yeesu ak gaguursa ak gwayeeshsha, “Googasayi dasinneegwa naaha?” 
MAT.20.33	Geyeeshsha niny, “Ng'uttamida, geegasayi ghwajaada ghanyangaasa.” 
MAT.20.34	Ghabwayda Yeesu ak ghoong'ng'waay gheanyanga nyaawa ama deagheatta ghwajaada, ak ghwaat geeshta.
MAT.21.1	Iiduw nea gwaneekkiissa Yerusaleemu ghwahitta Betfaagi, mida giijeeda masaytunajeega, hean goojeakta Yeesu giinealan iyyeenya, 
MAT.21.2	nea gwayeeshsha, “Aweayeena ea ahitta gharang'da mida madeadeang'wa, deagheatta gajadaaha digeeda sirat ea gureandaannyi; goottinnyi ak gooyeannean. 
MAT.21.3	Ama rukuneegwa siida ng'asheanda, gooyeeshshi, ‘Gagasa Ng'uttamiida,’ ak gaygwasikseegwa.” 
MAT.21.4	Suh seaniin geesindunu gwadeaschi sea ng'asheanda ghayi rugu sibaneeda nea gwayi,
MAT.21.5	“Ayeeshshiina hudeaba Sayuuni,
MAT.21.5	Ang'wearda, sugoochcheandaang'u ghwaan headaang'u,
MAT.21.5	ea ng'eeni nea gwading'da digeeda,
MAT.21.5	gureenda digeeda, dayeenda digeeda.”
MAT.21.6	Gaweay Giinealanga ak gwasinda ng'asheega gida rukusiinda Yeesu; 
MAT.21.7	goorjeanu digeeda ea gureandannyi ak gookkwealsa hang'weakka nyaawa badahuukka ak goopteada aba badayda. 
MAT.21.8	Ghoabwarghaan emeeda hang'weakka nyaawa aba jeeda naweeda, nea buuneeda suurja gaptu seenga geediga ak ghoabwarghaan aba jeeda naweeda. 
MAT.21.9	Goojuur emeetuw asheeda ea gea huydean nea gwayi, “Hoosaana Balleanda Dawdi! Sing'ushsha dea jea ghwaana gheawunga Ng'uttamiida! Hoosaana aba humng'eeda.” 
MAT.21.10	Damanda hittaawa Yerusaleemu, ghwadakghuyan mujiineasean. Hean gwayi buuneeda, “Siisi ng'eaha?” 
MAT.21.11	Gwayi emeetuw, “Nii sibaneeda was, Yeesuuyda leabu Nasareetteeda Galilaaya gil.”
MAT.21.12	Gawa Yeesu jeeda gheeda sibatta Aseetta, hitta ghahoan fuga shaayda haleanjeeda ea gea shaah aba jeeda gheeda sibatta Aseetta, ak goobimbiineada measajeega fuga nyarja lappiya, ea hoorgajeega fuga shaayda gharibajeega. 
MAT.21.13	Gwayeeshsha saawa, “Geang'waar gideaba, ‘Gheenyu gajeeguura gheeda sumoorra ghawooda;’ amaduw ghoanung' agooga ghoaw gwaleeda funnya geat mareanghooga.”
MAT.21.14	Gaweay headannyi fuga badoojiga ea gea ng'oawwi ak ghwanyasa jeeda gheeda sibatta Aseetta, ak ghoahaap. 
MAT.21.15	Iiduw nea ghwadaa ashoohoodiga hees ea ng'oorshoodiga ng'asheega deamdeameadi sin, ea ghuusiga diibiga ajuur aba jeeda gheeda sibatta Aseetta nea gwayi, “Hoosaana Balleanda Dawdi!” Gwanyareesi; 
MAT.21.16	geeyeeshsha niny, “Heappi niyiinyi gida nyah fiisu?” Gwayeeshsha Yeesu saawa, “Ea huumwa ghayi, miyoassoamwana gideaba,
MAT.21.16	‘Aba ghuusiga diibiga ea gea ghameekka manang'i
MAT.21.16	gaygwaduumshooweey muuchchi?’”
MAT.21.17	Hit ghang'eat ghwanung'wa heeda, ak gwaritteawa mujiini ak gawa Bettaniya ak gwalla hoowa.
MAT.21.18	Sakteayda nea gagal mujiini, ghwayeachchi. 
MAT.21.19	Ghwadaah shaboogheechcheanda mida ghuutta naweeda, ak gaweesa, ama hitta heeda ghwadaa mandeawana haghweega geaghus seenga akghwahit. Ng'atta gwayeeshsha geetta, “Adagudijiili haghweega ea ghoaw gweannyeekka manda mudeanooda!” Ghaghajamiit geettida aba geeshangiga. 
MAT.21.20	Daa giinealanga, ghahamng'eanyi nea gwayi, “Ghwasaan anda geedi gabay ghaghajamiit?” 
MAT.21.21	Ghwasha Yeesu nea gwayeeshsha saawa, “Aba huumwa geayeeshshineegwa, iyondeawi masaweega nea manda jeesingeagwa machmajeega, ghoammuuschi nea majeaghus nii bea shaboogheechcheandean akghwahit, gajoammusa eara gideaba gajayeeshshiina giijeeni, loadaada ak geejakseey jeeda basooda, ak gaygwasa. 
MAT.21.22	Amaduw iyondeawi masaweega, ak goomuschi nea ghoamwaashchi ghawooda gajanyasa haleanjeessean oogasayi.”
MAT.21.23	Iiduw nea gawa Yeesu jeeda gheeda sibatta Aseetta goonealshi, damani anealsheewean gaweay heeda ashoohoodiga hees ea gweargwa ak geannyaash, “Ng'asheesu deenuun gisni aba gheambalmeedeabeang'a, gagoonnyi ng'eaha gheambalmeani?” 
MAT.21.24	Ghwasha Yeesu nea gwayeeshsha, “Eara aniini gaydanyasheagwa ng'ashaanjagi; ama oashaayi abeeda eara aniini gaydarukuneegwa gheambalmeani easnni ng'asheesuun headaanyasi. 
MAT.21.25	Gibaattiisanda Yohaana gwaleabu yeenu? Gwaleabu humng'eeda ghana leabu heeda buuneeda? Hean goonyeari geat saawa gideaba, iisiyeeshshi, ‘Gwaleabu humng'eeda,’ abeeda gaygwayeeshshineasa, ‘Abeeda ghwasaan andamoamwasi?’ 
MAT.21.26	Ama siyeeshshi. ‘Gwaleabu heeda buuneeda,’ earada geawwalli emeeda; aba gideaba ghwanal buuneassean gideaba Yohaana sibaneeda.” 
MAT.21.27	Hean ghwasha ghuutta Yeesu nea gwayeeshsha, “Meanali.” Ghwayeeshsha saawa, “Eara aniini abeeda ea maydarukneegwa heeda aanyasi gheambalmeani easni ng'asheesu seaniin.”
MAT.21.28	“Heappi ghoadaaktiin? Gwandeawa siyagi oorju iyyeenya; gaweesa dea madeeda ak gwayeeshsha, ‘Balleanda, askwareani una ak gisni gadiyeeda aba jeeda madamnyeanda misabiibu.’ 
MAT.21.29	Ghwasha nea gwayeeshsha, ‘Maydawa.’ Iiduw gwaduukkuunna ak gawa. 
MAT.21.30	Gaweesa siitta bea iyyeenyean ak gwarukuteayda gidagwachchi; ghwasha nea gwayeeshsha, ‘Gaydawa, Siida mureeda,’ ak ea mawa. 
MAT.21.31	Heappi! Aba jeedeaba fiisu assiyyeenyean gwasin anneeda gidagasa ghwaan?” Gwayeeshsha saawa, “Diitta bea madeedeani.” Ng'atta gwayeeshsha Yeesu saawa, aba huumwa, geayeeshshineegwa, fuga ang'ng'oonyi gwaadi ea fuga hiseada gaygoosheedeaweegwa beatta jeeda sugoochcheandumeeda Aseetta. 
MAT.21.32	Aba gideaba Yohaana ghayi ghwaan heedeang'wa aba naweeda doabiiwaat ak ea moamwasi agooga, amaduw ghamwas fuga ang'ng'oonyi gwaadi ea fuga hiseada. Earappeadi noadaayi haleanjeeni seaniin ghanyea miyaduukkuunana ghana amwasa niny.
MAT.21.33	“Olleysiniit gideagali nuut. Ghayi gwanda siisi bea gheeda ak gwandeawa madamnyeanda misabiibu ak gooneaweesa hilgweanda ak gwasin heeda jea eesissa difaayi aba jeeda ak ghwadeas eara madalooda, ak ghoadaw fuga jea gooragan, ak ghang'eat gawa bareannyeekka aba ng'eanyi nuut. 
MAT.21.34	Neekiit damanda haghweega goojeakta soomjoogaaschi heedeaba fukka aragan madamnyeandean gaweay gweadu haghweegaaschi. 
MAT.21.35	Gageanu fuga ghayi ragan madamnyeandean ak ghoang'ngwaay soomjookka siichcheaktean ak geabwar akkalealla, nea niirja geenuus, nea niirja geefutta lagheanga. 
MAT.21.36	Gabiikta goojeakta soomjooga suuk saang'a naawa gea madeeda; gabiikta gichcha gwasma fiisu gidada. 
MAT.21.37	Aba huydeanda goojeakta balleandaannyi nea gwayi, ‘Gayghoawal gheang'da balleandeanyu.’ 
MAT.21.38	Iiduw nea ghwadaa fugiga ghayi aragan madamnyeandean balleandida gabaloola saawa nea gaba geat gideaba, ‘Nii siichchea gwahearaniischi gil, eabwara ghami ak geegeandi hearaniischoadaannyi.’ 
MAT.21.39	Hean geang'ng'waay ak geerrutteawa madamnyeandida bea misabiibuun ak geenuus. 
MAT.21.40	Abeeda iihidu siidida bea madamnyeanda misabibuun gaygwahindaan fukka ghayi aragan madamnyeandean?” 
MAT.21.41	Geeyeeshsha niny, “Gayghwalas uhuudeaba fukka munyasiin, ak ghoadaw madamnyeandida fii suuk jea gooragan ak geattaw haghweega aba damandaannyi.” 
MAT.21.42	Gwayeeshsha Yeesu, “Heappi miyoassoamwana iitteaba ng'asheanji aba jeeda Ng'ooruutka?
MAT.21.42	‘Lagheaneeda ghayi anaawaghaang' deekshoodiga
MAT.21.42	niiw lagheaneeda haw bea sindeetta;
MAT.21.42	ng'asheanji gwaleabu heeda Ng'uttamiida,
MAT.21.42	ak ea daamdaamwaat aba gheanyangaasa?’
MAT.21.43	Aba nii geayeeshshineegwa, sugoochcheandumeeda Aseetta gajearreadeagwa ak geattaw eemwa nuut ammu gagu haghweagaschi.” 
MAT.21.44	Ne siida jea ghoabeada aba uhuudeaba lagheaneeni gaygagiishachchi; nea siida wassean jea gobeedeaysa, gayghang'aal ea goosha.
MAT.21.45	Hean iiy Ashohoodiga hees ea Farisayajeega ng'asheagaschi galageadiini, gwajeeng'u gideaba gabaloola saawa. 
MAT.21.46	Hean geebiissa eegasa gichchea eang'ng'waayda, amaduw geawal buuneeda aba gideaba ghwadaa gideaba sibaneeda gil.
MAT.22.1	Gabiikta Yeesu gichcha goobalool buuneeda aba galeega nea gwayeeshsha, 
MAT.22.2	“Sugoochcheandumeeda humng'eeda gawuurji sea sugoochcheanda gasa gageesheesa balleandaannyi, 
MAT.22.3	hean goojeakta soomjoogaaschi gaguursa fukka sirariin ghapka nyeangiida, amaduw fukka sirariin ghaheawa ghapka. 
MAT.22.4	Gabiikta gichcha goojeakta soomjoogaaschi suuk ak gwayeeshsha, ‘Ayeeshshiina fuga heetta sirar apkaani aba gideaba, Ang'ulla neanuuschi heewgeasu ea muhooga risheadi nigeawiit ghwahit sean, apkaani nyeangiida.’ 
MAT.22.5	Ghanyea maduuppa, ghang'eang'eat gaweay, gawa akkaleala madamnyeandaannyi niirja gawa giigeakshoadaannyi, 
MAT.22.6	nea gea abit ghoang'ng'waay soomjookka ak geesissa ghwarjeeda, ama ng'atta geabwar gameewa. 
MAT.22.7	Hean ghwanyareas sugoochcheanda ak goojeakta shirikkareadaannyi ghwalas uhuudeaba fukka bara buneedean nea geang'uda mujiineeda nyaawa beasta. 
MAT.22.8	Ng'atta gwayeeshsha soomjoogaaschi, ‘Nyeangiida nigeawiit ghwahit ama duw fuga heetta sirar ea mudu gwadeaschi. 
MAT.22.9	Asi ang'eatng'eada aweayeena guyeeda naweadinga ak googuursi fuga oadaayi sean aguursiina ghapka nyeangiida.’ 
MAT.22.10	Gwaritta soomjookka ak gaweay bearsheeda naweadinga ak gooweamu gilinyoo ghwadaa gea, munyas ea gea miyaas, ea ghwannyiit gheeda rabasta. 
MAT.22.11	Iiduw gawa sugoochcheanda gah ghwadaa rabastaannyi, ghwadaa siyagi miigookwa hang'weakka nyeangiida; 
MAT.22.12	ghoanyaash sugoochcheanda nea gwayeeshsha, ‘Siideaduupcheewi, guwundiin jeedeaba gheawi nea mindeawani hang'weakka nyeangiida?’ Geerukusa ak ghwaroat ghuutta. 
MAT.22.13	Gwayeeshsha Sugoochcheanda fuga gadiyeeda, ‘Arada geattinga ea geeshanga, ak ghoayaachchi ak goojaksi jeeda misaneeda jarooda, aba hoowa gaygooyyeawda nea goowiiri geeshatka aba sawanadeeda.’ 
MAT.22.14	Aba gideaba gea suguursa aasaang'a, nea gea siloat ea ng'ay.”
MAT.22.15	Ng'atta gaweay Farisayajeega ak gabaloola gichchea ghaghasta Yeesu aba ng'asheagaaschi. 
MAT.22.16	Iiduw goojeakta giinealanga nyaawa headaannyi ea gea Heroode geannyaash nea geeyeeshsha, “Giinealshoochcheanda, Aseasa geanalli gideaba ang'iing'i guwosi siida huumwa, ak gibwadi nii giinnaali buuneeda naweeda Aseetta aba huumeanda, nea ghanyea miduuppi hawunda siida aba gideaba ming'ulli ratooda buuneeda. 
MAT.22.17	Heappi, rukuneasa aba ang'iing'i gidaaktiini. Ghwadoabiiwi gideaba geattawji Gaysaari gwaadi ghana mwadoabiiwa?” 
MAT.22.18	Gwajeeng'u Yeesu munyasnachcheekka nyaawa ak gwayeeshsha, “Anda googasayi asimsimean ea fuga ammitu geat? 
MAT.22.19	Oahimni heappi lappiyeeda ottayiideawi gwaadi.” Gageanu buuneeda ak geattaw shiliingajeanda. 
MAT.22.20	Ng'atta ghoanyaash Yeesu nea gwayeeshsha, “Gili gawuurji ng'eaha, ak gheawung'su gabeang'a?” 
MAT.22.21	Geeyeeshsha, “Gaba Gaysaari.” Gwayeeshsha saawa, “Haleanjeeda Gaysaari oattawa Gaysaari, ak gea Aseetta ghoattawji Aseetta.” 
MAT.22.22	Geeyi bwak ama iiy ng'asheesu ghahamng'eanyi ak gaweay.
MAT.22.23	Eaweettida gaweay heeda Yeesu Fiisu suguura Sadukkayajeega eena manda duunnooda ak ghoanyaash, 
MAT.22.24	nea gwayeeshsha, “Giinealshoochcheanda, ghayi gwayi Muusa, ‘Siida iimeah, nea mwoabuuda diibiga, gayghaghi masiing'eandida ittannyiin oorjeeda ghaamwat, ak gwanyaksa oorjeeda ghaamwat diibiga. 
MAT.22.25	Asi aba hiji bea ghaheanyean gwanda oorju ispwa bea ghaamwadagi; gageeshshi dea madeeda ak ghami nea miighwanyas diibiga ak gwanung'usa gatmoadannyi oorjeeda ghaamwat.’ 
MAT.22.26	Gwasnu earaba oorjeedeaba iyyeenya, ea oorjeedeaba samwagu, ea ghwahitta ispeennyaawa. 
MAT.22.27	Aba huydeandeaba sea eara gatmootta ghami. 
MAT.22.28	Aba jeeda duunnooda gay ghoaw gatmoodeabeang'a aba fiisu as ispwaan? Aba gideaba nindeayi sean.”
MAT.22.29	Ghwasha Yeesu nea gwayeeshsha saawa, “Agooga ghoaramwaschi aba gideaba mwoanali Ng'ooruutka ghana uurda Aseetta. 
MAT.22.30	Aba gideaba eaweetta siduttuuna majeegeeshshi nea mwajeaghi aba gideaba gaygawuurji malaykajeega humng'eeda. 
MAT.22.31	Ama duukku iitta dunnooda miyeeda, ea miyoassoamwana gidaghayi rukuneegwa Aseetta, ghayi gwayeeshshineegwa, 
MAT.22.32	‘Aniini geewoschi Aseetta Abrahaamu, ea Aseetta Isakka, ea Aseetta Yakkobo?’ Asi niny mii Aseetta fuga nimeewa gil, niny Aseetta fuga majeekcheewi.” 
MAT.22.33	Iiduw nea gwayiing'shi emeeda ghahamng'eanyi aba ginealshoadaannyi.
MAT.22.34	Iimuchchu gheeda nea ghwayiiy Farisayajeega gideaba nirat ghuusiga Sadukkayajeega, ghabwat geat ak gabalool. 
MAT.22.35	Ghoanyaash diinagiida nea gwasim. 
MAT.22.36	“Ginealshoochcheanda, digheanda haw aba jeeda deaweeda anneeda?” 
MAT.22.37	Gwayeeshsha niny, “Bwariinya Ng'uttamiida was Aseattaang'u aba guroroadaang'u sean, ea aba jeadaang'u sean, ea aba fughareadaang'u sean. 
MAT.22.38	Nii digheanda hawi ak gabiissa ea dea madeeda gil. 
MAT.22.39	Deaba iyyeenya gawuurji sea nii, bwariiyda siida ischeayeewi gidubwariiydi geaw. 
MAT.22.40	Aba digheannyeeksu assiyyeenyean gwadiyeewa deaweedajeega sean ea sibanga.”
MAT.22.41	Iiduw nea ghabwatgeat Farisayajeega ghoanyaash Yeesu nea gwayeeshsha, 
MAT.22.42	“Iing'ullayi Gristo ea ng'eaha? Heappi ghoanung' ghoaw balleandeabeang'a?” Ak gwayeeshsha Saawa, “Balleanda Dawdihi.” 
MAT.22.43	Ak gwayeeshsha saawa, “Abeada ghwasaan iiduw inyas gwayeeshsha Dawdi aba Gurorooda, Ng'uttamiida, nea gwayi,
MAT.22.44	‘Ng'uttamiida gwayeeshsha Ng'uttamiideanyu,
MAT.22.44	apteada aba meatkweedeanyu bea geattinda dugwa,
MAT.22.44	bwak ea dayiin weajoadigaagu jeeda baneaguukka geashangaagu?’
MAT.22.45	Abeeda Dawdi iiguura Ng'uttamiida, abeeda ghoammu ghoawdaan ballaandaannyi?” 
MAT.22.46	Aba hiji ghwaroat siida jea gwarukusa ng'asheanda. Ghang'eada eaweettida ghwaroat sichchea ghoanyaash gichcha ng'asheanda.
MAT.23.1	Ng'atta gwayeeshsha Yeesu emeetuw ea giinealangaschi, 
MAT.23.2	“Ng'oorshoodiga ea Farisayajeega goobiitpiida hoorgeeda Muusa; 
MAT.23.3	asi ng'asheega jea gwarukuneegwa sean oang'ng'waanya nea goosinnyi ak ea adoogali sinaweega nyaawa ea adoosinnyi aba gideaba saawa gwarukkwiida nea masinna. 
MAT.23.4	Saawa iissa ghwarat sareennyeekka durmani ak ghoasari buuneeda ghwaada hamarjoojiga, nea magassa eara gideaba gayghwasat eara aba monneeda. 
MAT.23.5	Gichcha sinaweega nyaawa sean inyeessa gwasin ghwadaa buuneeda aba gideaba iissa gooheettu barawajeegeagwa bea mooshta ghawooda, nea googeawiidi seapseata nyaawa. 
MAT.23.6	Fuga bwariiy goobitpiida hoorgajeegeaba mwadi eaweetta ghwelmeeda, nea ghabwaariiy goobiida mwadi aba jeesinga ghoorajeega sinnealshachcheewa. 
MAT.23.7	Iissa ghabwariiy gideaba gajeeyeenniisa seayu aba naadajeega nea gaguura buuneeda Rabi. 
MAT.23.8	Ak agooga ea adagaguureeweegwa sih Rabi, aba gideaba Ginealshoochcheandeang'wa aa akkalealla amaduw agooga goobeayi ghaamwadagi. 
MAT.23.9	Nea adooguuri siida, Bwaabwa aba ng'eanyiida aba gideaba, Ghweandeang'wa aa akkalealla nea gwanda humng'eeda. 
MAT.23.10	Biissa gichcha ea adeeguureeweegwa fuga hees, aba gideaba, siida haw aakkalealla, nea Gristo gil. 
MAT.23.11	Siida haw aba jeedeang'wa gayghoaw soomjeandeang'wa. 
MAT.23.12	Siida adiing'u geaw gajeahiing'u, nea deahiing'u geaw gajeettiing'u.”
MAT.23.13	“Eamuy deang'wa ng'oorshoodiga ea Farisayajeega, ammiittu geat! Aba gideaba ghoakghuumi buuneeda gidaghuutta sugoochcheandumeeda humng'eeda, nea mooweayeeni jeeda, nea fuga jea gaweay ea moosiksiini gaweay jeeda. [ 
MAT.23.14	Ashageada agoogeeda was ng'oorshoodiga ea Farisayajeega ammiittu geat! Aba gideaba goyeagiisachcheewi gealga masinung'weega, amaduw aba gimminnoadeaba geat iissa ghoamwaashchi ghawooda nea gokkeawiichchi; asi gajanyasa ghorjooda haw muuchchi.] 
MAT.23.15	Eamuy deang'wa ng'oorshoodiga ea Farisayajeega ammiittu geat! Aba gideaba gooneayeewi jeesinga baskweega ea ng'eanyiida bwadaw nea googasayi siyagi jea ghwalalaan, amaduw nea niiw, ghoanung' ghwoaw jeepta maloonghajeega niba iyyeenya ea ghwanawaneagwa agooga. 
MAT.23.16	Eamuy deang'wa ashoohoodiga ng'oawwi! ‘Agooga iissa gooyeennyi siida iyaksa habeawooda gheeda sibatta Aseetta ea miigili; ama aksa habeawooda lagheanga meang'meang'i mida jeeda Gheeda Sibatta Aseetta abeeda ea nirat geaw aba habeawooni.’ 
MAT.23.17	Ea fuga ng'oawwi bissea leekghteega! Aghaloamwaat anneeda lagheanga meeng'meeng'i ghana gheetta sibatta Aseettean nung' ghoaw lagheanga meeng'meeng'i haleanjeeda ghaydidiin? 
MAT.23.18	Nea gooyeenyi, ‘Siida jea gweaksa habeawooda altaari ea miigili; ama aksa habeawooda haleanjeeda sisappa geadi bea ghadooweeda mida badayda altaari, ea nirat geaw aba habeawoani.’ 
MAT.23.19	Ea fuga ng'oowwi! Aghaloamwaat muuchchi anneeda, haleanjeetta sisabwa geadi bea ghadooweedean ghana heeda wagiida, nung' ghoaw haleanjeeda sisabwa geadi bea ghadoweeda haleanjeeda ghaydit? 
MAT.23.20	Siida aksa habeawooda altaari, gweaksa habeawooda eara haleanjeetta sean mida uhudean; 
MAT.23.21	nea siida aksa habeawooda gheeda sibatta Aseetta, gweaksa habeawooda nii ea siida abiitta jeeda; 
MAT.23.22	nea siida aksa humng'eeda habeawooda, gweaksa horgeeda sugoochcheandumeeda Aseetta habeawooda, ak ghabwada eara siida apteadayyeewa uhuudaannyi.
MAT.23.23	“Eamuy deang'wa ng'oorshoodiga ea Farisayajeega, ammiittu geat! Iissa ghoanung' ghoadayda buuneeda gilagi aba jeeda damanamughuush aba mwayoah ea ruruukta ea hamuumayga ea seenga ng'andit, nea ghoappuuchchi ng'asheega durmani bea deaweeda was humeanda ea innyeanda jeeda ea baydeayda ea masaweega. Suh ng'asheega ghwanyawa haguuw gideaba gajasna gil, nea mwoanung'waadani ng'asheega suurja. 
MAT.23.24	Ea ashoohoodiga ng'oowwi, ammu ghamuush doonyooda ak ghwanukghutta ngamiya!
MAT.23.25	“Eamuy deang'wa ng'oorshoodiga, ea Farisayajeega ammiittu geat! Aba gideaba iissa goohuunnyi badayda bayookta ea dea gweeriida, nea jeeda ghwannyiit haleanjeeda orreedayi buuneeda ea shidoodeaba ghaang'. 
MAT.23.26	Ea Farisayajeanda ng'oaw! Nyooh ghannyi asheeda ahuuna jeeda bayookta ak abeeda gayghammiidu eara badayda.
MAT.23.27	“Eamuy deang'wa ng'oorshoodiga, ea Farisayajeega ammiittu geat! Goowurjeewi bung'eadinga siyeasha badahuukka roonghooda, amaduw nea geeng'ulluna bwadaw ea miyaas, nea aba jih ghwannyiit geakka fuga nimeewa ea ririnnyeanda sean. 
MAT.23.28	Gwasunu eara agooga ing'ulluunaneegwa buuneeda bwadaw goowoschi fuga doobiiweadi, nea aba jih ghwannyiit munyinnda ea ging'uuchcheeda.”
MAT.23.29	“Eamuy deang'wa ng'oorshoodiga, ea Farisayajeega ammiittu geat! Aba gideaba iissa ghoadeaschi bung'eadinga sibanga, ak iissa ghoattamdaamnyi bung'eadinga fuga miyaas, 
MAT.23.30	nea gooyeennyi, ‘Inyeeda ghwanyawa geendi damandida bea gheamba ghwaanigaasa bea garayiin, gwachchi ea majeahhiida foojeanda sibaneeda.’ 
MAT.23.31	Aba sareani goomuuwu gideaba goowoschi balloojiga fuga ghayi nuus sibanga. 
MAT.23.32	Asi oannyiida gitta ghayi adeenniida ghweanigeagwean. 
MAT.23.33	Ea ichchipkeega ea dayeega udang'usheega, gajoammustaan amulsiina girgweageeda jea ghwadeagwa heeda maloonghajeega? 
MAT.23.34	Ak gaydeajeagu sibanga ea weaghoodiga ea ng'oorshoodiga, mwaatkwa gajanuuseada nea goongoorsi iheenga beehajeega, nea suurja gajabwara aba jeesinga ghoorajeegeagwa siinnealshachcheewa nea ghoahoannyi aba gilinyoo ea mujiini, 
MAT.23.35	ak abeeda gayghwahidu badahuukkeagwa foojeanda sean bea fuga doobiiweadi weayeesa badayda ng'eanyiida, ghang'eada fojeanda ghayi sihida bea Habeeli ghayi doabiiwaat, ea gagul fojeanda Sakkariya was balleanda Barakkiya ghayi onuukusi jeeda gheeda sibattiisa Aseetta dageascheeda heeda Ghaydit ea dea heeda heeda wagiida. 
MAT.23.36	Aba huumwa geayeeshshineegwa ng'asheesu seaniin gayghwahidu badaydeaba seaygeani.”
MAT.23.37	“Ea Yerusaleemu, Yerusaleemooda, inuusay sibanga nea gifutti lagheanga fuga sichcheakseey! Neagasayi dabwada geat diibigaagu niba hada, gawuurji gidahinniida nghaghooda dayeagaaschi aba jeeda meang'eegaaschi ak ghoaheawi! 
MAT.23.38	Asi ang'ulla ghaheang'wa sinung'usa heeda ghoaw eemeeda. 
MAT.23.39	Asi geayeeshshineegwa, majagudoobiikta adahaan gichcha ea eaghus eeyi bwak ea ayeena, ‘Sittaw ghawooda siida wunna gheawunga Ng'uttamiida.’”
MAT.24.1	Gwaritteawa Yeesu jeeda gheeda sibatta Aseetta ak ghang'eat gawa, ak gaweay heeda giinealangaaschi ak geehiimsa gissideasta gheetta sibatta Aseettean. 
MAT.24.2	Ghwasha niny ak gwayeeshsha, “Moong'ulli haleanjeeni seaniin? Aba huumwa geayeeshshineegwa, manda eara lagheaneanagi jea ghoabit aba uhuudeaba niirja jea ea majeeng'ng'adeadu.”
MAT.24.3	Iiduw nea goopteada Yeesu aba uhuuda gijeeda Maseytuunajeega, gaweesa giinealangaaschi aba heeda funyaat ak geanyasa hichpa geaw ak geannyaash gideaba, “Rukuni ng'asheesu gayghoaw eeju? Amaduw hinnoadaang'u gwanda gwadeagooda jea eadaaha ghana dea mudeanooda damanda?” 
MAT.24.4	Ghwasha Yeesu nea gwayeeshsha, “Ang'ulla adiiduw gwareenganneegwa sih. 
MAT.24.5	Aba gideaba gayghwahidu fuga saang'a nea gaygaba nii ayi, ‘Aniini geewoschi Gristo,’ ak gaygwareengani fuga saang'a. 
MAT.24.6	Gajayiinya iitta ng'uchcheeda ea dea ng'uchcheadinga, ang'ulla adaghoabealeagwa, aba gideaba ng'asheesu mayghwashiy hinnooda, amaduukku mudeanooda ea mighoaw. 
MAT.24.7	Aba gideaba gaygang'uchchi daroar ea daroar nuut, ak gang'uchchi sugoochcheandumeeda ea sugoocheendumeeda nuut, ak gaygwanda geejeeda ea sawooda ng'eanyiida aba hiji ea hiji: 
MAT.24.8	suu seaniin ghang'eat ghuutta lajooda. 
MAT.24.9	Iimuchchu gheeda gajealabeagwa bwadaw eesawaneegwa amaduw geenuuseegwa; gayghwasteagwa Emoojiga sean appadaydeanyu aba gheawungeasu. 
MAT.24.10	Ak abeeda fuga saang'a gajeeruusa nea goohheakkiida geat nea gwasta geat. 
MAT.24.11	Amaduw gayghwahidu sibanga saang'a bea ng'uyyeega ak gaygwareengani fuga saang'a. 
MAT.24.12	Iiduw nea ghoahaada deambiilaneandumeeda buuneeda, hean gaygabiissa ghamwaning'idaada bariinyeega aba jeesinga nyaawa. 
MAT.24.13	Abeeda siida jea ghamilikghta ea gammudean ada ea siida jea ghwalalaani. 
MAT.24.14	Gichcha gajeerukkwiida Giijasta Miy bea sugoochcheandumeeda aba ng'eanyissean ghoaw muwwunooda aba emoojiga sean, ama ng'atta abeeda ghwahidu mudeanooda ng'eanyiida.”
MAT.24.15	“Asi iyoadaayi gidamuy jea gweadu nyariida, ghayi rugu sibaneeda suguura Daniyeeli nea niminaada aba heeda ghaydit (dea assoamwa adanala), 
MAT.24.16	abeeda fuga mida ng'eanyiida Yudeeya dasalsiina giijeega; 
MAT.24.17	nea siida mida badayda bulaliida ea adaghwararang'aan gageanu haleanjeeda mida jeedeaba gheannyi; 
MAT.24.18	nea deamida madamnyeanda ea adagabiigu bwadaw ghamwagha hang'daannyi. 
MAT.24.19	Eamuy dea gheamadiga mideawa diibiga ea gea areer diibiga aba damani! 
MAT.24.20	Amwaasha Aseetta eamoosaldani eaweetta gooroogeeda ghanea eaweetta Sabattoohi 
MAT.24.21	Aba gideaba damani gaygwanda sawanadeeda haw manda deadeenna aba deaghayi sisna ng'eanyiida ea ghoaw ghamneawa, ak ea maygudu abiikta adaah sawanadeeda uurji nii earahay. 
MAT.24.22	Nea ghwanyawa askwearjoojusu dagheeda ea meannuwaasa ghwanyawa ea maygwanda sichchea ghwalalaan; iiduw geelagu askwearjoojusu appadahuukka fukghayi sibay ealoat. 
MAT.24.23	Asi eaweechcheanji iyeeshshineegwa sih ‘Gristo gwanda hiji!’ ghana ‘Gwanda hoowa!’ Adoamwaschi. 
MAT.24.24	Aba gideaba gayghwahidu Gristohajeega ng'uyyeega ea sibanga ng'uyyeega. Ak gayghoahiimu gwadeagwajeega hees deamdeameadi jea ghoammu gahutteawi fuga ghayi bay ealoat. 
MAT.24.25	Ang'ulla nigeawiit dareekuseegwa ammwadi. 
MAT.24.26	Asi iyeeshshineegwa, ‘Adaaha diida gwanda dareapcheada, ea adiiduw gooritti;’ ghana iisiyi, ‘Gwanda jeeda gheeda,’ ea adoamwaschi. 
MAT.24.27	Aba gideaba gawuurji dadamandeetta abwaay heeda ghayeawa ea gagul heeda biyearean nii abeeda gichchea gawuurji hinnooda Balleanda Siida. 
MAT.24.28	Heeda wassean mida gumeeda heeda jea gabattiisa geat madoonyakka.”
MAT.24.29	“Iimuchchu nea ning'atta sawanadeedida bea askwearjoojigigeaniin, gajeenung' gamisaniit gheang'da aseetta, nea sheeda ea maygooboong'u, nea miinga mida humng'eeda gaygoobittu, nea uurda humng'eeda gajeettumduum; 
MAT.24.30	ng'atta gajeadaah gwadeagooda Balleanda Siida aba humng'eeda, abeeda emoojiga sean bea muunda ng'eanyiida gayguuttu heareega idaah Balleanda Siida nea ghwaan aba badayda shamooghuutka humng'eeda nea gwandeawa uurda ea gigheambiitta haw; 
MAT.24.31	ak gaygoojeakta malaykajeegaaschi ghaghuut muuchchi durumbeatti ak gaygaweay gooweamu fugaaschi loat aba murdajeega assang'wan bea ng'eanyiida, ghang'eada murdeeda humng'eeda meatkweeni ea gagul meatkweetta.
MAT.24.32	“Ajeeng'ni ng'asheesu eagali shaboogheechcheandean: ifirfiir damealgaschi ak gwardu seenga, goojeeng'u gideaba damanda domeelda ninekkiit. 
MAT.24.33	Gwasnu eara agooga iyoadaayi ng'asheesu seaniin nean ghwahidu ghoanalli gideaba ninekkiissa gidaghuut. 
MAT.24.34	Aba huumwa gaydarukuneegwa gideaba mayghwanawda seaygeani nea miighwahidu suu seaniin. 
MAT.24.35	Humng'eeda ea ng'eanyiida gayghang'atta, amaduukku ng'asheegeasu ea mayghang'atta eara hay.”
MAT.24.36	“Dukku iitta askwearjeandida ghana damandida manda siida nal eaweetta jea gawaseewa eara malaykajeega humng'eeda ghana Balleanda geaghus Bwaabwa nea gaba geaw. 
MAT.24.37	Aba gideaba gaygawuurji gidaghayi bea damanda Nuuhu, nii gichchea gawuurji hinnooda Balleanda Siida gil. 
MAT.24.38	Aba gideaba damandida ghayi miighwahinna roopta hawiin abeeda buuneeda iissa gweagiischi nea gwaleeshi, gageeshi nea geaghi, ea eayi bwak ea gawa Nuuhu jeeda maleambooda, 
MAT.24.39	nea majeeng'na ea ghwahidu roopta duw ak gwaduulu buuneessean, nii abeeda gichchea gawuurji hinnooda Balleanda Siida gil. 
MAT.24.40	Damandida gaygwanda fih iyyeenya madamnyeanda gajeegeanda agi ak geenung'usa heeda niirja. 
MAT.24.41	Gadeem iyyeenya gajeahitta nea gang'ealshi, ak gajeegeanda agi ak geenung'usa heeda niirja. 
MAT.24.42	Asi oang'ng'wearni aba gideaba mwoanali eaweetta jea ghwahinna Ng'uttamideang'wa. 
MAT.24.43	Asi anala ng'asheanji gideaba inyeeda ghwanyawa ghwanal siida bea gheeda damanda eaweeda jea ghwahinna mareanghweanda, gayghoang'wearu nea ghanyea mayghwanung'waada enyarja gheannyi. 
MAT.24.44	Gwasnu eara agooga asissina geat, aba gideaba Balleanda Siida gayghwahidu damanda morarsiini.”
MAT.24.45	Nii gajea anasihi was soomjeanda doabiiwaat mideawa weaghumeeda, iin siidaannyi haw uhuudeaba gheannyi ak ghoadaw buuneeda daghwarda aba damandaannyi? 
MAT.24.46	Ghang'wana soomjeandida ama hidu Siidaannyi hawiin ghwahitta nea gwasinda ng'asheega gidaghayi surukusiindean. 
MAT.24.47	Aba huumwa, gaydayeeshshineegwa, gaygageanu ak ghwayiin haghweeda halanjeadannyi sean. 
MAT.24.48	Amadukku soomjeandida muyiin iyeeshsha geaw aba jeadaannyi nishing'da Siideanyu hawiin, 
MAT.24.49	amahit gabiissa ghabwar soomjooga ama ng'atta gweagiischi nea gwaleeshi sea leeydean, 
MAT.24.50	gayghwahidu Siidaannyi haw bea soomjeandideani eaweetta mararsiina ea damanda mwanala. 
MAT.24.51	Ak gayghwaaga ghorjooda, ak ghwanung' gwandeayi sea fuga ammittu geat; abeeda gaygwanda shookka ea giwiirrooda geeshatka.
MAT.25.1	“Abeeda sugoochcheandumeeda humng'eeda gaygawuurji sea haw damanamughuush geanu gheaboonyaanga nyaawa akkaweay ghwadeapta siida geeshi. 
MAT.25.2	Aba jeannyaawa ea dasheahi haw muut nea suurja gea ammuut ea weaghoodi. 
MAT.25.3	Haweekka ammuut dasheahiin ghwaat gheaboonyanga nyaawa nea mwayiina jeesinga nagheeda; 
MAT.25.4	duukku haweekka mideawa weaghumeedean gageanu nagheeda ak ghwayiin jeeda haleanjeeda sea gheaboonyanga nyaawa. 
MAT.25.5	Iiduw nea ghwashing'da siida geeshshi geeyi bwak ea ghang'utta ghaat ak gwalil. 
MAT.25.6	Bugusta eaweeda agweena ghwanya sideechcheekka nea gwayi, ‘Asaghayneawa, nihidu siida geeshi! Aweayeena deepteayda.’ 
MAT.25.7	Ghang'eat ng'eat haweegiga seaniin aba geeshangiga ak gwasissin gheaboonyanga nyaawa. 
MAT.25.8	Gwayeeshsha haweegiga dasheahiin gea weaghoodi; ‘Agoaneasa nagheedeang'wa suung'ay aba gideaba gheaboonyangaasa iissa gamis.’ 
MAT.25.9	Gwayeeshsha giikka mideawa weaghumeedean, ‘Manda mayghoahideasa aseasa ea agooga! Ghang'wana ghoang'ng'waanyi naweeda ak gooweesi fuga sheahida nagheeda ak ghoashaayi.’ 
MAT.25.10	Ng'eat ng'eat haweekka dasheahiin gaweay ghwasha nagheeda, goobeeru siida geeshshi ak goodeayi jeeda gheeda haweekka hidaat bay ea niding'ding'dean ak gaweay jeeda gheeda nyeangiida amang'atta gearat gidaghuut. 
MAT.25.11	Iiduw ghwahidu eara haweaga suurja ak gaguurriida aba gidaghuut nea gwayeenniissa, ‘Ea Ng'uttamiida, ea Ng'uttamiida, eaniyean jassseasa.’ 
MAT.25.12	Ghwasha nea gwayeeshsha; ‘Aba huumwa, geayeeshshineegwa, agooga mwanaleagwa.’ 
MAT.25.13	Hean gwayeeshsha, asi oang'ng'wearni, aba gideaba mwoanali eaweetta jea gawaseewa ghana damanda.”
MAT.25.14	Damandida gaygawuurji sea siida gasa gawa bareannyeekka, gaguursa soomjoogaaschi ak goodeaga haleanjeedaannyi; 
MAT.25.15	gageanu ak gaba siisi adaw haleanjeeda heeda ammu ghoadaw siyagi lappiyeeda suguura dalanta muut, ak ghoadaw niirja iyyeenya, ak ghoadaw niirja agi, amahit ghang'eat gawa bareannyeekka. 
MAT.25.16	Gageanu siitta heetta siittaw dalantaji muudiin amang'atta googeakshi ak gabiikta gwayi dalantaji muut gichcha. 
MAT.25.17	Eara siida heetta sittaw dalantaji iyyeenya googeaksheatta ak gabiikta ghwanyas dalantaji iyyeenya suuk. 
MAT.25.18	Dukku siidida siittaw agiin gawa amahitta ghaghurghur shoomanda ak ghafuy lappiyeeda siida bea gadiyeeda. 
MAT.25.19	“Muchchu nea nigeawiit rudeaydaannyi gabiigu siidida haw bea soomjoogigeani amahidu gwayiida haleanjeedaannyi. 
MAT.25.20	Ghwaan siitta ghayi siittaw dalantaji muudiin nea gweadu dalantaji muut suuk amahidu gwayeeshsha, ‘Siida haw, ang'wearda ghayi gugoonnyean dalantaji muut ak ghamneawa ea naahaachchi suuk dalaantaji muut.’ 
MAT.25.21	Gwayeeshsha siitta hawiin, Ghwadoabiiw soomjeanda miy doabiiwaat; nuwosi doabiwaat aba haleanjeeda ng'ayi, gajambala gasaang'a, benni apteada nea gihoosani sea siida haw. 
MAT.25.22	Ghwahidu eara siitta ghayi siittaw dalantaji iyyeenyean nea gweadu dalantaji iyyeenya ahaada ak gwayeeshsha, ‘Siida haw, ghayi gugoonnyean dalantaji iyyeenya; sukwa nanyaschi suuk iyyeenya gea niihaada.’ 
MAT.25.23	Gwayeeshsha siidaannyi haw; ‘Ghwahit soomjeandeanyu miy doabiwaat; nuwosi doabiwaat aba haleanjeeda ng'ayi, gajambala gaasaang'a beenni apteada nea gihoosani sea siidaang'u haw.’”
MAT.25.24	“Ghwahidu siitta ghayi siittaw dalanteenagiin ak gwayeeshsha, ‘Siida haw, aniini ghanalli gideaba guwosi siida hang'waay, iissa gilaji heeda mihisani, ak giimughuushi aba heeda mileelsiini; 
MAT.25.25	ghabealli ak geawi dafuy dalanteadaang'u aba jeessigeeda. Asi ang'ng'waanya gea was gaagu.’ 
MAT.25.26	Ghwasha siidaannyi haw nea gwayeeshsha, ‘Ang'iing'i guwosi soomjeanda muy bea ghaleehooda! Ginali gideaba iissa ghaalaji heeda ghayi meahisani ak ghamughuushchi aba heeda ghayi mealeelsiini? 
MAT.25.27	Abeeda mammiiseeyi eaditta lappiyedeanyu heeda fuga jea goodiing'u nea abeeda ghwanyawa gaydanyas lappiyedeanyu ea gea jea ghoahaada. 
MAT.25.28	Asi oarreada siisi dalanteani ak ghoattawji siitta mideawa dalantaji damanamughuushiin. 
MAT.25.29	Aba gideaba siida nyoo googar gil gajeeheassa ea ghwanawda; amaduukku siitta meagara giliin, eara gitta mwanang' mideawean gajearreat. 
MAT.25.30	Duukku soomjeanji marachchi giliin, ajaksiina jarooda jeeda misaneeda; hoowa gaygwanda shookka ea giiwiirrooda geeshatka.’”
MAT.25.31	“Damanda jea ghwahinna Balleanda Siida aba jeeda gigheambiittaannyi, nea goodeana malaykajeega, hean gaygoopteada aba uhuuda hoorgda giigheambiittaannyi. 
MAT.25.32	Gaygabassa geat Emoojiga sean mwadeadaannyi ak gaygooheeldooscheatta gideajusu aheeldooscheatta jeagiischoochcheanda gisilga ea nooga, 
MAT.25.33	akkayghwayiin gisilga meatkweadaannyi bea geattinda dugwa akghwayiin nooga meatkweadaannyi bea geattinda ghadaam.
MAT.25.34	“Ng'atta gaygwayeeshsha sugoochcheanda fukka mida meatkweadaannyi bea geattinda dugwean, ‘Abeenni agoogeeda ghayi nugooneegwa Bwaabwa ghawooda ahearana sugoochcheandumeeda ghayi sibay erarseegwa ghang'eada dea ghayi subwada ng'eanyiida; 
MAT.25.35	aba gideaba geabearjeewi jalooda ak googoonnyean gichchadaak, geabearjeewi muwooshta ak googoonnyean beega jea dali, geabissi dawos rabascheanda ak goollullean, 
MAT.25.36	geabissi dawos dawiish ak gookkweallean, ghamnyaannyi ak ghoapkannyi ollong'sean, geandi ghealooniga ak ghoapkannyi allong'sean.’ 
MAT.25.37	Aba damani gaygwayeeshsha fukka doobiiweadiin, ‘Ng'uttamiida, nii gajea andamwani sidayeay nea gibearjeewi jalooda ak geegoonnyeey gichchaaga, ghana bearjeewana muwooshta ak geegoonnyeey beega jaaleaha? 
MAT.25.38	Ak nii gajea aneaweechcha gil jea ea sidaayeay nea guwosi rabascheanda ak geadeaptaanyeey, ghana woosa dawiish ak geakwealleey? 
MAT.25.39	Nii gajea anndamwan gil jea ea sidahaneay nea gimnyaani, ghana midana ghealooniga ak geapkaannyi ellong'seey?’ 
MAT.25.40	Ghwasha Sugoochcheanda nea gwayeeshsha, ‘Aba huumwa gaydayeeshineegwa, gili wassean noosissi siyagi aba jeedeaba orjoosu bea giyeanya manang'iin goosinnean aniini.’
MAT.25.41	“Iiduw gaygwayeeshsha fukka mida meatkweadaannyi bea geattinda ghadaamiin, ‘Oang'amwana madeedeanyu, fukghayi sumwaashta, aweayeena jeeda beasta manda mudeanooda ghayi sibay eerarsa Meang'nyeandeenda ea malaykajeegaaschi; 
MAT.25.42	aba gideaba geabearjeewi jalooda ak ea moogoonean gichchadaak, geabearjeewi muwooshta ak ea moogoonean beega jaadali, 
MAT.25.43	geewoschi rabascheanda ak ea moollulean, geewoschi dawish ak ea mookweallean, ghaamnyaannyi nea geandi ghealooniga ak ea moapkaani oolloong'sean.’ 
MAT.25.44	Abeeda gayghwasha saawa nea gwayeeshsha, ‘Ng'uttamiida, nii gajea aneaweechcha gil sidaahaneey nea gibearjeewi jalooda, ghana muwooshta ghana wosa rabascheanda ghana wosa dawiish, ghana miyaana ghana midana ghealooniga, ak ameaweadeay?’ 
MAT.25.45	Ak gaygwayeeshsha niny, gaydayeeshshineegwa, ‘Aba huumwa, ghayi iissa iyoaheawi asissiina ng'asheesu siyagi aba jeedeaba orjoosu manang'iin, abeeda ghoaheawi asinnean aniini.’ 
MAT.25.46	Abeeda fiisu gaygaweay jeeda ghoorjooda manda mudeanooda, nea fukka doobiiweadiin gaygaweay jeeda eaweega manda mudeanooda.”
MAT.26.1	Iiduw nea ghoahiit Yeesu ng'asheesu seaniin gwayeeshsha giinealangaaschi, 
MAT.26.2	“Mwoanali gideaba ing'atta eawooji iyyeenya abeeda gajea ghweelmeeda Basakka gil, ak gajeattayda Balleanda Siida engoor.” 
MAT.26.3	Aba damandida gabassa geat Ashoohoodiga hees ea gweargwa seammooda gheeh Gayaafa nea ashoohoochcheanda haw gil. 
MAT.26.4	Gabaloola gichchea ghoang'ng'wayda Yeesu aba seachta ak geenuus. 
MAT.26.5	Iiduw gwaneaji gideaba “Adeesinnyi ng'asheanji eaweetta ghweelmeeda aba gideaba gajiiduw ghwadaakghuyan emeeda.”
MAT.26.6	Damanda mideewa Yeesu gheeh Simoneeda suguura siida bearji udamusuura, 
MAT.26.7	ghwahidu headaannyi gatmooni eattu gideeshteayda nyiit nagheeda ng'andit guuyi sakghwiloah bissa gaba sheaydeeda haw, ghwahidu nea goobiitpiit gheatta agiischooda, ak goodalealsa uhuuda nagheetta ng'andidiin. 
MAT.26.8	Daa Giinealanga ng'asheanji gwanyareesi, nea gwayi, “Darariini gaba naaha? 
MAT.26.9	Nagheani gwachchi isishayda gayghwanyas lappiyeeda saang'a jea eattaw fuga barbari.” 
MAT.26.10	Gwajeeng'u Yeesu gidabaloola jeesinga nyaawa ak gwayeeshsha, “Ghwasaan andagootteawiichi gatmooda? Niny gwasinnean ng'asheanda miy. 
MAT.26.11	Aba gideaba fuga barbari goondeaydooscheewi galeegasean, amaduukku aniini ea majeendeayeena galeegasean. 
MAT.26.12	Gatmooni goodalealsean nagheeda ng'andit aba gideaba gwasissinan aba bunyitteanyu. 
MAT.26.13	Aba huumwa geayeeshshiineegwa, heeda wassean aba muunda ng'eanyiida surukwiideaysa Giijasi Miyiin, gili sin gatmooniin, gajeebaloolla aba giipkeattannyi.”
MAT.26.14	Muchchu gawa nisih Yudaayda Iskariyotte nea gaba jeedeaba giinealangiga attamaniyyeenyean heeda ashoohoodiga hees. 
MAT.26.15	Hitta gwayeeshsha, “Gajagoonean naaha iyalaapchi bwadaw niny ak geagoonnyeegwa?” Geeyittisa geattinga shilingaji diktam ea damanamughuush. 
MAT.26.16	Ghang'eada damandida gagaseadayyi gheatta gichchea ghwalaapta bwadaw.
MAT.26.17	Eaweetta madeada nea miighwahidu ghwelmeeda mukkattajeega miigamattawiidi, gaweay Giinealanga heeda Yeesu ak gwayeeshsha, “Gigasayi esinney hamitta basakka aba yeenu?” 
MAT.26.18	Gwayeeshsha Niny, “Aweayeena mujiini gheappa sih ak gooyeeshshi, ‘Gwayi Ginealshoochcheanda, nigul damandeanyu ak geagasayi daak hamitta Basakka sea giinealangeasu aba jeedeaba gheang'u.’” 
MAT.26.19	Gwasinda Giinealanga ng'asheega gidarukusiinda Yeesu ak ghoang'eat sinooda Basakka. 
MAT.26.20	Huuw shing'ada goopteada Yeesu sea giinealangaaschi attamaniyyeenya nea gweagiischi. 
MAT.26.21	Damani agiischeewean, gwayeeshsha, “Aba huumwa, geayeeshshineegwa, siyagi aba jeedeang'wa gayghwalaabwan bwadaw.” 
MAT.26.22	Gagiisan giinealanga muuchchi, ak gaba siisi anyaashta nea gwayeeshsha, “Siida aniini Ng'uttamiida?” 
MAT.26.23	Ghwasha nea gwayeeshsha, “Siida jea dang'utta buurda sea niny nii siida jea ghwalaabwan bwadaw gil. 
MAT.26.24	Balleanda siida gaygawa, gawuurji gidaghayi sing'oorsiinda, amaduw eadashageada siidida jea ghwala bwadaw Balleanda Siidean! Siisi ghang'wana gwachchi ea meeji.” 
MAT.26.25	Gwayeeshsha Yuudayda jea ghwala bwadaw, “Rabi, aniini ghanea?” Gwayeeshsha niny, “Girgu ang'iing'i.”
MAT.26.26	Damanda agiischooda gageanu Yeesu mukkatte ak gang'ushsha, ak ghabwanach, ak ghoadaw giinealangaaschi nea gwayeeshsha “Oang'ng'waanya ak ghooyaaji, nii sasedeanyu gil.” 
MAT.26.27	Ng'atta gageanu bayookta, ak gabadiischeesa, ak ghoadaw nea gwayeeshsha, “Aleayda bayoogi oagasean. 
MAT.26.28	Aba gideaba suu foojeandeanyu bea neajeeda gil, ak geahiida appadahuukka fuga saang'a aba geandeayda ring'eeda. 
MAT.26.29	Gaydayeeshshineegwa maygudu dabiikta dali gichcha difaayeeda sabiibu ea eaghus dabiikta dali gichcha gea eashish sea agooga aba jeeda sugoochcheandumeeda Bwaabwa.” 
MAT.26.30	Iing'atta sarmeeda duumda, ghang'eatng'eat gaweay uhuuda gijeeda masaytunajeega.
MAT.26.31	Gwayeeshsha Yeesu saawa, “Aweani bea ghamneawean gajastaan oagasean aba gideaba geang'waar, ‘Gaydabwar jeagiischoochcheanda, ak gayghwadarda hawanda gisilga.’ 
MAT.26.32	Iimuchchu nea ghang'atta dunnoodeanyu gaydeasheedeawaneegwa dawa Galilaaya.” 
MAT.26.33	Ghwasha Betro nea gwayeeshsha niny, “Eara ghamwachmwachnyi buuneeda ak gwanung'useey heeda, aniini maydanung'useey heeda eara hay.” 
MAT.26.34	Gwayeeshsha Yeesu niny, “Aba huumwa geayeeshshineey aweani bea ghamneawean heeda mii googuuleewa nnghaghooda, gajeenishaang'nyaan niba samwagu.” 
MAT.26.35	Gwayeeshsha Betro, “Eara ghoaw miyeeda emewdeayeena maydashaang'nyi eara hay.” Ghwanyaashtunu giinealanga sean.
MAT.26.36	Iiduw goodeayi Yeesu ea saawa jeeda madamnyeanda mwanang' suguura Getsemaani, ama ng'atta gwayeeshsha giinealangaaschi, “Oppitpiida aba hiji dawa hoowa damwaash Aseetta.” 
MAT.26.37	Ghwaat Betro sea orju iyyeenya bea Sebedaayo, ak ghang'ut giseaneega ea gwadeawiit. 
MAT.26.38	Miighoaw gil gwayeeshsha, “Guroroodeanyu eagisaneat muuchchi ea ghwariikghta dami, ooppitpiida aba hiji nea ghoang'ng'wearu sea aniini. 
MAT.26.39	Hean gawa mwadi gilimwanang' ak gwatkuy ak gakkula gheamamdaannyi ng'eanyi ak ghamwaash Aseetta nea, gwayi Ea Bwaabwa, iimmuusi ginung' ghwasajaadawanaan bayoogi, ea adaghoaw gideagassiidi aniini, nung' ghoaw gidigassiidi ang'iing'i.” 
MAT.26.40	Ghang'eat gawa heeda giinealanga ak ghwahitta nea nilil. Gwayeeshsha Betro, “Heappi mimmuusi gideaba gajang'wearni eara jeemba aseedeanagi eesa aniini? 
MAT.26.41	Oang'ng'wearni nea ghoamwaashchi Aseetta ea mwoappittani jeeda simsimda; gurorooda ghwanyawa gagasa, amaduw ang'arng'ar saseeda. 
MAT.26.42	Gabiikta deabiyyeenya ak ghamwaash Aseetta nea gwayi, ea Bwaabwa, iimay ghwasajaadawanaan bayoogi ea eeghus daleayda nung'waanda gwasa gidigassiidi ang'iing'i.” 
MAT.26.43	Gabiikta gichcha heeda giinealanga ak ghwahitta nea nilil aba gideaba nudurmaniidi gheanyanga nyaawa aba ruweanga. 
MAT.26.44	Gabiikta gwanung'sa heeda ak gawa ghamwaash Aseetta deaba samwagu nea gwargu ng'asheega gwachchi. 
MAT.26.45	Ng'atta gabiigu heeda giinealangaaschi ak gwayeeshsha, “Abissiina alla nea goofuufchi? Adaaha nihidu damanda ak Balleanda Siida gajeayiin geattinga fuga riing'eega. 
MAT.26.46	Ang'eatng'eada, eweaya; oang'ng'wearda siida jea ghwalaabwan bwadaw nukkwa nineekkiit.”
MAT.26.47	Damanda duugwandeawa hoowa nea gabalool ghwahidu Juuda nea gaba jeedeaba giinealangiga attamaniyyeenyean, nea goodeannyi sea emeeda mideawa bwaangajeega ea gulupkeakka nea goojeagu ashoohoodiga hees ea gweargwa. 
MAT.26.48	Iiduw siitta jea ghwala bwadaw Yeesuun abeeda ea nigeawiit ghoadaw gwadeagooda nea gwayeeshsha, “Siitta jea dasamiin ajeeng'ni gideaba niny gil, abeeda ghoang'ng'waanyi.” 
MAT.26.49	Hean gwanekkiissa Yuuda Yeesu ak gwayeeshsha, “Seayu Siida haw!” Amwahit ghwasam. 
MAT.26.50	Gwayeeshsha Yeesu niny, “Ea siideaduupcheewi, ghwasaan anda gindi hiji?” Ng'atta ghwahidu Fugiga ak ghoang'ng'waay Yeesu. 
MAT.26.51	Gageanu Oorjeanagi aba jeedeaba oorjookka gwachchi mideawa Yeesuun, ak ghoahakta geadi ak gafagu bwaangeadaannyi, ak ghwalas soomjeandida bea ashoohoochcheanda hawiin, ak ghwalach iitta. 
MAT.26.52	Gwayeeshsha Yeesu niny, “Adealda bwaangeadang'u jeeda labaldaannyi, aba gideaba siida bwarda bwaanga, eara niny gajeabwara bwaanga. 
MAT.26.53	Moanali gideaba gwachchi ghammuuschi damus Bwaabwa ammiih ghoaw gil gaygoojeagu lugooda saang'a bea malaykajeega? 
MAT.26.54	Abeeda gaygwasamwattaan Ng'ooruutka ayi nii gidamiisa ghoawda baloolda gil?” 
MAT.26.55	Damandida gwayeeshsha Yeesu emeeda, “Assagooga ghoapkaannyi oang'ng'wanyaan nea gooyeadu bwaangajeega ea gulupkeakka ghoanung' dawuurji mareanghweanda? Eawoojusu geabiitti gheeda sibatta Aseetta nea geanealshi ak ea moong'ng'oonnyean! 
MAT.26.56	Ghamneawa eanisa ng'asheesu seaniin gwasa Ng'ooruutka ghayi bea sibaneeda.” Iiduw gwanung'usa heeda giinealanga ak gwasalda.
MAT.26.57	Hean gageanu Fukwachchi ang'ng'waay Yeesu ak ghwaat gheeh Gayafeeda was ashoohoochcheanda haw, nea nibattiisa geat ng'oorshoodiga ea gweargwa. 
MAT.26.58	Ghwaat geeshta Betro nea gameaji ea sheagi ea ghwahitta seammooda gheeda ashoohoochcheanda haw, gaweay jeeda gheeda nea goodeayi furiischoodiga nea gagasa ghwadaa gichchea eesin. 
MAT.26.59	Hean gagasa Ashoohoodiga hees ea gweargwa sean bea gheeda girgweageeda ng'asheanda ng'uyyeega jea emuuwwu appadayda Yeesu jea iiduw eenuuksa, 
MAT.26.60	iiduw ea mudughwanyas ng'asheanda jea ennoas earappeadi buwa mushoodiga saang'a bea ng'uyyeega. Hean iiduw aba huydeanda ghwahidu fii iyyeenya 
MAT.26.61	ak gwayeeshsha, “Siisi ghayi gwayi, ghammuuschi danyarja gheawi Sibatta Aseetean ak geabiikti dadeas gichcha aba askwearjooji samwagu.” 
MAT.26.62	Ghang'eat Ashoohoochcheanda haw ak ghoanyaash, “Heappi mwayshaaha eara ng'ashaani? Fiisu gamuuwu naaha appadaydaang'u?” 
MAT.26.63	Ghwasiinda Yeesu. Gwayeeshsha Ashoohoochcheanda haw, “Eaniyean aksiina Aseetta majeek habeawooda rukuneasa ang'iing'i ea guwosi Gristo, Balleanda Aseetta.” 
MAT.26.64	Gwayeeshsha Yeesu niny, “Girgu ang'iing'i. Asi gaydayeeshshineegwa, ghang'eada ghamneawa gajadaaha Balleanda Siida nea goopteada aba meatkweeda geattinda dugwa hoauur, nea ghwaana badayda shamooghuutka humng'eeda.” 
MAT.26.65	Aba damani ghabwashaada ashoohoochcheanda haw hang'weakkaschi ak gwayi, “Ning'eawi Aseetta. Gudeegassa mushooduspwa naaha gichcha? Asi ghamneawa nukkwa siyiinyi ging'wakkaaschi. 
MAT.26.66	Gooyeennyiin agooga aba girgweageedeang'wa?” Ghwasha Saawa nea gwayeeshsha, “Gammiisa gideaba gajeenuus.” 
MAT.26.67	Hean geeng'ng'uriisa ng'usheega gheamamdaannyi, nea geabwar digeanga; nea suurja gagul, 
MAT.26.68	nea gwayeeshsha, “Ea Gristo! heappi daaha aajaanala siida lasnyi?”
MAT.26.69	Aba damandida Betro goopteada aba seammooda. Hean gaweesa hudagi bea gadiyeeda ak gwayeeshsha, “Eara ang'iing'i gindeaydooscheewi Yeesuyda Galilaaya.” 
MAT.26.70	Ghwashaang' Betro aba madeeda buuneeda nea gwayeeshsha, “Aniini mwanali eara gidurgu” 
MAT.26.71	Iiduw nea gwaritteawa gidaghuut gabiikta ghwadaa hut nuut bea gadiyeeda ak gwayeeshsha, fuga ghwanyawa mida hoowa, “Siisi gwachchi gwandeayi sea Yeesuuyda Nasareti.” 
MAT.26.72	Gabiikta ghwashaang' Betro nea ghwaak habeawooda nea gwayeeshsha, “Aniini siisi mwanali” 
MAT.26.73	Ng'atta gheadi nuwaas gaweay Fukwachchi mida hoowa heeda Betro ak gwayeeshsha, “Aba huumwa earang'iing'i guwosi siyagi aba jeedeaba fukka aba gideaba ghoahiimu baloaldaang'u.” 
MAT.26.74	Damani ghamwaashta geaw Betro nea ghwaak habeawooda nea gwayeeshsha, “Aniini siisi mwaanali.” Deagheatta googuul nnghaghooda. 
MAT.26.75	Hean ghoapkaat Betro ng'asheega heetta rukusa Yeesu, bea gideaba, “Damanda migooguula nghaghooda gajeenishaang'nyaan niba samwagu.” Gwaritta jarooda ak gooyyeawda.
MAT.27.1	Imuchchu nea ghaghar gayeew gagasa Ashoohoodiga hees ea gweargwa gichchea gwanuusta Yeesu. 
MAT.27.2	Geerada aba biingu ak geayaat heeda Bilatto nea siida ambal ng'eanyiitta gil.
MAT.27.3	Iiduw nea ghwadaa Yudaayda heetta lah bwadaw Yeesu gideaba sirgweaksa, ghang'ut giseaneega ak googuumsa ashoohoodiga hees ea gweargwa shilingajeekka attiktam ea damanamughuushiin. 
MAT.27.4	Gwayeeshsha, “Neadiinyi aba gideaba ghadaydi siida manda gidinyeanda ennus.” Gwayeeshsha Saawa, “Neada ghwadaseasaani aseasa? Ng'asheanji gabeachcheeweey ang'iing'i.” 
MAT.27.5	Hean gwahisa niny shilingajeekka jeeda gheeda sibatta Aseetta, ak ghang'eat gawa amwahitta ghwaratta geaw. 
MAT.27.6	Gageanda ashoohoodiga hees shilingajeekka nea gwayi, “Mammisiina gideaba gajeayiina jeeda gheaseeda aba gideaba suu lappiyeeda foojeanda gil.” 
MAT.27.7	Gwaneaji ak ghwashaaha lappiyeetta madamnyeamba siisi sineadayyi dahuundiga ak ghoaw heeda jea ebunnyiisa rabasta. 
MAT.27.8	Ghoaw gida duueguureewa madamnyeandida madamnyeanda foojeanda ea ghwoaw ghamneawa. 
MAT.27.9	Ak gwasa ng'asheega ghayi rukuta sibaneeda suguura Yeremiya gideaba, “Gageanda lappiyaji diktaam ea damanamughuush moonneeda ghayi bea siida mwas fuga Israeeli gideaba gayghoadayda, 
MAT.27.10	ak ghwashaaha madamnyeanda siida sina dahuundiga gawuurji gidaghayi eshshindanean Ng'uttamiida sinnda.”
MAT.27.11	Geanung' ghaminaada Yeesu aba madeeda siida haw bea ng'eanyiitta. Hean ghoanyaash Siitta haw bea ng'eanyiidean nea gwayeeshsha, “Ang'iing'i guwosi sugoochcheanda fuga Yahuudi?” Gwayeeshsha Yeesu, “Girgu ang'iing'i.” 
MAT.27.12	Nea aba damandida argweaksiina ashoohoodiga hees ea gweargwean ghanyea mwasha eara ng'ashaan. 
MAT.27.13	Hean gwayeeshsha Bilatto, “Miyiinyi ng'asheesu sean sumuwwunaneeyiini?” 
MAT.27.14	Ghanyea mwasha Yeesu eara ng'ashaanjagi ea ghahamng'eanyi siitta haw bea ng'eanyiittean muuchchi.
MAT.27.15	Iissa eaweeda ghweelmeeda gageanu siida haw bea ng'eanyiida ak goottin siyagi wassean mida ghealooniga gasa emeeda. 
MAT.27.16	Aba damandida gwanda siisi nalaat muuchchi was siida ghealooniga suguura ghawungaaschi Baraaba. 
MAT.27.17	Hean iiduw nea ghabwat geat buuneeda ghoanyaash Bilatto gideaba, “Googasayi deattin ng'eaha, Baraabahi ghana Yeesuuyda suguura Gristo?” 
MAT.27.18	Ghoanyashtaydunu nea ghwanal gideaba geayaat headaannyi aba lachng'eanyiida. 
MAT.27.19	Damanda mideawa Bilatto uhuuda hoorgeeda argweachcha goojeakta gatmoadannyi siida weah gwayeeshsha, “Adiiduw gighasi geaw siisi doabiiwaadiin, aba gideaba geesawanan muuchchi aba jeeda girgweatka appadaydaannyi.” 
MAT.27.20	Gageanu ashoohoodiga hees ea gweargwa ak ghaghoash buuneeda nea gwayeeshsha, amsa ettinneegwa Baraaba ak geenuus Yeesu. 
MAT.27.21	Ghoanyaash siida haw bea ng'eanyiitta nea gwayeeshsha, “Googasayi deattin ng'eaha aba jeedeaba fiisu assiyyeenyean?” Gwasha saawa, “Baraaba.” 
MAT.27.22	Gabiikta Bilatto ghoanyaash nea gwayeeshsha, “Ghamneawa googasayi dahindaan Yeesuyda suguura Gristo?” Gwayeeshsha sean, “Anngoora.” 
MAT.27.23	Ghoanyaashta Bilatto nea gwayeeshsha, abwanaaha? Neada ea nidiinya naaha? Gabiikta saawa ghoaraanya gijuureanda nea gwayeeshsha, “Angoora” 
MAT.27.24	Daa Bilatto gideaba mwanyasa gil ghoahaada nyarasta, gageanu beega ak goohuun geattingaaschi aba madeeda emeeda ak gwayeeshsha, “Aniini manda gichchea ghwaagan aba foojeadeaba siisi asawsiina agooga nea goobwageat.” 
MAT.27.25	Ghwasha Buuneessean nea gwayeeshsha, “Nung'waada foojeandeaba siisi ghapka badahuukkaasa ea gea diibigaasa!” 
MAT.27.26	Hean gageanu ak goottissa Baraaba, hit bayiiga Yeesu aba mughoowooda ghoadayda Yeesu enngoorsa uhuuda beehiida.
MAT.27.27	Gageanu shirikkarajeanda siida haw bea ng'eanyiitta ak ghwaat Yeesu jeeda gheeda sugoochcheanda, ak gabassa geat shirikkareeda sean. 
MAT.27.28	Geafwakta hang'weakkaschi ak geekkwealsa hang'da oomu. 
MAT.27.29	Geanap shiipka halaghweenga, ak geayiin uhuuda Yeesu, nea geegeanu muudeanda ak geayiin gattindannyi bea dugwa. Iissa geetkuy ammwadeadaannyi nea geejuuga nea geeyeeshsha, “Seayu, Sugoochcheanda Yahuudi!” 
MAT.27.30	Geeng'ng'urriisa ng'usheega nea geegeanu muudeanda ak geabwara uhuuda. 
MAT.27.31	Iing'atta jukkooda geegeanda hang'dida ak geeshuup hang'weakkaaschi hii geayaat engoor.
MAT.27.32	Iiduw nea gaweay geadaah siyagi suguura Simoneeda ng'eanyiida Girene, ak geediing'sa ghwasar behiidaannyi. 
MAT.27.33	Sihitta hiji suguura Golgootta (nea gideaba dea Geapkeeda Uhuuda gil,) 
MAT.27.34	geattaw difwayeeda sikkuuyi sea gidang'weanda, hean samu niny ghaheawa ghwali. 
MAT.27.35	Iiduw nea ning'atta gingoorda geelaja hang'weakkaschi nea geeng'alealleesa; 
MAT.27.36	gobiitpiit nea gafur. 
MAT.27.37	Geayiin deascheeda uhuudaannyi ng'asheega siihaaktaaw sung'waardunu, “Nii Yeesu gil sugoochcheanda Yahuudi.” 
MAT.27.38	Abeeda gwanda fii iyyeenya was mareanghooga siingoruudayi sea niny, dea manda meatkweadaannyi bea geattinda dugwa, niirja gwanda meatkweeda geattinda ghaadaam. 
MAT.27.39	Iissa fuga ng'atta aba naweeda goong'eawi nea goodiindiil iheenga nyaawa nea gwayeeshsha, 
MAT.27.40	“Ang'iing'eeda jea gwanyarja gheeda sibatta Aseetta ak ghwadeas aba eawooji samwagu, asi lealni geaw! Iiwosi Balleanda Aseetta, girarang'aanani uhuuda beehiida.” 
MAT.27.41	Gwasunu eara ashoohoodiga hees ea ng'oorshoodiga ea gweargwa, gabarra budeay nea gwayeeshsha, 
MAT.27.42	“Gwalealu suurja ak amwoammu gwalealu geaw. Niny sugoochcheanda Israeeli gil; asi dararang'aanana uhuuda behiida ghamneawa ak abeeda earaseasa gajeamwasa. 
MAT.27.43	Niny ghaghus Aseetta ea dalealna ghamneawa iigasa, aba gideaba gwayi, ‘Aniini Balleanda Aseetta.’” 
MAT.27.44	Eara Fukka was mareanghooga singooruuday sea ninyiin gong'eawi.
MAT.27.45	Ghang'eada aseetteaba lah ea ghwahitta aseetteaba shageash gwadukta ng'eanyissean misaneeda. 
MAT.27.46	Iiduw nea nihitta aseetteaba shageash gooyyeawuda Yeesu nea gooheedu daghatta nea gwayi, “Eloyi, Eloyi lama sabaktani?” Nea gideaba, “Aseetteanyu, Aseetteanyu, anda nunung'usean heeda?” 
MAT.27.47	Iing'shi fukka gwachchi miinaada aba hoowean ng'asheesu gwayeena gaguursa Eliya. 
MAT.27.48	Ghafwach Siyagi ak gageanu ghabuscheanda ak ghoannyit beega ng'weani ak ghwayiin uhuuda muudeanda ak ghoadaw ghwali. 
MAT.27.49	Gwayeeshsha buuneeda mwaatkwa, “Oommeasa eadaaha ea jea ghwaan gwalealu.” 
MAT.27.50	Gabiikta Yeesu gooyyeawda nea gooheedu daghatta amang'atta ghoabitta gurorooda. 
MAT.27.51	Ghabwaasha, hang'da subwaasha gheeda sibatta Aseetta nibiyyeenya, ghang'eada humng'eeda ea gagul ng'eanyi, gwasim geaw ng'eanyiida ak gabearshachchi lagheanga hees; 
MAT.27.52	ghwajaada ghuusiga bung'eadinga ak ghang'eatng'eat sasanuukka saang'a bea fuga ghayi lil. 
MAT.27.53	Rinna jeesinga bung'eadinga nyaawa ing'atta dunnoadaannyi, gaweay jeeda mujiineeda ghaydit ak goohiimsa geat fuga saang'a. 
MAT.27.54	Hean daa shirikkarajeanda haw ea fukwachchi fur Yeesu gidasimda geaw ng'eanyiida ea ng'asheekka ghwanyawa bunuun, ghabeal muuchchi nea gwayi, “Aba huumwa siisi Balleanda Aseetta gil!” 
MAT.27.55	Abeeda aba hoowa gwanda gadeemga saang'a ng'ula nea sheagi. Suh gadeemga ghayi eadu geeshta Yeesu nea gwaleabu Galilaaya nea gagadiyeesa. 
MAT.27.56	Aba jeannyaawa gwanda Mariyaayda suguura Magdaleena ea Mariya gheamatta Yakkobo ea Yoseefu, ea gheamatta oorjooga Sebedaayo.
MAT.27.57	Iiduw nea ghoaw shing'ada ghwahidu siyagi was meanang'oochcheanda bea ng'eanyiida Arimattaya suguura Yoseefu. Nea abeeda eara niny ea giinealaneeda Yeesu gil. 
MAT.27.58	Gawa heeda Bilatto ak gamus saseeda Yeesu, hean ghwanung Bilatto eattawa. 
MAT.27.59	Gageanda Yoseefu saseeda Yeesu ak gookwealsa hang'deesh miy. 
MAT.27.60	Ak ghwayiin jeeda bung'eadaannyi eesh ghayi gurgursa jeeda harearacheanda amwahit gooreakreaksa lagheaneeda haw ghuutta bung'eeda ak gawa. 
MAT.27.61	Damandida goobitpiit Mariyaayda Magdaleena ea Mariya niirja nea goofuursa jeesinga nyaawa bung'eeda.
MAT.27.62	Hitta eaweetteaba iyyeenya was eaweeda giding'ding'deayda, gabassa geat ashoohoodiga hees sea Farisayajeega heeda Bilatto, 
MAT.27.63	gwayeeshsha, “Ea Siida mureeda, sipkaachchi gidaghayi rugu siitta milmiliin damanda mii ghameawa gideaba, ‘Ing'atta eawooji samwagu gaydaduudu.’ 
MAT.27.64	Asi nung' eefur bung'eeda muuchchi ea ghang'atta eawooji samwagu, aba gideaba gajiiduw ghapka giinealangaaschi ak gwajagwat amaduw gwayeennisa buuneeda, ‘Niduunna miyeeda,’ Rengaweega huydean gayghwalaabwa hoowa dea madeeda.” 
MAT.27.65	Gwayeeshsha Bilatto saawa, “Goondeawi furiischoodiga aweayeena afra muuchchi aba gidoammuusti.” 
MAT.27.66	Hean gaweay ak gafur muuchchi heeda sibunnyiisa buuneeda nea geerroor lagheaneetta ak geayiin furiischoochcheanda.
MAT.28.1	Iimuchchu nea ning'atta sabatto, nea ghaghar gayeew eaweeda madeeda bea wikkajeanda, gawa Mariyayda suguura Magdaleena ea Mariyaydida bea iyyeenyean ghwadaa heeda sibunnyiisa buuneeda. 
MAT.28.2	Hean gwasimgeaw ng'eanyiida muuchchi, ak gwashubean malaykajeanda humng'eeda bea Ng'uttamiida leabu humng'eeda amwahit ghoarakghrakghta lagheaneedida sidukuteawa ghuutta bung'eedean ak goopteadawa. 
MAT.28.3	Nea gheamamdaannyi ghawaar dadamandeeda nea hang'weakkaschi ea eashish ghawaar gapkeanda. 
MAT.28.4	Daa furiischoodigiga ghabeal muuchchi nea ghabwaadan ea gawuurji fuga nimeewa. 
MAT.28.5	Ghwalamda malaykajeanda humng'eeda ak gwayeeshsha gadeemgiga, “Agooga adoabealli; ghanalli gideaba googasayi Yeesuuyda heetta singoor. 
MAT.28.6	Manda hiji aba gideaba nuduutteayda gidaghayi rukuteayda. Apkaani adaaha heeda heetta siyiin. 
MAT.28.7	Asi ahalageat ak gooweayi arukusiina giinealangaaschi gideaba niduunna miyeeda, ak ghamneawa ea nisheedeawaneegwa gawa Galilaaya, iyoahitti hoowa gajadaaha. Asi neabean nearukuneegwa.” 
MAT.28.8	Ghwalamwajaada ghabeawa heeda bung'eeda aba muuwda nea gang'weela muuchchi, gwasalda ak ghoadaw giinealangaaschi iitta. 
MAT.28.9	Hean gwaroonnyi Yeesu sea saawa ak gwayeeshsha, “Seayu!” Gwaneekkiissa ak ghoang'ng'waay geeshanga ak ghaghadoawan. 
MAT.28.10	Ng'atta gwayeeshsha Yeesu saawa, “Adoabealli! Aweayeena ak goorukusi oorjoogiyya gaweay Galilaaya amahitta hoowa gayaghwadaahan.”
MAT.28.11	Damanda beawa, ng'ulla gwanda furiischoojusu weay mujiini heeda ashoohoodiga hees ak ghoadayda iitta ng'asheega sean bunu. 
MAT.28.12	Hean gwaroonnyi sea gweargwa ak gabalool, hit geattaw furiischoodiga lappiyeeda saang'a, 
MAT.28.13	nea gwayeeshsha, “Ayeeshshiina buuneeda, ‘Ghwahidu giinealangaaschi eawa nea sililli ak gwajagwat.’ 
MAT.28.14	Amadeeppa ghwanyas iitta sugoochcheanda bea ng'eanyiida, gajeeppaloola niny ak gajeegeandeawaneegwa shatta.” 
MAT.28.15	Gageanda lappiyeetta amwang'atta gwasinda baloolda gissurukusiinda. Gageawiit iitteaba ng'asheanji aba jeeda fuga Yahuudi ea ghwoaw ghamneawa.
MAT.28.16	Gaweay Giinealangiga attamwanagiin Galilaaya nea ghoaburbuur heayeeda ghayi rukusa Yeesu saawa. 
MAT.28.17	Hean daa ghaghadoawan, nea mwaatkwa ghamwachmwach jeesinga nyaawa. 
MAT.28.18	Ghwaan Yeesu heannyaawa ak goobalool ak gwayeeshsha, “Sugoonan gheambalmeeda sean aba humng'eeda ea ng'eanyiida. 
MAT.28.19	Asi aweayeena ak ghoanung' ghoaw emoojiga sean giinealanga, nea gobattiisannyi saawa aba gheawunga Aseetta was Bwaabwa, ea gea Balleanda, ea gea Gurorooda Ghaydit. 
MAT.28.20	Oannaala ghoang'ng'waay ng'asheega sean eagoonnyeegwa. Ang'ulla aniini geendeayi sea agooga galeega sean ea gagul mudeanooda ng'eanyiida.”
MRK.1.1	Nii gidangeatta Giijasta Miy bea Yeesu Gristohi was Balleanda Aseetta. 
MRK.1.2	Gawuurji gissung'waarda aba jeeda gittabooda sibaneeda suguura Isaaya gideaba, Gwayi Aseetta,
MRK.1.2	“Ng'ulla gaydeajeagu giijasoochcheanji itteanyu
MRK.1.2	jea gosheedeawaneey ak gayghoaw Siichchea
MRK.1.2	gwasinney naweadaang'u.
MRK.1.3	Gwanda Siisi nyearra ghuutta jeeda dareapcheeda
MRK.1.3	Asissiina Ng'uttamiida naweeda
MRK.1.3	olleappa naweadingaaschi.”
MRK.1.4	Yohaaneeda Abattisachchi gedeaksa jeettareapcheeda nea gwarukkwiisa buuneeda gideaba adukkuunana ng'asheega munyas ak geppattiisan ak gwasamsa Aseetta ring'eega nyaawa. 
MRK.1.5	Goreemsa Yohaana Emeettuw leabu ng'eanyiissean bea Yudeeya eaghoaw fuga Yerusaleemossean, ak gwadukkuuna ring'eega nyawa ak geppattiisan aba jeedeenda Yordaan. 
MRK.1.6	Abeeda Yohaana gokkwealli hang'da sisna budeega ngamiya nea gwarattiisa manandannyi ghealooda. Ghoaw daghwardaannyi deashamga ea maleeda dareabeetta. 
MRK.1.7	Gwarukkwiida Yohaana ng'asheega nea gwayeenniisa, “Gwanda sichchea ghwahidu jea ghwaduupnanaan geash. Siisi gaburdeawean uurda eara aniini mammisean dahiiy geaw ak geameewji deandoadaannyi. 
MRK.1.8	Aniini geabattisananeegwa beega, Niny gaygobattisaneegwa aba Yeammeeda Ghaydit.”
MRK.1.9	Damandida ghwahidu Yeesu nea gwaleabu mujiineeda siyi Nasareetti mida Galilaaya, ak gobattiisan Yohaana aba jeedeenda Yordaan. 
MRK.1.10	Siyeeng'na jeedeenda deagheetta ghwadaa nea ghwajaada bugusta humng'eeda ak gwashubeesa Yeammeeda Ghaydit nea gawuurji ghariibajeanda. 
MRK.1.11	Ghwanya Ghuutta leabu humng'eeda nea gwayeeshsha, “Ang'iing'i guwosi Jeepteanyu abwariinyi gwadan jeedeanyu.” 
MRK.1.12	Miighoaw gil ghwaat Yeammeeda Ghaydit ea gawa dareapcheanda. 
MRK.1.13	Gobiida hoowa askwearjooji haradam nea gwasimsim Shattaani. Abeeda aba hoowa gwandeaydooschi diyeanga jarooda, nea ghaweadaada giijasoodiga humng'eeda.
MRK.1.14	Iiduw nea sijaksa Yohaana ghealooniga gawa Yeesu ng'eanyiida Galilaaya, nea gwarukkwiida Giijasta Miy bea Aseetta 
MRK.1.15	nea gwayeenniisa, “Nugul damanda, nea gheambalmeeda Aseetta ea nineekkiit, Adukkuunana ring'oojiga ak ghoamwaschi Giijasta Miy.” 
MRK.1.16	Iiduw nea Gwasik ghuutta basooda Galilaaya ghwadaa fii iyyeenya leallu ghweayeega nea Simon gil ea oorjeeda ghaamwat siyi Andereya nea gwatealluuna ngheearga nyaawa ghweayeega. 
MRK.1.17	Gwayeeshsha, Yeesu, “Ayeanni geeshteanyu. Gaydanung' ahuuwa fuga jea gwaleallu buuneeda.” 
MRK.1.18	Gwanungu'sa heeda gheareedanga nyaawa aba geeshangiga ak ghwaat geeshta Yeesu. 
MRK.1.19	Gawa Yeesu mwadi gili mwanang' ak ghwadaa Yakkobo ea Yohaana, oorjooga Sebedaayo nea gwanda jeeda maleambooda nea ghwanapnap gheareedanga nyaawa. 
MRK.1.20	Deagheatta gaguursa Yeesu ak gwayeeshsha, oyeanni geeshteanyu, Ghwanung'wa heeda ghweanda nyaawa was Sebedaayo sea fuga gadiyeeda jeeda maleambooda ak ghwaat geeshta Yeesu.
MRK.1.21	Ghwahitta Yeesu ea ginealangaaschi mujiineeni suguura Gapernaumu. Hean hitta eaweetta sabatto gawa Yeesu jeeda ghooriida fuga Yahuudi sinnealshachcheewa ak ghoang'eat ginealshooda. 
MRK.1.22	Iiy Buuneessean aleeysiit ghwanung' ghahamng'eanyi aba ginealshoadaannyi, aba gideaba niny monealsheatta ginealshoodiga diineeda Yahuudi niny gonealsheatta siida mideawa gheambalmeeda 
MRK.1.23	Deagheatta gwarinna jeeda ghooriida sinnealshachcheewa Siisi bearji meang'nyeandeenda 
MRK.1.24	Gojuur nea gwayi, “Gendeayeesi naaha sea ang'iing'i Yeesuyda Nasareetti? Guwuni lasa uhuudeanya? Ghanalli siiduwosi guwosi siida Ghaydit bea Aseetta!” 
MRK.1.25	Gojuursa, Yeesu meang'nyeandeenda nea gwayeeshsha “Siinda! Ritteawana Siisi.” 
MRK.1.26	Godumduum Meang'nyeandeenda siidida ak goguul aba nyeashta haw ak gwaritteaysa. 
MRK.1.27	Ghahamng'eanyi Buneassean, nea gonyeari geat, “Suuh ana ng'asha? Heappi, nii ginealshooni bunuu? Siisi gwandeawa gheambalmeeda ea joriichooda hoana meangeenda nea ghoawal gheang'da!” 
MRK.1.28	Gabay gageawiit iitta Yeesu aba jeeda ng'eanyiida sean bea Galilaaya.
MRK.1.29	Deagheatta gwaritteawa Yeesu jeeda ghooriida sinnealshachcheewa ak gawa nea godeayi Yakkobo ea Yohaana ea gaweay jeeda gheeda geaba Simon bea Andereya 
MRK.1.30	Abeeda gwanda Gheamadoanagia agweaji Simon nea gwanda muunda gabearji sheagheeda ng'waan. Duughwahidu Yeesu geebay eattaw iitta. 
MRK.1.31	Gaweesa ak ghoang'ng'waay geattinda ak gagatgat, ak gwaritteaysa sheagheeda, ak ghang'eat gagadiyeesa buuneeda. 
MRK.1.32	Mikta Aseetta ghapka Buuneeda heeda Yeesu nea geyeassa fuga sean miyeani ea fuga bearji meangeeniga. 
MRK.1.33	Gabassa geat Fuga sean bea mujiineetta madeeda gheeda. 
MRK.1.34	Ghoahaap Yeesu fuga saang'a bearji geyoonuung'weakka sean nea ghahoan meangeeniga saang'a, ak ea meanung' ghwanya ghuusiga meangeenda aba gideaba ghwanal niny siida was.
MRK.1.35	Muchchu nea gudea beashatta gil gawa Yeesu hichpa geaw ak ghamwaash Aseetta 
MRK.1.36	Gawa Simon nea godeayi oorjooga suurja gagasa Yeesu 
MRK.1.37	Sidaah geyeeshsha, “Gagaseadayyeey Gilinyoo ea siida.” 
MRK.1.38	Gwayeeshsha Yeesu, “Essiipta eweaya darooraw suuk darukuta ng'asheanda Aseetta eara aba hoowa aba gideaba gidaghayi ang'waarji gil.” 
MRK.1.39	Iiduw gawa gwaneayeewa jeeda ng'eanyida Galilaaya sean nea gwarukkwiida ng'asheega aba ghoorajeega nyaawa sinnealshachcheewa sean nea ghahoan meangeenda.
MRK.1.40	Iiduw ghwahidu heeda Yeesu Siisi beardooschi udamusuura hidu gwatkuy ak gamus nea gwayeeshsha, “Iigasayi gimmuusi amminnaan!” 
MRK.1.41	Ghabwayda Yeesu siidideani, ak ghoahaakta geattindaannyi ak ghoang'ng'waay ak gwayeeshsha, “Geagasayi miinni!” 
MRK.1.42	Gwaritteaysa siida udamusuura aba geeshangiga ak ghammiidu. 
MRK.1.43	Hit ghamiin gheeng'da ak ghwanung' gabay ghabeawa howa nea gwayeeshsha, 
MRK.1.44	“Asi Una nea adirukusi sih ng'asheanji. Una ahimsiina geaw ashoohoochcheanda, ak gidaydi haleanjeeda siyeada ghadooweeda was gidaghayi rukutteayda Muusa, eanal gideaba ang'iing'i nihaabi.” 
MRK.1.45	Beawa hoowa Siidida gwarukusa siisi roonnyi sean, ea ghwayiiy gilinyoo ea siida gil. Iiduw Yeesu ea mudu ghwanung' ng'asheesu gabadaksa beatta jeeda mujiini. Gwajireada gawa hichpa geaw ak eara gwasa goremsiina Buuneeda meadajeega sean aba hoowa midean.
MRK.2.1	Iing'atta eawoojusu ng'ay gabiikta Yeesu ng'eanyiida Gapernaumu ak gabay ghwanyas Buuneeda iitta gideaba gwanda ghoah. 
MRK.2.2	Goweameesa Fuga saang'a ghoah ea gwadukuta eara seawadeeda gidaghuut. Gwarukkwiida Yeesu Giijastaannyi. 
MRK.2.3	Iiduw ghwahidu Fii ang'wan nea gwasareennu siisi miyaan bearji gibittunooda damealga 
MRK.2.4	Sihhiidu siida miyaan nea geegasa eayaat gah heeda mida Yeesu ghwaroat naweeda aba seang'ayda buuneeda. Gaweay ak ghwasaaw uhuuda gheeda deascheeda mida Yeesu, ak gessiik siitta miyaniin nea gwanda badayda muundaannyi, ea eaghatghat ammadeeda Yeesu. 
MRK.2.5	Daa Yeesu masaweega nyaawa gwayeeshsha siida miyaan, “Jeepteanyu, ring'eagaagu sisamsa.” 
MRK.2.6	Abeeda gwanda hoowa Ginealshoodiga mwaatkwa bea diineeda Yahuudi gwachchi abitppiit nea gwayeena aba jeesinga nyaawa 
MRK.2.7	“Assiisi gwarukutaydaan ng'asheesu? Nii gong'eawi Aseetta! Ghanyeamanda siisi ammu gwasamsa ring'eemba nuut, geaghus Aseetta akghwahit.” 
MRK.2.8	Gwajeeng'u Yeesu ng'asheega baloola jeesinga nyaawa ak gwayeeshsha, “Ghamwach-mwach naaha jeesing'eagwa? 
MRK.2.9	Awussus anneeda aba hedeang'wa gideaba gearukusi siisi abittu damealgean gideaba, ‘Sisamsa ring'eedaang'u ghana gideaba geyeeshsha ng'eada, Geanda mundaang'u ak guwi?’ 
MRK.2.10	Asi geagasayi anala gideaba Balleanda Siida gwandeawa Gheambalmeeda jea gwasamsiina buuneeda ring'eega aba ng'eanyiida.” Ng'atta gwayeeshsha Yeesu siidida bearji gibittunooda damealgean. 
MRK.2.11	Geayi ng'eada, “Geanda mundaang'u ak guwi ghoah.” 
MRK.2.12	Ghang'eat ak ghamughut muunda ak gawa nea geadahaada sean. Ghwanung' ghahamng'eanyi buuneessean ak ghoaghambiit Aseetta nea gwayi, “Ng'asheanji miyeadaaha eara heeda ghayi.”
MRK.2.13	Iiduw gabiikta Yeesu hoowa bea ghuutta basoodean. Gaweay emeettuw hoowa mida ninyiin, ak ghoang'eat ginealshooda. 
MRK.2.14	Gawa Yeesu ghwaat naweeda ea ghwadaa nisiih Lawiiyda Alfaayo nea goopteada aba hoowa sing'ng'oonnya gwadiin. Gaguursa ak gwayeeshsha, “Benni eanni geeshteanyu.” Ghang'eat Laawi ghwaat geeshta Yeesu. 
MRK.2.15	Iiduw nea gweagiischi Yeesu aba gheeh Laawi, goreemsa Fuga saang'a ang'ng'oonyi gwaadi ea fuga ring'eega, nea abeeda niny gweagiischi sea ginealangaaschi ea fuga mwaatkwa ghwanyawa eattu geashtaannyi. 
MRK.2.16	Daa fuga mwaatkwa was Ginealshoodiga diineeda Yahuudi was Farisaayajeega gideaba Yeesu gombuuchchi fuga ring'eega geannyaash ginealanga gideaba, “Anda Yeesu ghwasaan inyas gombuuchchi sea fuga ring'eega ea gea ang'ng'oonyi gwaadi?” 
MRK.2.17	Iiy Yeesu ng'ashesu gwayeeshsha saawa, “Fuga majeekcheewi magaseadayyi meang'nyeanda. Meang'nyeanda geaghus gagasa fuga miyeani. Asi eara Aniini mwawuni dagasa fuga doobiweadi. Ghawunnyi dagasa fuga ring'eega.”
MRK.2.18	Eaweechcha ghwarat jalooda ginealanga Yohaana ea gea Farisayajeega. Ghapka Buuneeda ak ghoanyaash Yeesu nea gwayeeshsha, “Anda ginealanga Yohaana ea gea Farisaayajeega gwarada jalooda nea gaagu amwarada?” 
MRK.2.19	Ghwalamda Yeesu ak gwayeeshsha, “Fuga suguursa nyeangiida imidahiji siidageeshshi ghoang'ng'wa ghwaat jalooda? Inyoo gwanda hiji siida geeshshi fuga suguursa mayghwaat jalooda. 
MRK.2.20	Amaduw gwanda eaweetta jea egeandeawa siida geeshshi eaweechcheanji fuga suguursa gayghwaat jalooda.
MRK.2.21	“Manda siida ammu gwalagu weasta hang'deesh ak ghawaasa hang'da waas. Iisisin ng'asheanji abeeda gayghwaloadadawa weastida eshiin hang'da waas ak abeeda ghami hang'da muuchchi. 
MRK.2.22	Ghanyeamanda siida jea ghwayiin difaayeeda eashish jeesinga sheargweega woosi. Iisisin ng'asheanji gayghabwashaada difaayi sheargweega, ak abeeda gaygwanyara sheargweega ak gaweay difaayi. Difaayeeda eashish geyiina jeeda sheargweega eashish!”
MRK.2.23	Eaweachchanjagi mideewa ng'eanyiida sabatto, gawa Yeesu nea gwasik jeesinga madameega ngano Damani beawaan gwahirjeaweada Ginealangaaschi muschoonga ngano. 
MRK.2.24	Gwayeeshsha Farisaayajeega Yeesu, “Ng'ulla ghwasaan anda ginealangaagu gwasin ng'asheanda meseamma eaweetta sabatto?” 
MRK.2.25	Ghwalamda Yeesu ak gwayeeshsha, “Heappi miyoassoamwana gidaghayi sin Dawdi ea fugaaschi iyeachchih. 
MRK.2.26	Gawa jeeda gheeda Aseetta ak ghwaak mukkattajeega siyiin madeda Aseetta. Ng'asheanji geesin damanda waseewa Habiyattaari ashoohoochcheanda haw. Mukkatteani geaghus ghwaak ashoohoodiga nea gaba geat. Amaduw ghwaak Dawdi ak ghoadaw eara fuga mideawa.” 
MRK.2.27	Ng'atta gwayeeshsha Yeesu, “Sabatto geesissa buuneeda miigideaba buuneeda geesissa sabatto gil! 
MRK.2.28	Asi Balleanda Siida Ng'uttaniida gil eara aba sabatto.”
MRK.3.1	Iiduw gabiikta Yeesu hoowa bea jeeda ghoriida sinnealshachcheewa nea abeeda gwanda hoowa siida aptu geattinda. 
MRK.3.2	Abeeda gwanda Fiisu gasa ghoahaakta Yeesu, hean ghoamuughu ghwadaa ea jea ghoahaap siidida eaweeda sabatto. Aba sareani geegasa gichchea eanyasta ramaseanda jea eahhaaktoawa 
MRK.3.3	Iiduw gwayeeshsha Yeesu siidida aptu geattindean, “Beenni hiji bea mwadiin.” 
MRK.3.4	Ng'atta ghoanyaash Yeesu fukka nea gwayeeshsha, “Ghwadoabiiwi gideaba geesin ng'asheanda miy eaweeda sabatto ghana gideaba geesin ng'asheanda muy; ghang'wana gideaba geakghu eaweega ghana gideaba gelakku? Ameasha ghuttannyi geasiinda.” 
MRK.3.5	Hean ghoaduup ghaang' Yeesu buuneeda aba nyarasta ak ghang'ut giseaneega idaah hang'ooynachcheekka guroruunatkeaba fugiga. Gwayeeshsha siitta aptu geattindean, “Asi adoabiiwa gattindaang'u.” Ghoadoobiiw siidida geattindaannyi ak gabiikta geattinda gamajegiit. 
MRK.3.6	Deagheatta gwaritta jarooda fuga was Farisaayajeega ak gaweay gang'weaschi sea fuga Heroode, ghwadaawdaaw gichchea ghwanyasta gheatta nuusta Yeesu.
MRK.3.7	Gawa Yeesu nea goodeayi ginealangaaschi ea gaweay hoowa bea ghuutta basoodean. Ghwaat geeshta Yeesu Emeettuw. Fiisu gwaleabu ng'eanyiida Galilaaya ea ghoaw ng'eanyiida Yudeeya. 
MRK.3.8	ea gea Yerusaleemu ea ghoaw Idumeaya, ea ghoaw eenda suguura Yordaan, ea ghoaw murdajeega mujiinajeega geaba Diro ea Sidooni. Iiy emeeda ng'asheega sina Yeesu goreemu ghapka headaannyi. 
MRK.3.9	Daa Yeesu gida jea ghwariista buuneeda aba ghuutta basooda gwayeeshsha ginealangaaschi, “Anung' gosiibu maleambooda amwariisan buuneeda.” 
MRK.3.10	Abeada nihaap fuga saang'a, ghapka Fuga geyoonung'weakka nea gagasa ghanyi ghawaas Yeesu. 
MRK.3.11	Nea fuga bearji meang'nyeandeenda inyoo gwaroonnyi Yeesu, gobedeaysa madeadaannyi nea goojuur nea gwayeeshsha, “Ang'iing'i guwosi Balleanda Aseetta!” 
MRK.3.12	Iiduw gwareekusa Yeesu meangeenda nea ghoang'waniit gideaba, adoorukusi buuneeda siideawoschi!
MRK.3.13	Iiduw gawa Yeesu amawea uhuuda heayeeda gagurriisa fuga gasa niny, Gaweay heeda fugiga. 
MRK.3.14	Gagwalu fii damaniyyeenya jea godeaydooschi jea ghoow Giijasoodigaaschi jea gaweay gwarukkwiida Giijasta. 
MRK.3.15	nea fiisu geattaw gheambalmeeda jea goruutteawa meangeenda. 
MRK.3.16	Abeeda fiisu attamaniyyeenya sigwaluun geaba Simoneeda (amaduw gang'assa gheawunga siyi Betrohi,) 
MRK.3.17	ea geaba Yakkobo ea Yohaana was oorjooga Sebedaayo (ghayi ng'assa Yeesu gheawunga siyi Bwaneegi, ghwanyawa isiyam ghuut gajeeyi Oorjooga Mbagiida.) 
MRK.3.18	Ea Andereya ea Filippo, ea Bartolomayo, Mattayo ea Domaso, Yakkoboyda Alfaayo ea Dadeo, ea Simoneeda leabu Ganaani, 
MRK.3.19	ea Yuudayda Iskariyotti was siida amaduw ghwala bwadaw.
MRK.3.20	Iiduw nee nuwa Yeesu ghooh gagaweesa heeda emeettuw ea eamudu ghwanyas niny gheatta agiischooda. 
MRK.3.21	Nyas iittaannyi Fuga gheannyaawa gaweay ghoang'ngwaay nea geaghay gili ning'ul geeska. 
MRK.3.22	Nea Ginealshoodiga diineeda Yahuudi leabu Yerusaleemu, saawa gwayi Yeesu, “Gwandeawa Belsebuuli! Ak ghahoan meangeenda aba uurda meang'nyeandeenda haw.” 
MRK.3.23	Iiduw gaguursa saawa headaannyi, ak ghoanyaash nea gwasin ak gwayeeshsha, “Ghamneawa Shattaani ghoang'ng'wa ghahoan Shattaani? 
MRK.3.24	Sugoochcheandumeeda imaweechchi sugoochcheandumeeni ea maygahuweada. 
MRK.3.25	Nuut gichcha eara fuga jeeda gheadassagi idardawaat gheawi ea maygahuweada. 
MRK.3.26	Eara shattaani ing'uchchi geaw, ea maygudu gageanu askwearjoojiga gaygabiissa gammudean.
MRK.3.27	“Gheeda siida mwaay biissa ahoauur manda siida jea gabadaksa gawa gah ghoareat haleanjeadaannyi. Geaghus abeeda ea sirada siisi bea gheedean abeeda gheawi ghoammu sih gawa jeeda gheeda ak ghwaat haleanjeeda. 
MRK.3.28	Aba huumwa Gearukuneegwa, ring'oojiga sean sina buuneeda manda dea majeesamsa, eara ng'asheega munyas rittuuna ghuusiga buuneeda gaygwasamsa Aseetta. 
MRK.3.29	Sinung' siida rukkuuna ng'asheega munyas badayda Gurorooda Ghaydit, siisi majeesamsa, gwandeawa ring'eeda eeweaga manda mudeanooda.” ( 
MRK.3.30	Yeesu abeeda gwarukuna ng'asheesu fuga baloolla gideaba, “Niny gwandeawa meang'nyeandeenda.”)
MRK.3.31	Iiduw ghwahidu Gheamatta Yeesu nea godeana oorjooga gennyea Yeesu ak ghaminaada aba jarooda ak gojeakta siida gawa gaguursa aba gah. 
MRK.3.32	Abeeda goobiitpiit emeettuw nea gwaneaweesa ak geyeeshsha, “Gagasseey Geamadu ea oorjooga giyeang'wa aba jarooda.” 
MRK.3.33	Ghwalamda Yeesu ak gwayeeshsha fugiga, “Iyya ea oorjooga giyeanya geabeang'a?” 
MRK.3.34	Gwasachsa ghaat fugiga ghwanyawa abiitpidiin ak gwayi, “Ang'ulla Iyya ea oorjooga iyya fiisu gil! 
MRK.3.35	Siida nyoo gwasna haleanjeeda bwariiy Aseetta, siisi gayghoaw oorjeediyya, nea gayghoow eara hudiyya, nea gayghoaw iyya.”
MRK.4.1	Gabiikta Yeesu gonealshi gichcha aba ghuutta basooda. Ghwasaabwan Emeettuw ea eanung' gawa jeeda maleambooda ak goopteada. Abeeda buuneeda gobiitpiit aba ghuutta basooda ng'eanyiida ghajaam. 
MRK.4.2	Hean goneali buuneeda ng'asheega saang'a nea gagalla geat ng'asheega. Gwayeeshsha abajeeda ginealshoodaannyi, 
MRK.4.3	“Oalleaydiit! Ghayi ghang'eat sii gawa gwahista booga. 
MRK.4.4	Hitta nea gwahista boagaaschi gwanda booga abitpissa heeda was naweeda buuneeda, iiduw ghwahidu dariidakka ak ghwaak. 
MRK.4.5	Gwanda eara booga abitpissa heeda was badayda harearachcheanda heeda manda sigeemba huumwa. Boosu gabay gwardu aba gideaba eara sigeedeaba hoowa eang'ay. 
MRK.4.6	Boosu iiduw ghwalas daknooda nea gudugwanda ghuusiga sigeeda, ak gabay ghaghajamiit aba gideaba manda sigeemba huumwa ang'ng'waay hawunga. 
MRK.4.7	Gwanda eara booga abitpissa jeeda geediga halaghweanga, iiduw nea gwardu boogiga ea maji gil aba gideaba ghwariis geediga halaghweenga. 
MRK.4.8	Gwanda eara booga abitpissa jeeda sigeeda miyaas, iiduw nea gwardu gwaji muuchchi. Ghealooniga meatteena booga diktam ea damanamughuush, suurja gweatta laadam nea suurja gweatta bughala.” 
MRK.4.9	Iiduw nea gayghoabuut Yeesu ghuutta baloaldaannyi gwayeeshsha buuneeda, “Siida agar iitta adayiinya ng'asheesu ikkeasuun.”
MRK.4.10	Iiduw nea gwandeawa Yeesu geaw, gaweesa Fukwachchi aleeysiit sea ginealangaaschi attamaniyyeenya ak geannyaash gidagwachchi baysiina gallodeaba geat bea ng'asheega. 
MRK.4.11	Ghwalamda Yeesu ak gwayeeshsha, “Agogeeni ghamneawa simeayneegwa makcheameeda Gheambalmeeda Aseetta. Amasunung' fugiga manda jedeaba gheambalmeeniin, saawa ng'asheega ijea erukkwiisa geaghus egalla geat. 
MRK.4.12	Ghoaw ramoraneeda ghayi sirukutta bea gideaba,
MRK.4.12	‘Fiisu gayghoang'wearda muuchchi,
MRK.4.12	ak ea mayghwadaah gil,
MRK.4.12	iidiga nyaawa gaygwayiing'shi muuchchi,
MRK.4.12	ak ea manda gili jea gwajeeng'u.
MRK.4.12	Ghang'wana gwachchi gwayamsa geat
MRK.4.12	Aseetta ak gwasamsa ring'eega nyaawa.’”
MRK.4.13	Hean ghoanyaashta Yeesu ak gwayeeshsha, “Assagooga miyajeeng'ni eara ng'asheesu eagalli geadiini? Gajoammustaan ajeeng'ni ng'asheesu jea dagalla geadiin? 
MRK.4.14	Siida weah gwahista booga gwahista ng'asheega Aseetta. 
MRK.4.15	Boogiga abitpissa ghuutta naweedean Fugiga iiy ng'asheanda deagheatta ghwahidu Shattaani ak gageandeawa jeesinga nyaawa. 
MRK.4.16	Booga abitpissa badayda harearachcheandean. Fugiga ama iiy ng'asheanda ghwadeapta nea gahoosan. 
MRK.4.17	Ghanyea mandeawana hawunga issa ghanyi gageanu gheadi nuwaas iihidu sawanaduutka ea munyinda gabay ghwalagaan. 
MRK.4.18	Boogiga abitpissa jeeda halaghweengean, Fugiga iiy ng'asheanda Aseetta, 
MRK.4.19	iiduw ghwahidu mittagheasta muunda ng'eanyiida bea geaba gassooda baruureega, ea sechmeeda seach saawa gilinyoo ghwariis ng'asheandida, ghwanung' ea mudugwaji haghweega. 
MRK.4.20	Boogiga sihisa jeeda sigeeda miyaasiin, Fugiga iiy ng'asheanda ak ghoang'ng'waay ak gwaji haghweegeani. Ghealooniga meatteena booga diktam ea damanamughuush, suurja gweatta laadam nea suurja gweatta bughala.”
MRK.4.21	Gabiikta Yeesu ak gwayeeshsha, “Ghamneawa gheaboong'nyeanda ijea eapwaang'da gajeedukuteawa dahuuda ghana jea eayiin uutta bulaliida? Manda ameakghusa ak geayiin uhuumba gili? 
MRK.4.22	Asi gilinyoo afunyaat gajeenung' ghwadajiit. Nuut gichcha gissudukuta gajeenung' ghabwar daknooda. 
MRK.4.23	Asi Ayiinya iyondeawi iidiga!” 
MRK.4.24	Gwayeeshsha Yeesu saawa, “Olleysiina iit muuchchi ng'asheesu oayinyiin! Gidottenniidi agooga gajettenneegwa nea geanung' ghwanaawda. 
MRK.4.25	Aba gideaba siisi agar gil gajeehheassa nea siitta meagara giliin, eara gidida mwanang' mideawean gajearreat.”
MRK.4.26	Hean gabalool Yeesu nea gwayi, “Gheambalmeeda Aseetta gajeegala siisi ghayi wea gwahista booga. 
MRK.4.27	Niny iissa ihidu eaweeda gawa gwalil, nea askweari ghoang'wearu, nea mwanala eara bookcheandida girritteayda. 
MRK.4.28	Funnooda bookcheanda goobal Sigeeda akghwahit. Iissa ghwanung' ghanyi gwasin mbearga, hean gabiissa ghwasar muhooga, iiduw muhoogiga ea nisin gheanyanga booga. 
MRK.4.29	Iiduw nea booga ea niheas, gaygawa seabwa ghwalach aba gideaba ghwadaa nihitta damanda lajitta.”
MRK.4.30	Iiduw gwayeeshsha Yeesu, “Ghamneawa Gheambalmeeda Aseetta gajeegala naaha? Iijea erukuna gajeegalana naaha? 
MRK.4.31	Gaydagala ghajilleanda haradaali. Ghajilleandeaba geedi amwanang' ea ghwalaabwa hoowa ghajilleamba geat nuut. 
MRK.4.32	Amaduw nea geayiin jeessigeeda gwardu ak gwaheedu ea ghoaw geetta gidahaw naawa geediga sean bea madamnyeanda. Iissa gwasin damealga duguuga hees ea ghamway jirooneadaannyi dariidakka.” 
MRK.4.33	Abeeda Yeesu inyoo gagasa gwarukuta giijastaannyi, inyeessa ng'asheega asaang'a gea galla suurja. 
MRK.4.34	Miighanyi gwarukuta ng'asheanji magalana nuut. Iiduw nea gwandeawa ginealangaaschi akghwahit, gwarukusa ganeega ng'asheega sean nea mwafnyana eara gil.
MRK.4.35	Shing'adedeaba eawettida gwayeeshsha Yeesu ginealangaaschi, “Eaniyean eakghaawana basooda eebu meatkweetta.” 
MRK.4.36	Goheelli geat emeetta sang'aan. Gaweay Ginealanga jeeda maleambooda ghwanyawa mida Yeesu ak gaweay nea ghwaat Yeesu. Abeeda gwanda hoowa maleambajeega suuk. 
MRK.4.37	Iiduw ghang'eat siilakghta aba jeeda basooda. Ghwalas maleambooda laweajajeega ak ghwanung' gwaneawwiida beega ea ghwannyiit jeeda maleambooda. 
MRK.4.38	Abeeda Yeesu gwalil aba hoowa bea uutta maleamboodean nea gwadiiwa uhuudaannyi hang'da was ghabuscheanda. Ghwaheat ginealanga nea gwayeeshsha, “Ginealshoochcheanda. Assang'iing'i eara nyariideanya miduuppi?” 
MRK.4.39	Ghang'eat Yeesu ak gwareekusa siilakghtida nea gwayeeshsha basooda, “Siinda! Eena saw!” Gwaregweesa jeammeeda. Gwayi basooda sean saw! 
MRK.4.40	Hean gwayeeshsha, Yeesu ginealangaaschi, “Ghoabealeagwaani? Mondeawani masaweega?” 
MRK.4.41	Ghabeel muuchchi ak gonyeari geat, “Nii siisi urjiini? Siida nukkwa ghoawal gheang'da eara jeammeeda ea basooda?”
MRK.5.1	Muchchu ghwahitta gigheawda basooda ng'eanyiida siyi Geraasi. 
MRK.5.2	Deagheatta nea gwarinna Yeesu jeeda maleambooda geadaah siisi mideawa meangeenda nea gwaleabu heeda sibunynyiisa buuneeda ak gwaroonnyi. 
MRK.5.3	Siisi eajusu gobiitta hoowa sibunyyiisa buneedean nea ghanyeamanda siisi ammu ghwarat aba munyaloalajeega. 
MRK.5.4	Nea eara isiratta munyaloalajeega ghana biingu inyeessa gang'achcheaweada sean nea ghanyea mwoammu sih ghwajoar. 
MRK.5.5	Inyeessa Gojureadayyi eawa ea askweari nea gahoonna geaw hoowa sibunynyiisa buneedean ea jeesinga beareega nea inyessa ghabwashadawa geaw lagheanga. 
MRK.5.6	Iiduw nea ghwadaa Yeesu nea gudeasheagi Ghafwach ama hitta heeda ghwahiiy geaw aba mureeda aba madeeda Yeesu 
MRK.5.7	ak gojuur nea gwayeeshsha, Gendeeyeesi naaha Yeesu sea ang'iing'i, “Balleanda Aseetta haw? Geamuscheey aba gheawunga Aseetta adisawannyean!” ( 
MRK.5.8	Ghwanyaashtunu aba gideaba niyeeshsha niny, “Ritteaysiina siisi.”)
MRK.5.9	Ghoanyaash Yeesu nea gwayeeshsha, “Ghawungaagu ng'eaha?” Gwayeeshsha siidida, “Gheawungeasu geguura ‘Lugooda,’ aba gideaba aseasa geewoschi saang'a.” 
MRK.5.10	Gamearmearani Yeesu nea gwayeeshsha, aniyean adiguttidaneasa aba ng'eang'i. 
MRK.5.11	Abeeda gwanda hoowa hawanda ukkurumajeega sihhaghwa aba geeshta heayeeda. 
MRK.5.12	Gamearmearani, Meangeenda Yeesu nea gwayeeshsha, “Nung' eweaya jeedeaba ukkurumajeegiga.” 
MRK.5.13	Gwasiksa Yeesu lugoodida bea meangeendean, ak gwaritteaysa siidida ak ghoabitta jeeda ukkurumajeega. Abeeda ukkurumajeega gwariiksa sagalamnyooji iyyeenya. Gamng'aw ukkurumajeega ak ghoabuttaawa geat marechcheanda ak ghwaak basooda sean. 
MRK.5.14	Gwasalda Fukkwachchi ahaaghwa ukkurumajeega ak gaweay ea ghwahitta mujiini ea heeda mawasa mujiini. Ghapka Buuneeda ghwadaa ng'asheega bunu. 
MRK.5.15	Gaweay ama hitta hoowa mida Yeesuun ghwadaa siidida eawoojusu ng'uttooschi lugooda meangeenigean nea goopteada nea gookwa hang'daannyi nea nibiiksa fughareadaannyi, ak geabeal. 
MRK.5.16	Iiduw gwarukusa Fukkwachchi daa ng'asheesu buneessuurja iitta gidabussa siitta bearji meangeendean ea iitta ukkurumajeega. 
MRK.5.17	Hean gebiissa emus Yeesu gideaba ng'amwana ng'eang'deanya. 
MRK.5.18	Daa Siidida nea gawa Yeesu jeeda maleambooda gamus godeayi. 
MRK.5.19	Ghaheawa Yeesu godeayi siidida. Ghoadeal nea gwayeeshsha, “Una ghoah ak girukusi ng'asheega sean fuga ghaheang'wa ea gida nuweattaneey Ng'uttamiida ea gida nubwaydaaydaneey.” 
MRK.5.20	Gawa Siidida ak gwarukkwiida aloheeda ng'asheega miyaas sissa Yeesu aba jeeda mujiinajeekka attamanamughushiin. Nyas buuneeda iidi bea ng'asheesuun ghahamng'eanyi sean.
MRK.5.21	Gwading'da Yeesu maleambooda ghoaghaawa basooda ak gawa ama wea gigheawda goreemsa Emeettuw gaweay ghwanyasa hoowa. 
MRK.5.22	Iiduw ghwahidu heeda siisi suguura Yayro siisi abeeda gaba fuga hees ahaaghwa ghoriida fuga Yahuudi sinnealshachcheewa. Hitta Siisi gobedeaysa madeeda Yeesu nea gwayeeshsha, 
MRK.5.23	“Jeebi itteanyu mwanang' bea haweega ghabwar miyeeda. Eeniyean beenni waasana geattingaagu ak abeeda gayghahaap.” 
MRK.5.24	Ghang'eat Yeesu godeayi siidida. Ghabwang'aada emeettuw gamaseaw nea geasaabwan. 
MRK.5.25	Abeeda gwanda hoowa gatmooni aream foojeanda galeagasean gweannyeew damaniyyeenya. 
MRK.5.26	Gatmooni abeeda niduulu haleanjeedaannyi aba beatta gealga meanga nea ghanyeamalossiina eara gil gwareanyiisachchi muuchchi. 
MRK.5.27	Abeeda ninyas iitta Yeesu Ghwaat geeshta ak ghawaas weleeda hang'da Yeesu. 
MRK.5.28	Gwasin ng'asheanji nea gwayeeshsha Geaw, “Iyawaaschi weleedeaba siisi ghanalli gaydahaap.” 
MRK.5.29	Hitta nea ghawaasa geaw weleeda hang'da Yeesu deagheatta gageanda gireemdida bea foojeandean. Nea eara iisawsa saseadannyi ghwadaa nimajegiit. 
MRK.5.30	Jeeng'u Yeesu gidabeada nisuunya urdaannyi gwasachsa ghaat emeeda ak gwayeeshsha, “Ghawaas ng'eaha weleeda hang'deanyu?” 
MRK.5.31	Gwayeeshsha ginealangaaschi, “Girukutaydiin nea gidaahi gidariistaneey buuneeda?” 
MRK.5.32	Gong'weerng'weersa Yeesu meadajeega sean ghwadaa ea jea ghwanyas siida ghwanyawa waas. 
MRK.5.33	Iiduw nea ghwadaah, gatmoodida gideaba nihaap gaweesa Yeesu nea ghabwadanaada aba muuwda ama hitta gwatkuy aba madeadaannyi ak ghoadayda iitta sean. 
MRK.5.34	Gwayeeshsha, Yeesu gatmooda, “Balleanda gidahaapnyi masaweagaagu, una nea gibeahi seayu nea gagasa ea mabikseey geyoani.”
MRK.5.35	Duuw gabalool Yeesu gatmoodida deagheatta ea sichcheagu fiisu leabu gheeh Yayro ak gwayeeshsha, “Yeeptaang'u nimi. Ghwasaan andagideawiidi ginealshoochcheanda?” 
MRK.5.36	Nyas Yeesu iidi ghoanaawa geaw ak gwayeeshsha, “Adibeali. Heappi ang'iing'i mwasa.” 
MRK.5.37	Hean ea modeayi fii suuk geaghus Betro, Yakkobo ea Yohaanayda gennyea Yakkobo. 
MRK.5.38	Ghwahitta gheeh Yayro ak ghwadaa Yeesu emeeda mwahawda heeda mwasakta dabeakka suurja gaguttu heareega nea ghoahaawda. 
MRK.5.39	Hitta Yeesu gwayeeshsha, “Anda agooga goyyeawdi nea mandaneegwa eara hawdaaw? Balleanda eara miyeeda miighami. Gabeachchi ruweanga akghwahit.” 
MRK.5.40	Gabarra rear buuneeda. Hean goruutta buuneessean jarooda ama hit gaguursa ghweanda jeepta ea gheamatta jeepta ea ginealangaaschi ghwanyawa adeana ak gaweay hoowa bea gah mida jeeptean. 
MRK.5.41	Hitta Yeesu ghoang'ng'waay geattinda jeepta nea gwayeeshsha, “Dalittakum,” nea gideaba, “Huda mwanang' ng'eada!” 
MRK.5.42	Deagheatta gafakna geaw ng'eanyi hudida ak ghang'eat gawa. (Jeeptida abeeda gaba gweenynyeew damaniyyeenya.) Ghwanung' ng'asheanji ghahamng'eanyi buuneeda muuchchi. 
MRK.5.43	Iiduw gwayeeshsha Yeesu buuneeda, Adiiduw goorukusi gili gwachchi easinnyiin. Ng'atta gwayeeshsha oattawa huda gichchaghwaak.
MRK.6.1	Ghabeawa Yeesu hoowa ak gawa ea gawa ng'eang'da nyaawa nea godeayi ginealangaaschi. 
MRK.6.2	Muchchu nea eaweeda mideewa sabatto gil, gawa jeeda ghoriida fuga Yahuudi sinnealshachcheewa gonealshi. Ghahamng'eanyi fuga saang'a aleeysiit nea gwayeena, “Assiisi ghwanyasa yeenu ng'asheesu? Ea bareaynadi bea uhuudean. Ak gwasindaan deamdeamanga sina 
MRK.6.3	Neada nii ea mii siidida sina behajeega was oorjeeda Mariya bea gennyea Yakkobo bea geaba Yose bea Yuda ea Simon? Neada eara haweega ghaamwat ea manda ng'eang'i?” Geamwachmwach ng'asheagaaschi. 
MRK.6.4	Ghwalamda Yeesu ak gwayeeshsha saawa, “Eara sibaneeda geaghus ghoadaw mureeda fuga sheagi. Sughus fuga ng'eang'da nyaawa ea gea was genoojigaaschi ea fugeaba gheannyi, aba saawa siisi mawuurji gil.” 
MRK.6.5	Iiduw Yeesu ea mudugwasin deamdeamanga aba hoowa. Ghoang'ng'waay iheeng'spa fiisu ng'ay miyeani ak gaheaba. 
MRK.6.6	Ghahamng'eanyi Yeesu idaah gidamwamwasta buuneeda ng'asheagaaschi.
MRK.6.6	Iiduw gwaskeada Yeesu gealga aba hoowa nea gonealshi. 
MRK.6.7	Gaguursa ginealanga attamaniyyeenyean ak gojeakta nea ghwanung' gabadiinna iyyeenya iyyeenya. Ghabiiw uurda jea ghwajoara meangeenda 
MRK.6.8	Gwayeeshsha, “Asi aweayeena nea adiiduw ghoasapchi geadi. Daba siisi aada geadi bileangida akghwahit. Eara gichcha ayaaga adoayaadi geadi, ghana shageeda, ghana lappiya. 
MRK.6.9	Gwayeeshsha, oallaabwa geekka ak ea adoalassi hang'weakka iyyeenya.” 
MRK.6.10	Gabiikta gwayeeshsha, “Gheeda wassean jea ahitta ak ghwadeaptaneegwa oppiidana ea eaghus ea noang'ami hoowa. 
MRK.6.11	Nea iyoahitti ng'eanyiida deeppa ea meadeaptaneegwa nea ghanyea mealeyseegwa eara iit, iyoabeawi ng'eang'da nyaawa alalakta birjeanda geeshangeagwa. Abeeda gajea gibuhanda nyaawa gil.” 
MRK.6.12	Hean ghang'eatng'eat giijasoodiga gaweay. Gwarukkwiisa buuneeda gideaba, Adukkuunana ng'asheega munyas bea ring'eeda. 
MRK.6.13	Ng'atta goruutta meangeenda saang'a, ak ghwayeasha fuga miyeani nagheeda ak gaheaba.
MRK.6.14	Hean imuchchu eara sugoochcheanda siyi Heroode aninyas iitta ng'asheega sina. Abeeda Yeesu nigeawiit iitta muuchchi. Gwanda fugeena, “Nii gwaduudu Yohaaneeda ghayi abattisachchi, ak ghoaw uuri ghamneawa sinna ng'asheesuun.” 
MRK.6.15	Buuneeda mwaatkwa gwayi, “Nii gwadeppea Eliya gil. Nea mwaatkwa gwayi, Nii gwadeppea sibaneeda. Anda gawuurji siyagi bea sibanga ghayi bea garayi.” 
MRK.6.16	Nyas iitta Heroode gwayeena, “Nii ghamneawa niduudu Yohaaneeda ghayi alaji gheatta.” 
MRK.6.17	Ghayi abeeda eaweechcha gojeakta Heroode shirikkareadaannyi ghoang'ng'waay Yohaana ak gwajaksa ghealooniga, aba ng'asheespa gatmooni suguura Herodiya ghayi geena oorjeeda gennyea Heroode suguura Filippo. Ghayi abeeda Heroode ghaghi gatmooni bea oorjeeda ghamwadiin. 
MRK.6.18	Nea ghayi abeeda ea niyeeshsha Yohaana Heroode, “Mammiseey gheana gatmooda oorjeeda geamadu.”
MRK.6.19	Hean ghwasit Herodiya muuchchi Yohaana ea gidabal gwanuus. Geaghus gideaba mwoammu. 
MRK.6.20	Heroode niny ghoawal gheang'da Yohaana. Aba gideaba ghwanal beadi Yohaana siida doabiwaat biissa ea ghaydit gil. Inyeessa Heroode gafur Yohaana nea ghabwariiy goleeysiit girgweageadaannyi ak iissa ghwanung' gwasawana jeadaannyi. 
MRK.6.21	Eaweechcha ghwanyas gheatta Herodiya, eaweetta sineewa Heroode ghwelmeeda damanda ghayi sijiila. Gaguursa fuga hees ahaaghwa ng'eanyiida, ea fuga hees bea shirikkara ea fuga hees mida mwadi bea ng'eanyiida Galilaaya. 
MRK.6.22	Iiduw ghwahidu Hudeaba Herodiya ak ghang'atta gawa madeeda Heroode ea rabastannyi ak ghang'was muuchchi ea gahoosa jeesinga buuneeda. Iiduw gwayeeshsha Heroode hudida bea Herodiyahiin, “Ng'alaan gidigasayi was sean gaydagoonnyi.” 
MRK.6.23	Ghwaak Sugoochcheanda habeawooda nea gwayeeshsha, “Ng'alaan gidigasayi wassean eara ng'eanyiini ahaghwiin ghammuuschi dalach bugusta deadeennyi ak geagoonnyeey.”
MRK.6.24	Iiduw gwaritta Hudida ak gaweesa ghaamwat ak ghoanyaash nea gwayeeshsha, “Iyya gaydang'al naaha sugoochcheanda?” Ghwalamda ghaamwat ak gwayeeshsha, hudaannyi, “Eshshiina geagasayi uhuuda Yohaaneeda abattisachchi.” 
MRK.6.25	Ghafwach Hudida ea ghwahitta heeda sugoochcheanda ak gwayeeshsha, “Geagasayi gonean uhuuda Yohaaneetta abattisachchiin nea ginung' eayiin jeeda harakta.” 
MRK.6.26	Iiy Sugoochcheanda ng'asheanji gagiisan muuchchi. Apkaat habeawajeega ghwanyawa ak aba madeeda rabasta ghwaraay gichchea ghaheawaatta ng'asheenji. 
MRK.6.27	Gojeakta shirikkarajeandaannyi furiisachchi nea gwayeeshsha. Ng'eada lamwaja uneanni uhuuda Yohaaneeda abattisachi. Gawa shirikkarajeanda ea ghwanyasa Yohaana ghealooniga ama hitta ghwalach gheatta. 
MRK.6.28	Gweanna shirikkarajeanda uhuuda Yohaana jeeda harakta ak ghoadaw hudeaba Herodiya ak ghoadaw ghaamwat. 
MRK.6.29	Nyas iitteaba ng'asheesu Ginealanga Yohaana ghapka ama hidu gageanda musta Yohaana ak gaweay gabuy.
MRK.6.30	Muchchu ea nibiigu fuga ghayi ajeakta Yeesu was Ginealangaaschi, hidu ghoadaw Yeesu iitta ginnisin ea gidanaal buuneeda. 
MRK.6.31	Ghwalamda Yeesu ak gwayeeshsha saawa, “Aweayeena hichpa geat ak ghonyoo afuufa gili mwanang'.” Yeesu gwarukuta ng'asheanji idaah emeeda heeda maweayi suurja ghapka ea amwanung' ghwanyasa saawa eara gheatta agiischooda. 
MRK.6.32	Iiduw Gaweay saawa nea gaba geat jeeda maleambooda nyaawa ak gosiipta gaweay hichpa geat. 
MRK.6.33	Ghwadahaada Fuga saang'a gidabeada ak geanal gideaba saawa gil. Gwasalda buuneeda gosheeda aba geeshanga ghwalach mujiinajeega sean ea ghwanyoaha ng'eanyi saawa. 
MRK.6.34	Duughwahitta ghuutta basooda ghoang'wearda Yeesu ak ghwadaa emeettuw ak ghabwayda aba gideaba inyeessa buuneeda ea nuwuurji gisilga nyaah haghweadochchean. Hean gabiissa Yeesu ghoanaal ng'asheega saang'a. 
MRK.6.35	Geeyi bwak ama niriikghta gamikta geyeeshsha Yeesu aba girrukusa ginealangaaschi, “Nukkwa ghamneawa nimikta nea geenda dareabeetta manda sih. 
MRK.6.36	Siksiina buuneeda gaweay madameega ea gharang'weakka gwasheaysa geat gichchaghwaak.” 
MRK.6.37	Ghwalamda Yeesu ak gwayeeshsha, “Oattawa agooga buuneeda gichchaghwaak.” Ghwalamda Saawa ak gwayeeshsha Yeesu, “Gajeweaya eashaaha mukkattajeega aba dinaaraji
MRK.6.38	Gabiikta Yeesu ghoanyaashta nea gwayeeshsha, “Heappi gondeawi mukkattaji hada? Aweayeana ong'ng'wersiina.” Weay gong'weersa gabiigu ak gwayeeshsha, “Aba hiji gendeawi mukkattaji muut ea ghweayi iyyeenya.”
MRK.6.39	Hean gwayeeshsha Yeesu ginealanga anung' gobiitpiit buuneeda aba heeda mida nyeega nyawiiri nea ghoanung' gwasna gharmuchcheekka eatta fii bughala ea gea eatta fii haradam ea damanamughuush. 
MRK.6.40	Hean Geanung' gobiitpiit buuneeda nea geanung' gwsna gharmuchcheekka eatta fii bughala ea gea eatta fii haradam ea damanamughuush. 
MRK.6.41	Ngatta gageanu Yeesu mukkattajeekka ghwanyawa ammuudiin ea ghweayeekka ghwanyawa assiyyenyean ak gong'weersa humng'eeda ak gabadiischeesa Aseetta. Gageanu mukkattajeega ghwanyawa ak ghabwanajaada aba geattingaaschi ak ghoadaw ginealangaaschi gwalakkiisa buuneeda. Eara ghweayeega ghwanyawa assiyyeenya ghwanung' goguulli buuneessean. 
MRK.6.42	Gweagiischi fugiga seaniin ea gwalang'u. 
MRK.6.43	Hit agiischooda buuneeda gewweamu mukkattajeega abit ea ghweayeega abit ak ghwannyiit soscheew damaniyyeenya. 
MRK.6.44	Nea fuga sing'ng'attaawa mukkattajeega ghwanyawa ea sagalamnyooji muut, headiga akghwahit.
MRK.6.45	Deagheatta ghwanung' Yeesu gaweay ginealangaaschi jeeda maleambooda nea gwayeeshsha, oshsheeda oakghaawana basooda aweayeena hoowa bea ng'eanyiida Betsaydaan. Aniini gaghanyi dahuuydean daheelli emeeda. 
MRK.6.46	Iiduw nea niheelli buuneeda gawa uhuumba heaya gamus Aseetta. 
MRK.6.47	Ghoaw shing'ada nea maleambooda gwanda bugusta basooda nea Yeesu gaba geaw aba ng'eanyiida ghajaam. 
MRK.6.48	Ang'wearda ghwadaa nea gwadeawiit ginealangaaschi aba manmanda maleambooda nea ghwaak milaada aba gideaba goyuuk maleambooda jeammeeda. Ghargayeew ghabeawa Yeesu badayda beega nea gaweesa ginealangaaschi mida jeeda maleambooda. Gawa nea gwahinda gili jea ghwasuut. 
MRK.6.49	Hean sidaah nea ghabeawa badayda beega Goguul nea ghaghay gili daa malonghajeanda. 
MRK.6.50	Sidaah ghang'ut sean muuwuda. Iiduw ghwanya ghuutta Yeesu nea gwayeeshsha, “Asi abissiina ahawda! Siida aniini gil adoabealli!” 
MRK.6.51	Gwading'da niny maleambooda ak ghahawuda jeammeeda. Ghwanung' ghahamng'eanyi saawa muuchchi. 
MRK.6.52	Ghabeal muuchchi aba gideaba mwanala ng'asheega ghayi bea mukkatte. Nea gwasin hang'ooynachcheekka guroruunatka nyaawa.
MRK.6.53	Ng'atta nea gogeawusa ng'eanyiida Genasareetti, ghwanung' goduuw maleambooda nyaawa aba ghuutta basooda. 
MRK.6.54	Hitta nea ghwararang'aana jeeda maleambooda gabay ghwadaa Buuneeda ak geanal. 
MRK.6.55	Gwasalda Buuneeda gaweay gealga ak gwasareenu fuga miyeani siyeattuuna muuchka nyaawa eayaat heeda wassean siyiing'sa Yeesu. 
MRK.6.56	Heeda laah Yeesu sean mida gharang'weakka ghanea mujiinajeega gil, ghanea madameega, inyeessa Geayiin fuga miyeani gheatta naweeda gawa ghwanyasa nea geeyeeshsha geat eara ghanyi ghawaap weleeda hang'daannyi gaygaheaba buuneeda. Ak ghoaw huumwa fuga waasa geat weleeda Yeesu gaheaba.
MRK.7.1	Ghapka fuga mwaatkwa was Farisaayajeega nea godeana ginealshoodiga diineeda Yahuudi nea gwaleabu Yerusaleemu ama hidu goweameesa heeda mida Yeesu. 
MRK.7.2	Hidu nea ghoang'wearda ghwadaa ginealanga mwaatkwa bea Yeesu gweagiischi nea meahuuna geattinga. 
MRK.7.3	Aba gideaba fuga was Farisaayajeega ea fuga sean was emeeda Yahuudi inyeessa gwasinda ng'asheega gidaghayi ang'ng'wanyaanda fugeaba garayi; iissa ea mayghwaak gil nea meahuuna geattinga muuchchi. 
MRK.7.4	Saawa mayghwaak gida leabu jarooda nea menyooghanyi ehhuun. Gwanda seareeda ghayi sing'ng'wanyaan inyeessa gehhuun gweerajeega, ea dahuunatka, ea bwakkurajeega gharinga. 
MRK.7.5	Ghoanyaash Yeesu, fuga was Farisaayajeega sea ginealshoodiga diineeda Yahuudi, “Ghwasaan anda ginealangaagu moang'ng'waanya ng'sheega ghayi bea fugeaba garayi? Eara iyagiischi ghwaakta geattinga mehhuuna?” 
MRK.7.6	Ghwalamda Yeesu ak gwayeeshsha, “Fuga ammiittu geat! Niiw huumwa ramoraneeda ghayi rukutteawa. Isaya badahukkeagwa,
MRK.7.6	‘Ghayi gwayi Aseetta,
MRK.7.6	Fiisu gwasinnunean mureeda aba ghuusiga akghwahit,
MRK.7.6	nea guroruunatka nyaawa
MRK.7.6	easheagewean.
MRK.7.7	Earra gabattean ghanyea maygwaloossa gil.
MRK.7.7	Aba gideaba goneali buuneeda humeannyeekka
MRK.7.7	mawasa geasu was gea buuneeda.’
MRK.7.8	Agooga ghoanung'waadi digheanda Aseetta ak ghoang'ng'waanyi fughareenga buuneeda.”
MRK.7.9	Gabiikta Yeesu ak gwayeeshsha, “Agooga gowoschi milmili. Ghoanalli amulsiina deaweedeeda Aseetta aba ng'asheegeangwa oang'ng'wanyaannyi. 
MRK.7.10	Ghayi gwayeeshsheegwa Muusa, ‘Sissiina gweanu ea geamadu mureeda.’ Nea, ‘Siida imwaashta ghwaan ghana ghaamwat gagasa ghami.’ 
MRK.7.11	Ghoayamnyi Agooga ak goyeeshshi, ‘Siida imideawa gili ghwanyawa jea ghoadaw ghwaan ghana ghaamwat, amaduw gwayi gili Gorbani.
MRK.7.12	Abeeda siisi gajeaninyas gidajeagamulsiinda weetta ghwaan ghana weetta ghaamwat.’ 
MRK.7.13	Nii ghamneawa Gidofooldi ng'asheanda Aseetta gil, aba ginealshoodeang'wa oang'ng'wanyaadi. Nea goosnayi eara ng'asheega saang'a uurji suh.”
MRK.7.14	Ghabwadageat Yeesu emeeda ama hit gwayeeshsha, “Oalleaydiit oagasean ak gojeeng'u. 
MRK.7.15	Manda gichchea gawa jeessiida leabu jarooda, jea ghang'uda siida ririnnyeanda. Amadukku ng'asheanda leabu jeessiida ea gea ng'utta siida ririnnyeanda gil.” [ 
MRK.7.16	Siida agar iitta adayiinya ng'asheesu.] 
MRK.7.17	Iiduw nea gwaheelli emeeda nea gawa jeeda ghoriida ghoanyaash Ginealangaaschi ng'asheega gwachchi galla geadiin. 
MRK.7.18	Gwayeeshsha Yeesu, “Asseara agooga moanali? Moanali gideaba gidawea jeessiida leabu jarooda, mwoammu ghang'uda siida ririnnyeanda, 
MRK.7.19	Aba gideaba mawa jeeda gurorooda, gawa jeeda siyeakkiisa hamitta. Amaduw gwaritta jarooda.” (Aba sareani Yeesu gohiimsa buuneeda gideaba hamichchoojiga sean ghwadoabiiw.) 
MRK.7.20	Gabiikta Yeesu gwayeeshsha, “Siida geaghus ghang'uda ririnnyeanda ng'asheega munyas leabu jeadaannyi. 
MRK.7.21	Aba gideaba ng'asheega leappu jessiida gwaleabu jeeda guroroadaannyi nea giikka munyasiini gil, nea hiseadayeandumeeda, 
MRK.7.22	Ea gwadishta, ea nuusta buuneeda, mealuleega, shidoodeaba ghaang', munyinda, lachng'eanyiida, ririnynyeanda, geawunda gheang'da, ging'weakka, ghwarjeeda ea lendeeda. 
MRK.7.23	Ng'asheesu munyas seaniin gwaleappu jih ak gang'utta fii ririnnyeanda.”
MRK.7.24	Ghabeawa Yeesu hoowa, ak gawa ng'eanyiida Diro. Aba hoowa iiduw gawa jeemba ghoah nea magassa ghwanal sih amaduw ghwaraay ghafuy geaw. 
MRK.7.25	Abeeda gwanda Gatmooni mida jeebi ittaannyi bea haweega beardooschi meang'nyeandeenda, nea aninyas iitta Yeesu, Ghwaan ama hidu gobedeaysa madeadaannyi. 
MRK.7.26	Gatmooni abeeda gaba emoojiga. Gaba ng'eanyiida Foynikkeeda mida jeeda Sirya. Hidu Gatmooni gwayeeshsha Yeesu, Aniyean nung' gwaritteaysa hudeanyu meang'nyeandeenda. 
MRK.7.27	Ghwalamda Yeesu ak gwayeeshsha, “Ameasa ghanyi gwalang'u diibiga, mwadoabiiwa gideaba gegeanu hamitta diibiga ak geejaksa gudajeega.” 
MRK.7.28	Gwayeeshsha Gatmoodida, “Ea Siida mureeda, eara gudajeega inyeessa goliim murmurga abuutpuut diibiga iyagiischi.” 
MRK.7.29	Gwayeeshsha Yeesu, “Aba ng'asheanji ghamneawa irguun, una ghoah hudaang'u niritteaysa meang'nyeandeenda!” 
MRK.7.30	Gawa Gatmoodida ghoah ama hitta ghwadaa hudaannyi gawiilgeaw aba bulaliida nea niritteaysa meang'nyeandeenda.
MRK.7.31	Ghang'eat Yeesu gawa ghang'amwa ng'eanyiida Diro. Gawa ak gwasik ng'eanyiida Sidooni, ak ghwahitta Basooda siyi Galilaaya, nea gwasik mujiinajeega attamanamughuush suguura Dekapooli. 
MRK.7.32	Ghwahidu heeda Yeesu Fiisu eattu siisi miiy bissa ea manda ghuutta. Sihhiidu geyeeshsha Yeesu, aniyean mwasa ang'ng'waanya uhuudeaba siisi. 
MRK.7.33	Gageanu Yeesu siidida ak gorutteawa jeeda emeeda. Hit gageanu ak ghoabuutta mooringaaschi jeesinga iidiga, gang'ushsha nea gageanu ak ghwasat ng'ushapta. 
MRK.7.34	Hean gong'weersa Yeesu humng'eeda, amahit gosiima, ak gwayeeshsha siida ghwanyawa miyaan, “Efwatta!” Nea gideaba, “Jaadana.” 
MRK.7.35	Hean gabiissa ghwajaada idigeaba siidida ak goottina ng'ushapta, ak eara ghuttaannyi gabiissa ghoammu gabalool. 
MRK.7.36	Ng'atta gwayeeshsha Yeesu buuneeda, ng'asheesu easinnyiin adiiduw ghoanung' ghwayiiy eara siida. Nea iissa gidaheawaatta gideaba adoorukuti ada ghoaraanya buuneeda rukutteayda. 
MRK.7.37	Ghahamng'eanyi Buuneeda muuchchi nea gwayi, “Gwasin ng'asheega sean nea ghoadoabiiw, ghwanung' gwayiing'shi fuga miinyi nea eara gea manda ghuusiga gabalool!”
MRK.8.1	Iiduw ghabwat geat emeettuw gichcha, ea ghwasang'ayiit. Abeeda fiisu mandeawana gichchaghwaak. Hean gaguursa Yeesu ginealangaaschi ak gwayeeshsha, 
MRK.8.2	“Aniini ghabwaydi fiisu aba gideaba neandeayeesi hiji nea ghamneawa ea eawetteaba samwagu gil, nea mighwanyas gilak. 
MRK.8.3	Iyeasiksi gaweay ghoah nea ghwaat jalooda gwanda gea jea gohiili aba naweeda, aba gideaba jeani gwanda fuga leabu heshsheagi.” 
MRK.8.4	Geyeeshsha Yeesu aba girrukusa Ginealangaaschi, “Ghamneawa mukkattajeega jea goolang'u fiisu denuun gajegeannana yeenu aba dareabeedi.” 
MRK.8.5	Gwayeeshsha Yeesu ginealangaaschi, “Gondeawi mukkattaji hada aba hiji?” Gwayeeshsha Ginealanga, “Aba hiji gendeawi mukkattaji ispwa.”
MRK.8.6	Hean ghwalamda Yeesu ak gwayeeshsha, anung' gobiitpiit buuneeda aba ng'eanyi. Hit gageanu Yeesu mukkattajeegiga ghwanyawa assispwaan ak ghanyi ghamwaash Aseetta. Gageanu ak gwalakkiisa ginealangaaschi nea gwayeeshsha, oattawaada buuneeda. Ghoadaw Ginealanga buuneeda mukkattajeegiga. 
MRK.8.7	Abeeda gwanda eara ghweayeesu ng'ay. Gageanu Yeesu ak ghamwaash Aseetta earaba ghweayeesu ama hit ghoadaw ginealanga nea gwayeeshsha, oattawa buuneeda. 
MRK.8.8	Gweagiischi fugiga seaniin ea gwalang'u. Hit agiischooda buuneeda nea gewweamu lajanga abit ghwannyiit soscheew ispwa. 
MRK.8.9	Nea monneeda fuga ghwanyawa sing'ng'aatta ea sagalamnyooji ang'wan. Hit agiischooda gwasiksa Yeesu buuneeda gaweay. 
MRK.8.10	Deagheatta gawa Yeesu jeeda maleambooda nea godeayi ginealangaaschi ak gaweay ng'eanyiida Dalmanuutta.
MRK.8.11	Ghapka fuga was Farisaayajeega heeda Yeesu ak gwasheang'nyi sea Yeesu. Nea abeeda geegasa eaghas aba jeeda baloaldaannyi, geegasa gwasin gwadeagooda jea ghoahiimu gideaba niny huumwa gil gojeagu Aseetta. 
MRK.8.12	Gagiisan Yeesu aba guroroadaannyi aba ng'asheanji ak gwayi, “Anda fiisu bea seaygeaniin gagassiidunu gwadeagooda? Adiiduw. Aba huumwa fiisu bea seaygeaniin mwajeattaw gwadeagooda.” 
MRK.8.13	Ghang'eat Yeesu ghang'amwa ng'eang'da nyaawa. Gwading'da maleambooda ak gawa ea ghoaghaawa basooda.
MRK.8.14	Abeeda Ginealanga Yeesu niroossa eaditta mukkattajeega deayeat, abeeda aba jeeda maleambooda gwandeawa mukkattajanjagi akghwahit. 
MRK.8.15	Iiduw gwareekusa Yeesu ginealangaaschi nea gwayeeshsha, “Ashageada mattawanda Farisaayajeega ea dea Heroode.” 
MRK.8.16	Iiy Ginealanga ng'asheesu gabiissa gwasheang'nyi sean nea gwayi, “Nii ghamneawa ghwanyaashtunu aba gideaba mekkari mukkatte aba hiji.” 
MRK.8.17	Gabaygwajeeng'u Yeesu ak gwayeeshsha, “Anda agooga gosheang'nyeesi ng'asheega nyootta mukkatte? Asseara giloanalli ghana gili ojeeng'u mandana? Eara ihengeagwa mwariishta? 
MRK.8.18	Assagooga gondeawi gheanyanga ak ea mwoang'ng'weardani? Gondeawi iidiga ak ea mwoayiinyani gili? Ammwoapkaadi eara gidaghayi 
MRK.8.19	eaweeda ghayi ealakkisiini mukkattaji muut fuga ghayi as sagalamnyooji muudi? Heappi isiwweamu lajanga ghwannyiit soscheew hada?” Geyeeshsha, “Ghwannyiit soscheew damaniyyeenya.” 
MRK.8.20	“Ama mukkattajeega ghayi abwanajaadi assispwa ak ghwaak fii sagalamnyooji ang'wan, iiduw nea gowweamu lajanga abit ghwannyiit soscheew hada?” Geyeeshsha, “Ispwa.” 
MRK.8.21	Hean gwayeeshsha, “Ak ea miyajeeng'ni?”
MRK.8.22	Ghwahitta Yeesu ng'eanyiida Betsayda nea godeayi ginealangaaschi. Hean gweadu Buuneeda siisi ng'oaw ak geemus Yeesu gideaba waasana geattingaagu. 
MRK.8.23	Ghoang'ng'waay Yeesu geattingeaba siitta ng'oawiin, gorutteawa jeeda ghooriida, ak gang'ushsha gheanyanga aba ng'usheega, ak ghwayiin geattingaaschi uhuuda ak gwayeeshsha, “Heappi gimmuusi daaha gili?” 
MRK.8.24	Ng'atta ghoang'wearda Siidida ng'oawiin ak gwayeeshsha, “Ghadaayi buuneeda ak gawuurji geediga nea gawelweel.” 
MRK.8.25	Gabiikta Yeesu ghoang'ng'waay gheanyangeaba siidida. Hean ghoang'wearda siidida muuchchi. Gabiikta ghanyangaaschi ghoang'wearda. Ghwadaah halanjeassean mahophopsiina eara gil. 
MRK.8.26	Ng'atta gwayeeshsha Yeesu siidida, “Asi una ghoah nea adiski hoowa bea gharang'dean.”
MRK.8.27	Gawa Yeesu nea godeayi ginealangaaschi nea gaweay hoowa bea gharang'weakka Gaysariyayda Filippiin. Duuw gwanda naweeda, ghoanyaash Yeesu ginealangaaschi nea gwayeeshsha, “Heappi buuneeda ibalool gwayeena geawoschi ng'eaha?” 
MRK.8.28	Ghwalamda Saawa ak gwayeeshsha, “Buuneeda mwaatkwa gwayeena guwosi Yohaaneedida abattisachchiin, nea mwaatkwa gwayeena guwosi Eliya nea mwaatkwa gwayi gwadeeppa wosa siyagi aba jeeda sibanga ghayi bea garayi.” 
MRK.8.29	Hean ghwalamda Yeesu ak ghoanyaash saawa nea gwayeeshsha, “Ama agooga goyeennyi geawoschi ng'eaha?” Ghwalamda Betro ak gwayeeshsha, “Ang'iing'i guwosi Gristo.” 
MRK.8.30	Gwareekusa Yeesu saawa nea gwayeeshsha, “Adiiduw goorukusi sih iitteanyu.”
MRK.8.31	Gabiissa hean goneali Yeesu ginealangaaschi nea gwayeeshsha, “Asi anala gideaba Balleanda Siida gayghwanyas sawanadeeda haw muuchchi nea gayghaheawa gweargwa, ea ashoohoodiga hees ea ginealshoodiga diini. Gaygwanuus ama ng'atta eawooji samwagu gaygwaduudu.” 
MRK.8.32	Ng'asheesu gwarukuta Yeesu muuchchi nea mwafnya eara gil. Hean ghwaat Betro Yeesu hichpa geaw ak gowoowsa. 
MRK.8.33	Ghwasach ghaat Yeesu gong'weersa ginealangaaschi ama hit gowoowsa Betro nea gwayeeshsha, “Ng'amwana madedeanyu ang'iing'i guwosi Shattaani! Ng'asheesu bea jeeda uhuudang'uun ghanyea maleapna heeda Aseetta. Suh ng'asheega uhuuda siida gil.” 
MRK.8.34	Gaguursa Yeesu emeettuw sang'aan ea ginealangaaschi ak gwayeeshsha, “Siida wassean igasa gweadu geeshteanyu, ea adaghwarar geaw, geaghus gageanu behiidaannyi ak gweadu geeshteanyu. 
MRK.8.35	Aba gideaba siida gasa ghoaghu aweagaaschi gaygabeagu, amaduw siida beagu aweagaaschi appadaydeanyu ea badayda Giijasta miy gayghoaghu. 
MRK.8.36	Heappi ghamneawa siida eara ghwanyas halanjeassean bea muunda ng'eanyiida gaygwaloossa naaha, ihutteawi aweagaaschi? 
MRK.8.37	Ama siida gayghoadayda naaha jea ghoalaaja aweagaaschi? 
MRK.8.38	Siida wassean aba seaygeani bea ring'eeda biissa ea meawalla Aseettean, siida isinnean gheanyanga ea ng'asheegeasu, abeeda Balleanda Siida gaygwasissa gheanyanga siidida, damanda jea ghwaana nea nighambiit ghwaan sea giijasoodiga ghaydidi bea humng'eeda.”
MRK.9.1	Gabiikta Yeesu ak gwayeeshsha, “Aba huumwa gaydarukuneegwa gideaba aba jeani hiji gwanda fuga maygameewa ea eaghus anidaah gheambalmeeda Aseetta gidahittaayda nea gweadu uurda.”
MRK.9.2	Ing'atta eawooji lah, ghwaat Yeesu Betro bea Yakkobo ea Yohaana uhuumba gijeeni geaw nea gaba geat. Iiduw aba hoowa ghwayamwa deaktaannyi ammadeannyaawa, 
MRK.9.3	ak eara hang'waakkaaschi gaweriidi muuchchi. Eara aba jeeda ng'eanyiissean ghanyeamanda siida ammu gohuun hang'weakka ea gawerittiidunu. 
MRK.9.4	Deagheatta geadaah Eliya ea Muusa nea gabalool sea Yeesu. 
MRK.9.5	Gwayeeshsha Betro Yeesu, ea, “Ginealshoochcheanda, amiy muuchchi gideaba geendi hiji. Anda meesni ghooraji samwagu aba hiji. Ghoriida mabeanyi ang'iing'i niirja gaba Muusa, nea niirja gaba Eliya.” 
MRK.9.6	Abeeda Betro ea oorjooga ghwanyawa anung'ut muuwda ea ghwaroot eara gichchea gwargu. 
MRK.9.7	Miighoaw gil ea nuhoonu shamoghooda ak gwadukuta. Ghwanya ghuutta Siida nyaasha jeeda shamoghooda nea gwayi, “Nii Jeepteanyu abwariinyi olleysiiniit.” 
MRK.9.8	Miighoaw gil ghoang'wearda Ginealanga gichcha, ak amwadaaha siinuut geaghus Yeesu akghwahit ea saawa.
MRK.9.9	Iiduw nea ghwararang'aadawa gijeeda gwayeeshsha Yeesu, asi adiiduw goorukusi sih ng'asheega ghwanyawa oadayiin ea eaghus ea nuduunna miyeeda Balleanda Siida. 
MRK.9.10	Ng'atta Ghoang'ng'waay ng'asheanji, amaduw gwasheang'nyi Saawa nea gwayi gwadeaschi naaha ng'asheanji bea dunnooda miyeedean. 
MRK.9.11	Iiduw Geannyaash Yeesu nea geyeeshsha, “Anda gwayeena ginealshoodiga Diini gayghanyi goshoohu Eliya?” 
MRK.9.12	Gwayeeshsha, ada huumwa, “Eliya gayghanyi goshoohu ghwaan gwasissin halanjeassean. Eara gwasa, ghwasaan anda geang'waar aba jeeda Ng'ooruutka Ghaydit gideaba, Balleanda Siida gayghwanyas hang'weanidooda muuchchi nea gefool? 
MRK.9.13	Geayeeshshineegwa, Eliya ada nihidu, ak gwasma Buuneeda gidagassiida saawa, gawuurji gidaghayi sung'waarda appadaydaannyi.”
MRK.9.14	Gaweay ama hitta heeda ginealanga suurja ghwadaa emeetuw nibattiisa geat hoowa, nea gwasheang'dooschi sea ginealshoodiga mwaatkwa bea diineeda Yahuudi. 
MRK.9.15	Daa Buuneeda Yeesu ghahamng'eanyi muuchchi. Gwasalda gaweay roonnyeeda Yeesu ak gogeachchi. 
MRK.9.16	Gwayeeshsha Yeesu ginealangaaschi, “Ghwanyawa gosheang'nyeesi naaha ooga fiisu?” 
MRK.9.17	Deagheatta gwarinna Sih jeeda emeeda ak gwayeeshsha, “Ea Ginealshoochcheanda, heetta geyeadu headaang'u balleanji itteanyu beardooschi meang'nyeandeenda nea iissa ghwanung' ghwaroat eara ghuutta. 
MRK.9.18	Inyeessa ibalaksa meang'nyeandeenda gwajaksa ng'eanyi nea gabaru ghuutta furghwajeega nea gowiiri geeshatka nea ghabwarghanda. Iyeayeeshshi ginealangaagu orruutta meang'nyeandeenda ghwaraay.”
MRK.9.19	Gwayeeshsha Yeesu saawa, “Anda agooga gowoschi seaygeeda mandeawana masaweega! Assagooga gaydeabiita heedeang'wa ea ghoaw eeju? Gaydabattiseegwa ea ghoaw eeju? Heappi ayeanni hedeanyu.” 
MRK.9.20	Geyeadu balleandida heeda Yeesu. Daa Meang'nyeandeenda Yeesu ghwanung' ghoahiil balleanda ak gobedeaysa ng'eanyi ak goberbeershi nea gabaru ghuutta furghwajeega. Gwayeeshsha Yeesu ghweanda balleanda, 
MRK.9.21	“Miyeanji gaba eeju?” Gwayeeshsha Siidida, “Ghang'eada jeepcheandumeadaannyi. 
MRK.9.22	Nea iissa gwajaksa Meang'nyeandeenda jeeda beasta ea jeeda beega, nea gagasa nuusta. Asi immuusi, Gibwaydaneasa ak guweachcheasa!”
MRK.9.23	Gwayeeshsha Yeesu, “Gwayi immuusi gili! Aba siida mideawa masaweega manda gichchea gwadilna.” 
MRK.9.24	Gojuur Siida nea gwayeeshsha, “Asi geandeawi masaweesu miihaw nea giheannean.” 
MRK.9.25	Daa Yeesu gidawamwaanda emeettuw madeadaannyi gabiissa gojuursa meang'nyeandeenda nea gwayeeshsha, “Meang'nyeandeenda inung' ghwaroat ghuutteaba jeebi nea ghaminyiit, geayi ritteawana saseedeaba jeebi nea adiiduw gudubiiksiina gichcha!” 
MRK.9.26	Gojuur Meang'nyeandeenda nea gwajaksa balleanda ng'eanyi ak gwaritteaysa. Iisung'ula balleanda aba ng'eanyi ea nuwuurji musta ea gwayeena buuneessean, “Nimi!” 
MRK.9.27	Gageanu Yeesu ak ghoang'ng'waay geattinda balleanda ak gagatgat. Hean ghang'eat ghaminaada. 
MRK.9.28	Iiduw nea nuwa Yeesu gah, gaweay headaannyi ginealanga nea gaba geat ak ghoanyaash nea gwayeeshsha, “Ghwasaan anda ghwanyawa aseasa gearaanyi errutta?” 
MRK.9.29	Gwayeeshsha Yeesu saawa, “Meang'nyeanji bea endean gaba giikka ama jea gwaritta geaghus eamwaash Aseettean gil.”
MRK.9.30	Gawa Yeesu nea godeayi ginealangaaschi, Gaweay nea gwasik jeeda ng'eanyiida Galilaaya. Abeeda Yeesu niny magassa ghwanal buuneeda heeda mida. 
MRK.9.31	Nea nii abeeda gwasin gideaba niny iyanaal ginealangaaschi gwayeenniisa, “Balleanda Siida gajeenung' goobissa geattinga buuneeda jea ghabwar ghami. Nea ing'atta eawooji samwagu gaygwaduudu.” 
MRK.9.32	Abeeda Ginealanga mwanala ng'asheanji ak ghoawal ghoanyaash.
MRK.9.33	Ghwahitta ng'eanyiida Gapernaumu. Iiduw nea nuweay jeeda gheeda ghoanyaash Yeesu ginealangaaschi nea gwayeeshsha, “Ghwanyawa aba naweeda gosheang'nyeesi naaha?” 
MRK.9.34	Ghwasiinda Saawa, aba gideaba gwachchi nea gwanda naweeda gwasheang'nyeesa gideaba ahaw ng'eaha aba jeannyaawa. 
MRK.9.35	Hean iiduw gawa Yeesu goopteada ak gaguursa ginealangaaschi attamaniyyeenya. Gwayeeshsha, “Siida gasa ghang'atta madeedeaba suurja dayiina geaw ng'eanyi ea gahuuydeana buuneessean ea ghoaw siida gadiyeesa buuneessean.” 
MRK.9.36	Gaguursa jeebi mwanang' ak ghwanung' ghaminaada aba madeannyaawa. Gageanu ak gabeashsa geattingaaschi gheatta jeepta ak gwayeeshsha, 
MRK.9.37	“Siida deapta jeepta uurji nii aba gheawungeasu, ghwadeaptanaan aniini. Nuut siida deaptanaan aniini mwadeaptanaan aniini akghwahit, ghwadeapta eara siida ajeaknean.”
MRK.9.38	Gwayeeshsha Yohaana Yeesu, “Ea Ginealshoochcheanda, sidaayi siida aruttiida meangeeniga aba gheawungaagu. Geyeeshshi nung'waada aba gideaba siidida mabwaheasa.” 
MRK.9.39	Gwayeeshsha Yeesu, “Adagudochchuursi, manda siida jea gwasin deamdeamanga sunu nea gwasna gheawungeasu amaduw gwasheamu gwarukuna badaydeanyu ng'asheega munyas. 
MRK.9.40	Aba gideaba siida mwahasheasa siisi gaba meatkwedeanya. 
MRK.9.41	Ama siida wassean jea gagoonaneegwa beega jea aleaha gideaba gowoschi fuga Gristo siisi aba huumwa eara niny majaghanyi amwanyasa gimeardaannyi.”
MRK.9.42	“Siida wassean jea ghwanung' ghwaramwasta siyagi aba jeedeaba fiisu manang'i mwasaniin ak ghwanung' gwasin ring'eeda, siisi abeeda ghang'wana gegeanu lagheaneeda haw bea ng'ealdeayda ak geerassa gheattannyi ama hit geejaksa jeeda basooda. 
MRK.9.43	Iinung' geattindaang'u, adiinya gilaji! Ghang'wana ginyasi eaweega nea gibeahi gattinagi, mwasamwa gideaba gindeawi geattinga sean ak guwi jeeda beasta manda mudeanooda. [ 
MRK.9.44	Aba hoowa gwanda ghughuutka mameewwa, ea beasta mammissa.] 
MRK.9.45	Eara geashtaang'u iyaschoardaneey ghang'wana gilaji. Ghang'wana ginyasi eaweega eara beaha geashagi, mwasamwa gideaba gindeawi geashangaagu duwaaw amaduw geejakseey jeeda beasta manda mudeanooda. [ 
MRK.9.46	Aba hoowa gwanda ghughuutka mameewwa, ea beasta mamissa.] 
MRK.9.47	Eara gheang'daang'u iyaschoardaneey, ghang'wana giloodu! Ghang'wana guwi jeeda gheambalmeeda Aseetta nea gibeahi ghaang'agi. Mwasamwa gideaba gindeawi gheanyangaagu duwaaw amaduw geejakseey jeeda beasta manda mudeanooda. 
MRK.9.48	Aba hoowa gwanda ghughuutka mameewwa ea beasta mamissa. 
MRK.9.49	Gaygaba siisi simmiinna beasta. 
MRK.9.50	Balang'da gida miy gil. Amaduw balang'da inuhutta samneadaannyi gaygudu esma naaha? Gagasa ahuuwa balang'da aba jeedeang'wa nea gobeayi hoyyoo nea gororoochchi.”
MRK.10.1	Hean ghabeawa Yeesu hoowa ak gawa ea gawa ng'eanyiida Yudeeya, ea ghwahitta gigheawda eenda suguura Yordaan. Goreemsa emeetuw headaannyi gichcha. Hean gabiissa goneali buuneeda ng'asheega gichcha gawuurji gideasuju sina. 
MRK.10.2	Ng'atta gaweay fuga Farisaayo heeda Yeesu ak gwasim nea gwayeeshsha, “Heappi ghwadoabiiwi gideaba gayghwanung' siida gatmoadaannyi?” 
MRK.10.3	Gwayeeshsha Yeesu saawa, “Deawedeeda ghayi goneegwa Muusa anneeda gil?” 
MRK.10.4	Gwayeeshsha Saawa, “Muusa ada ghayi gagoaneasa gheatta nea gwayi siida dang'waara barawajeanda jea ghwanung'wa gatmoadaannyi.” 
MRK.10.5	Gwayeeshsha Yeesu saawa, “Muusa niny ghayi gagooneegwa gheadi nea gweagu hang'ooynachcheekka jeesingeagwa. 
MRK.10.6	Nea aba gidaghayi subwatta ng'eanyiida, gwasin Aseetta ng'edeeda ea gatmooda. 
MRK.10.7	Asi aba dascheani Siida gaygwaheelli ghwaan ea ghaamwat ak gaygodeayi sea gatmoadaannyi, 
MRK.10.8	Fiisu assiyyenyean gayghoaw siyagi. Asi fiisu mudea fii iyyeenya gil niiw siyagi. 
MRK.10.9	Asi fuga niroochchi Aseetta adagoheelli sih.” 
MRK.10.10	Iiduw nea gabiikta gichcha gah ghoanyaash Ginealanga itteaba ng'asheanji. 
MRK.10.11	Ghwalamda Niny ak gwayeeshsha, “Siida nung'usa heeda gatmoadaannyi ak ghaghi nuut godiiysa gatmoadaannyi aba mealuleega. 
MRK.10.12	Gwasnu eara Gatmooda nung'wa heeda siyeadaannyi ak gawa gheemba siinuut gatmoani gamealuul.”
MRK.10.13	Muchchu gweadu Buuneeda diibiga manang'i heeda Yeesu ghoang'ng'waay iheenga, ak gowoowusa Ginealanga buuneeda. 
MRK.10.14	Daa Yeesu gissin ginealangaaschi gwanyareeksa ak gwayeeshsha, “Anung'waada diibiga ghapka hedeanyu adoakghuumnyi, aba gideaba Gheambalmeeda Aseetta gammiisa fuga uurji suh. 
MRK.10.15	Aba huumwa Gearukuneegwa gideaba siida mwamwastta ng'asheega Aseetta jeepta mwanang' siisi maygawa jeedeaba Gheambalmeani.” 
MRK.10.16	Iiduw Ghwadeapta diibiga ak gabeashsa geattingaaschi ak ghoang'ng'wanyaada iheenga, ak ghoadawaada ghawooda.
MRK.10.17	Ng'eat Yeesu nea gaygawa bareannyeakkaaschi, gafaju sih ama hidu gwatkuy aba madeadaannyi ak gwayeeshsha, “Ea Ginealshoochcheanda waam, akkaydasin naaha ijadanyas eaweega manda mudeanooda?” 
MRK.10.18	Gwayeeshsha Yeesu, “Ghwasaan inyas gigurewean siida Waam? Siida waam geaghus Aseetta. 
MRK.10.19	Digheannyeekka ginali, ‘Adimealuuli, adinuusi siida, adijagwadiischi, adinabayi ng'uyyeega, adireenganayi siida, sisiina mureeda gweanu ea geamadu.’” 
MRK.10.20	Gwayeeshsha Siidida, “Ea Ginealshoochcheanda, digheannyeeksu miighanyi danaawa eara ghayi aba jeepcheandumedeanyu” 
MRK.10.21	Hean gong'weersa Yeesu siidida nea nubwariiy ak gwayeeshsha, “Ghwashoadeaweey gilagi, una akkishaaydi halanjeadaang'u indeawi sean amahit gigeanu lappiyeedida ak gidawaadi fuga barbari. Abeeda gaynyasa baruureega aba humng'eeda. Hit ginyuunyi eanni geeshtteanyu.” 
MRK.10.22	Iiy Siidida ng'asheanji gafu duwunda ak ghang'eat gawa nea nigiisan, nea gwasin gideaba abeeda siidida meanang'ochcheanda gil. 
MRK.10.23	Ghwasach ghaat Yeesu gang'ula ginealangaaschi ak gwayeeshsha, “Ghamneawa ghoanalli gidahang'waayda beatta jea gaweay meanang'oodiga jeeda Gheambalmeeda Aseetta!” 
MRK.10.24	Iiy Ginealanga ng'asheanji ghahamng'eanyi. Nea Yeesu niny gabiikta ak gwayeeshsha, “Ea diibigeasu ghamneawa ghoanalli gidahang'waayda beatta jeeda Gheambalmeeda Aseetta. 
MRK.10.25	Beatta jea gawa meanang'ochcheanda jeeda Gheambalmeeda Aseetta ahang'waay ea ghang'wana eara beatta jea gwasik nngamiya gheang'da sidageeda.”
MRK.10.26	Aba dascheani ghahamng'eanyi ginealanga muuchchi. Gonyeari geat nea gwayi! “Abeeda iisunu gwanda siichchea ghaghu?” 
MRK.10.27	Gwayeeshsha Yeesu saawa nea gang'ula gheanyanga nyaawa, “Huumwa gil aba siida mwadaagha ng'asheanji maygwaroochchi. Nea aba Aseetta nii ea miigili. Aseetta manda gichchea gwadilna.”
MRK.10.28	Ghwalamda Betro ak gwayeeshsha, “Ama aseasa? Ang'wearda sinung'wi heeda haleanjeedeanya sean ak geyeadu geashtaang'u!” 
MRK.10.29	Ghwalamda Yeesu ak gwayeeshsha, “Aba huumwa geayeshshineegwa, Siida wassean nung'usa heeda gheeda, ghana oorjooga ghaamwat ghana haweega ghaamwat, ghana ghaamwat, ghana ghwaan, ghana diibiga, ghana madameega appadaydeanyu ea Giijasta miy, 
MRK.10.30	aba damani bea ghamneawean, gajeattaw niba bughala, ea ghwanaawa damani bea ghamneawean gheeda, ea oorjooga ghaamwat, haweega ghaamwat, ghaamwat, diibiga, ea madameega ea sawanadeeda ama damanda jea ghwahidu gayghwanyas eaweega manda mudeanooda. 
MRK.10.31	Amaduw Fuga saang'a mida madedeaba suurja, gaygahuydeana sean. Nea fuga saang'a huydeanayyi, imuchchu gayghoaw fugeaba mwadi.”
MRK.10.32	Abeeda nea gwanda naweeda Yeesu sea ginealangaaschi nea gagal Yerusaleemu, nea abeeda gosheedeawa Yeesu saawa. Ghang'ut ginealangaaschi muuwda nea eara fuga aat geeshta anung'ut muuwda. Ghwasach Yeesu gichcha fukka attamaniyyeenya was ginealangaaschiin, ak gabiissa gwarukusa ng'asheega jea ghwanyas. 
MRK.10.33	Gwayeeshsha, “Heappi oalleaydiit! Ghamneawa Geweayi Yerusaleemu. Nea aba hoowa Balleanda Siida gajeayiin geattinga ashoohoodiga hees ea ginealshoodiga diineeda Yahuudi. Fiisu gayghoahaakta enuus ak geayiin geattinga fuga emoojiga. 
MRK.10.34	Ak gaygwajuuga, nea gong'urriisa ng'usheega nea geabwar aba mughoowooda ak gwanuus. Amaduw eaweetteaba samwagu gaygwaduudu.”
MRK.10.35	Hean gaweay geaba Yakkobo ea Yohaana was oorjooga Sebedaayo ama hitta heeda Yeesu gwayeeshsha, “Ea Ginealshoochcheanda, gwanda gili sigasayi emuseey.” 
MRK.10.36	Ghwalamda Yeesu ak gwayeeshsha, “Googasayi dasinneegwa naaha?” 
MRK.10.37	Ghwalamda Saawa ak gwayeeshsha, “Aniyean nung' goobiida siyagi meatkweadaang'u bea geattinda dugwa, nea goobiida niirja meatkweadaang'u bea geattinda ghadaam eaweetta sikghambidaneey.” 
MRK.10.38	Ghwalamda Yeesu ak gwayeeshsha, “Agooga eara gidaghamneawa oomuschi moanali! Heappi ghoammuuschi aleayda bayokteanyu bea sawanadeeda? Ama gibattiisandida jea eppattisanan aniini agooga gajeeppattisaneegwa?” 
MRK.10.39	Gwayeeshsha Saawa Yeesu, “Ea geammuuschi.” Gwayeeshsha Yeesu, “Huumwa gil bayookta jea daleayda eara agooga ghoammuschi gideaba gajaleayda Eara gibattisandida jea eppattisananiin gajeeppattisananeegwa eara agooga. 
MRK.10.40	Ak gajea ng'eaha siida jea goobiida meatkweedeanyu bea geattinda dugwa, ghana meatkwedeanyu bea geattinda ghadaam. Nii mii gadiyeedeanyu jea dasin gil, geaghus eattaw fuga ghayi bay gwararsa Aseetta.”
MRK.10.41	Iiy Ginealanga suurja attamanamughuush gwanyareesi idaah gissin Yakkobo ea Yohaana. 
MRK.10.42	Gaguursa Yeesu ak gwayeeshsha, “Ghoanalli gideaba fukka sighay gili sugoodiga emoojigeani iissa ghoahaghwiida fuga nyaawa uurda, nea fiisu hesiin iissa goombala fuga nyaawa gharbeeda. 
MRK.10.43	Duukku agooga ea mii gichchea awurjeewana. Aba siida gasa hawunda aba jeedeang'wa doawa siideang'wa bea gadiyeeda. 
MRK.10.44	Siida gasa ghang'atta mwadi gayghoaw soomjeanda buuneessean. 
MRK.10.45	Aba gideaba Balleanda Siida ghayi mwoani egadiyeesa. Ghayi ghwaan Niny gagadiyeesa buuneeda nea ghwaan gabeagu eaweegaaschi aba gittinnooda fuga saang'a.”
MRK.10.46	Geahitta mujiineeda suguura Yerikko, iiduw ghang'eet Yeesu sea ginealangaaschi ghabeawa hoowa nea godeayi emeetuw. Geanyasa gheatta naweeda siisi ng'oaw musiisachchi suguura Bartimayo was oorjeeda Dimaayo. 
MRK.10.47	Hean iiy gideaba ghang'atta Yeesuuydida leabu Nasareettiin gabiissa Gojuur nea gwayeeshsha, “Ea Yeesu Balleanda Dawdi, aniyean bwaydanaan!” 
MRK.10.48	Gojuursa fukka sang'aan nea geyeeshsha, siinda, sirukusa ghoaraanya gijureanda muuchchi nea gwayeeshsha, “Ea Balleanda Dawdi, aniyean bwaydanaan.” 
MRK.10.49	Hean gawus Yeesu ghaminaada ak gwayeeshsha buuneeda, “Agursiina.” Hean geguursa siidida ng'oawiin nea geyeeshsha, “Ammiinni uhuudaang'u ng'eada ak guwi gaguuru.” 
MRK.10.50	Gwajaksa ng'eanyi hang'daannyi. Gotkweal ak gawa ea gawa heeda Yeesu. 
MRK.10.51	Ghoanyaash Yeesu nea gwayeeshsha, “Gigasayi dasinneey naaha?” Gwayeeshsha Siitta ng'oawiin, “Ea Ginealshoochcheanda, aniini geagasayi dabiikta dang'wearda.” 
MRK.10.52	Ghwalamda Yeesu ak gwayeeshsha, “Una, ang'iing'i nihaapnyi masaweagaagu.” Miighoaw gil gabiikta gichcha Siidida ng'oawiin ghoang'wearda ghang'eat ak ghoang'ng'waay naweeda ghwaat geeshta Yeesu.
MRK.11.1	Iiduw nea gwanekkiissa Yerusaleemu, ghwahitta mujiinajeega Betfaage ea Beettaniya nekkeewa gijeeda mida geediga suguura Masaytunajeega. Gageanu Yeesu ginealan iyyeenya aba jeeda ginealangaaschi ak gojeakta gosheeda.
MRK.11.2	Nea gwayeeshsha, “Aweayeena ea ahitta gharang'dida mida mwadiin. Iyoahitti gajanyasana hoowa digeeda migwaheedu ghayi eara ginealda miyeannaal. Gajadaaha nea radaat ak goottinnyi, ak gorjeanu. 
MRK.11.3	Ideeppa ghoanyasheagwa buuneeda gideaba ghwasaan andagottinnyi goyeeshshi gagasa, ‘Ng'uttamiida nea gaygabay godeelu.’” 
MRK.11.4	Gaweay Fugiga ak ghwanyasa ghuutta naweeda digeeni sirassa geetta dooshta. Hitta nea goottinu 
MRK.11.5	ghwadaa Fiisu ghwanyawa mida ghuutta naweeda ak ghoanyaash nea gwayeeshsha, “Digeeni goottissi naaha?” 
MRK.11.6	Gwarukuta Ginealanga ng'asheega sean ghwanyawa rukusa Yeesu. Geesiksa ghoarjaanda. 
MRK.11.7	Gearjaanda digeeda ea ghwahitta heeda Yeesu. Gegeanu hang'weakka ak geayiin badayda digeeda amahit gwading'da Yeesu badayda ak goopteadawa. 
MRK.11.8	Gageanu Fukka saang'aan ak ghoabwarghaan hang'weakka nyaawa aba naweeda, nea buuneeda suurja gaweay jeesinga madameega gwalagu seenga geediga ak ghoabwarghaan aba jeeda naweadaannyi. 
MRK.11.9	Gwasim Buuneeda gaweay nea heeda measheedeawana Yeesu suurja gahuuydeana nea gwayi sean, “Oakghambiida Aseetta! Sibadischeesa siisi wuna gheawunga Ng'uttamidean! 
MRK.11.10	Sibadischooweey ea gheambalmeeda sugoochcheanda ghayi was ghweandeanya siyi Dawdi. Oakghambiida Aseetta mida humng'eeda.” 
MRK.11.11	Ghwahitta Yeesu mujiineeda Yerusaleemu ak gawa jeeda Gheeda Sibatta Aseetta. Hitta ghoang'wearda gwasikteawa haleanjeessean. Iiduw ghwadaa niiw shing'ada. Ghang'eat gawa ng'eanyiida Beettaniya nea godeayi ginealangaaschi attamaniyyeenya.
MRK.11.12	Muchchu nea gwanda naweeda gwaleabu ng'eanyiida Beettaniya ghwayeachchi Yeesu. 
MRK.11.13	Ang'wearda ghwadaa shabogheechcheanda nea gudeasheagi nea gwandeawa seenga saang'a. Gaweesa ghwadaa eajeaghwanyasa haghweega. Hitta heeda nea gwasikteawa ghwadaa geaghus seenga nea gwasin gideaba miighwahitta damanda jea gwalakna haghweega. 
MRK.11.14	Gwayeeshsha Yeesu mtineedida, “Maygudughwaganeey sih haghweega ea ghoaw gweanynyeekka manda mudeanooda.” Gwarukuta ng'asheandida nea abeeda ghwayiiy ginealangaaschi.
MRK.11.15	Ghwahitta Yeesu Yerusaleemu ak gawa jeeda gheeda Sibatta Aseetta, ak goruutta jarooda fuga gwachchi shaayda ea gea shah haleanjeeda. Ghoadandaarda haleanjeeda fuga ghwanyawa nyarja lappiya ea hoorgajeega fuga ghwanyawa shaayda ghariibajeega. 
MRK.11.16	Ea mwanung' ghang'atta sih gwasik jeeda Gheeda Sibatta Aseetta nea ghwaada geadi gil. 
MRK.11.17	Hit gabiissa Ghoanaal buuneeda nea gwayeeshsha, “Ghayi Aseetta gwayi aba jeeda Ng'ooruutkaaschi, ‘Gheawi itteanyuun gayghoaw heechchea gabattewean emoojiga sean.’ Ak ghoanung' ghoaw gwaleeda jea gafunnya geat mareanghooga!” 
MRK.11.18	Iiy Ashoohoodiga hees ea ginealshoodiga Diineeda Yahuudi gabiissa ghamwaal gichchea gwanuusta. Iiduw Geawwal gheang'da idaah gidaduupta emeeda ginealshoadaannyi. 
MRK.11.19	Iiduw nea niiw shing'ada ghang'eat Yeesu nea godeayi ginealangaaschi ak gaweay ghang'amwa jeeda mujiini.
MRK.11.20	Iimuchchu nea gaweshiit damanda ng'attaawa ghwadaa shabogheechcheanda nea nighajamiit sean ea gagul hawunga. 
MRK.11.21	Apkaat Betro gidaheetta surukusa shabogheechcheanda gwayeeshsha Yeesu, “Ea Ginealshoochcheanda, ang'wearda! shabogheechcheanda heetta imwaashtiin nighajamiit!” 
MRK.11.22	Ghwalamda Yeesu ak gwayeeshsha, “Agooga amwasa Aseetta. 
MRK.11.23	Aba huumwa Gaydarukuneegwa gideaba, ‘Ghamneawa siida eashsha,’ gijeeni loadaadawana hiji ak guwi jaksiina geaw jeeda basooda nea siisi gwarukuta ng'asheanji nea mwanyeaha jeadaannyi, ak ghamwas gideaba ng'asheega sean rugu gaygwasa, ng'asheanji gajeesissa. 
MRK.11.24	Asi Gaydayeeshshineegwa, iyoamwaashchi nea goomuschi gil, amwasa gideaba noanyaschi, ak gajegooneegwa. 
MRK.11.25	Ghabwada iyoaminaadi nea gajamwaasha gil, daba siisi samsa gidinyeanda wassean deeppa ea nismaneey sih. Abeeda eara ghweandeang'wa mida humng'eeda gaygwasamsa gidinyeannyeekkeagwa. [ 
MRK.11.26	Ama mosammisiini gidinyeannyeekka simmeweega buuneeda eara Ghweandeang'wa mida humng'eeda ea maygwasamsa gidinyeannyeekkeagwa.]”
MRK.11.27	Gaweay ea ghwahitta gichcha Yerusaleemu. Iiduw nea gwaneayeewa Yeesu jeedeaba Gheetta Sibatta Aseettean, gaweay headaannyi ashoohoodiga hees ea ginealshoodiga diineeda Yahuudi ea gweargwa. 
MRK.11.28	Geannyaash nea geyeeshsha, “Ak gheambalmeeni ittang'u isinni ng'asheesuun anneeda? Gagoonnyi ng'eaha gheambalmeeni isinni ng'asheesuun?” 
MRK.11.29	Ghwalamda Yeesu ak gwayeeshsha, “Ommeasa eara agooga gaydanyasheagwa ng'ashaanjagi, iyoashaayi ng'asheanji eara aniini gaydarukuneegwa heeda leabu gheambalmeeni itteanyu easinni ng'asheesuun. 
MRK.11.30	Heappi Arukunean gibattiisanda ghayi eadu Yohaana gwarinna yeenu? Gwaleabu heeda Aseetta ghana leabu heeda siida?” 
MRK.11.31	Hean Gabiissa gwasheang'nyi nea gwayi, “Ghamneawa isiyeeshshi, ‘Ghayi gwaleabu humng'eeda, gaygwayi, Anda ak amoamwasi ng'asheega Yohaana?’ 
MRK.11.32	Ama Siyeeshshi, ‘Ghayi gwaleabu heeda buuneeda.’” (Ada geawwalli buuneeda aba gideaba ghamwas sean gideaba Yohaana sibaneeda gil.) 
MRK.11.33	Hean iiduw ghwalamda Saawa ak gwayeeshsha Yeesu, “Aseasa meanali.” Ghwalamda Yeesu ak gwayeeshsha, “Eara aniini ea maydarukuneegwa heeda leabu gheambalmeeni itteanyu easinni ng'asheesuun.”
MRK.12.1	Ng'atta gobalool Yeesu saawa nea gagalla geat ng'asheega nea gwayeeshsha, “Ghayi sih ghabwar madamnyeanji ittaannyi ak gang'eapsa misabiibu. Hit goneaweesa madamnyandannyi hilooga, gageanu ak gwasin healadeeda jea emurriisa difaayeeda was mideega haghweega misabiibu, ak gwasin eara madalooda jea efurra madamnyeanda. Hean ghwanung' gooragan Buuneeda madamnyeandannyi. Ng'atta iiduw gawa Siidida ea gawa daroorakka sheagi. 
MRK.12.2	Damandida bea lajittean Gojeakta soomjeanji ittaannyi heeda fuga aragan madamnyeanda, gweadu booga sinyas bea madamnyeanda was heeda dobiiwsa niny. 
MRK.12.3	Ghoang'ng'waay Fugiga soomjeandida ak ghabwar amang'atta geanung' gabiikta nea mwaada gil. 
MRK.12.4	Gojeakta gichcha soomjaan nuut, earada geesawan nea geesma ng'asheega munyas. 
MRK.12.5	Gabiikta gichcha Siidida bea madamnyeandeen gojeakta soomjaan nuut, amaduw gwanuus fukka aragan madamnyeandeen. Eara fuga suuk sichcheakta earaga mwaatkwa geabwar nea mwaatkwa genuseada. 
MRK.12.6	Abeeda ea sippuussa heeda siyagi, nea jeaptaannyi bwariiy gil. Iiduw Gojeakta ada nea gwayeeshsha geaw, ‘Gajeawwal gheang'da.’ 
MRK.12.7	Hean gwayeeshsha geat Fukka, ‘Nii siida jea numuji gwahearaniischi gil asi enuusa, ak abeeda gaygabwaheasa hearaniischooda!’ 
MRK.12.8	Hean geang'ng'waay ak genuus amahit geejakta musta eannaawa hilooga madamnyeanda.
MRK.12.9	“Asi gaygwasin naaha siida bea madamnyeanda? Gayghwahidu ak ghwalas uhuudeaba fukka ghayi aragan madamnyeandean amang'atta gayghwanung' gooragan fii suuk madamnyeanda misabiibu. 
MRK.12.10	Assagooga miyoassoamwana gissung'waar bea gideaba,
MRK.12.10	‘Lagheaneani aneawwa
MRK.12.10	ghaang' deekshoodiga, ghamneawa aniiw
MRK.12.10	lagheaneeda haw akkar gheeda.
MRK.12.11	Nii gidaghayi sin Ng'uttamiida,
MRK.12.11	Ak adamdamwaat aba hedeanya.’”
MRK.12.12	Iiduw Ashoohoodiga ea ginealshoodiga diineeda Yahuudi ea gweargwa gagasa ghoang'ng'waay Yeesu aba gideaba saawa nijeeng'u ng'asheega ghwanyawa rukku beadi sigala saawa. Hean geegasa eang'ng'waay, amaduw ghoawal emeeda. Ghang'eat ng'eat ak gwanung'usa heeda.
MRK.12.13	Gechcheakta buuneeda mwaatkwa was Farisaayajeega, ea fuga duuba Heroode gaweay gobalool Yeesu nea gagasa gichchea eaghasta aba ng'asheagaaschi. 
MRK.12.14	Geapka headaannyi ak geyeeshsha, “Ea Ginealshoochcheanda, aseasa geanalli gideaba guwosi siida doabiwaat rukkwiida humeannyeekka nea ghanyea miiwali gheang'ba sih. Nea eara hawunda siida ghanyeamiduuppi, ak ginealayi ng'asheega naweeda Aseetta bea huumwa. Heappi Rukuneasa ea ghwadoabiiwi gideaba gerruutta gwaadi eattaw Gaysaari ghana manda? Gajeattawa ghana mwajeattawa?” 
MRK.12.15	Gwajeeng'u Yeesu gidammittaayda geat ak gwayeeshsha, “Anda agooga googasayi gichchea aghastanaan? Heappi ayeanni lappiyeeni suguura dinaariin dadaah.” 
MRK.12.16	Gehhiimsa ak ghoanyaash saawa, “Uhuuni ea gheawung'su gabeang'a?” Geyeeshsha, “Gaba Gaysaari.” 
MRK.12.17	Gwayeeshsha Yeesu saawa, “Oattawa Gaysaari gida was dea Gaysaari ak ghoattawji Aseetta gida was dea Aseetta.” Ghwanung' ghahamng'eanyi muuchchi buuneeda.
MRK.12.18	Ghapka heeda Yeesu Sadukkayajeega mwamwasa gideaba gaygwaduuttu buuneeda, ak gwayeeshsha, 
MRK.12.19	“Ea Ginealshoochcheanda, ghayi Muusa gwayeashshineasa, ‘Siida iimeah nea gwanung'usa heeda gatmooda miigwaji, gatmooni was masiinng'weandean gaygwajiila diibiga oorjeeda ghamasiyeadaannyi. Nea diibiga iisiji gajegushteawa ghweanda nyaawa ghayi meah.’ 
MRK.12.20	Ghayi gwanda oorju ispwa bea ghamwadagi. Gageeshshi oorjeeda haw amaduw ghami nea ghwanung'wa hiji gatmooda miigwaji. 
MRK.12.21	Iiduw masiinng'weandida gwahearan oorjeeda bassa. Iiduw ghami earada nea gatmooda ea miigwaji. Gabiikta gwahearan gatmooda orjeedeaba samwagu. 
MRK.12.22	Iiduw gatmoodida gwahearan Oorjookka seaniin nea gameewwa agi ea goosha sean ispeannyaawa nea gatmoodida ea miigwaji. Muchchu aba huydeanda eara gatmootta ghami. 
MRK.12.23	Asi heappi eaweeda dunnooda gatmooni iiduw gaygaba ng'eaha? Gatmooda nighi buuneeda ea ghwahitta ispwa.” 
MRK.12.24	Gwayeeshsha Yeesu saawa, “Agooga noaramwaschi muuchchi aba gideaba moanali ginnyaah ng'ooruutka Ghaydit ghana uurda Aseetta. 
MRK.12.25	Aba gideaba eaweettida iduuttu buuneeda ea maygageeshshi nea majeegeena, gaygawuurji giijasoodiga humng'eeda. 
MRK.12.26	Asaha aba ng'asheesu bea dunnoaniin ghayi needa ea miyoassoamwana aba jeeda gittabooda Muusa heeda sung'waar ng'asheega geetta mughuush yeada beasta jeeda? Ghayi aba hoowa Aseetta gwayeeshsha Muusa, ‘Aniini geawoschi Aseetta Abrahaamu ea Aseetta Isakka ea Aseetta Yakkobo.’ 
MRK.12.27	Niny mii Aseetta fuga nimeewa gil. Niny Aseetta fuga duugwanda. Agooga noaramwaschi muuchchi.”
MRK.12.28	Deagheatta ghwahidu Ginealshoochcheanda diineeda Yahuudi ak goleysiit sheang'nyeeda nyaawa. Daa gideaba Yeesu ghwasha ng'asheega nyaawa nea ghoadoabiiw, ghwaan ak ghoanyaash, “Aba jeeda digheannyyeekka sean ahaw anneeda?” 
MRK.12.29	Hean gwayeeshsha Yeesu, “Dea madeeda nii gil, ‘Aniyean aleaydiit Israeeli! Ng'uttamiida Aseetteanya gil. Ng'uttamiida niny gil nea gaba geaw. 
MRK.12.30	Bwariinya Ng'uttamiida was Aseettaang'u aba jeadaang'u sean ea aba guroroadaang'u sean, ea aba fughareadaang'u sean, ea aba urdaang'u sean.’ 
MRK.12.31	Ng'asheanda haw bea iyyeenya gwayi, ‘Bwariiyda gischeewoochcheandaang'u gidubwariiydi geaw.’ Manda digheannyeekka hees naawa suu assiyyenyean.” 
MRK.12.32	Gwayeeshsha Ginealshoochcheandida bea Diiniin Yahuudiin, “Asi huumwa gil ginealshochcheanda! Aba hiji girgu huumwa gideaba Aseetta aagi, ak ea manda nuut geaghus niny nea gaba geaw. 
MRK.12.33	Ea huumwa gil siida geaghus ghabwariinya Aseetta jeadaannyi sean ea aba fughareadaannyi sean ea aba urdaannyi sean. Ea huumwa gil siida geaghus ghabwariiyda gischeewoochcheandannyi gidabwariiyda geaw. Ng'asheesu assiyyeenyean ea majeekcheewi ea ghwanaawa eara gisilleanda ghadooweeda ea haleanjeeda suurja sisappa geadi sigadoowanniida.” 
MRK.12.34	Daa Yeesu girrukutteayda ng'asheega nea gomajeek gwayeeshsha, “Ang'iing'i ghanyeamuwosi sheageewa Gheambalmeeda Aseetta.” Ng'atta balooli ea mudugwanda siisi badaksa Yeesu ghoanyaash ng'asha suuk.
MRK.12.35	Damanda anealsheewa Yeesu aba jeeda Gheeda Sibatta Aseettean, ghoanyaashta nea gwayeeshsha, “Ghwasaan anda ginealshoodiga Diineeda Yahuudi gwayeena Gristo Balleanda Dawdi gil? 
MRK.12.36	Damandida gwayi Dawdi aba uurda Guroroada Ghaydit ghwanung' gwayi,
MRK.12.36	‘Ng'uttamiida gwayeeshsha Ng'uttamiideanyu,
MRK.12.36	Beenni abiidana meatkweedeanyu
MRK.12.36	bea geattinda dugwa,
MRK.12.36	ea danung' allaapta ng'eanyi fuga was
MRK.12.36	weajoodigaagu.’
MRK.12.37	“Dawdi niny gaguura Gristo Ng'uttamiida. Asi abeeda Gristo gayghoawattaan jeaptaannyi?” Abeeda Emeeda goleeysiit ng'asheega Yeesu nea gahoosan.
MRK.12.38	Gwayi Yeesu aba jeeda ginealshoadaannyi, “Ashageada ginealshoodusu bea Diineeda Yahuudiin. Fuga bwariiy gwaleammideawa hang'weakka geawwi, nea geyeenniisa seayu aba mureeda aba naada. Fuga ama hitta ghoorajeega sinnealshachcheewa gwajiir hoorgajeega madeeda. 
MRK.12.39	Nea eara Iweay gealga ghwelmeeda ghwanyoahaada hoorgajeega madeeda. 
MRK.12.40	Fuga iissa ghwaak haleanjeeda masiinng'weega nea iissa ghamwaash ghawooda nea gogeawiit! Eaweeda girgweaksiinda gayghwanyas ghoorjooda haw.”
MRK.12.41	Muchchu goopteada Yeesu aba jeeda Gheeda Sibatta Aseetta nea nekkeewa sandakwajeanda siyiina haleanjeeda ghadooweeda. Gang'ula gidiinda Buuneeda lappiya jeeda sandakwajeanda siyiina haleanjeeda ghadooweeda. Ghwadaah meanang'oodiga inyeessa ghabwaang'da lappiyeassaang'a. 
MRK.12.42	Deagheatta ghwahidu Gatmoanagi bwarbwar was masiinung'weanda, ak ghoadayda heelaji iyyeenya akghwahit. 
MRK.12.43	Hean gaguursa Yeesu ginealangaaschi ak gwayeeshsha, “Aba huumwa geayeeshshineegwa, gatmoani was masiinung'weanda bwarbwariin, nii ghamneawa ghoadayda gidahaw ea ghwalaabwa hoowa buuneessean iin lappiya jeeda sandakwajeanda siyiina haleanjeeda ghadooweedean. 
MRK.12.44	Aba gideaba Buuneeda suurja ghoadayda gidabinna jeeda baruureega nyaawa. Sunung' Masiinung'weanji earappeadi bwarbwariin niidayda gidamideawa sean. Niidayda daghwardaannyi sean.”
MRK.13.1	Damanda ritteawa Yeesu jeeda Gheeda Sibatta Aseetta gwayeeshsha siyagi was Ginealaneadaannyi, “Ea Ginealshoochcheanda, ang'wearda gealsu hesiin gissam, ea lagheanga ghayi sideasa!” 
MRK.13.2	Ghwalamda Yeesu ak gwayeeshsha, “Ghamneawa gidaahi gealsu heesiin? Lagheang'su ghayi sideasaan manda dea jea enung'usa heeda aaragi. Gajeeng'ng'adeadu sean.”
MRK.13.3	Eaweechcha Yeesu goopteada aba uhuuda Gijeeda Masaytunajeega deaschi Gheeda Sibatta Aseetta gaweay geaba Betro ea Yakkobo ea Yohaana sea Andereya ak ghoanyaash Yeesu nea gaba geat gideaba, 
MRK.13.4	“Aniyean rukuneasa ng'asheesu gayghoaw eeju? Ak gajerroorda naaha aba hinnoodeaba ng'asheesu.” 
MRK.13.5	Gwayeeshsha Yeesu saawa, “Ashageada adagwareenganneegwa sih. 
MRK.13.6	Aba gideaba gayghapka Fuga saang'a jea ghapkaana gheawungeasu nea gwayi, siida aniini gil! Ak aba sareani gaygwareengani fuga saang'a. 
MRK.13.7	Iyoayiinyi ng'asheega ng'uchcheadinga ea gijuureanda ng'uchcheeda ea adoohirbabannyi. Ng'asheesu mayghwashiy hinnooda, duukku mudeanooda ea miighoaw. 
MRK.13.8	Gaygaba ng'eanyiini ng'uchchi nuut, gaygaba Sugoochcheanji ng'uchchi nuut, gaygwasaw ng'eanyiida gichcha ak gaygang'eeda gejeadinga. Ng'asheesu seaniin gaygawuurji lajooda gatmooda jea gwaji.
MRK.13.9	“Asi agooga ashageada, aba gideaba gayghwadeagwa Buuneeda gheeda sirgweachcha, nea geabwareagwa aba jeesinga ghoorajeega sinnealshachcheewa. Gajeayadeagwa madeeda fuga hees ea madeeda sugoodiga appadaydeanyu, ak abeeda gajahuuwa mushoodigeasu aba madeannyaawa. 
MRK.13.10	Nea hinnooda jea ghwahidu mudeanooda ng'eanyiida, abeeda gajeasurukusa buuneessean Giijasta miy. 
MRK.13.11	Nea eara isiyadeagwa gheeda sirgweachcha, ea adoohirbabannyi, appadayda ng'asheega jea arukuta, ihidu damandida, arukuta ng'asheanda wassean sinyunneegwa, aba gideaba mii agooga gil fuga jea gabalool, gaygabalool Gurorooda Ghaydit. 
MRK.13.12	Nea Siida gayghwala bwadaw oorjeeda ghaamwat ak genuus, nea Bwaabwa gayghwala bwadaw orjeadaannyi, eara Diibiga gayghabwar ghweaniga nyaawa ak gwanuuseada. 
MRK.13.13	Ak agooga gayghwasteagwa Buuneeda aba gheawungeasu. Nea siida jea ghamilikghta ea gagul damandida bea mudeanoodean, siisi gayghaghu.”
MRK.13.14	“Asi iyoadaayi gidamuy jea gweadu nyariida nea niminaada aba heeda mahaguuwsiina, (Siida assoamwa ea dajeeng'na gidawas) asi abeeda fuga mida ng'eanyiida Yudeeya ea dasalsiina iheenga heayeeniga. 
MRK.13.15	Abeeda siida deeppa eanyasa uhuuda gheeda adaghwararang'aan, aduwi geanni eara gidamida gah jea aadana geadi. 
MRK.13.16	Siida deeppa eanyasa jeeda madamnyeanda eara hang'da badayda ghwanyawa nung'wa ghoah adaghamwaghaada. 
MRK.13.17	Eshshiina gadeemga was bungaroodiga ashageada, ea gadeemga reer diibiga aba damandida! 
MRK.13.18	Gomoorayi ea mwahinna ng'asheesu munyasiin damandida bea gorogedean. 
MRK.13.19	Aba gideaba damandida gaygwanda sawanadeeda manda dea jea eegala ghang'eada deaghayi nubwada Aseetta ng'eanyiida ea gagul ghamneawa. Ak ea maygudu gabiigu gichcha dea jea gawuurji nih. 
MRK.13.20	Inyeeda gwachchi ea moong'ayiida Ng'uttamiida askwearjoojikka ghanyeamanda siisi jea ghwalalaan. Amaduw appadahuukka fuga loossa geaw anisuuy Ng'uttamiida askwearjoojikka.
MRK.13.21	“Asi iyeeshshineegwa Siida, ‘Ang'wearda Gristo gwanda hiji,’ ghana gwayi, ‘Gwanda hoowa,’ adoamwaschi. 
MRK.13.22	Aba gideaba gayghwahidu Fuga was Gristohajeega ng'uyyeega ea sibanga ng'uyyeega, gayghoahiimu gwadeagooda ea ng'asheega deamdeameadi, aba hutteawda fuga loat Aseetta. 
MRK.13.23	Asi agooga ashageada. Aniini nearukuneegwa ng'asheega sean heeda mii ghwahinna.”
MRK.13.24	“Asi askwearjoojigiga nea ning'atta ng'asheandida ng'waaniin, gaygwattuudu gheang'da Aseetta nea eara sheeda ea maygudu goboong'u. 
MRK.13.25	Nea miinga humng'eeda gaygoobittu nea gaygwaduumduum uurda humng'eeda. 
MRK.13.26	Ak gajeadaah Balleanda Siida nea gwashubeana jeeda shamoghuutka nea gaygwandeawa uurda haw ea gigheambiitta. 
MRK.13.27	Ak Gaygoojeakta giijasoodigaaschi bea humng'eeda godearsa meadajeega assang'wan bea ng'eanyiida gaweay goweamu fuga loossa geaw, ghang'eada mudeanooda ng'eanyiida ea ghoaw mudeanooda humng'eeda.”
MRK.13.28	“Agooga ang'ulla shabogheechcheanda. Gwanda gichchea ghoanaleagwa. Iyabit seenga nea ghafiirfiir gea nyawiiri gajanala gideaba domeelda nineekkiit. 
MRK.13.29	Gwasnu eara agooga iyoadaayi ng'asheesu nea ghwahindu, anala gideaba Balleanda Siida nineekkiit muuchchi. 
MRK.13.30	Gearukuneegwa aba huumwa, Seaygeani bea ghamneawean mayghwanaawda nea miyadaaha ng'asheesu. 
MRK.13.31	Humng'eeda ea ng'eanyiida gaygammudean. Duukku ng'asheegeasu ea maygammudean.
MRK.13.32	“Dukku askwearjeandida, ghana damandida manda siida nal. Eara giijasoodiga humng'eeda, ghana Balleanda Aseetta. Siinnal geaghus Bwaabwa akghwahit. 
MRK.13.33	Ashageada nea ghoang'ng'wearu, aba gideaba mwoanali damanda jea gawaseewa. 
MRK.13.34	Gawuurji Siisi ghayi wea bareannyeekka ak gwaruuda nea ghwanung'wa gheeda fuga gadiyeeda. Nea nigeanu ak gaba siisi adaw gichchea gwasin ak gageanu ghwayiin furiischochcheanda jea gafur dooshta nea gwayeeshsha milmiliida. 
MRK.13.35	Asi oang'ng'wearni adoolilli aba gideaba mwoanali eaweetta jea ghwahinna siida bea gheeda, gwadeeppa ghwahidu shing'ada, ghana gwadeeppa ghwahidu eaweedagweena, ghana gwadeeppa ghwahidu beashatta, ghana gwadeeppa ghwahidu nea gorearu Aseetta. 
MRK.13.36	Asi oang'ng'wearni gajiiduw gwashameegwa ak ghabwardaneegwa ng'eenyi nea goondi jeerruweanga. 
MRK.13.37	Gichchea darukuneegwa oagasean, gaydayi, Oang'ng'wearni, adoolilli!”
MRK.14.1	Iimuchchu nea ghwashoada eawooji iyyeenya ak gayghwahidu ghwelmeeda Basakka ea dea mukkattajeega memmattawiitta. Abeeda gagasa ashoohoodiga hees sea ginealshoodiga diineeda Yahuudi gichchea ghoahaktaayda Yeesu akghoang'ng'waay ak gwanuus. 
MRK.14.2	Iiduw gwayi, “Adiiduw geang'ng'waanyi eaweechcheanji bea ghwelmeeda mideewa fuga sang'aan, gaygang'eessa fii buuneeda.”
MRK.14.3	Yeesu abeeda gwanda ng'eanyiida Beettaniya. Gwanda gheeh Simoneeda ghayi beardooschi udamusuura. Iiduw nea goopteada gweagiischi ghwahidu headaannyi Gatmooni eattuuna geadi dabichcheanda nyiit nagheeda haw sheayeat suguura nardo biissa ea ng'andit. Hidu goodalealsa uhuuda Yeesu nagheedida ng'andidiin. 
MRK.14.4	Gwanda Fuga mwaatkwa nyareesi nea gwayi, “Nagheani geahhaak ng'eanyiida ghwasaan? 
MRK.14.5	Nagheani ghwanyawa isishaayda ghoammu ghwanyas dinaaraji bughalaji samwagu. Nea lappiyeani ghwanyawa iisinyas gajeattawaada fuga barbari.” Gewwoowusa gatmoodida muuchchi. 
MRK.14.6	Nea Yeesu niny gwayeeshsha, “Anung'waada gatmooni oagasean. Gotteawiissi naaha? Nii gwasinnean gittoabiiw. 
MRK.14.7	Fuga barbari gondeaydoscheewi galeega sean. Abeeda iyoogasayi aweada gajaweada. Duukku Aniini ea maydeabiitta heedeang'wa galeegasean. 
MRK.14.8	Niny gwasin gidida ammuun. Niny ghwayeashanaan nagheada nea gwadawwiisa saseedeanyu bunyitta. 
MRK.14.9	Ak ghamneawa aba huumwa ghoanung' darukuneegwa, heeda wassean aba muunda ng'eanyiida jea eweay ak gerukkwiida Giijasta Miy, ng'asheanji sin gatmooniin gajeerukku ghoaw gichchea epkkeatta niny.”
MRK.14.10	Hean gawa Yuudaayda Iskariyotti bea jeedeaba ginealangiga attamaniyyeenyean, ea gawa heeda ashoohoodiga hees nea gagasa ghwala bwadaw Yeesu. 
MRK.14.11	Nyas iidi ashoohoodiga gahoosan muuchchi nea gwayeeshsha Yuuda, “Eara lappiya gajegoona.” Hean gabiissa ghamwaal Yuuda gichchea ghwalaapta bwadaw Yeesu.
MRK.14.12	Eaweetta madeeda bea ghwelmeeda mukkattajeega memmattawiitta, nea eaweetta sinuusa dayeenda gisilleanda bea ghwelmeeda Basakka
MRK.14.13	Gojeakta Yeesu ginealangaaschi assiyyeenya nea gwayeeshsha, “Aweayeena ea ahitta jeeda mujiini. Gajaroonnyeewana siida sar sirbiida beega. Ghoayaachchi geeshta. 
MRK.14.14	ea ghwahitta gheeda jea gawa jeeda, iyoahitti goyeeshshi siida bea gheeda, ‘Gwayi Ginealshochcheanda abwaara aba jeedeaba gheang'u ghooriini siyeaksi hamitta ghwelmeeda Basakka aniini ea ginealangeasu?’ 
MRK.14.15	Ak gayghoahimneegwa ghooriini haw ghayi sideeksa uhuumba nuut, nea sisin muuchchi ak goosissi jeani.”
MRK.14.16	Gaweay Ginealanga ea gaweay jeeda mujiini. Hitta ghwadaakta ng'asheega sean gidagwachchi rukutteayda Yeesu. Hean gwasin hamitta ghwelmeeda Basakka. 
MRK.14.17	Huuw shing'ada ghwahidu Yeesu nea godeana ginealangaaschi attamaniyyeenya. 
MRK.14.18	Iiduw nea geyeagiischi gwayeeshsha Yeesu, “Aba huumwa ghamneawa geayeeshshineegwa jeedeang'wa gwanda siida eambuchcheewi jea ghwalaabwan bwadaw.” 
MRK.14.19	Ghang'ut giseaneega Ginealanga ak gaba nii anyaash Yeesu nea gwayeeshsha, “Ssiida aniini?” 
MRK.14.20	Gwayeeshsha Yeesu saawa, “Siida gwanda jeedeang'wa agoogeani attamaniyyeenyean. Nukkwa ghamneawa ghang'utta mukkatte sea aniini aba jeeda buurda. 
MRK.14.21	Asi Balleanda siida gaygawa hechchea gawa gawuurji ginnyaashta Ng'ooruutka Ghaydit. Nea ea dashageada siitta jea ghwala bwadaw Balleanda Siidean. Siisi ghayi ghang'wana ea meeji.”
MRK.14.22	Iiduw nea geyeagiischi ghwasng'u Yeesu mukkatte ak ghamwaash ghawooda. Hit gageanu gwalakkiisa ginealangaaschi nea gwayeeshsha, “Oang'ng'waanya ayaaga nii saseedeanyu gil.” 
MRK.14.23	Ng'atta Gageanu bayookta ak gabadiischeesa Aseetta, ak goheaksa saawa ak ghwaleayda sean. 
MRK.14.24	Gwayeeshsha Yeesu, “Suuh foojeandeanyu neajeeda ghayi sihhiida appadahuukka fuga saang'a gil. 
MRK.14.25	Aba huumwa, Mayguttali difaayeani was mideega haghweega musabiibuun, ea eaghus galannya dawa dali gea eashish aba jeeda Gheambalmeeda Aseetta.” 
MRK.14.26	Hean Gwasarman amahit gwaritta, ak gwascheeng'sa Gijeeda Masaytunajeega.
MRK.14.27	Gwayeeshsha Yeesu ginealangaaschi, “Agooga gajamwachmwajaan ak ghoanung'wanaan heeda aba gideaba gwayi Ng'ooruutka Ghaydit,
MRK.14.27	‘Gaydabwar jeagiischochcheanda ak gayghwadarda gisilga.’
MRK.14.28	Nea iiduw iyeaduudu gaydeasheedeawaneegwa dawa Galilaaya.” 
MRK.14.29	Ghwalamda Betro ak gwayeeshsha, “Eara ghamwachmwachnyi fiisu seaniin, ak gwanung'useey heeda aniini mayghanyi danung'waneey heeda.” 
MRK.14.30	Ghwalamda Yeesu ak gwayeeshsha, “Aba huumwa geayeeshshineey, aweani bea ghamneawean heeda mii goguula nghaghooda niba iyyeenya, gajeaniheawanaan niba samwagu.” 
MRK.14.31	Gabiikta Betro gwayeeshsha nea goomajeek, “Adiiduw aniini maydaheawaneey, goobal emeewuudayeena, maydanung'useey heeda.” Ghwanyaashtunu eara ginealanga suurja.
MRK.14.32	Geweay ea eahitta hiji suguura Getsemaani.
MRK.14.33	Gaguursa Betro ea Yakkobo ea Yohaana ak godeayi. Ghang'ut giseaneega nea ghawishaan uhuuda. 
MRK.14.34	Hean Gwayeeshsha saawa, “Ghwariikghta gwanuus guroroodeanyu giseaneega. Oppiidana hiji nea adoolilli, oang'ng'wearni.” 
MRK.14.35	Ghwaloat geash gili miigeaw ak gwajaksa geaw ng'eanyi, ak ghamwaash gideaba, nung' danaawa gheadi bea sawanadeedean. 
MRK.14.36	Ghamwaash Aseetta nea gwayeeshsha, “Ea Bwaabwa, Bwaabwa, ang'iing'i manda gida miimmuusi. Aniyean gischoarjaan bayookcheanji bea sawanadedean. Nea adaghoaw humeandeanyu, nung' ghoaw daang'u.”
MRK.14.37	Iiduw nea Gabiikta hoowa ghwahitta nea ginealangiga assamwaguun ea nilil. Ghoanyaash Betro, “Ea Simon, Annilli? Mimmuussi ang'wearni eara gheadi nuwaasi?” 
MRK.14.38	Ng'atta gwayeeshsha ginealangaaschi, “Oang'ng'wearni nea ghoamwaashchi Aseetta ea mesmeegwa. Gurorooda gagasa amaduw saseeda ea manduurda.” 
MRK.14.39	Gabiikta gichcha ak ghamwaash Aseetta nea gwarukuta ng'asheega ghwanyawa rukkwiida. 
MRK.14.40	Iiduw Gabiikta gichcha hoowa bea ginealangaaschiin ak ghwahitta nea nilil. Eara gheanyanga nyaawa mudughoammu ghwajaat aba ruweanga ak amwanala eara gichchea gwarukutta. 
MRK.14.41	Iiduw Gabiigu heannyaawa deaba samwagu ak gwayeeshsha, “Akkudandana jeeda ruweanga nea gofuufchi? Anung'waada gwadeenu! Nugul damanda! Nukkwa Balleanda Siida gajeayiin geattinga fuga ring'eega. 
MRK.14.42	Asi ang'eatng'eada eebu. Oang'ng'wearda siitta jea ghwalabwan bwadawiin nineekkiit.”
MRK.14.43	Damanda duu gabaloola Yeesu, ghwahidu Yuuda nea gaba jeedeaba ginealangiga attamaniyyeenyean, ghwahidu nea goodeana emeettuw mideawa bwangajeega ea gulupkeakka. Fiisu abeeda gojeagu ashoohoodiga hees, ea ginealshoodiga diineeda Yahuudi ea gweargwa. 
MRK.14.44	Abeeda Yuudayda jea ghwala bwadaw Yeesu nirukusa emeeda gichchea goroorda. “Siida jea dasam gheatta abeeda niny gil ak ghoang'ng'waanyi nea goofurji.” 
MRK.14.45	Hidu Yuuda ghang'atta ama hitta heeda Yeesu gwayeeshsha, “Ea Ginealshochcheanda!” Nea ghwasam gheatta. 
MRK.14.46	Hean daa Emeeda ghang'eatng'eat ak ghoang'ng'waay Yeesu. 
MRK.14.47	Aba jeeda fuga ghwanyawa minaada sea Yeesu gafagu Sih bwaanga ak ghwalas soomjeanda ashoohoochcheanda haw ak gwalaksa ng'eanyi iitta. 
MRK.14.48	Hean gwayeeshsha Yeesu fugiga, “Ghamneawa goyeadu bwangajeega ea gulupkeakka aba ging'ng'ooydeanyu neada ghoanung' dawuurji mareanghweanda? 
MRK.14.49	Easuju nea geanealayi buuneeda aba jeeda Gheeda Sibatta Aseetta, anda mong'ng'onnyean. Ak gwasa ng'asheesu ghoaw gidanyaashta Ng'ooruutka Ghaydit.” 
MRK.14.50	Gamng'aw Ginealangaaschi sean ak gwasalda gwanung'usa heeda. 
MRK.14.51	Abeeda gweattu geeshta Yeesu Balleanji mwanang' nea gookwa hang'da. Hean geegasa eang'ng'waay. 
MRK.14.52	Iiduw ghamwanmwanda Balleanda ak gwanung'usa heeda hang'daannyi ak ghafwach nea dawiish.
MRK.14.53	Geayaat Yeesu ea eayaat gheeda Ashoohoochcheanda Haw. Ghwahitta nea nibattiisa geat hoowa ashoohoodi suuk hees sea gweargwa sea ginealshoodiga Diineeda Yahuudi. 
MRK.14.54	Abeeda Betro gamaseaw Yeesu nea sheagi, gawa jeedeaba gheedida bea ashoohoochcheandida hawiin, gopteada ak ghoabwaal beasta sea furiischoodiga. 
MRK.14.55	Iiduw gagasa ashoohoodiga hees sea gweargwa girgweageeda siida jea gamuuwwu gidinyeanda Yeesu, ak abeeda gwanuus ak aamwanyasa. 
MRK.14.56	Abeeda gwanda Fuga saang'a muuwwu ng'asheega ng'uyyeega appadayda Yeesu. Amaduw ng'asheega nyaawa ea mudu gaweechchi. 
MRK.14.57	Gwanda Fuga suuk minaada ak gamuuwwu ng'uyyeega aba badayda Yeesu nea gwayeeshsha, 
MRK.14.58	“Ghayi Siyiinyi siisi nea gwayeena, ‘Gaydanyarja Gheawi Sibatta Aseetta ghayi sideasa geattingean, ak aba jeemba eawooji samwagu gaydadeas nuut dea meesnana geattinga buuneeda.’” 
MRK.14.59	Iiduw eara ng'asheega Nyaawa muuwwu ea meatteayyi.
MRK.14.60	Ghang'eat ashoohoochcheanda haw aba madeeda buuneeda ak ghoanyaash Yeesu, “Mwayshaaha ng'ashaani? Fiisu gwarukuna naaha bwadaydaang'u?” 
MRK.14.61	Ghwasiinda Yeesu marukuta eara ng'ashaanjagi. Gabiikta asohohoochcheandida ghoanyaash Yeesu nea gwayeeshsha, “Heappi ang'iing'i guwosi Gristoyda was Balleanda Aseetta Ghambidaadi?” 
MRK.14.62	Gwayeeshsha Yeesu, “Ea ada geawoschi. Ghabwada nii gajadaaha Balleanji bea Siidean nea gobideada aba meatkweeda geattinda dugwa bea Aseetta hoauur, nea godeana shamoghuutka humng'eeda.” 
MRK.14.63	Ng'atta ghabwashaada ashoohoochcheanda haw hang'waakkaaschi ak gwayi, “Gudeegassa mushoodispa naaha? 
MRK.14.64	Noayiinyi gidang'eawwiida Aseetta! Goyeennyiin agooga?” Gwayi sean siisi gagasa enuus. 
MRK.14.65	Gwanda Fuga mwaatkwa ang'urriisa ng'usheega, geedukutta gheanyanga ak geabwar madeang'akka nea geyeeshsha, “Heappi rukuni siida lasnyi!” Eara Fuga gadiyeeda ghabwar madeang'akka.
MRK.14.66	Damani duu gwandeawa Betro seammodean, ghwahidu Hudi gadiydooschchi aba gheeda ashoohoochcheanda haw. 
MRK.14.67	Iiduw nea ghwadaa Betro nea gwaju beasta, gong'weersa ak gwayeeshsha, “Eara ang'iing'i gindeaydooscheewi Yeesuyda Nasareetti.” 
MRK.14.68	Ghwashaang' Betro nea gwayeeshsha, “Mwaanali, anda eara gidurgu mwaanali!” Ng'atta ghang'eat Betro ak gawa ea gawa hoowa bea dooshtean. Miighoaw gil ea niguul nghaghooda. 
MRK.14.69	Ghwadaah Hudideani Betro gichcha ak gwayeeshsha fiisu ghwanyawa minaada, “Eara siisi gaba jeeda fuga easuju adeaydooschi Yeesu.” 
MRK.14.70	Iiy Betro gabiikta ghwashaang' gichcha. Miighoaw gil geyeeshsha Betro aba girrukusa Fiisu ghwanyawa minaada, “Aba huumwa eara ang'iing'i gibeahi jeedeaba fugiga aba gideaba guwosi siida Galilaaya.” 
MRK.14.71	Ghamwaashta geaw Betro nea ghwaak habeawooda nea gwayeeshsha, “Aniini siisi orukku iittannyiin mwaanali.” 
MRK.14.72	Miighoaw gil gabiikta goguul nghaghooda deaba iyyeenya. Hean gabiissa ghoapkaat Betro gidaheetta rukusa Yeesu bea gideaba, “Heeda miigabiikta nghaghooda giguleandeaba iyyeenya gajaniheawanaan niba samwagu.” Hean gabiissa Betro goorareang'u dabeakka goyyeawda.
MRK.15.1	Iimuchchu nea gudughaghar gayeew gabalool Ashohoodiga hees sea gweargwa, ea ginealshoodiga diineeda Yahuudi ea girgweageeda sean, ak ghwarat Yeesu aba biingu, ak ghwaat ea ghwayiin geattinga Bilatto. 
MRK.15.2	Ghoanyaash Bilatto Yeesu nea gwayeeshsha, “Assang'iing'i guwosi sugoochcheanda Yahuudi?” Ghwalamda Yeesu ak gwayeeshsha Bilatto, “Girgu ang'iing'i.” 
MRK.15.3	Ghoahaktaawa ashoohoodiga hees Yeesu ng'asheega duguuga saang'a. 
MRK.15.4	Gabiikta Bilatto ghoanyaash Yeesu nea gwayeeshsha, “Anda ang'iing'i mirukuni gil? Iinya ng'asheega surukuna badaydaang'u gitteenna.” 
MRK.15.5	Amwaasha Yeesu ng'ashaan ea ghwanung' ghahamng'eanyi Bilatto.
MRK.15.6	Abeeda iissa iinyoo ghwahitta damanda ghwelmeeda Basakka inyeessa Bilatto gwasiksa siyagi aba fuga mida ghealooniga gasa buuneeda. 
MRK.15.7	Abeeda damandida gwanda ghealooniga siisi suguura Baraba nea geeraduudayi fii suuk ghayi nuseada buuneeda nea ghwanung' ghaghoakghoayda emeeda. 
MRK.15.8	Ghaghoayda Emeeda gaweay heeda Bilatto ama sihitta geyeeshsha, Aniyean sinneasa gidagweannyekka sean. 
MRK.15.9	Ghoanyaashta Bilatto nea gwayeeshsha saawa, “Heappi googasayi deattinneegwa sugoochcheanda Yahuudi?” 
MRK.15.10	Abeeda niny ghwanyaashtunu aba gideaba ashoohoodiga hees ghoahaktaawa Yeesu sichcheeda. 
MRK.15.11	Nea ashoohoodiga hees saawa ghoang'waalng'waal buuneeda nea gagasa gideaba gaygamus buuneeda gwasiksa Baraba. 
MRK.15.12	Hean ghoanyaash Bilatto buuneeda gichcha nea gwayeeshsha, “Googasayi dahinndaan siisi oguuri sugoochcheanda Yahuudiin?” 
MRK.15.13	Gabiikta Buuneessean gojuur nea gwayeeshsha, “Angoorsiina uhuuda behiida.” 
MRK.15.14	Gwayeeshsha Bilatto aba girrukusa buuneeda, “Nea gidinyeandeaba siisi ea naaha gil?” Gabiikta Buuneeda gojuur muuchchi nea gwayeeshsha, “Angoorsiina uhuuda behiida!” 
MRK.15.15	Hean Bilatto aba gassooda gasa ghoammiidu gheanyanga emeeda, gageanu ak gwasiksa Baraba. Hit ghwanung' egeanu mughowooda ak geabwar Yeesu amahit geayaat enngoorsa uhuuda behiida.
MRK.15.16	Ghwaat Shirikkareedida Yeesu ea eahhiitta heeda suguura Braytoriyo was seammooda gheeda sugoochcheanda. Hean ghapka eara Shirikkara suurja ak gabassa geat hoowa.
MRK.15.17	Gegeanu ak gekkwealsa Yeesu hang'da oomu. Gegeanu ng'oroorga eanaaw ak geayiin uhuuda eanung' ghoaw shiipka uhuudaannyi. 
MRK.15.18	Hean Geguursa nea geyeeshsha, “Seayuu sugoochcheanda Yahuudi!” 
MRK.15.19	Gealas uhuuda Yeesu aba digheechcheanda nea gong'urriisa ng'usheaga. Geetkuy aba madeadaannyi ehinda gili siittaw mureeda. 
MRK.15.20	Ng'atta jukkooda gegeanda hang'da ghwanyawa oomu sikkwealsa ak gekkuumsa hang'weakkiga ikkaschiin. Ng'atta Geayaat engoorsa uhuuda behiida.
MRK.15.21	Geweay aba naweeda ea eroonnyi siisi suguura Simoneeda ng'eanyiida Girene. Niny ghweanda geaba Aleksanda bea geaba Rafo gil, nea aba damani gwaleabu madamnyeanda. Gediing'sa aba uurda ghwasar behiida Yeesu.
MRK.15.22	Geayaat Yeesu ea eahhiitta hiji suguura Golgootta nea ghwanyawa isiyam ghuut gajeguura, “Deageapkeeda uhuuda.” 
MRK.15.23	Gegeanu difaayi ak geng'ng'olng'olsiinnyi sea manemane. Geattaw nea geyeeshsha leaha. ak ghaheawa ghwali. 
MRK.15.24	Ng'atta hean Gengoorsa uhuuda behiida, ama hit gegeanu hang'waakkaaschi ak geelaja, nea geng'alealleesa hang'daannyi eadaa siida jea gageanda. 
MRK.15.25	Gengoorsa uhuuda behiida nea gaba aseetta samwagu. 
MRK.15.26	Nea gissihaktaawa geang'waar gideaba, “Nii sugoochcheanda Yahuudi.” 
MRK.15.27	Gengoorsa iheenga beehajeega eara fii iyyeenya abeeda was mareannghooga. Dea meanung' ghwalaabwa Yeesu meatkweeda geattinda dugwa niirja ghwalaabwa meatkweeda geattinda ghadaam. [ 
MRK.15.28	“Ak gwasa gidaghayi nyaah Ng'ooruutka Ghaydit nea gwayi, ‘Sinung' gwandeayi sea fuga munyas.’”]
MRK.15.29	Nea abeeda Fuga ng'atta aba naweeda gong'eawi nea godiindiil iheenga nea geyeeshsha, “Asi! Siida jea gwanyarja gheeda Sibatta Aseetta ak ghwadeas aba jeeda eawoojiga assamwagu! 
MRK.15.30	Asi ayyaawa geaw! Hing'aanana uhuuda behiida.” 
MRK.15.31	Eara ashohoodiga hees sea ginealshoodiga diineeda Yahuudi gwajuuga nea gwayi, “Ghoaghu buuneeda, ak ghwaraay ghoaghu geaw! 
MRK.15.32	Asi geeyi nii Gristoyda was sugoochcheanda Israeeli! Asi dahing'aana aba uhuuda behiida eadaaha ak geamwaschi.” Eara fukwachchi singoruudayi ninyiin earaga gong'eawi.
MRK.15.33	Hean iiduw nea ghabwarbwara aseetta gwaduk ng'anyiissean misaneeda ea gaba aseetta shageash. 
MRK.15.34	Gul aseetteaba shageash ghwanya ghuutta Yeesu nea gojuur nea gwayi, “Elooyi, Elooyi, laama sabatkaani?” Nea gideaba, “Ea Aseetteanyu, Ea Aseetteanyu, andang'iing'i ninung'usean heeda?” 
MRK.15.35	Fiisu ghwanyawa neekki iyiiy ghuutta Yeesu gwayi, “Ayiinya! Gaguursa Eliya.” 
MRK.15.36	Ghafwach Sih ak gageanu gili was ghabuschcheanda ak ghang'uda jeeda beega ng'weani bea haghweega geetta. Ghoahaaktaawa digheechcheanda ak ghoadaw Yeesu ghamit nea gwayeeshsha buuneeda, “Ommeasa eadaaha Eliya eajea ghwahidu ghoang'aamwa uhuuda behiida.” 
MRK.15.37	Ghwanya ghuutta Yeesu nea gagis daghatta muuchchi ak ghoabitta. 
MRK.15.38	Hean ghabwaasha bugusta hang'dida subwaasha jeeda Gheeda Sibatta Aseettean, ak ghoaw iyyeenya ghang'eada uhuuda ea gagul ng'eanyi. 
MRK.15.39	Abeeda Shirikkarajeanda haw ghwanyawa ghaminaada aba hiji gang'uleadayyi Yeesu. Daa gidabittaayda siida gwayi, “Siisi aba huumwa ghayi Balleanda Aseetta gil!” 
MRK.15.40	Gwanda eara Gadeemsu abeeda ang'weerru nea sheagi. Jeedeaba gadeemsu gaba geaba Mariyaayda suguura Magadaleena, ea Saloome, ea Mariyaayda was gheamatta geaba Yakkoboyda mwanang' ea Yose. 
MRK.15.41	Gadeemsu ghayi gabay godeaydooschi Yeesu damanda mideewa Galilaaya nea gagadiyeesa. Abeeda gwanda eara gadeem suuk saang'a adeana Yeesu Yerusaleemu.
MRK.15.42	Damanda huweewa shing'ada bea eaweettida, nii abeeda eaweeda sitting'ding'deawa gil nea imuchchu ea eaweetta Sabattohi.
MRK.15.43	Ghang'eat nisiih Yoseefu was siida ng'eanyiida Arimattayu. Niny abeeda gaba gweargwa girgweageeda nea geawwal gheang'da muuchchi. Easuju eara niny goolla gafurriida Gheambalmeeda Aseetta. Siisi ghang'eat ak ghabwadakta ak gawa heeda Bilatto ghang'al musta Yeesu. 
MRK.15.44	Ghahamng'eanyi Bilatto iyiiy gideaba Yeesu nigeawiit ghami. Gaguursa shirikkarajeanda haw ak ghoanyaash Yeesu ea nigeawiit ghami. 
MRK.15.45	Iiduw nea ghwanyas Bilatto iitta aba heeda shirikkerajeanda gideaba Yeesu nigeawiit ghami, gwayeeshsha Yoseefu aada musta Yeesu. 
MRK.15.46	Gawa Yoseefu ak ghwasha hang'deesh, hit gawa ama hitta goorareang'u musta. Gokkwealsa hang'dida eeshiin akghwaat ea ghwayiin jeemba bung'eeni ghayi sighurghur nihit mida jeemba laghaana. Hean gooreakreaksa lagheaneeda haw ghuutta shoomanda. 
MRK.15.47	Abeeda Mariyaaydida suguura Magadaleena sea Mariyaaydida was gheamatta Yosehiin abeeda saawa ghwadahaada heeda siyiin musta Yeesu.
MRK.16.1	Ng'atta ghwelmeeda Sabatto ghang'eat geaba Mariyaayda suguura Magadaleena ea Saloome ea Mariyaayda was gheamatta Yakkobo gaweay ghwasha nagheeda ng'andit jea ghwayeasha musta Yeesu. 
MRK.16.2	Hean imuchchu nea gudugorearu aseetta eaweeda jumwappiili gaweay Gadeemsu ea ghwahitta heeda bung'eeda. 
MRK.16.3	Gaweay nea gabaloleada aba naweeda nea gwayeeshsha geat, “Ghamneawa gayghoarakghrakghtaang'a lagheaneetta haw bea ghuutta shoomanda bung'eedean?” 
MRK.16.4	Ghoang'wearda ak ghwadaa lagheaneedida nea sigeanda, (Nea mii laghaana gil gidahaw muuchchi.) 
MRK.16.5	Duugwasik ghuutta shoomanda bung'eeda ghwadaa Ghearemaneeni akkwa hang'deesh nea goopteada aba meatkweeda geattinda dugwa, Ghahamng'eanyi muuchchi. 
MRK.16.6	Hean gwayeeshsha Ghearemaneeni gadeemgiga, “Ada ghahameegwa ng'eanyi. Ghanalli beadi ogaseadayyi Yeesuuyda Nasareetti, singoorsa uhuuda behiida. Siisi nuduudu eara hiji mudugwanda. Ang'ulla heeda siyiin. 
MRK.16.7	Asi agooga aweayeena oattawa iidi ginealangiga ikkaschiin ea Betro gideaba nisheedeawaneegwa gawa Galilaaya. Iyoahitti hoowa gajadaakta gidaghayi rukutteayda.” 
MRK.16.8	Ng'atta Ghabeawa hoowa bea bung'edean nea gwasalda, aba gideaba nubwaadan ak ea nung'ut muuwda nea ghahamng'eanyi. Eamudu gwarukusa sih ng'ashaan aba gideaba nibeal muuchchi.
MRK.16.8	[ 
MRK.16.9	Ng'atta dunnooda Yeesu nea beashatta eaweetta jumapiili gil gohiimsa geaw Mariyaayda suguura Magadaleena, was gatmooda ghayi arutteawa Yeesu saseeda meangeeniga assispwa. 
MRK.16.10	Gawa Mariyaayda Magadaleena, ak gawa gwarukusa fuga easuju mideaydooschi Yeesu, nea abeeda aba damandida Fukka goyyeawda nea gaguttu heareega. 
MRK.16.11	Iiduw nea Ghwayiiy gideaba Yeesu ea majeek ea gideaba nidaah Mariyaayda Magadaleena ea meamwasa.
MRK.16.12	Hean imuchchu gohiimsa geaw Yeesu ginealan iyyeenya nea niyamwa deakta. Abeeda Ginealang'su gaweay madamnyeanda. 
MRK.16.13	Eara Saawa gaweay ak gwarukusa suurja. Earappeadi surukusean ghanyea mwamwasa.
MRK.16.14	Iiduw aba huydeanda gohiimsa geaw Yeesu ginealan damwanagi hitta Yeesu nea gweagiischi. Gowoowsa Yeesu saawa muuchchi aba hang'ooynachcheekka iheenga nyaawa, ea gideaba mwamwasa ng'asheegiga bea fugeadu iitta dunnoadannyyin. 
MRK.16.15	Hean gabiissa Gwayeeshsha, “Aweayeena ng'eanyiissean ak gorukkwiidi Giijasta Miy aba heeda buneassean. 
MRK.16.16	Nea siida mwas ak geppattiisan gayghaghu, nea siida mwamwasa gajergweaksa. 
MRK.16.17	Ak abeeda eara gwadeagooda gaygodeaydooschi Fukka mideawa masawegean, aba gheawungeasu gaygoruutta meangeeniga ak gaygabaloola iit nuut. 
MRK.16.18	Nea eara ghoang'ng'waany ichchipkeega ghana eara eabiiw siida gichchea ghabwar, ea manda gili jea gwahissa. Nea inyeessa Gayghoang'ng'waay iheenga fuga miyeani ak gaheaba.”
MRK.16.19	Iiduw Ng'uttamiida was Yeesu gobalool saawa amahit, geanung' gawa humng'eeda gobiida meatkweeda geattinda dugwa bea Aseetta. 
MRK.16.20	Hean gaweay Ginealanga ng'eanyiissean nea gwarukkwiida Giijasta Miy. Gwasin Ng'uttamiida gadiyeeda sea saawa ak gomajeek Giijasi aba gwadeagooda adeaydooschi saawa.]
LUK.1.1	Aba gideaba ng'asheesu ning'waar Fuga saang'a nea gooroottooschi, aba iitta ng'asheega ghayi sisin aba dageascheedeanya, 
LUK.1.2	gawuurji gidaghayi goondaneasa mushoodiga daa ea aba heeda fuga rukkwiida ng'asheenda, 
LUK.1.3	Ak ea nadaayi eara Aniini gideaba ghwahit, ak ea neasikteawi muuchchi gidaghayi ng'eatta ng'asheesu seaniin aba beanatta, ak geang'orneey ng'asheesu nea ghadoabiiwji Diofilooyda mureeda, 
LUK.1.4	abeeda gay nala humeanda appadayda ng'asheega ghayi sibean surukneeyi.
LUK.1.5	Damanda waseewa Heroode sugoochcheada Yudeeya, abeeda gwanda ashoohoochcheanji suguura Sakkariya, bea gharmuchcheanda Abiya, nea gwandeawa gatmoadaannyi bea haweega Aron, nea gheawungaaschi geguura Elisabeetti. 
LUK.1.6	Nea abeeda saawa ea doobiweadi aba madeeda Aseetta, nea ghoang'ng'waay muuchchi digheanynyeekka sean ea humeannyeekka Ng'uttamiida nea meerukunana badahuukka ng'asheega munyas. 
LUK.1.7	Abeeda ea mandeawana jeepta aba gideaba Elisabeetti sonnooda nea nuwoosiidi sean. 
LUK.1.8	Nea aba damanda sineewa gadiyeeda ashoohoochcheandumeeda aba madeeda Aseetta nea abeeda ea galannyeanda sineewa gadiyeeda lugoodaannyi, 
LUK.1.9	aba seareetta bea gissiniida ashoohoodiga gadiyeedean, inyessa ghwaloat Aseetta siida gawa jeeda gheeda sibatta Aseetta bea Ng'uttamiida ghaghwarda geetta sing'ng'andiitta. 
LUK.1.10	Nea aba damani sing'ng'andiida gheedean abeeda gwanda Emeessean daghatta gheeda ghamwaash Aseetta. 
LUK.1.11	Hean goobeersa Malaykajeanda Ng'utamiida ak ghaminada aba murdeeda geattinda dugwa bea heeda wagiida siyiina geetta sing'ng'andiitta. 
LUK.1.12	Daa Sakkariya gwahirbaban nea ghabeal. 
LUK.1.13	Ak gwayeeshsha Malaykajeanda, “Adibeal, Sakkariya, aba gideaba siyiiy gidumwaashi, nea eara Elisabeetteeda was gatmoadaang'u gaygwajiilneey balleanda, ak gaygureewana ghawungaaschi Yohaana.
LUK.1.14	Ak gay hoosana nea ging'weelayi muuchchi,
LUK.1.14	nea eara fuga saang'a gaygahoosassa jeattaannyi;
LUK.1.15	aba gideaba gaygwaheedu aba madeeda Ng'uttamiida,
LUK.1.15	Mayghwali difaayi ghana gichchea gooboogit,
LUK.1.15	ak gajeannyiit Gurorooda Ghaydit, ghang'eada jeeda ghaamwat.
LUK.1.16	Ak gaygooguumsa balloojiga saang'a bea Israeeli Ng'uttamiida was Aseetta nyaawa,
LUK.1.17	ak Gaygosheedeawa aba jeeda gurorooda ea uurda Eliya,
LUK.1.17	ak ghwayam guroruunatka ghweaniga gagal diibiga,
LUK.1.17	nea fuga mandeawana mureeda ghoadaw weaghumeeda doobiiwnatta,
LUK.1.17	ak gwasissa Ng'uttamiida fuga hideadi.”
LUK.1.18	Ak gwayeeshsha Sakkariya malaykajeanda, “Gaydajeeng'daydaan ng'asheanji? Aba gideaba aniini nawaasiichchi nea eara gatmoodeanyu ea nuwaasiit.” 
LUK.1.19	Ghwasha Malaykajeanda nea gwayeeshsha, “Aniini geawoschi Gabrieleeda minaada aba madeeda Aseetta, ak gechcheakneani headaang'u deanneay Giijasi miyiin. 
LUK.1.20	Asi ng'ulla, gayghwaroat ghuuttaang'u ea eamudammuussa baloola ea ghwahita eaweeda jea ghang'attaawa ng'asheesu, aba gideaba mumwasi ng'asheegeasu jea gwasa aba damanda nyaawa.” 
LUK.1.21	Nea gafurriida buuneeda Sakkaria, ghahamng'eanyi sean aba gideaba nishiing'da aba jeeda gheeda sibatta Aseetta. 
LUK.1.22	Hean nea gwardu jarooda, ghwaraay goobalool buuneeda, ak gwajeeng'u buuneeda gideaba sihhiimsa gil aba jeeda gheeda sibatta Aseetta; goobaloola geattinga nea niroat ghuutta. 
LUK.1.23	Duulean galandaannyi bea gadiyeada, gawa gheannyi. 
LUK.1.24	Ng'atta eawoojusu ng'ay ghwadurmaniit gatmoadaannyi suguura Elisabeetti, ak ghafuy geaw sheamuut nea gwayi, 
LUK.1.25	“Nii gissinnean Ng'uttamiida aba eaweeda ng'ulleewanean ak gageandeawean rearga aba jeeda buuneeda.”
LUK.1.26	Sheedeaba lah goojeakta Aseetta malaykajeanda suguura Gabrieli gawa mujiineeda Nasareetti mida ng'eanyiida Galilaaya, 
LUK.1.27	hichpa hudi miyeasat suguura Mariya, anyeari siisi suguura Yoseefu bea dooshagi sea sugoochcheanda sugura Dawdi. 
LUK.1.28	Ghwahidu headaannyi ak gwayeeshsha, “Seayuu ang'iing'eeda siittaw dagheerjeandumeeda ang'iing'i gindeayi sea Ng'uttamiida!” 
LUK.1.29	Hean gwadeawiit muuchchi aba ng'asheanji ak goottemsheesa seayoani giduurji. 
LUK.1.30	Gwayeeshsha Malaykajeanda, “Adibeali Mariya, aba gideaba nugoonnyi Aseetta dagheerjeandumeeda. 
LUK.1.31	Asi ngulla, gaygweayiida ak Gayjiila balleanda, ak gayguureewana gheawungaaschi Yeesu.
LUK.1.32	Nea gajeahaw, ak gajeeguura Balleanda Aseetta haw mida humng'eeda;
LUK.1.32	nea gayghoadaw Ng'uttamiida was Aseetta hoorgeeda sugoochcheandumeeda Dawdi was ghwaan,
LUK.1.33	nea gayghoahaaghwa gheeh Yakkobo ea ghoaw gweanyeekka manda muudeanooda;
LUK.1.33	nea sugoochcheandumeedaannyi ea maygwanda muudeanooda.”
LUK.1.34	Gwayeeshsha Mariya malaykajeanda, “Gayghoawattaan ng'asheanji nea aniini ea meandeawani siyeeda?” 
LUK.1.35	Gwayeeshsha Malaykajeanda,
LUK.1.35	“Gaygwashubeseey Gurorooda Ghaydit,
LUK.1.35	nea uurda Aseetta haw gaygookwealseey jirooneeda;
LUK.1.35	aba sareani jeepta jea eeji gajeeguura siida ghaydit,
LUK.1.35	Balleanda Aseetta.
LUK.1.36	Asi ng'ulla, buweachcheandaang'u was Elisabetti eara niny nigweayiit aba jeeda woosindaannyi ak gaygwaji balleanda; nea nii ea sheedeaba lahi; nea niny abeeda geeguura sonooda. 
LUK.1.37	Aba gideaba manda ng'asheanda jea ghwaraay Aseetta.” 
LUK.1.38	Gwayeeshsha Mariya, “Ng'ulla, anini geawoschi soomjeanda Ng'uttamiida, nung' gwasa aba heeeanyu ng'asheanji inyashiin.” Ak ghabeawa headaannyi Malaykajeanda.
LUK.1.39	Askwearjoojikka ghang'eat Mariya ak ghwalamwajaada gawa ng'eanyiida heayeeniiga jeeda mujiineeda Yuuda. 
LUK.1.40	Ak Gawa jeeda gheeh Sakkariya ak googeachchi Elisabeetti; 
LUK.1.41	Iiy Elisabeetti giigeachcheeda Mariya, ghwadanghan jeepta miida jeadaannyi ak geannyiit Elisabeetti Gurorooda Ghaydiit 
LUK.1.42	goojuur aba ghuutta haw nea gwayi, “Sugoonnyi ghawooda aba jeeda gadeemga, ak ea sittaw ghawooda dea jea jiila! 
LUK.1.43	Gayghoawdaani aba heedeanyu, gideaba ghwahidu heedeanyu gheamatta Ng'uttamiideanyu? 
LUK.1.44	Aba gideaba ng'ulla, iyayiinyi ghuutta seayoadaang'u ghwadanghan jeepta mida jeedeanyu aba ng'weellooda. 
LUK.1.45	Ghang'wana siida jea ghamwas gideaba gay gwasa ng'asheega rukusa Ng'uttamiida.”
LUK.1.46	Gwayi Mariya,
LUK.1.46	“Jeedeanyu ghoaghambiit Ng'uttamiida,
LUK.1.47	Nea guroroodeanyu gahoosasa Aseetta was lealnochcheandeanyu
LUK.1.48	Aba gideaba nidaah nyootta uurda soomjeandaannyi.
LUK.1.48	Asi ng'ulla, ghang'eada ghamneawa gaygaguureewean jeachcheenga sean dea sing'ushsha;
LUK.1.49	Ak ea nisinneani siida sittaw ghawooda hoauur ng'asheega hees muuchchi,
LUK.1.49	ak gheawungaschi ea ghaydiit.
LUK.1.50	Nea baydeaydaannyi gwanda heeda buuneessean awal gheang'daannyi
LUK.1.50	ghang'eada jeachcheenga ea gagul jeachcheenga.
LUK.1.51	Ak ea nihiimu uurda aba geattindaanyi,
LUK.1.51	nea ghoadabwarda fuga ghwarjajeega aba jeesinga nyaawa,
LUK.1.52	Ak ea nirareang'na fuga mideawa uurjeenga hoorgajeega nyaawa bea sugoochcheandumeeda,
LUK.1.52	ak goodiing'u fukka mandeawana uurjeengean;
LUK.1.53	Ninnyiit fuga bearji jalooda aba haleanjeeda miyaas,
LUK.1.53	nea meanang'oodiga gaweay nea ghwadalaada.
LUK.1.54	Ak anuweat soomjeandaannyi was Israeeli,
LUK.1.54	aba giipkeatta baydeaydaannyi,
LUK.1.55	gawuurji gidaghayi rukusiinda ghwaanigaasa,
LUK.1.55	ea Abrahaamu ea jaattaannyi aba gweannyeekka manda muudeanooda.”
LUK.1.56	Gwandeayi niny sea Mariya ea goosha sheah samwagu, imuchchu gabiiktta gheannyaawa.
LUK.1.57	Iiduw nea ghwahitta damandaannyi bea jeatta gwaji Elisabeetti jeepta was balleanda. 
LUK.1.58	Iiy gischeawdaannyi ea buweadeagaaschi gideaba nubwayda Ng'uttamiida Elisabeetti gang'weela sean. 
LUK.1.59	Eaweetteaba siis geayaat jeepta ghasmeahooda; ak ghwanyawa gajeeng'assa gheawunga ghwaan siyi Sakkariya, 
LUK.1.60	ak gwayeeshsha ghamwat, “Manda; gajeeguura Yohaana.” 
LUK.1.61	Ak geeyeeshsha, “Aba buweadeagaagu manda siida sing'assa gheawung'su.” 
LUK.1.62	Iiduw geeng'wachsa geadi ghwaan gwargu gheawunga gasa gang'assa. 
LUK.1.63	Gamus eeyeasa beehiida jea ghang'waar, ak ghang'waar gideaba, “Gheawungaaschi Yohaana.” Ghahamng'eanyi sean. 
LUK.1.64	Deagheatta ghwajaat ghuutta nea goottina ng'ushapta ak gabadiischeesa Aseetta. 
LUK.1.65	Hean ghang'ut muuwda gischeewda nyaawa sean. Ak gageawiit iitteaba ng'asheesu aba heayeeniga sean mida ng'eanyiida Yudeeya; 
LUK.1.66	Fuga sean iiy iitteaba ng'asheesu gaba nii ang'ng'ooysa jeadaannyi nea gwayi, “Jeebi gayghoaw siida uurjiin?” Aba gideaba geattinda Ng'uttamiida gwanda badaydaannyi.
LUK.1.67	Nea Sakkariyaayda was ghweanda jeepta geannyiit Gurorooda Ghaydit ak ghwaramoaran nea gwayeena,
LUK.1.68	“Dumsheesiinda gaba Ng'uttamiida was Aseetta Israeeli,
LUK.1.68	aba gideaba nibareassa ak gwalealu buneadaannyi,
LUK.1.69	nimiinda gujaweeda lealnooda
LUK.1.69	aba jeeda gheeda soomjeandaannyi was Dawdi,
LUK.1.70	Gawuurji gidaghayi rukuteayda aba ghuutta sibangaaschi ghaydidi ghang'eada garayi,
LUK.1.71	ak gajeelealnaneasa heeda weajoodigaasa,
LUK.1.71	ea geattinga fuga sean sideasa;
LUK.1.72	ak gayghabwayda ghwanigaasa aba gidaheelleesa,
LUK.1.72	nea ghoapkaat neajeadaannyi ghaydit,
LUK.1.73	ak gweaksa habeawooda Abrahamooda was ghweandeanya,
LUK.1.74	ak gagooneasa
LUK.1.74	gideaba gajeelealnaneasa geattinga weajoodigaasa,
LUK.1.74	ak geaghadoawannyi nea meawwali gil,
LUK.1.75	aba ghaydidanda ea doobiiwnatta galeagasean amwadeadaannyi aba jeeda eaweegaasa sean.
LUK.1.76	Nea ang'iing'i jeepta, gajegureweey sibaneeda Aseetta haw;
LUK.1.76	aba gideaba gajasheedeawana Ng'uttamiida sissiina naweadingaaschi,
LUK.1.77	Nea gwarukusa fugaaschi ghwanal fughareeda lealnooda
LUK.1.77	aba samsiinda aba geandeayda riing'eega nyaawa,
LUK.1.78	Aba baydeayda Aseetteanya,
LUK.1.78	nirearseasa weeshinda leabu humng'eeda,
LUK.1.79	ak gayghoabwaay fuga sean mida jeeda misaneeda haw bea jirooneeda miyeeda,
LUK.1.79	ak ghoadoabiiw geashangaasa eayaada naweeda miy bea hoyyoo.”
LUK.1.80	Ak gwahissa heeda jeepta nea ghwanyas uurda aba gurorooda, nea goobiitta dareapcheenda ea ghwahitta eaweedaannyi jea goohimsina geaw fuga Israeeli.
LUK.2.1	Askwearjoojikka ghoadayda Gaysaari Aguusto digheanda nea gwayeeshsha, ang'waara monneeda buneassean mida jeeda ng'eanyiida. 
LUK.2.2	Ng'oordi dea madeeda, nea gwanda sugoochcheandumeeda Sirya Gireeniyo. 
LUK.2.3	Gaba siisi weah eang'waar aba mujiineeda ng'eang'da nyaawa. 
LUK.2.4	Hean ghwascheang'da Yoseefu ghabeawa Galilaaya, nea ghabeawa mujiineeda Nasaretti, ak gawa Yudeeya, ea ghwahitta mujiineeda Dawdi, suguura Betleheemu, aba gideaba gaba dooshta Dawdi, 
LUK.2.5	Gawa eang'waar sea Mariyaayda was huuda anyeari, nea abeeda ea gweayiideat. 
LUK.2.6	Damanda mideewa hooweani ghwahitta damanda jea gwajiila. 
LUK.2.7	Gwaji duweachcheadaannyi was balleanda ak gookkwealsa hang'weakka jeepcheandumeeda ak goluul aba jeeda daghwalda leehha dugwa beega, aba gideaba mwanyasa heeda jea gwalla aba ghoorida rabasta.
LUK.2.8	Nea aba damandida abeeda gwanda ng'eanyiitta Jeagiischoodiga fur gisilga nyaawa eawa. 
LUK.2.9	Gabussa saawa Malaykajeanda Ng'uttamiida, ak ghoabwaay murdajeega nyaawa sean gigheambiitta Ng'uttamiida, ak ghang'ut muuwda. 
LUK.2.10	Ak gwayeeshsha Malaykajeanda, “Adoobealli; ang'ulla geayeanneegwa giijasta miy bea hoseaneega jea gwahiissa buuneessean. 
LUK.2.11	Aba gideaba eannean aba mujiineeda Dawdi siji appadahuukkeagwa, lealnoochcheanda, niny Gristoyda was Ng'uttamiida gil. 
LUK.2.12	Nea gwadeagooda jea adaaha ea nihi; gajadaaha jeepta sikkwealsa hang'weakka jeepcheandumeeda nea geelluul aba jeeda daghwalda leehha dugwa beega.” 
LUK.2.13	Deagheatta gwandeayi sea malaykajeanji lugooda saang'a bea humng'eeda ak gwaduumsheesa Aseetta nea gwayi,
LUK.2.14	“Gigheambiita gaba Aseetta mida humng'eeda,
LUK.2.14	ak aba ng'eanyiida ghoaw hoyyoo aba heeda fuga ahoosan!”
LUK.2.15	Iiduw nea nibiikta Malaykajeega humng'eeda, gwayeenniissa geat Jeagiischoodiga, “Asi eweaya Betleheemu eadaaha gidabunu, rukuneasa Ng'uttamiida.” 
LUK.2.16	Gaweay nea ghwalamwajaada ak geanyasa Mariya ea Yoseefu heeda mida jeepta nea gwalil aba jeeda daghwalda leehha dugwa beega. 
LUK.2.17	Daa gwarukuta gidagwachcheaya surgu aba badaydeaba jeebi; 
LUK.2.18	ghahamng'eanyi fukka sean iyiiy gidaruksa jeagiischoodigean. 
LUK.2.19	Nea Mariya gong'ng'ooysa jeadaannyi ng'asheesu seaniin, nea gottemsheesa geaw. 
LUK.2.20	Iiduw gabiikta jeagiischoodiga nea ghoaghambiit nea gwaduumsheesa Aseetta aba ng'asheega siyiiy ea gea sidaah, gawuurji gissurukusiinda.
LUK.2.21	Ng'atta eawooji sis nea siyaat ghasmeahooda geeguura Yeesu, gheawunga ghayi ng'assa malaykajeanda nea mii ghwanyas ghaamwat gweayumeeda.
LUK.2.22	Iimuchchu nea ghwahitta damanda nyaawa bea gimmiinnooda gawuurji ginnyaashta deaweedeeda Muusa, hean geayaat niny Yerusaleemu ak geattaw Ng'uttamiida 
LUK.2.23	(gawuurji gissung'waarda aba jeeda deaweedeeda Ng'uttamiida, “Gilinyoo ea balleanda was duweachcheeda gil gajeeguura siida ghaydiit bea Ng'uttamiida,)” 
LUK.2.24	ak ghoadayda haleanjeeda sisapa geadi gawuurji gidanyaashta deaweedeeda Ng'uttamiida, “Was bakpakchooji iyyeenya ghana dayi iyyeenya bea ghariibajeanda.” 
LUK.2.25	Nea abeeda gwanda Yerusaleemu, siisi suguura gheawungaaschi Simon, nea siisi abeeda ea doabiiwaat, nea gabada Aseetta, nea goomuukku hawdeayda fuga Israeeli, nea gwanda badaydaannyi Gurorooda Ghaydit. 
LUK.2.26	Nea ea nigeawiit goohiimsa Gurorooda Ghaydit gideaba mayghami nea mighwadaah Gristoyda Ng'uttamiida. 
LUK.2.27	Ak ghwaat Gurorooda Ghaydit gawa jeeda gheeda sibatta Aseetta; nea ghwaat ghwaan ea ghaamwat Yeesu jeeda gheeda nea geehinda giduurji ng'asheega deaweeda, 
LUK.2.28	ghoang'ng'waay aba geattingaaschi ak gabadiischeesa Aseetta nea gwayi,
LUK.2.29	“Ng'uttamiida, biissiina siksiina soomjandaang'u gabiissa gawa nea ghwaat hooyyoo,
LUK.2.29	gawuurji ginnyah ng'asheandaang'u;
LUK.2.30	aba gideaba gheanyangeasu nidaa lealeanoodaang'u
LUK.2.31	ghayi isni nea ghwadaa buuneessean,
LUK.2.32	Weeshinda jea ghoabwaay emoojiga,
LUK.2.32	ak ghoaw gigheambiitta aba heeda fugaagu was Israeeli.”
LUK.2.33	Hean eara Ghwaan ea ghaamwat ghahamng'eanyi aba gissirgu appadaydaannyi; 
LUK.2.34	Gang'ushsha Simon saawa nea gwayeeshsha Mariyaayda was ghaamwat,
LUK.2.34	“Ng'ulla, jeebi gajeenung ghoaw gibeedeayda ea ng'eedooda fuga saang'a bea Israeeli,
LUK.2.34	ak gayghoadaw gwadeagooda jea ghaheawa buuneeda
LUK.2.35	(nea jeadaang'u gayghwalach barda)
LUK.2.35	nea ng'asheega jeesinga fuga saang'a gajeattaajiit.”
LUK.2.36	Ghayi gwanda gatmooni was sibaneeda, suguura Ana, was hudeaba Fanuweeli, bea emeeni siyi Asheeri; ak ea nuwasiit muuchchi, ghayi geaghi nea miyeasat ak gwandeawa siyeeda gwaannyeaw ispwa, 
LUK.2.37	goobida masinung'weandumeeda gweannyew seedam ea ang'waan. Nea mii gwaheelli gheeda sibatta Aseetta, nea gagadoowani nea gwarada jalooda nea gamoora Aseetta eawa ea askweari. 
LUK.2.38	Gwardu aba damandida ak gabadiischeesa Aseetta, ak goobaloola niny ng'asheega sean bea fuga amuukku lealnooda Yerusaleemu.
LUK.2.39	Iiduw nea nihiit sinooda ng'asheega sean gawuurji ginnyaashta deaweedeeda Ng'uttamiida, gabiikta Galilaaya, mujiineeda gheannyawa was Nasareetti. 
LUK.2.40	Gwahiissa heeda jeepta nea ghwanyas uurda, ak geannyiit weaghumeeda; nea gwandeawa dagheerjeandumeeda Aseetta.
LUK.2.41	Nea Ghwaan ea ghaamwat gabadiini gilakkweay Yerusaleemu aba damanda ghwelmeeda Basakka. 
LUK.2.42	Iiduw nea nihiitta gweannyeew damana iyyeenya, ghwascheang'da gawuurji gideajusu bea geallaan; 
LUK.2.43	duulean ghwelmeeda, damanda biikteawa, geeppuussa bwadaw balleanda was Yeesu aba Yerusaleemu nea ghwaan ea ghaamwat ea majeeng'na. 
LUK.2.44	Gearar gideaba gwanda jeeda bareanda ak gaweay ea gamikta, geang'ng'eat ghuutta gassooda aba jeeda buweadeega ea fuga sinal; 
LUK.2.45	ama duuw nea mudeanyas, Geebiikta Yerusaleemu nea geegaseadayyi. 
LUK.2.46	Muchchu nea ning'atta eawooji samwagu geanyasa jeeda gheeda sibatta Aseetta, nea goopteada aba bugusta ginealshoodiga, nea gooleeysiit nea Gonyearriida ng'asheega; 
LUK.2.47	nea fuga sean iiy ghahamng'eanyi isiidaa gidabwaraayda uhuuda ea gisheahiida ng'asheega sinnyaash. 
LUK.2.48	Sidaah niny geahamng'eanyi; ak gwayeeshsha Ghaamwat, “Balleanda, ghwasaan anda gihinduneasa? Ng'ulla, aniini ea gweanu sinyarji aba gassodaang'u.” 
LUK.2.49	Hean gwayeeshsha saawa, “Ghwasaan anda googaseadayean? Neada ea mwoonali gideaba gammisean giibinda jeeda ghooriida Bwaabwa?” 
LUK.2.50	Nea saawa ea majeeng'na ng'asheanda rukusa. 
LUK.2.51	Ghwararang'aada godeayi ea ghwahitta Nasareetti, nea gwasissa mureada; nea ghaamwat ghwayiin jeedaanyi ng'asheesu seaniin.
LUK.2.52	Gwahissa heeda Yeesu aba weaghumeeda ak gohoosan Aseetta ea buuneeda.
LUK.3.1	Aba gweaydeaba damana muut bea Diberio Gaisaari, nea abeeda Bondio Bilatto ea sugoochcheanda ng'eanyiida Yudeeya gil, nea Heroode abeeda ea sugoochcheanda ng'eanyiida Galilaaya, nea oorjeeda ghaamwat suguura Filippo ea sugoochcheanda Idureeya ea Dirakonit, nea Lasaniya, abeeda ea sugoochcheanda Abileeni, 
LUK.3.2	Nea abeeda aba damanda waseewa Anaasi ea Gayafa ashoohoodiga heesi, ghwahidu ng'asheanda Aseetta heeda Yohaana balleanda Sakkariya aba dareapchcheeda; 
LUK.3.3	Hean ghang'eat gawa ng'eanyiissean neaweesa Yordaan, nea gwarukkwiida gibattiisanda samsiinda ring'eega. 
LUK.3.4	Gawuurji gidasung'waarda aba jeeda gittabooda ng'asheega sibaneeda suguura Isaaya gideaba,
LUK.3.4	“Ghwanya ghuutta siida nyearra dareapcheenda;
LUK.3.4	nea gwayeena asissina naweeda Ng'uttamiida,
LUK.3.4	olleappa naweadingaaschi.
LUK.3.5	Nea geeng'alsa ghalalayeekka sean,
LUK.3.5	ak geahiing'u giijeega ea heayeeniga,
LUK.3.5	nea heeda ghwana gajeattoabiiw
LUK.3.5	nea naweadinga gudung'nyoojiga gajeesin gamiyeasiidi;
LUK.3.6	Ak gilinyoo ea sihi gayghwadaah lealnooda Aseetta.”
LUK.3.7	Gwarukusa fuga saang'a buwa heedaannyi eppattiisan, ak gwayeeshsha, “Ea dayeega udang'usheega! Gwareekuseegwa ng'eaha ea amng'awa ea mwanyaseagwa nyarasta jea ghwahidu? 
LUK.3.8	Asi ajiila haghweega miisa dukkuunooda, ak ea adooyeenniisi geat, ‘Geendeawi ghweandeanya nea Abrahaamu,’ Asi geayeeshshineegwa ghoammu Aseetta ghwayam lagheang'su ghoaw diibiga Abrahaamu. 
LUK.3.9	Ak ghamneawa joommooda asiyiin gumsheakka geediga, ak geediga maji haghweega miyaas gajealach ak geejaksa jeeda beasta.”
LUK.3.10	Ghoanyaash emeeda nea gwayeeshsha, “Abeeda gajeesna naha?” 
LUK.3.11	Ghwasha niny nea gwayeeshsha, “Siida mideawa hang'weak iyyeenya, dadawa hang'agi siida mandeawana, nea siida mideawa hamitta ea dasindunu.” 
LUK.3.12	Ghapka eara fuga ang'ng'oonyi gwaadi eppattiisan, ak eara saawa gwayeeshsha, “Gajeesna naaha aseasa Ginealshoochcheanda?.” 
LUK.3.13	Gwayeeshsha saawa, “Adoong'ng'oonyayi gwadeeda haweawa dea sirukuneegwa.” 
LUK.3.14	Eara shirikkara ghoanyaash nea gwayeeshsha, “Ama aseasa gajeesna naaha?” Gwayeeshsha, “Adoareachchi siida gidaannyi aba urda ghana oahhaakta aba ng'uyyeega, akghusa mushahareedeang'wa.”
LUK.3.15	Damanda duu gwandeewa buuneeda jeeda furdeaydean, gonyeari geat buneassean aba jeesinga nyaawa aba iitta Yohaana, gideaba gwadeeppa ea Gristohi, 
LUK.3.16	ghwasha Yohaana nea gwayeeshsha buuneessean “Aniini geabattiisananeegwa beega; nea siida jea ghwahidu gaburdeawean uurda, mammiisean geattineadi deanga geakkaaschi; nea niny gaygobattisananeegwa Gurorooda Ghaydit ea beasta. 
LUK.3.17	Gida aleella booga gwanda geattindaannyi, ak gobuus heeda jea goleelsa, ak iiduw ghwayiin booga silleal jeeda gijigooda, nea looyda ghaghwarda aba jeeda beasta maygamis.”
LUK.3.18	Gwareekusa nea goobaloola buuneeda ng'asheega saang'a nea gwarukkwiida Giijaasta Miy. 
LUK.3.19	Iiduw gowoowsa Heroodeeyda was sugoochcheanda, nea gowoowsiina gheenda Heroodiya, was gatmooda oorjeeda ghaamwat, ea badayda ng'asheega munyas saang'a sina Heroode, 
LUK.3.20	ea mwaara gil gwasin dea muy nuut gwajaksa Yohaana ghealooniga.
LUK.3.21	Hit gibattiisanda buuneeda sean, ea dea Yeesu nea ghamwaash Aseetta ghajaada bugusta humng'eeda, 
LUK.3.22	ak gwashubeesa uhuudaannyi Gurorooda Ghaydit wunnda ghariibajeanda ak ghwanya ghuutta nyaasha humng'eeda nea gwayeeshsha, “Ang'iing'i guwosi balleandeanyu abwariinyi gwadan jeedeanyu.”
LUK.3.23	Yeesu ghoang'eat ginealshoadannyi nea gaba gweannyeew diktam ea damanamughuush, nea abeeda (geaghay) gideaba niny balleanda Joseefeeda Eeli, 
LUK.3.24	Eeli gaba Mattari, Mattari gaba Laawi, Laawi gaba Meelgi, Meelgi gaba Yanayi, Yanayi gaba Yoseefu, 
LUK.3.25	Yoseefu gaba Matattiiya, Matattiya gaba Amos, Amos gaba Nahum, Nahum gaba Esli, Esli gaba Nagayi, 
LUK.3.26	Nagayi gaba Maatti, Matti gaba Madattiya, Madattiya gaba Shemeyi, Shemeyi gaba Yoseefu, Yoseefu gaba Yuuda, 
LUK.3.27	Yuuda gaba Yoana, Yoana gaba Reesa, Reesa gaba Serubabeeli, Serubabeeli gaba Shaltieli, Shaltieli gaba Neeri, 
LUK.3.28	Neeri gaba Meelgi, Meelgi gaba Adi, Adi gaba Goosam, Goosam gaba Elimadaamu, Elimadaamu gaba Eeri, 
LUK.3.29	Eeri gaba Yoshuwa, Yoshuwa gaba Elieseri, Elieseri gaba Yoorim, Yoorim gaba Matatte, Matatte gaba Laawi, 
LUK.3.30	Laawi gaba Simon, Simon gaba Yuuda, Yuuda gaba Yoseefu, Yoseefu gaba Yonaamu, Yonaamu gaba Eliyakkiimu, 
LUK.3.31	Eliyakkiimu gaba Meleeya, Meleeya gaba Meena, Meen gaba Matatta, Matatta gaba Nattani, Nattani gaba Dawdi, 
LUK.3.32	Dawdi gaba Yeese, Yeese gaba Obedi, Obeedi gaba Boasi, Boasi gaba Saala, Saala gaba Nashooni, 
LUK.3.33	Nashooni gaba Aminadabu, Aminadabu gaba Admiini, Admiini gaba Araamu, Araamu gaba Hesroon, Hersoon gaba Bereesi, Bereesi gaba Yuuda, 
LUK.3.34	Yuuda gaba Yakkobo, Yakkobo gaba Isakka, Isakka gaba Abrahaamu, Abrahaamu gaba Deera, Deera gaba Nahoori, 
LUK.3.35	Nahoori gaba Seruugi, Seruugi gaba Reewu, Reewu gaba Beleegi, Beleegi gaba Ebeeri, Ebeeri gaba Sheela, 
LUK.3.36	Sheela gaba Genaani, Genaani gaba Arfosaadi, Arfosaadi gaba Sheemu, Sheemu gaba Nuuhu, Nuuhu gaba Lameek, 
LUK.3.37	Lameek gaba Metusela, Metusela gaba Henookko, Henookko gaba Yareedi, Yareedi gaba Mahaleeli, Mahaleeli, gaba Genaani. 
LUK.3.38	Genaani gaba Enooshi, Enooshi gaba Seetti, Seetti gaba Adaamu, Adaamu gaba Aseetta.
LUK.4.1	Iimuchchu nea ninyas Yeesu Gurorooda Ghaydit, gabiikna Yordaan ak ghoadoabiiw Gurorooda 
LUK.4.2	gobiida dareapchcheeda askwearjooji haradam nea gwasimsim Meangnyeandeenda. Amwaaga gil eawoojusu seaniin; ng'atta askwearjoojusu, ghwayeachchi. 
LUK.4.3	Gwayeeshsha meang'nyeandeenda, “Iiwosi Balleanda Aseetta ginung' ghoaw lagheaneeni mukkatte.” 
LUK.4.4	Ghwasha Yeesu nea gwayeeshsha, “Geang'waar gideaba, ‘Siida moammu goobideewa ng'eanyiida mukkatte akghwahit.’” 
LUK.4.5	Ghwaat Meang'nyeandeenda ak goodiing'da heeda miy ghaang' ak goohiimsa daroorakka sean bea ng'eanyiida gili nuwaas. 
LUK.4.6	Ak gwayeeshsha, “Gaydagoonnyi gheambalmeani seaniin ea gigheambiitta nyaawa; aba gideaba sigoonan, ak gaydaadaw siida wassean eagasayi. 
LUK.4.7	Iighadoawannyaan, gayghoaw haleanjeeni seaniin gaagu.” 
LUK.4.8	Ghwasha Yeesu nea gwayeeshsha, “Geang'waar gideaba,
LUK.4.8	‘Ghadoawana Ng'uttamiida was Aseetttaang'u,
LUK.4.8	nea gigadiyeesi niny akghwahit.’”
LUK.4.9	Hean ghwaat Yerusaleemu, ak godiing'da uhuuda gheeda sibatta Aseetta heeda geaw, ak gwayeeshsha, “Iiwosi Balleanda Aseetta, ging'adaattaawi geaw hiji; 
LUK.4.10	aba gideaba geang'waar,
LUK.4.10	‘Gaygoojeagu malaykajeagaaschi ak gafurnyi,’
LUK.4.11	Ea gideaba,
LUK.4.11	‘Gayghwadeabwaneey geattinga nyawa,
LUK.4.11	ea mwalasa geeshtang'u lagheaneeda.’”
LUK.4.12	Ghwasha Yeesu nea gwayeeshsha, “Ghayi geeyi, ‘Adisimsimi Ng'uttamiida was Aseetttaang'u.’” 
LUK.4.13	Hean ahiit meang'nyeandeenda giliwas simsimda, ghanyi gawa ea ghwanyas gheatta damannuut.
LUK.4.14	Iiduw gabiigu Yeesu aba uurda Gurorooda ak gawa Galilaaya, ak gageawiit iitaannyi aba daroorakka sean neekki. 
LUK.4.15	Goonealshachi aba jeeda ghoorajega nyaawa sinealshachcheewa, nea ghooghambiit buuneessean.
LUK.4.16	Iiduw ghwahidu Nasareetti, heeda ghayi hissiina heeda, ak gawa jeeda ghooriida sinnealshachcheewa, gawuurji gideajusu bea geallaan, aba eaweeda sabatto. Ghamiinaada ak ghoassoamwa; 
LUK.4.17	geattaw gittaabooda sibaneeda suguura Isaaya. Ghoayyaaw gittaabu ak ghwanyas heeda sing'oorsa gideaba,
LUK.4.18	“Gurorooda Ng'uttamiida gwanda badaydeanyu,
LUK.4.18	aba gideaba nimwaaran dawa darukkwiisa fuga barbari Giijasta Miiy.
LUK.4.18	Gojeaknean darukusa fuga mida ghealooniga siksiinda nyaawa
LUK.4.18	nea fuga ng'oowwi gayghoang'wearda,
LUK.4.18	ak gojeaknean dalealu fuga sighabwas,
LUK.4.19	nea gearukuti gweayda sumwas bea Ng'uttamiida.”
LUK.4.20	Hean ghwarat gittaabu, ak ghoadaw siida gadiyeeda, ak goopteada; ak gohang'ooysa ghaang' buuneessean mida jeeda ghooriida sinnealshchcheewa. 
LUK.4.21	Ghoang'eat baloaldaannyi nea gwayeeshsha, “Eannean ng'ooruussu nisa aba jeeda iidigeagwa.” 
LUK.4.22	Gabaloola sean ng'asheega miyaas appadaydaannyi nea geahamng'eanyi isiyiiy ng'asheega dagheerjeandumeeda baloola. Ak geeyi, “Neada siisi ea mii balleanda Yoseefu?” 
LUK.4.23	Gwayeeshsha saawa, “Geasikteawi gideaba gajoorukuneani ghwasildeanga gideaba, ‘Bwanamwagaanga, ahaabwa geaw'; ng'asheega siyiinyi ghayi isni aba Gapernaumu, sina earaba ng'eanyiidaang'u.’” 
LUK.4.24	Ak gwayeeshsha, “Aba huumwa geayeeshshineegwa manda sibaneeda jea eamwas aba jeeda ng'eanyiidaannyi. 
LUK.4.25	Asi aba huumwa geayeeshshineegwa, ghayi gwanda masiinung'weega saang'a ng'eanyiida Israeeli aba damanda Eliya, damanda roada roopta gweannyeew samwagu ea shealaah, ak ghwahidu gejeeda haw jeeda ng'eanyiisean; 
LUK.4.26	eara Eliya ea mechcheakta gawa hichpa nuut, geenung' gawa heeda masiinung'weanda assagi mida Serepta, mida ng'eanyiida Sidoni. 
LUK.4.27	Abeeda gwanda fuga saang'a bearji udamusuura aba ng'eanyiida Israeeli gweayda waseewa Eliisha sibaneeda; ak ea meammiinna eara siyagi, geaghus Naamaneeda ng'eanyiida Sirya.” 
LUK.4.28	Iyiiy ng'asheanji Fuga mida jeeda ghooriida sinnealshachcheewa gwanyareesi sean. 
LUK.4.29	Ak ghang'eatng'eat erruteawa mujiini, ak geayaat mareetta heayeeda sideeksa mujiineeda nyaawa, nea geegasa eang'ng'adattaawa uhuuda heayeeda. 
LUK.4.30	Ghang'eat ak ghwalach bugusta nyawa ak gawa.
LUK.4.31	Ak ghwararang'aada gawa Gapernaumu, was mujiineeda Galilaaya. Ak ghoanaal saawa eaweeda Sabatto; 
LUK.4.32	ghahamng'eanyi buuneeda aba ginealshoadaannyi, aba gideaba ng'asheandaannyi gwandeawa gheambalmeeda. 
LUK.4.33	Nea aba jeedeaba ghooriitta sinnealshachchewean gwanda Siisi mideawa gurorooda meangeenda muy hean; gojuur muuchchi aba ghuutta haw, 
LUK.4.34	“Seh! Akayhindaneasan ang'iing'i Yeesuuyda Nasareetti? Ghwasaan anda gineayaneasa? Ghanalli siiduwosi guwosi dea Ghaydit bea Aseetta.” 
LUK.4.35	Goojuursa Yeesu niny nea gwayeeshsha, “Siinda, ak giritteawi siisi!” Ghwanung' Meangeenda ghoabeada siida aba bugusta buuneeda, ak gwaritteaysa siidida nea mii gwasawan. 
LUK.4.36	Hean ghahamng'eanyi sean ak gaba nii eshsha nuut, “Nii ana ng'ashaani? Iissa Gwarukutteawa uurda ea gheambalmeeda nea gwayeeshsha meangeenda aritta ak gwaritta.” 
LUK.4.37	Gageawiit iittaannyi aba jeedeaba ng'eanyiitta seaniin eageng'oojiga.
LUK.4.38	Iiduw ghang'eat ak gwaritteawa jeeda ghooriida sinnealshachcheewa, ak gawa gheeh Simon. Nea abeeda gheamatta agweaji Simon ghamnyaan, gabearji sheagheeda ng'waan ak geemus ghoahap. 
LUK.4.39	Gawa heeda mida gheamattida ak ghamiinaada aba murdeadaannyi, ak goojursa sheagheeda, ak ghahabwa gheamatta sheagheadaannyi; deagheatta ghang'eat ghoang'aatta saawa.
LUK.4.40	Damanda mikteawa aseetta, ghapka Buuneeda sean headaannyi nea gweadu fuga miyean bea siisi bearji geeyoadaannyi, ak ghwayiin geattingaaschi iheenga fuga miyeani ak gaheaba sean. 
LUK.4.41	Gwaritteaysa fuga saang'a meangeenda nea gojuuri nea gwayi, “Ang'iing'i guwosi Balleanda Aseetta!” Gowoowusa saawa, ak ghwarat ghuusiga ea mabaloola aba gideaba eara saawa ghwanal niny Gristo gil.
LUK.4.42	Muchchu sakteayda ghang'eat gawa heeda manda sii, ak gagaseada Buuneeda ama sihiitta heeda geegasa eatteal ea manung'usiina heeda; 
LUK.4.43	gwayeeshsha saawa, “Gaydawa darukkwiida Giijasta Miy bea sugoochcheandumeeda Aseetta aba mujiinajeega suurja, aba gideaba suu gea sichcheaknaneani.” 
LUK.4.44	Abeeda gwarukkwiida Giijasta Miy aba jeeda ghoorajeega sinnealshachcheewa aba ng'eanyiida Yudeeya.
LUK.5.1	Eaweechcha nea gwanda murdeeda basooda Genasareetti gwaneaweesa buuneeda nea goleeysiit ng'asheega Aseetta. 
LUK.5.2	Ghwadaa maleambaji iyyeenya aba murdeeda basooda, nea abeeda ea nuweay fiibwa gohuun gheareedanga nyaawa sing'ng'oonnya ghweayeega. 
LUK.5.3	Gawa jeemba maleamboonagi was dea Simon, gwayeeshsha seabwa nung' gosiipta maleambooda gil mwanang' gawa jeeda basooda ak goopteada ak ghoanaal buuneeda nea gwanda jeeda maleambooda. 
LUK.5.4	Rat ghuutta baloolda, gwayeeshsha Simon, “Asiipsiina heeda saang'a beega, ak ghoapputti ghearedangeagwa alealni ghweayeega.” 
LUK.5.5	Ghwasha Simon nea gwayeeshsha, “Siida haw, geegadiyi aweasean ak ea meang'ng'waanyi gil! Ama ninyaashtunu gaydabuutta gheareedanga.” 
LUK.5.6	Iing'atta sinoodeaba nii, ghoang'ng'waay ghweayeega saang'a; ea ghwariikghta gang'ada gheareedanga nyaawa, 
LUK.5.7	Gang'wachsa geadi fiisu mida jeemba maleambooni neekki ghapka ghaweat. Geegawusa maleambajeega duwaaw ea gwaramagu gwalik beega. 
LUK.5.8	Daa Simon Betro ng'asheanji, gobeedeaysa madeeda Yeesu nea gwayeeshsha, “Ea Ng'uttamiida, asiipteawana heedeanyu, aba gideaba geabea riing'a.” 
LUK.5.9	Ghahamng'eanyi sea fukka sean mideayiin, aba ghweayeega siing'ng'waay; 
LUK.5.10	nea abeeda gwanda Yakkobo ea Yohaana was balloojiga Sebedaayo sinuudayi gadiyeeda sea Simon. Ng'atta gwayeeshsha Yeesu Simon, “Adibeali; ghang'eada ghamneawa gaylealluuni buuneeda.” 
LUK.5.11	Aruunna maleambajeega nyaawa jeeda basooda ghang'eatng'eat gwanung'sa heeda haleanjeessean ak geayaat geeshta.
LUK.5.12	Eaweechcha nea gwanda jeemba mujiinajean, ghwahidu headaannyi Siisi bearji udamusuura, daa Yeesu, gobeedeasa madeadaannyi ak gamus nea gwayeeshsha, “Ng'uttamiida, iigasayi gimmuusi amminnaan.” 
LUK.5.13	Ghoahaakta geadi Yeesu ak ghawaas nea gwayi, “Geagasayi; miinni.” Deagheatta gwaritteaysa udamusuura. 
LUK.5.14	Ghamiin gheang'da ea marukusiina sih; nea gwayeeshsha, “Una ahimsiina geaw ashoohoochcheanda, ak gisabi geadi haleanjeeda siyeada ghadooweeda was gidaghayi rukuteayda Muusa, asi abeeda gajeadaah gideaba simminneey.” 
LUK.5.15	Ak gageawiit iitta aba daroorakka sean, ak ghapka Emeeda headaannyi goleeysiit nea ghoahaap fuga bearji geyoonung'weakka. 
LUK.5.16	Iiduw gwajireada ak gawa dareapcheeda ghamwaash Aseetta.
LUK.5.17	Eaweechchanjagi aba jeedeaba eawoojikka gonealshi, abeeda goobiitpiit Farisayajeega ea ginealshoodiga deaweeda leabu gilinyoo ea gharang'da Galilaaya, ea Yudeeya ea gealeabu Yerusaleemu; nea gwandeawa uurda Ng'uttamiida ak ghoahaap buuneeda. 
LUK.5.18	Asi ng'ulla, ghapka Buuneeda nea gwasareenna muunda siisi abittu damealga, ak geegasa gichchea eayaatta gah, ak geeyiin madeeda Yeesu; 
LUK.5.19	iiduw nea mwanyasa gheatta gichchea gweetteayda gah aba seang'ayda emeeda, gwading'da uhuuda gheeda ak geerrareang'u sea muundaannyi gwasku seawadeeda ea eayiin madeeda Yeesu. 
LUK.5.20	Daa masaweega nyaawa gwayi, “Siida, sisamsa ring'eegaagu.” 
LUK.5.21	Gonyeari geat Farisayaajeega ea ng'oorshoodiga nea gwayeena, “Siisi ng'eaha ang'eawi Aseetttean ghanyeamanda siisi ammu gwasamsa ring'eeda geaghus Aseetta akghwahiit.” 
LUK.5.22	Jeeng'u Yeesu ng'asheega anyeari geat gwayeeshsha, “Ghwasaan anda gonnyearayi geat ng'asheesu aba guroruunatkeagwa? 
LUK.5.23	Awussis anneeda, gideaba dayi, ‘Ring'eegaagu sisasmsa,’ ghana dayi, ‘Ng'eada ak guwi?’ 
LUK.5.24	Asi geagasayi anala gideaba Balleanda Siida gwandeawa gheambalmeeda aba jeeda ng'eanyiida jea gwasamsiina ring'eega iiduw gwayeeshsha siitta abittu damealgeani, geayi, ng'eada, sareana muundaang'u ak guwi ghoah.” 
LUK.5.25	Deagheatta ghang'eat siidida aba madeennyaawa, ak ghwasar muundaannyi ak gawa ghoah nea ghoaghambiit Aseetta. 
LUK.5.26	Ghahamng'eanyi sean, nea geakghambiit Aseetta nea ghang'uut muuwda nea geeyi, “Eannean sidaayi ng'asheega deamdeameadi.”
LUK.5.27	Iiduw gwaritta jarooda ak ghwadaa siisi ang'ng'oonyi gwaadi suguura Laawi, nea goopteada aba gheeda sing'ng'waanya gwadiin; ak gwayeeshsha, “Eanni geeshteanyu.” 
LUK.5.28	Ghang'eat ak gwanung'usa heeda halanjeasean, ak ghwaat geeshta.
LUK.5.29	Gwasissa Laawi ghwelmeeda haw aba gheannyi; ak gweagiischi nea gambuuchchi fuga saanga ang'ng'oonyi gwaadi ea buuneeda suurja. 
LUK.5.30	Hean goniiksa Farisayajeega ea ng'oorshoodiga nyaawa ginealangaaschi, nea gwayeeshsha, “Ghwasaan anda goyeagiischi nea goleeshi sea fuga ang'ng'oonyi gwaadi ea fuga ring'eega?” 
LUK.5.31	Ghwasha Yeesu nea gwayeeshsha, “Fuga majeekcheewi magaseadayyi bwanamwagaanga geaghus gagasa gea miyeani. 
LUK.5.32	Aniini mwaawuni daguursa fuga doobiiweadi, ghawunnyi daguursa fuga ring'eega gwadukkuuna ring'eega nyaawa.”
LUK.5.33	Hean geeyeeshsha, “Anda ginealanga Yohaana goluulliida geat nea ghamwaash Aseetta, ak eara ginealanga Farisayajeega gwasiniidunu, nea gaagu gweagiischi nea gwaleeshi.” 
LUK.5.34	Gwayeeshsha Yeesu, “Ghoammu gwaliilda rabasta nyeangiida nea gwandeayi sea siida geeshshi? 
LUK.5.35	Amaduw gwanda eaweetta jea egeandeawa siida geeshshi aba jeennyaawa, eaweechcheanji gaygwaliilda.” 
LUK.5.36	Hean gwarukusa galeega nea gwayeeshsha, “Manda siida jea ghabwaash weasta hang'deesh ak ghawaasa hang'da waas, iisindunu gayghabwaash dea eesh, ak abeeda weastida bea hang'deeshiin maygweatteayyi sea dea waas. 
LUK.5.37	Ak ea manda siida jea ghwayiin difaayeeda mii ghwaheas jeesinga ghadeatka woosi; iisindunu, gaygwanyarjeaweada difaayeeda mii ghwaheas ghadeatka ak gaygaweay difaayeeda, ak gwanyara ghadeatka. 
LUK.5.38	Difaayeeda mii ghwaheas geaghus eyamsa jeesinga ghadeatka eashiish. 
LUK.5.39	Ea manda siida jea iing'atta leeyda difaayeeda heeseadi jea gagasa gea mii heeseadi; aba gideaba gaygwayi, ‘Gea heeseadi amiyaas.’”
LUK.6.1	Eaweeda Sabatto damanda beawa gwasik jeesinga madameega, hean ghwalajaada ginealangaaschi muschoonga, ak gang'ealng'ealsa jeesinga baneaguukka nyaawa ak ghwaak. 
LUK.6.2	Gwayeeshsha Farisayajeega mwaatkwa, “Ghwasaan anda goosinnyi ng'asheanda mwadoabiiwa eaweeda sabatto?” 
LUK.6.3	Ghwasha Yeesu nea gwayeeshsha, “Miyoassoamwana gidaghayi sin Dawdi iyeachchih. 
LUK.6.4	Gidabeada jeeda gheeda Aseetta, ak gageanu ak ghwaak mukkattajeega siyiin madeeda Aseetta, nea mwadoabiiwa aba hichpa siinuut geaghus ghwaak ashoohoodiga, ak ghoadaw eara fuga mideayi sea niny?” 
LUK.6.5	Ak gwayeeshsha, “Balleanda Siida Ng'uttamiida sabattoohi.”
LUK.6.6	Eaweechcha nuut bea sabatto, damanda beawa jeeda ghooriida sinnealshachcheewa ak goonealshi, gwanda jeeni siisi apttu geattinda dugwa. 
LUK.6.7	Gang'ula Ng'oorshoodiga ea Farisayajeega eadaa ea jea ghoahaap siidida eaweeda sabatto, aba sareani geegasa gichchea eanyasta ramaseanda jea eahhaktaawa. 
LUK.6.8	Hean ghwanal gidamida jeesinga nyaawa, ak gwayeeshsha siidida aptu geattindean, “Beenni miinaada aba hiji.” Ak ghang'eat ak ghamiinaada aba hoowa. 
LUK.6.9	Ak gwayeeshsha Yeesu, “Gaydanyasheagwa, aba eaweetta sabatto, ghwadoabiiwi gideaba geesin ng'asheanda miyi ghana ng'asheanda muy. Ghang'wana gighuuyda eaweega ghana ng'wana lakkunooda?” 
LUK.6.10	Ng'atta ghoaduup ghaang' buuneeda aba murdajeega sean ak gwayeeshsha siidida, “Asi adoabiiwa gattindaang'u.” Hean ghoadoabiiw ak gabiikta geattinda gamajeegiit. 
LUK.6.11	Ghwanyareas muuchchi fugiga ak geebalool eegasa gichchea eehinda Yeesu.
LUK.6.12	Askwearjoojikka gawa iheenga heayeeniga ghamwaash Aseetta; ghamwaash Aseetta eaweesean. 
LUK.6.13	Iimuchchu, Gaguursa ginealangaaschi, ak ghwaloat damaniyyeenya aba jeennyaawa, ak gaguura malaykajeega; 
LUK.6.14	Nea Simoneeda suguura gheawungaaschi Betrohi, ea oorjeeda ghaamwat siyi Andreya, ea Yakkobo ea Yohaana, ea Filippo, ea Bartolomayo, 
LUK.6.15	ea Mattayo, ea Domaso, ea Yakkobo balleanda Alfayo, ea Simoneeda suguura Selotte, 
LUK.6.16	ea Yuuda balleanda Yakkobo, ea Yuudayda Iskariyoti, was siida amaduw ghwala bwadaw.
LUK.6.17	Iiduw nea ghwararang'aan sea saawa ak ghamiinaada aba heeda miy ng'eanyi, abeeda gwandeawa fuga saang'a was ginealangaaschi ea emeettuw leabu meatkwajeega sean bea Yudeeya, ea Yerusaleemu ea ghuutta basooda Diro, ea Sidooni, nea ghapka gooleeysiit niny nea geahaap geyoonung'eakka nyaawa; 
LUK.6.18	Ak ghoahaap eara fugiga bearji meangeenda munyasiin. 
LUK.6.19	Gagasa emeessean ghawaas niny, aba gideaba uurda gwaleabu headaannyi ak ghoahaap sean.
LUK.6.20	Iiduw gagatgat gheanyangaaschi goong'weersa ginealangaaschi, ak gwayeeshsha:
LUK.6.20	“Ghoang'wani agogeeda barbari, aba gideaba sugoochcheandumeeda Aseetta deang'wa.
LUK.6.21	Ghoang'wani agoogeeda yeadeagwa jih ghamneawa, aba gideaba gajoolang'uuda.
LUK.6.21	Ghoang'wani agoogeeda oyyeawdi ghamneawa, aba gideaba gajoayaaga rear.
LUK.6.22	Ghoang'wani agoogeeda sideagwa buuneeda, nea gwahistaneegwa nea gong'eawweegwa ak geemmunyasiidi gheawungeagwa, appadayda Balleanda Siida!
LUK.6.23	Ahoosana aba eaweettida, nea ghoang'waschi aba hooseaneega, aba gideaba gimeardeang'wa aahaw aba humng'eeda, aba gideaba nii gidaghayi hinda ghweaniga nyaawa sibanga.
LUK.6.24	“Asi ashageada agoogeeni owoschi baruurjeewiin, aba gideaba noanyaaschi hawdeayda.
LUK.6.25	Ashageada agoogeeni owoschi lang'uudeat ghamneawean, aba gideaba gajadaaha jalooda. Ashageada agoogeeni oayaaji rear ghamneawean, aba gideaba gajaguttuuni heareega nea gooyeawdi.
LUK.6.26	Ashageada agoogeeni, jea gagwarseegwa buuneessean iin aba gideaba eara ghweaniga nyaawa ghayi gwahindunu sibanga ng'uyeega.”
LUK.6.27	“Asi Geayeeshshineegwa agoogeeni oyiing'shiin, abwariinya weajoodigeagwa, asissiina geamiyaas fuga sideagwa, 
LUK.6.28	Abadiischeesiina fuga morridaneegwa, amwaasha Aseetta appadahuukka fuga ghabwaseegwa. 
LUK.6.29	Siida iilas madang'daang'u, giidawi eara meatkweeda niirja; iiyareannyi sih hang'daangu ginung'usi eara shaatteadaang'u. 
LUK.6.30	Siida musnyi gil adawa, nea siida arreannyi halanjeadaang'u ea adimaseawi. 
LUK.6.31	Asi gidoogasayi gwasinneegwa buuneeda agooga, asissina eara saawa.
LUK.6.32	“Iyoabwariinyi fuga bwarinyeagwa, abeeda ghoahhiimu naaha miy? Aba gideaba eara fuga ring'eega ghabwariiy fuga bwariiy saawa. 
LUK.6.33	Iyoosissi geamiyaas fuga sinnuneegwa gea miyaas, abeeda ghoahhiimu naaha miy? Aba gideaba eara fuga riing'eega gwasna gea urjunu. 
LUK.6.34	Iyoanung' goleakshi fuga oanalli gideaba gay ghoaghuumneagwa abeeda ghoahhiimu naaha miy? Aba gideaba eara fuga riing'eega gooleaksheewa heeda fuga ring'eega, aba gideaba ghwanal gideaba gay ghoaghuumu. 
LUK.6.35	Asi abwariinya weajoodigeagwa, nea goosinnyi gea miyaas, nea ghoanung' goleakshi, nea adoofurdi godelneegwa gil; abeeda gimeardeang'wa gajaahaw, ak gajahuuwa balloojiga Aseetta haw mida humng'eeda; aba gideaba niny aamiy aba fuga mabadiischeesiina ea gea geawwi gheanyan. 
LUK.6.36	Andeawana baydeayda, ak gawuurji gidamideayeatta Ghweandeang'wa baydeayda.
LUK.6.37	“Adoorgweakkiisi buuneeda, ak ea majeergweakseegwa; adooyeatti ghuussi, buuneeda ak ea majeeyeatteeweegwa ghuussi; asammisiina buuneeda, ak gajeesamseagwa; 
LUK.6.38	oattawa buuneeda haleanjeeda ak gajeegoneegwa; daanyiit, sidaksa, siittuumduum, ea ghwanawda, ea gichchea gagoneegwa. Aba gideaba giideennooda ootteennidi gichchea eetteenneegwa.”
LUK.6.39	Gabalool nea gagalla geat ng'asheega: nea gwayeeshsha, “Heappi siida ng'oaw gayghoammu ghoadoabiiw siinuut ng'oawi? May ghoabitta duwaawi jeeshshoomanda? 
LUK.6.40	Ginealaneeda mwang'ala ginealshoochcheandaannyi, geaghus ea niduulu ginealshooda abeeda gaygwadeennyi sea ginealshochcheandaannyi. 
LUK.6.41	Ghwasaan anda gung'ulayi hararooyeanda mida jeeda gheang'da oorjeeda geamadu nea mung'ulli geetta mida jeeda gheang'daang'u? 
LUK.6.42	Ak gajammuustaan eshshiina oorjeeda geamadu, ‘Oorjeeda iyya, nung' dageanu hararooyeanda mida gheang'daang'u,’ nea midaahi geetta mida gheang'daangu ang'iing'i. Siida ammiittu geaw, nyoo ghanyi geanda geetta mida ghang'daang'u, abeeda gaydaaha muuchchi gichchea geandeayda hararooyeanda mida gheang'da oorjeeda geamadu.”
LUK.6.43	“Geetta miiy majiilla hagheega munyas, eara geetta muy ea majiilla haghweega miyaas; 
LUK.6.44	aba gideaba gilinyoo ea geadi geenalla haghweagaaschi. Aba gideaba mwaang'wa eebinna gulageetka geetta halaghweenga, ghana mwoang'wa ebiinna misabiibu heeda yudeeda. 
LUK.6.45	Siida miy aba jeeda gheaseedaannyi miy bea guroroadaannyi goruuttu gea miyaas, nea siida muy aba jeeda gheaseedaannyi muy iissa goruuttu gea munyas; aba gideaba ghuutta gabaloolla gea nyiit jeeda jeeda guroroadaannyi.
LUK.6.46	“Ghwasan anda googurewean ‘Ng'uttamiida, Ng'uttamiida,’ nea moosinni gidearukneegwa? 
LUK.6.47	Siida wassean wuh heedeanyu ak ghwayiiy ng'asheegeasu ak gwasin, gaydahiimu giduurji: 
LUK.6.48	gawuurji sea siida deekshi, ghurghurda daranajeega muuchchi ak ghwayiin sindeetta heeda mida lagheanga; hidu guldeayda eenda, gagulsa gheeda, ak ea mwabwaanya, aba gideaba sideas muuchchi. 
LUK.6.49	Nea siida iiy ng'asheegeasu ak ea masna gawuurji siida deeksa gheeda badayda ng'eanyiida nea manda sindeetta; hidu guldeayda, deagheatta ghabwaay, ak habitkweedeaba gheetta ahaw muuchchi.”
LUK.7.1	Iiduw ahiit Yeesu baloaldaannyi sean gasa ghwayiiy buuneeda gawa Gapernaumu. 
LUK.7.2	Damandida gwanda ngeanyiitta shirikkarajeanda haw mideawa siidaannyi bea gadiyeeda bwariiy muuchchi, nea abeeda ghabwar miyeeda. 
LUK.7.3	Iiyiiy iitta Yeesu, goojeakta gweargwa Yahuudi headaannyi eemus ghwahidu ghoahaap siidaannyi bea gadiyeeda. 
LUK.7.4	Hitta heeda Yeesu gemeermeerani nea geyeeshsha, “Siisi gammiisa weattaang'u. 
LUK.7.5	Aba gideaba siisi ghabwariiy emeedeanya ak gwadeekneasa ghooriida sinnealshachcheewa.” 
LUK.7.6	Goodeayi Yeesu saawa. Geeyi bwak ama neekkiisa gheeda, goojeakta shirkarajeanda hawfuga duupchi eyeeshsha, “Ng'uttamiida adideawiidi geaw aba gideaba mammisean gideaba gay hinni jeedeaba gheenyu. 
LUK.7.7	Aba gideaba mammiisean dahidu heedaang'u, ang'iing'i rukuni ng'asheanjagi ak gay ghahaap siideanyu bea gadiyeeda. 
LUK.7.8	Aniini geawoschi siida mideawa gheambalmeeda ak geaballi shirkara, inyeessa iyeayeeshshi akkalealla, ‘Una,’ gawa; nea nuut iyeayeeshshi, ‘Beenni,’ ghwaan; ak eara siideanyu bea gadiyeeda iyeayeeshshi, ‘Sina gili,’ gwasin.” 
LUK.7.9	Ghahamng'eanyi Yeesu iiyiiy ng'asheesu hean gwayamsa geaw emeeda gwachchi eattu geashtannyiin, ak gwayeeshsha “Earaba jeeda ng'eanyiida Israeeli mii dadaah siida mideawa masaweega huumwa uurjunu.” 
LUK.7.10	Iiduw nea gabiikta fukka gwachchi sichcheaktean ghoah, ghwahitta nea ea nihaap siitta bea gadiyeedean.
LUK.7.11	Iiduw ghang'eat Yeesu gawa mujiineeda suguura Naini, nea goodeayi ginealangaschi ea emeetuw. 
LUK.7.12	Iiduw nea geneekkiissa ghuutta mujiini, hean geroonnyi sea sareenda eadu muspa balleanji was ghaamwat masiinung'weanda, ak ea balleanda ghus ghaamwat gil nea goodeana emeettuw bea mujiineetta. 
LUK.7.13	Daa Ng'uttamiida gatmoodida ghabwayda ak gwayeeshsha, “Adiiyyeawudi.” 
LUK.7.14	Gawa ama neekkiissa ghwoang'ng'waay ghabearanga ak ghamiinaada buuneeda ak gwayeeshsha, “Geeyi ng'eada baleanda.” 
LUK.7.15	Gwaduudu Siida nimi ak goopteada ak gabalool ak ghwoadaw Yeesu ghaamwat. 
LUK.7.16	Ghabeal buuneassean; ak geakghambiit Aseetta, nea geeyi, “Nirinna ng'eang'deanya sibaneeda haw! Ak eara Aseetta ea nihidu gabareessa fugaaschi.” 
LUK.7.17	Gageawiit iittaannyi aba ng'eanyiida Yudeeya ea geng'oojigaaschi.
LUK.7.18	Gweassa Ginealanga Yohaana iitteaba ng'asheesu seaniin. 
LUK.7.19	Hean gaguursa Yohaana ginealangaaschi iyyeenya ak gojeakta heeda Ng'uttamiida ghoanyaash gideaba, “Ang'iing'i guwosi siida ghayi jea ghwaani ghana jea eammuukghuna nuut?” 
LUK.7.20	Gaweay ama hiitta heeda geeyeeshsha, “Goajakneasa Yohaaneeda Abattiisachchi nea gwayi, ‘Ang'iing'i guwosi siitta ghayi jea ghwahiduuni ghana jea eammuukghuna nuut?’” 
LUK.7.21	Ak aba damandida ghoahaap fuga saang'a miyeani ea gea bearji meangeenda, ak eara fuga ng'oowwi aniimmu ghoang'wearda. 
LUK.7.22	Ghwasha nea gwayeeshsha, “Aweayeena ak goorukusi Yohaana ng'asheesu oayinyiin ea gea oadaayi, Fuga ng'oowwi niimmu ghoang'wearda, fuga badoojiga gaweelweel, fuga udamusuura siimmiidu, fuga miinyi niyiing'shi, muschcheekka siittuuttu, gea barbari geerukusa Giijasta Miy. 
LUK.7.23	Ghang'wana siitta mwamwachmwajaniin.” 
LUK.7.24	Iiduw nea gabiikta fuga gwachchi ajeagu Yohaana ghang'eat goobalool emeeda aba badayda Yohaana nea gwayeeshsha, “Gwachchi goweayi ong'ng'wearsiina naaha aba dareapcheeda, mudayeanda ayuuk jeammeeda? 
LUK.7.25	Abeeda gooweayi adaaha naaha? Siida akkwaa hang'weakka bumbuni miyaasi? Ang'ulla, gideaba buuneeda mideawa hang'weaka miyaas ak ghwaak miyeenooda gwanda gealga sugoodiga. 
LUK.7.26	Abeeda gooweayi adaaha naaha? Sibaneeda? Huumwa gil, geayeeshshineegwa, ahaweawa eara sibaneeda. 
LUK.7.27	Nii siida ghayi sibean eergu aba jeeda ng'ooruutka gil gideaba,
LUK.7.27	‘Ng'ulla, geajeagu giijasoochcheandeanyu ghwaan madeadaang'u,
LUK.7.27	jea gwasin naweadaang'u aba madeadaang'u.’
LUK.7.27	Aba 
LUK.7.28	Asi geayeeshshineegwa aba jeeda diibiga jih gadeemga manda dea haweewa Yohaana; ak eara gwasa siida mwanang' muuchchi aba jeeda sugoochcheandumeeda Aseetta ahaweewa niny.” 
LUK.7.29	(Iiduw nea ghwayiiy fukka ng'asheesu sea fuga ang'ng'oonyi gwadiin geamwas dobiiwnatta Aseetta aba gideaba fiisu fuga ghayi sippattiisan aba gibattiisanda Yohaana; 
LUK.7.30	nea Farisayajeega ea diinagoojiga ghaheawa ng'asheega gasa Aseetta bea badahuukka nyawa, aba gideaba ghaheawa goobattiisan niny.) 
LUK.7.31	“Gaydagala naaha fiisu bea jeachcheeng'suun, suuh fuga urjiini? 
LUK.7.32	Gawurji diibiiga abiitbiit aba jeanaadi ak gaguurriisa geat nea gwayi,
LUK.7.32	‘Gealaschi igeambooda ak amoang'wasi;
LUK.7.32	geennyahushshi ak ea mooyyeawdani.’
LUK.7.33	Aba gideaba Yohaaneeda Abattiischchi ghwahidu ak ea mwaaga mukkatte nea mwali difaayeeda ak gooyeennyi, ‘Gwandeawa meangeenda.’ 
LUK.7.34	Ghwahidu Balleanda Siida ak gweagiischi nea gwaleeshi; ak gooyeennyi, ‘Ang'ulla, gitteaw ea leyeanda, fugaaschi gea ang'ng'oonyi gwaadi gil ea fuga ring'eega!’ 
LUK.7.35	Nea weaghuumeeda ea nidaajiit gideaba ea doabiiwnatta aba heeda diibigaaschi sean.”
LUK.7.36	Gaguursa siyagi bea Farisaayu goombuuchchi niny, gawa gheawi bea Farisaayuun ak goopteada gweagiischi. 
LUK.7.37	Hean iiy gatmoomba riing'a mida mujiineedida, gideaba gwanda gheeda Farisayajeanda gweagiischi, gweadu gideeshteayda nyiit nagheeda ng'andit, 
LUK.7.38	hean ghamiinaada appwadaw aba murdeeda geeshangaaschi ak gooyeawda, ea goobitpissa dabeakkaaschi geeshanga ak gobuus aba buudeagaaschi uhuudaannyi ak ghwasam geeshanga nea ghwayeasha nagheedida. 
LUK.7.39	Daa siitta was Farisayajeandida guursean gissin goottemshi nea gwayi, “Inyeeda siisi gwachchi ea sibaneeda gil, gwachchi gayghwanal gatmoani waasiin giduurji aba gideaba gaba ring'a.” 
LUK.7.40	Ghwasha Yeesu ak gwayeeshsha niny, “Simon, gwanda ng'asheanji jea darukuneey.” Ghwasha niny ak gwayeeshsha, “Naaha gil, Ginealshoochcheanda?” 
LUK.7.41	“Siyagi ghayi gwandeawa fii iyyeenya mideawa sileadaannyi; akkalealla gwandeawa sileemba dinaaraji bughalaji muut, nea niirja gwandeawa haradam ea damanamuughuush. 
LUK.7.42	Iiduw nea niraay gidaydeayda, gwasamsa fiisu seaniin. Asi ghamneawa aba jeedeaba fiisu dea jea ghabwariiy muuchchi anneeda?” 
LUK.7.43	Ghwasha Simon nea gwayeeshsha, “Ghaaghanyi gajea siitteani sisamsiina gasaang'aani.” Gwayeeshsha niny, “Asi nirgu huumwa.” 
LUK.7.44	Gwayamsa geaw Yeesu gatmoodida ak gwayeeshsha Simon, “Gung'ulayi gatmooni? Ghawunnyi gheang'u, ak ea miigoona beega jea deahuuna geeshangeasu, nea niny ghwanung' gobitpissa dabeakkaaschi geeshangeasu ak gobuus buudeegaaschi. 
LUK.7.45	Ang'iing'i mii samwaan nea niny dea naahinni hiji ea miighwanung'waada samitta geeshangeasu. 
LUK.7.46	Miyeashana uhuudeanyu nagheeda nea niny ea niyeasha geeshangeasu nagheeda. 
LUK.7.47	Asi gaydayeeshshineey, ring'eegaaschi saang'a sisamsa, aba gideaba ghabwariiy muuchchi, nea dea sisamsa gilimwanang' gayghabwariiy gilimwanang'.” 
LUK.7.48	Ak gwayeeshsha niny, “Sisamsa ring'eegaagu.” 
LUK.7.49	Iyiiy fukkeanji agiischiin mideayi sea ninyiin gaba nii eeshsha geaw, “Siisi ng'eaha jea gwasamsa riing'eemba nuudiin?” 
LUK.7.50	Ak gwayeeshsha gatmoodida, “Nighuunyi masaweagaagu; una nea gibeahi hoyyoo.”
LUK.8.1	Iiduw ghang'eat gwasik jeeda mujiinajeega ea gharang'weakka, gwarukkwiida nea gweadu Giijasta Miy bea sugoochcheandumeeda Aseetta. Nea abeeda gwandeayi sea ginealangaaschi attamaniyyeenya, 
LUK.8.2	nea abeeda goodeay gadeemsu mida jeeda gea siihaabwa meangeenda ea geeyoonng'weakka: Nea Mariyaayda suguura Magdaleena ghayi sirruutteawa meangeenda assispwa, 
LUK.8.3	ea Yoana gatmooda Guusa, ea haghweadoochcheanda haleanjeeda Heroodehi, ea Susaana, ea suuk gea saang'a, gadiydooscheesa saawa aba haleanjeeda mideawa.
LUK.8.4	Iiduw bwat geat Eemeetuw leabu mujiinajeega sean gaweesa Buuneeda niny, ak gwarukusa galeega nea gwayeeshsha: 
LUK.8.5	“Ghayi ghang'eat sih gawa histeayda; hitta nea gwahista gwanda gea abitpissa heeda was naweeda, ak geallaaplaap aba geeshanga, nea ghwahitta dariidakka humng'eeda ak ghwaak. 
LUK.8.6	Gwanda eara gea abitpissa heeda was harearachcheanda; ridu ghwasis aba gideaba mii nyeewaneat sigeeda. 
LUK.8.7	Gwanda eara gea abitpissa jeeda geediga halaghweenga; iiduw nea gwardu sea halaghweenga ghwariis geediga. 
LUK.8.8	Gwanda eara giikka abitpissa jeeda sigeeda miyaasiin ak gwardu, gaba ghealooni jih bughala.” Iing'atta rukunoodeaba ng'asheesu, gojuur nea gwayeeshsha, “Siida mideawa iidiga jea ghwayiinya, ea dayiing'shi.”
LUK.8.9	Iiduw ghoanyaash ginealangaaschi gidabaysiina gallodeaba geat bea ng'asheega, 
LUK.8.10	gwayeeshsha, “Agoogeeni simeayneegwa makcheameeda sugoochcheandumeeda Aseetta; nea aba fii suuk geaghus eegalla geat, aba gideaba eara iyang'wearda amayghwadaa, ama eara iyiiy amayghwanal gidawas.”
LUK.8.11	Balooli gissigala nihi: Histeanga geegala ng'asheanda Aseetta. 
LUK.8.12	Giikka abitpissa naweedean fugiga ama iiyiin gil; hean ghwahidu meangeenda gageandeawa ng'asheandida guroruunatka nyaawa, aba gideaba adaghamwas ak gealealu. 
LUK.8.13	Nea giikka abitpissa badayda harearachcheandean, giikka ama iiy ng'asheanda ghoang'ng'waay nea gahoosaniini; ak ea mandeawana hawungeani, iissa ghamwas gilinuwaas ama duw nea geesimsim gabay gabiikta bwadaw. 
LUK.8.14	Nea giikka abitpissa jeeda geediga halaghweengean, ea giikka ama iiy, iiduw nea gaweay ghwariis mittagheasta muunda ng'eanyiida bea gassooda barureega, ea haleanjeeda bwariiy sasanuuka nyaawa ak iiduw haghweagaaschi ea mwaheasa. 
LUK.8.15	Nea giikka abitpissa jeeda sigeeda miyaasiin, giikka ama iiy ng'asheanda, gabay ghoang'ng'waay muuchchi aba gurorooda miyiini, ak gwaji haghweega aba milikghteayda.
LUK.8.16	“Manda siida jea ghoayeat gheaboong'nyeanda ak gwadukuteawa dahuuda, ghana ghwayiin uutta bulaliida, geaghus ghwayiin uhuuda ghamarda, abeeda ghwadaa fuga buwa gah weeshinda. 
LUK.8.17	Ea manda gidafunyaat ak ea majeenung' ghwadajiit, ak ea manda gidawassean was makcheameeda jea ea majeattahaach ak geeyeadu heedeesh. 
LUK.8.18	Asi ashageada aba gidoayiing'di; aba gideaba siisi agar gil gajeehheassa, nea siitta meagara giliin, eara gitta mideawean gajeegeanda.”
LUK.8.19	Iiduw ghwahidu ghaamwat sea Oorjooga geennyea Yeesu ghapka headaannyi, ak ea meanyasa gheatta jea eahhittaawa headaannyi aba seang'ayda emeeda. 
LUK.8.20	Geerukusa nea geeyeeshsha, “Geamadu ea oorjooga geamadu ghamiinaada aba jarooda, nea gagasseey.” 
LUK.8.21	Ak gwayeeshsha Yeesu saawa, “Iiyya ea oorjooga iyya gea iiy ng'asheanda Aseetta ak gwasiniini.”
LUK.8.22	Eaweechcha gawa jeeda maleambooda sea ginealangaaschi, ak gwayeeshsha saawa, “Eakghaawana basooda eebu meatkweeda niirja.” Hean ghang'eatng'eat gaweay, 
LUK.8.23	damani beawaan abeeda ghoang'ng'waay ruweanga. Gabalagu siilakghta aba jeeda basooda ak ghwanung' gwaneawwiida beega ea gwaramagu ghwannyiit beega jeeda maleambooda nea gwanda jeeda washta. 
LUK.8.24	Geeweay ak ghwaheat nea geeyeeshsha, “Siida haw, siida haw, Sishsheali!” Ghang'eat ak gwareekusa silakghtida ea laweajajeegiga bea basoodean; ak ghwaasiinda gwayi saw. 
LUK.8.25	Hean gwayeeshsha saawa, “Gwandeenu masaweegeagwa?.” Hean ghabeal nea ghahamng'eanyi ak gaba siisi eeshsha nuut, “Siisi nii siida urjiini, ammu gwareekusa jeammeeda ea beegean, ak ghoawal gheang'dean?”
LUK.8.26	Iiduw ghwahiitta ng'eanyiida Geraasi, deaschi sea Galilaaya. 
LUK.8.27	Rarang'aan ak ghoalla ng'eanyiida ghajaam gwaroonnyi siisi bearji meangeenda; leabu mujiini nea nigeawiit ea meakwealla hang'weakka, ak ea mobiitteena eara ghoah gobiitta heeda bung'eadinga. 
LUK.8.28	Daa siitteani Yeesu gobeedeaysa madeadaannyi ak gojuur aba ghuutta haw nea gwayeeshsha, “Geendeayeesi naaha sea ang'iing'i Yeesu Balleanda Aseetta miida humng'eeda? Aniyean adisawannyean.” 
LUK.8.29	Ghwanyaashtunu aba gideaba abeeda niyeeshsha Yeesu meangeenda ritteaysiina siisi. (Ak ea nibiikssa siisi nyamoanna; inyeessa geefur nea geerada aba munyaloalajeega ea biingu, ak gang'achcheaweada sean ak ghwaat uurda meangeenda ea gawa eeshtearajeanda aba uurda meangeenda.) 
LUK.8.30	Ghoanyaash Yeesu niny nea gwayeeshsha, “Ghaawungaagu ng'eaha?” Ghwayeeshsha siidida, “Aniini geguurewean Lugooda;” aba gideaba gabearji meangeenda saang'a. 
LUK.8.31	Gamearmearani Meangeenda nea gwayeeshsha, Geemuschcheey, adiiduu ginung' eeweaya jeeshshoomanda sheagi. 
LUK.8.32	Aba damani gwanda hawanda ukkurmajeega daghatpa heaya ghwajeada, ak gamearmearani Meangeeda gideaba nung' eweaya eappitta jeedeaba ukkurmajeesu. Ak ghwanung' gaweay. 
LUK.8.33	Gwaritteawa meangeenda siidida ak ghoabiitta jeeda hawanda ukkurmajeega, gwasalda hawanda ukkurmajeega ghwararang'aadawa beareega heayeeda, ea ghoabiitta jeeda basooda ak goosha sean. 
LUK.8.34	Daa jeagiischoodiga gaweay gwarukuta gidabunu, gaweay mujiini ea jeeda ng'eanyiida. 
LUK.8.35	Iiduw gaweay Buuneeda ghwadaa gidabun, gaweay heeda Yeesu, ak ghwadaa siidida sihhaabwa meangeendean, nea goopteada aba murdeeda geeshanga Yeesu, nea gookwa hang'daannyi, nea nibiiksa fughareadaannyi; ak geabeal. 
LUK.8.36	Nea fukka dahiin gwarukwiida gideaba siitta bearji meangeendean sihaap. 
LUK.8.37	Hean gamus buuneessean mida geeng'oojiga Geraasi gideaba ng'amwana ng'eang'deanya; aba gideaba ning'ut muuwda; nga'atta gwading'da maleambooda ak gabiikta. 
LUK.8.38	Gamus Siidida sihhaabwa meangeendean iidaa nea gawa hean gwaneawsageaw nea gagasa godeayi, ghwanung' gawa nea gwayeeshsha, 
LUK.8.39	“Una gheang'u, ak girukkwiidi gitteenna ng'asheega sean bea ginnuweattaneey Aseetta.” Ghang'eat gawa gwarukkwiida aba mujiineesean gitteenna ng'asheega sean sissa Yeesu.
LUK.8.40	Iiduw nea gabiigu Yeesu ghwadeapta emeeda aba gideaba nigeawiit gomuukku sean. 
LUK.8.41	Iiduw ghwahidu heeda siisi suguura Yayro, nea abeeda ghoahaaghwa ghoriida sinnealshachcheewa; hidu gobedeaysa geeshanga Yeesu ak gamearmearani goodeayi gheannyi, 
LUK.8.42	nea abeeda hudaannyi was haghasheeda, bea gweannyeew damaniyyeenya, ghabwar miyeeda.
LUK.8.42	Damani weewean ghwariis Buuneeda Yeesu aba murdajeega sean. 
LUK.8.43	Abeeda gwanda gatmooni areemi foojeanda gweannyeew damaniyyeenya ak ea manda siida ammu ghoahaap. 
LUK.8.44	Ghwaat geeshta ak ghawaasa geaw weleeda hang'daannyi; deagheatta goosha gireemdida bea foojeandean aba geeshangiga. 
LUK.8.45	Ak ghoanyaashta Yeesu nea gwayeeshsha, “Ghawaas ng'eaha?” Ghwashaang' buuneessean, gwayeeshsha Betro, “Siida haw, emeeda gwaneaweeseey nea ghwariisnyi!” 
LUK.8.46	Gwayeeshsha Yeesu, “Gwanda siida nuwaasan; aba gideaba ghadaayi niritteawanean uurda.” 
LUK.8.47	Iiduw nea ghwadaa Gatmoodida gideaba mudughoammu ghafuy geaw, gaweesa nea ghabwaadanaada aba muuwda, ama hitta ghoabeada aba madeadaannyi ak ghoadayda iitta aba madeeda buuneessean gidawaasta, ea gidasihhaapta aba geeshangiga. 
LUK.8.48	Gwayeeshsha niny, “Huda gidahaapnyi masaweagaagu, una nea gibeahi hoyyoo.” 
LUK.8.49	Damani duuw gabaloolean, ghwahidu siida leabu gheeda siida haw ahaaghwa gheeda sinnealshachcheewa ak geeyeeshsha, “Hudaang'u niibitta; adagudideawiidi Ginealshochcheanda.” 
LUK.8.50	Iiy Yeesu iidi ghwasha nea gwayeeshsha, “Adibeali, ang'ing'i mwasa abeeda gayghahaap.” 
LUK.8.51	Hitta ghoah eamwanung' gaweay buuneeda gah sea niny, geaghus niny ea Betro ea Yohaana ea Yakkobo, ea ghwaan ea gheamatta jeepta. 
LUK.8.52	Nea abeeda goyyeawda sean nea gaguuttu heareegaaschi; hean gwayeeshsha, “Adooyyeawdi; aba gideaba mii gami gwalil.” 
LUK.8.53	Geebarra rear, aba gideaba geanal goolla ghami. 
LUK.8.54	Hitta ghoang'ng'waay geattinda ak gaguursa nea gwayeeshsha, “Balleanda, ng'eada.” 
LUK.8.55	Gabiiksa guroroodaannyi, ak ghaminaada aba geeshangiga; ak gwayeeshsha, oattawa gichchea ghwaak. 
LUK.8.56	Ghahamng'eanyi ghaamwat ea ghwaan; ak gwayeeshsha, “Adiiduw goorukusi sih ng'asheanji gwachchi easinnyiin.”
LUK.9.1	Hean gaguursa ginealangaaschi attamaniyyeenya ak ghoadaw uurda ea gheambalmeeda jea goobala meangeenda sean ea giheapta geyoonung'weakka, 
LUK.9.2	Goojeakta gaweay gwarukkwiida sugoochcheandumeeda Aseetta, nea ghoahaap fuga miyeani. 
LUK.9.3	Gwayeeshsha saawa, “Adoayaadi geadi gil iyoweayi bareannyeekka, eara haleanjeeda, ghana shageeda, ghana mukkatte, ghana lappiya ak ea adolassi hang'weakka iyyeenya. 
LUK.9.4	Gheeda jea ahitta wassean, oppiidana, ea eaghus ea noang'ami ng'eang'da nyaawa. 
LUK.9.5	Nea iyoahitti heeda meegasseegwa, iyooritteawi mujiineedida ghoalalakti birjeanda mida geeshangeagwa ak gayghoaw muwwunooda appadahuukka nyaawa.” 
LUK.9.6	Hean ghang'eatng'eat gaweay gharang'weakka gwarukkwiida Giijasta Miy nea ghoahaap fuga miyean aba hiji nyoo ghwahitta.
LUK.9.7	Hean iiyiy sugoochcheanda was Heroode iitta ng'asheega sean sisin, hean gwahirbaban, aba gideaba gwayi fuga mwaatkwa sittuuna Yohaana jeeda miyeeda, 
LUK.9.8	nea mwatkwa gwayeena niihiimu geaw Eliya, nea suuk gwayeena niduudu sibaneeda bea gea ghayi bea garayi. 
LUK.9.9	Nea Herode niny gwayeena, “Yohaana ghayi nalaji gheatta; nii ghamneawa gajea ng'eaha eaying'si badayda ng'asheesu seaniin?” Hean gagasa ghwadaah.
LUK.9.10	Muchchu ea nibiigu Giijasoodigaaschi gwarukusa iitta ginnisin. Ghwaat saawa ea ghwahitta mujiineeda suguura Betsayda. 
LUK.9.11	Iiduw nea gwajeeng'u emeetuw, geayaat geeshta; ama sihitta ghwadeapta saawa ak goobaloola iitta sugoochcheandumeeda Aseetta, ak ghoahaap fuga gasa giiheapta. 
LUK.9.12	Iiduw nea niriikghta gamikta; ghapka ginealanga ak gwayeeshsha niny, “Siksiina buuneeda gaweay gharang'weakka ea jeeda ng'eanyiida gagasa gichchea ghwaak; aba gideaba hiji geendi heeda manda sih.” 
LUK.9.13	Gwayeeshsha saawa, “Oattawa agooga buuneeda gichchaghwaak.” Geeyeeshsha, “Mendeawani gil geaghus mukkataji muut ea ghweayi iyyeenya. Geaghus eweaya eashaaha hamitteaba fiisu seaniin.” 
LUK.9.14	Abeeda fiisu headiga akghwahit ea sagalamnyooji muut. Hean gwayeeshsha ginealangaaschi, “Anung' gobiitpiit nea gwasna gharmuchcheekka eatta fii haradam adamanamughuush.” 
LUK.9.15	Ak gwasinda gidarukteayda, ghwanung' goobiitpiit sean. 
LUK.9.16	Ng'atta gageanu mukkattajeekka ghwanyawa ammuudiin ea ghweayeekka ghwanyawa assiyyeenyean ak gagatgat gheanyangaaschi gogeal humng'eeda, ak gabadiischeesa ak ghabanajaada, ak ghoadaw ginealangaaschi ghoang'attaawa emeeda. 
LUK.9.17	Gweagiischi sean ea gwalang'u. Gewweamu gheaptanga banajanga ak ghwannyiit sooscheew damaniyyeenya.
LUK.9.18	Eaweechcha nea ghamwaash Aseetta nea gabwageaw, nea abeeda gwandeayi sea ginealangaaschi; hean ghoanyaash nea gwayeeshsha saawa, “Heappi buuneeda ibalool gwayeena geawoschi ng'eaha?” 
LUK.9.19	Ghwasha Saawa nea gwayeeshsha, “Gwayeena guwosi Yohaaneeda Abattiisachchi; gwayeena suurja Eliya; nea suuk gwayeena guwosi siyagi aba jeeda sibanga ghayi bea garayi nuduudu.” 
LUK.9.20	Hean gwayeeshsha saawa, “Ama agooga goyeennyi geawoschi ng'eaha?” Ghwasha Betro nea gwayeeshsha, “Ang'iing'i guwosi Gristoyda Aseetta.”
LUK.9.21	Gwareekusa nea gwayeeshsha, adiidu goorukusi sih ng'asheanji, 
LUK.9.22	Gwayeeshsha, “Balleannda Siida gayghwanyas sawanadeeda ng'waan muuchchi, nea gayghaheawa gweargwa ea ashoohoodiga hees ea ng'oorshoodiga, ak gajeenuus, ak gaygwaduudu eaweetteaba samwagu.” 
LUK.9.23	Ak gwayeeshsha buneasean, “Siida wassean iigasa gweadu geeshteanyu, ea ada gwasamsa geaw, ak gageanu behiidaannyi ghwasar galagasean ak gweadu geeshteanyu. 
LUK.9.24	Aba gideaba siida wassean iigasa gwalealu eaweagaaschi gaygabeagu, nea siida hutteawi aweagaaschi aba badaydeanyu gaygwalealu. 
LUK.9.25	Siida gaygwaloossa naaha iinyas haleanjeessean bea muunda ng'eanyiida ak gahutteawi eaweegaaschi? 
LUK.9.26	Siida isinnean gheanyanga ea ng'asheegeasu, eara ninyi gaygwasissa gheanyanga Balleanda Siida, damanda jea ghwahinna aba giighaambiittaanyi ea dea Bwaabwa ea dea malaykajeega ghaydidi. 
LUK.9.27	Aba huumwa gaydarukuneegwa gideaba aba jeeni itteang'wean gwanda fuga miinaada aba hiji maygwasamu miyeeda ea eaghus anidaah sugoochcheandumeeda Aseetta.”
LUK.9.28	Ng'atta eawooji sis nea ghoahiit baloolda gaguursa Betro ea Yohaana ea Yakkobo, hean gaweay uhuumba gijeeda ghamwaash Aseetta. 
LUK.9.29	Damani Mwasheewa Aseettean, ghwayamwa ormeeda nea eara hang'wakkaaschi gaweeriidi muuchchi ea gameeng'meeng'i. 
LUK.9.30	Hean gabalool sea fii iyyeenya, Muusa ea Eliya, 
LUK.9.31	fiisu ghwahidu nea godeana gigheambiitta ak gabaloola badayda miyeadaannyi, jea gwasa aba Yerusaleemu. 
LUK.9.32	Aba damani Betro ea oorjooga suurja ea ning'ng'waay ruweanga muuchchi, ama ng'eatng'eat ghwadaa gigheambiittaannyi ea fuga assiyyeenya miinaada sea ninyi. 
LUK.9.33	Iiduw nea gwasimsa fiisu beatta gwayeeshsha Betro Yeesu, “Siida haw ghwanyawa gahaguuw ameang'amwani hiji; anda meesni udahabeascheew samwagu aba hiji, dea mabeanyi ang'iing'i nirja gaba Muusa nea niirja gaba Eliya;” nea niny abeeda mwanala eara gidarukta. 
LUK.9.34	Damani baloolean, ghwahidu shamoghooda ak gwadukuta; ghabeal iidaa nea gwadukuta shamooghooda. 
LUK.9.35	Ghwanya ghuutta nyaasha jeeda shamoghooda, nea gwayi, “Nii Balleandeanyu aloachchi, olleeysiiniit niny.” 
LUK.9.36	Ng'atta nyeashi, geadaah Yeesu akghwahit. Hean ghwasiinda ak ea meruksina sii aba eawoojikka ng'asheega daa.
LUK.9.37	Muchchu nea ghwararang'aana uhuuda gijeeda, gwaroonnyi emeeda saang'a. 
LUK.9.38	Ng'ulla, gwarinna Sih jeeda emeeda ak goojuur nea gwayi, “Ginealshoochcheanda, geamuscheey ang'weersiina balleannji itteanyu was haghasheedean; 
LUK.9.39	ng'ulla inyeessa ibalaksa meangeenda ghwanung' goojuur, ak ghoahiil nea gwarinna ghuutta furghooda, ak gwasawan muuchchi, nea magassa gwaritteawa. 
LUK.9.40	Iyeayeeshshi ginealangaagu orruutta, ghwaraay.” 
LUK.9.41	Ghwasha Yeesu nea gwayeeshsha, “Ea fuga mandeawana masaweega was jeachcheenga rodeadi, ak gaydeabiitta heedeang'wa ea ghoaw eeju? Eanni balleanji hiji.” 
LUK.9.42	Damani wunaan, ghwanung' meang'nyeandeenda ghoabeada ak ghoahiil. Ak gojuursa Yeesu meangeenda muy, ak ghahaabwa balleandida ak ghoadaw ghwaan. 
LUK.9.43	Ghahamng'eanyi sean isiidaa uurda haw bea Aseetta.
LUK.9.43	Damani duu ghahamwang'eanyi aba haleanjeeni siniin, gwayeeshsha ginealangaaschi, 
LUK.9.44	“Anung' gaweay ng'asheesu jeesinga iidigeagwa; aba gideaba Balleanda Siida gajeayiin geattinga buuneeda.” 
LUK.9.45	Ea mwanala ng'asheanji surukusean, aba gideaba sufnya saawa, ak abeeda ea majeeng'na; ak ghoawal ghoanyaash niny iitteaba ng'asheanji.
LUK.9.46	Iiduw ghoaptu sheang'nyeeda eegasa eanal siida jea gwaheedu aba jeannyaawa. 
LUK.9.47	Hean gwajeeng'u Yeesu gidabaloola guroruunatka nyaawa, gaguursa jeebi mwanang' ak ghwayiin murdeadaanyi, 
LUK.9.48	ak gwayeeshsha saawa, “Siida deaptaawa gheawunngeasu jeepta uurji nii ghwadeaptanaan aniini, nea siida deaptanaan aniini ghwadeapta siida ghayi ajeaknean; aba gideaba siida mwanang'eewaneegwa oagasean ahaweewaneegwa oagasean.”
LUK.9.49	Ghwasha Yohaana nea gwayeeshsha, “Siida haw, sidaayi siida arutta meangeenda aba ghawungaagu, ak geeyeeshshi nung'waada aba gideaba siidida mabwaheasa.” 
LUK.9.50	Gwayeeshsha Yeesu niny, “Adagudoaheawi; aba gideaba siida mwahasheasa siisi gaba meatkweedeanya.”
LUK.9.51	Iiduw nea nineekkiit eawoojiga jea ghabeawa humng'eeda hean gamanya beatta Yerusaleemu. 
LUK.9.52	Goojeakta buuneeda goosheedeawa niny, ak gaweay gharang'da Samariya, gwasissin heechchea gobiida; 
LUK.9.53	ak ghaheawa Fugeaba hoowa ghwadeapta niny, aba gideaba ghoang'ng'waay naweeda gawa Yerusaleemu. 
LUK.9.54	Daa ginealangaaschi was geaba Yakkobo ea Yohaana gwayeeshsha, “Ng'uttamiida, gigaasay eguursiina beasta jea gwaleabu humng'eeda ak gwadulu fiisu?” 
LUK.9.55	Gwayamsa geaw saawa ak gwareekusa. 
LUK.9.56	Ghang'eatng'eat gaweay gharang'da nuut.
LUK.9.57	Iiduw nea gudugwanda naweeda gwayeeshsha Siih niny, “Gaydeadu geeshtaang'u aba hiji uwi sean.” 
LUK.9.58	Gwayeeshsha Yeesu niny, “Fureayoonga gwandeawa shoomeanga, nea dariidakka gwandeawa ghoorajeega nyaawa, nea Balleanda Siida ea mandeawaana eara heeda jea ghwayiin uhuudaannyi.” 
LUK.9.59	Gwayeeshsha siinuut, “Eanni geeshtteanyu.” Ak gwayeeshsha, “Ng'uttamiida, nyoo siksean ghanyi dawa dabuy ghweandeanyu.” 
LUK.9.60	Gwayeeshsha niny, “Nung'waada muscheekka gabuy muscheekka nyaawa; ak ang'iing'i, guwi rukkwiida sugoochcheandumeeda Aseetta.” 
LUK.9.61	Gwayeeshsha sii nuut, “Aniini gaydeadu geeshtaang'u, Ng'uttamiida; nea gidamadeeda ginyoo goonean gheatta dawa dahealli fugeaba gheenyu.” 
LUK.9.62	Gwayeeshsha Yeesu niny, “Manda siida jea ghoang'ng'waay mageemng'eanda ak goong'weersa bwadaw jea ghwahit aba sugoochcheandumeeda Aseetta.”
LUK.10.1	Ng'atta ng'asheesu ghwaloat Ng'uttamiida fii suuk laadam ea damanamughuush, ak goojeakta gabadiinna iyyeenya, goosheedeawa niny, gaweay gil nyoo ea mujiini gil ea heeda wassean gasa niny gawa. 
LUK.10.2	Gwayeeshsha saawa, “Booga asaang'a ak ea ng'ay fuga gadiyeeda, amwaasha Ng'uttamiida bea booga goojeakta buuneeda jea ghwalach boagaaschi. 
LUK.10.3	Asi aweayeena; nea gong'ulayi aba gideaba geajeakteaydaneegwa dayeega gisilga jeeda suyeekka. 
LUK.10.4	Adiiduw ghoayaadi geadi shageeda, ghana sandakwajeanda, ghana geekka; nea adoakkeachcheewi siida aba naweeda. 
LUK.10.5	Nea gheeda wassean oweayi jeeda gidameeda ayeena, ‘Daba gheawi hoyyoo!’ 
LUK.10.6	Abeeda iimida balleanda hoyyoo hoowa, gayghwanyas hoyyooydeang'wa; ama mandana, abeeda gaygabikseegwa. 
LUK.10.7	Ak goopiidi gheawi, ak gooyeagiischi nea ghoaleayi gissugooneegwa, aba gideaba siida gadiiyi gahaguuw gidageattindaannyi; adooritteawi gheawi ak gooweay ghaaw nuut. 
LUK.10.8	Iyoahitti mujiineeda wassean sideaptaneegwa, ayaaga gissugooneegwa; 
LUK.10.9	oahhaabwa fuga miyean mida jeedida nea goorukusi fugiga gideaba, ‘Sugoochcheandumeeda Aseetta nineekkiiseegwa.’ 
LUK.10.10	Nea aba mujiineeda oweayi sean ak ea mwadeaptaneegwa, goosikchi naweadingaschi nea gooyeennyi, 
LUK.10.11	‘eara birjeanda mujiineedeang'wa noas geashangaasa geelalaksi iheengeagwa; ak gobiissi anala gideaba sugoochcheandumeeda Aseetta nineekiit.’ 
LUK.10.12	Gaydayeeshshineegwa, gayghoammu ghamilikghta muuchchi Sodooma eaweettida ea ghang'al mujiineetta.”
LUK.10.13	“Shageada, Gorasiini! Shageada, Betsayda! Aba gideaba deamdeamanga ghayi sisin aba heedeang'wa inyeeda ghayi geesin aba Diro ea Sidon, gajea goolla gwaduukkuuna nea gookkwa guniyajeega ak goobiitpiida deareeda. 
LUK.10.14	Nea abeeda ghayghoammu ghamilikghta girgweaksiinda Diro ea Sidooni ea ghang'aleagwa. 
LUK.10.15	Nea ang'iing'i Gapernaumu, gigaasayi adiing'da geaw ea hiitta humng'eeda? Gajeahiing'daneay ea hitta uutta ng'eanyiida.” 
LUK.10.16	“Siida aleeyseegwa iit, gooleeysean iit aniini, nea dea heawaneegwa, ghaheawanaan aniini, nea dea heawanaan ghaheawa dea ghayi ajeakneani.”
LUK.10.17	Gabiigu Fuga alladam ea damanamughuush nea gahoosan, nea gwayeena, “Ng'uttamiida, eara meangeenda ghoawal ghaanyangaasa aba ghaawungaagu!” 
LUK.10.18	Gwayeeshsha saawa, “Ghadahaannyi Shattaani nea ghang'adaana humng'eeda gawuurji dadamandeeda. 
LUK.10.19	Asi ang'ulla, neagonnyeegwa gheambalmeeda jea oolleapsiinana ng'eanyi ichchipkeega ea udagilbajeega, ea uurda jea oopalana weajoochcheanda; nea manda gichchea gwahisseegwa. 
LUK.10.20	Asi adiidu gohoosannyi aba gidawalda gheang'deagwa meangeenda, ahoosana aba gideaba sung'waar gheawungeagwa aba humng'eeda.”
LUK.10.21	Aba damandida gohoosan Gurorooda Ghaydiit ak gwayi, “Geabadischooweey Bwaabwa, Ng'uttamiida bea humng'eeda ea ng'eanyiida, aba gideaba gifnyi ng'asheesu fuga mideawa weaghumeeda ea gea mideawa fughareenga ak giihiimsi diibiga manang'i; Asaha Bwaabwa, ada gida igassiidi gil. 
LUK.10.22	Haleanjeassean nugoonan Bwaabwa; ak ea manda siinnal Balleanda geaghus Bwaabwa, ak ea manda siinnal Bwaabwa geaghus Balleanda ea siida wassean gasa Balleanda goohiimsa.” 
LUK.10.23	Gwayamsageaw ginealangaaschi ak goobalool aba makchcheameeda nea gwayeeshsha, “Ghang'wana gheanyanga daa ng'asheega oadaayi agooga! 
LUK.10.24	Aba gideaba geayeeshshineegwa, sibanga ea sugoodiga ghayi gagasa ghwadaa ng'asheesu oadaayiin ak ea mwadaaha, nea gagasa ghwayiiy gea oayiinyi ak amwayiinya.”
LUK.10.25	Hean ghamiinaada diinagiida ak gwasimsim nea gwayeeshsha, “Ginealshoochcheanda, gay dasin naaha iijaadanyas eaweega manda muudeanooda?” 
LUK.10.26	Gwayeeshsha niny, “Geang'waar naaha aba jeeda deaweeda? heappi gissoamwandiin?” 
LUK.10.27	Ghwasha nea gwayeeshsha, “Bwariinya Aseetta was Ng'uttamiidaang'u aba guroroadaang'u sean, ea aba jeadaang'u sean, ea aba uurdaang'u sean, ea aba fughareadaang'u sean; ea giischeewoochchandaang'u gawuurji gida ibwariiydi geaw.” 
LUK.10.28	Gwayeeshsha niny, “Asi girgu huumwa; una sina ng'asheesu, abeeda gaynyasa giibinda.” 
LUK.10.29	Hean gagasa ghoahiimda doobiiwnattaannyi ak gwayeeshsha Yeesu, “Neada giischeewoochcheandeanyu ea ng'eaha?.” 
LUK.10.30	Ghwasha Yeesu nea gwayeeshsha, “Ghayi ghwararang'aana sih Yerusaleemu nea gawa Yerikko, ak goobissa geattinga mareanghooga, ak geareat hang'weakka nea geabwar, ak gaweay nea gwanung'usa heeda nea niriikghta ghami. 
LUK.10.31	Aba gheamamda ghwararang'aana naweedida ashoohoochcheanda dineeda Yahuudi; daa siidida ghwasajaadawa, 
LUK.10.32	eara siispa Laawi was bareannyeanda gweadu naweeda, ama hiitta howeani ghwadaa ak ghwasajaada. 
LUK.10.33	Ghwahidu siispa Samariya was bareannyeanda, gweadu naweeda ama hiitta hoowa mida siididean; ghwadaa ak ghabwayda, 
LUK.10.34	gaweesa ak ghwayeasha deanneaduutka nagheeda nea ghwayiin difaay ak ghwarat ama hiit gooding'da badayda digeeda ak ghwaat ea ghoahiitta gheeda roochcha rabasta ak ghoarear. 
LUK.10.35	Iimuchchu gageanu lappiyeeda suguura dinari iyyeenya ak ghoadaw siida bea gheeda ak gwayeeshsha, ‘Areara siisi, ama shoada gil aba gireerda, abeeda gaydannyiit iyeabiigu.’ 
LUK.10.36	Iing'ulayi heappi aba jeedeaba fiisu assamwaguun, giischeewoochcheandeaba siisi abissa geattinga mareanghoogean anneeda?.” 
LUK.10.37	Gwayeeshsha, “Dea ghwanyawa bwayda gil.” Gwayeeshsha Yeesu niny, “Eara ang'iing'i una ak gisindunu.”
LUK.10.38	Iiduw nea gudeenda naweeda, gaweay ak ghwahitta jeemba gharang'i, mida gatmooni suguura Marta, ghwadeapta ak ghwaat Yeesu gheanyi. 
LUK.10.39	Abeeda gwanda hutpa ghaamwat suguura Mariya, apteada aba madeeda Yeesu nea gooleeysiit ginealshoadaanyi. 
LUK.10.40	Nea abeeda gwadeawiit Marta muuchchi aba gadiyoojiga saang'a; gaweesa niny ak gwayeeshsha, “Ng'uttamiida miduuppi gideaba ghwanung'wanaan hudiyya gadiyeeda nea gabwageawi? Rukusiina ghwaan ghaweadan. 
LUK.10.41	Ghwasha Ng'uttamiida nea gwayeeshsha, Marta, Marta gihashi nea gideawiidi aba ng'asheega saang'a; 
LUK.10.42	gidasigasa aagi akghwahit. Mariya aniloat gidamiy mwajeammu eegeandeawa.”
LUK.11.1	Eaweechcha ghamwaash Yeesu Aseetta, ama ahiit goobearsa ginealaneanagi bea jeeda ginealangaaschi nea gwayeeshsha, “Ng'uttamiida, anaaleasa mooshta Aseetta gawuurji gidanaalda Yohaana ginealangaaschi.” 
LUK.11.2	Gwayeeshsha saawa, “Iyoamwaashchchi Aseetta goyeennyi,
LUK.11.2	‘Ghweandeanya gheawungaagu nung' eakghaambiida.
LUK.11.2	Nung' ghwahidu sugoochcheandumeadaang'u.
LUK.11.3	Goaneasa daghwardeanya galeagasean;
LUK.11.4	samseasa riing'eagaasa, gawuurji gidasisammiisiindi
LUK.11.4	siida mideawa sileedeanya; ak ea adiigalleassa jeeda simsimda.’”
LUK.11.5	Gwayeeshsha saawa, “Gajeang'eaha aba jeedeang'wa mideawa siittuupchi, jea gaweesa bugusteaweeda ak gwayeeshsha, ‘Siideaduupcheewi, nung' dalaajaneey mukkaattaji samwagu; 
LUK.11.6	aba gideaba nihissean siidi eaduupcheewi ak ea meandeawani gichchea dayiin mwadeadaannyi;’ 
LUK.11.7	ak gaygwaayeeshsha siitta mida gahiin, ‘Adiideawiichchean, sijapchi gidaghuut ak ea sililli sea diibigeasu, mwammuusi dang'eat dagoonnyi gil?’ 
LUK.11.8	Geayeeshshineegwa, mayghang'eat ghoadaw gil earappeadooda duupchiin ak gayghang'eat ghoadayda halanjeasean gasa siisi aba gideaba mabuurnana giidiktiksiinda musooda. 
LUK.11.9	Ak geayeeshshineegwa, amusischcheena ak Gajeegooneegwa; agassa, ak gajadaaha; agulgula gidaghuut, ak gajejeasseegwa. 
LUK.11.10	Aba gideaba siida wassean musiischi gajeattaw, nea siida gaseadayyi gayghwadaa, nea siida gulgul gidaghuut gajeejeassa. 
LUK.11.11	Gajea ana ghwaani, aba jeedeang'wa ama mus balleandaannyi ghweayeanda, ghoadaw ichchibooda; 
LUK.11.12	ghana iimus burung'nyeanda jea ghoadaw udagilba? 
LUK.11.13	Agooga fuga munyas, iyoanaldunu gichchea oattawda diibigeagwa haleanjeeda miyaas, abeeda Ghweandeang'wa mida humng'eeda mwanala muuchchi ghoadawda Gurorooda Ghaydiit fukka musa ninyiin!”
LUK.11.14	Hean goruutta meangeenda manda ghuutta; damanda ritteawa meangeenda, deagheatta gabalool siitta manda ghuuttean, ak ghahamng'eanyi buuneeda. 
LUK.11.15	Hean gwayi buuneeda mwaatkwa, “Gooruutta meangeenda aba uurda Belsebuuli, meangeenda diitta hawiin;” 
LUK.11.16	nea Mwaatkwa, gwasimsim, nea geegasa ghoahiimda gwadeagooda leabu humng'eeda. 
LUK.11.17	Nal gidabaloola jeesinga nyaawa, gwayeeshsha saawa, “Iing'uchchi sugoochcheanduumeemba ng'anyiinagi abeeda sugoochcheandumeeni ea maygahuuweada, nea gheeda dardaawaat gayghoabeada. 
LUK.11.18	Ak eara Shattaani ibalaksa ak gang'uchchi geaw, abeeda sugoochcheandumeedaannyi gaygamajeegiittaan? Ak goorukuttaydiin gideaba aniini gearuutti meangeenda aba uurda Belseebuuli? 
LUK.11.19	Ama iyearuutti meangeenda aba uurda Belsebuuli, diibigeagwa goruuttiideawa ng'eaha? Aba sareani gaygoorgweakseegwa fugeagwa. 
LUK.11.20	Ama iyearuutti meangeenda aba uurda Aseetta abeeda ghoanalli gideaba sugoochcheandumeeda Aseetta nihissegwa. 
LUK.11.21	Gheeda ng'edeeda hoauur, biissa gwandeawa dabitta, iifur gheannyi, halanjeadaannyi sean gaygaba hoyyoo; 
LUK.11.22	ak geaghus iiweesa siida burdeawa uurda ak ghabwar ea ghwajoar, abeeda gayghoareat dabittaannyi sean bea ng'uchcheeda, ak gwalakkiisa fugaaschi. 
LUK.11.23	Siida meandeayeewani washteanyu gil, nea dea meaweamuudayeewani goodearriida.
LUK.11.24	“Meang'nyeandeenda iiritteawa siida gwaneaydooschi aba ng'eanyiida manda beega gagaseada heechchea gafuufa; raay gwayi, ‘Gaydabiiksa gheenyu ealeabu.’ 
LUK.11.25	Iihitta ghwadaa nea siippuus ak ea sittamdaam. 
LUK.11.26	Iidaaktunu gayghamwaghaada meangeenda ispwa munyasseewa niny muuchchi, ak gaweay goobiida jeedida; ak giibindeaba siitta gajeamuy ea ghwanaawa diitta ghayi bea mwadiin.”
LUK.11.27	Damandida duuw gabaloolean, ghwajaat ghuut gatmu aba jeedeaba emeetta nea gwayeeshsha, “Ghang'wana jeeda jiilneey ea gidinga ireeri!” 
LUK.11.28	Hean gwayeeshsha, “Ghang'wana fukka iiy ng'asheega Aseetta nea ghoang'waayiin!”
LUK.11.29	Iiduw nea nibassa geat emeettuw, gwayeeshsha, “Jeachcheeng'su jeachcheenga munyas gil; gaseadayi gwadeagooda ak ea manda gwadeagooda, jea ehhiimsa geaghus gwadeagooda ghayi bea Yoona. 
LUK.11.30	Gida ghayi waseatta Yoona gwadeagooda aba heeda fuga Ninawi, ea gichchea ghoawaatta Balleanda Siida gil aba jeachcheeng'su. 
LUK.11.31	Gatmooda was sugoochcheanda leabu Wilooda ng'eanyiida biyeara gayghwahidu eaweeda jea ergweaksiina fugeaba jeachcheeng'su ak gaygoorgweaksa; niny gwaleabu heeshsheagi ak ghwaan goleeysiit weaghumeeda Sulemaani, nea hiji ging'ulayi, gwanda dea haweewa Sulemaani. 
LUK.11.32	Gay ghapka fuga Ninawi eaweeda girgweaksiindeaba jeachcheeng'su ak gaygoorgweaksa; nea gwaduukkuuna ng'asheega iiyiiy ng'asheega rukkwiisa Yoona, nea ging'ulayi, aba hiji gwanda dea haweewa Yoona.
LUK.11.33	“Manda siida jea ghoayeat gheaboong'nyeanda ak ghwayiin heeda funyaat ghana gwadukteawa dahuuda, iissa geayiin uhuuda ghamarda ak abeeda fuga buwa gah gayghwadaa weeshinda. 
LUK.11.34	Gheaboong'nyeanda saseeda gheang'da; gheang'daang'u iimiy abeeda eara saseadaang'u gaygwanda heedeesh; ama abeeda amasnu, abeeda saseadaang'u gwanda jeeda misaneeda. 
LUK.11.35	Asi amilmiliitta adiiduw ghoaw weeshinda mida jeadaang'u misaneeda. 
LUK.11.36	Asi saseadaang'u sean iimida weeshinda nea manda hiji misana, gaygaweeshiit saseadaang'u sean, gawuurji gilabwaanyi gheaboong'nyeanda aba weeshindaannyi.”
LUK.11.37	Damani duugabaloolean, gaguursa siyagi was Farisaayu ghwahidu gheannyi gweagiischi, gawa ak gweagiischi. 
LUK.11.38	Ghahamng'eanyi Farisayajeandida iidaa gweagiischi nea miigoohuun geadi. 
LUK.11.39	Gwayeeshsha Ng'uttamiida niny, “Agooga Farisayajeega iissa gohhuunnyi badayda bayookta ea dea gweeriida, nea jeesinngeagwa ghwannyiit mareanghumeeda ea munyinnda. 
LUK.11.40	Fuga dasheahi! Dea sin gea jarooda miidea sin eara geaba jihii? 
LUK.11.41	Asi oattawa haleanjeeda sisappa geadi bea ghadoweeda bea jih; abeeda gayghammiidu haleanjeessean aba heedeang'wa. 
LUK.11.42	Asi Farisayajeega ashageada! Agooga aba gideaba ghoattaydi aba jeeda gilattamanamughuush bea haleanjeedeang'wa iissa ghoattaydi akkaleala, aba seenga hamuumayga ea sooktayda ea seenga suuk bea nyeanyiida, nea ghoanung'waadi ng'asheega doobiiweadi ea bariinyeega Aseetta; ng'asheesu gammiiseegwa sinooda, nea maroosseegwa ng'asheega suurja. 
LUK.11.43	Farisayajeega ashageada! aba gideaba ghoabwariinyi oppitpiidana horgajeega madeeda aba jeeda gealga sinnealshachcheewa nea geekkeattooscheeweegwa aba naada. 
LUK.11.44	Ashageada! Aba gideaba nowuurjeewi bung'eadinga mwadaajiida, sik badahuukka buuneeda nea mwanala.”
LUK.11.45	Ghwasha siyagi aba diinagoodiga ak gwayeeshsha, “Ginealshoochcheanda, iininyaashtunu ea ning'eawweasa eara aseasa.” 
LUK.11.46	Hean gwayeeshsha, “Eara agooga diinagoodiga ashageada! Aba gideaba goossareenayi buuneeda sareenda meammu easaar, nea agooga ea mwoasadi sareeni eara aba monneenagi. 
LUK.11.47	Ashageada! Aba gideaba goosnayi bung'eedinga sibanga nea ghweanigeagwa ea fuga ghayi nuus gil. 
LUK.11.48	Nea agooga gowoschi muushoodiga gideaba ghoamwaschi gadiyeeda ghweanigeagwa, aba gideaba saawa gwanuus, ak goosinnyi agooga bung'eadinga nyaawa. 
LUK.11.49	Ak gwayi weaghuumeeda Aseetta, ‘Gaydeajeakta sibanga ea giijasoodiga ak gaygwanuuseada mwatkwa nea geesawan,’ 
LUK.11.50	nea foojeanda sibanga sean, geahhiida ghang'eada dea sisna sindeetta ng'eanyiida, ak gajeegasa aba heedeaba jeachcheeng'su, 
LUK.11.51	ghang'eada gihiideayda foojeanda Habiili ea gagul foojeanda Sakkariya, ghayi sinuuksa dageascheeda heeda wagiida ea heeda Ghaydiit. Asi humwa gil geayeeshshineegwa, gajeegasa aba heedeaba jeachcheeng'su. 
LUK.11.52	Diinagoodiga ashageada! Aba gideaba nogeandi gissittinna gidaghuutta fughareeda, nea agooga ea miyooweayeena gah, nea fuga weay gah eanoakghuumnyi.” 
LUK.11.53	Iiduw nea ghabeawa hoowa, gwaneaweesa muuchchi ng'oorshoodiga ea Farisayajeega ak geasassat nea geennyeari ng'asheega saang'a, 
LUK.11.54	geebassa nea geegasa ng'asheanda ramwasaat jea gwaleabu ghuuttaanyi.
LUK.12.1	Damandida bwadeewa geat emeeda nyiit sagalamnyoojiga ea goolleabi geadiin hean gwayeeshsha niny ginealangaaschi, “Afura geat aba hamirayda fuga Farisaayajeega was gimmiitunodeaba geadiin. 
LUK.12.2	Gilinyoo eedukutta gajeanung' ghwadaajiit, ghana dea funyaat jea ea mwajeanal. 
LUK.12.3	Eara ng'asheega obalooli aba jeeda misaneeda, gajeayiiy aba heedeesh, nea gea omeang'shi aba ghoorajeega gajearukkwiida aba iheenga ghoorajeega.”
LUK.12.4	“Fuga eaduupcheewi, geayeennyi adoawwalli fiisu ammu gwanuus saseedean, ama ng'atta ea manda gil nuut ammu gwasiniin. 
LUK.12.5	Gaydamiin gheang'deang'wa aba dea jea oawwala, diitta ama nuusiin, ghoammu gwajaksa jeeda duwayda mamissean; asaha geayeennyi oawala niny! 
LUK.12.6	Neada udabwaraadaji muut meesheahhideawana heelaji iyeenya? Ak ea manda dea jea gwaroosa Aseetta eara akkalealla. 
LUK.12.7	Eara buudeesu bea iheengeagwean siyiida sean. Asi adoawwalli ng'eang'i, ghoang'waaneewi agooga udabwaradajeega saang'a.”
LUK.12.8	“Ak geayeeshshiineegwa gilinyoo ea siida gil nyoo ghamwasan aba madeeda buuneeda, eara niny gayghamwas Balleanda Siida aba madeeda malaykajeega Aseetta; 
LUK.12.9	nea siida heawanaan aba madeeda buuneeda gajeaheawa niny aba madeeda malaykajeega Aseetta. 
LUK.12.10	Siida wassean rugu ng'asheega munyas appadayda Balleanda Siida gajeesamsa; nea siida ang'eawi Gurorooda Ghaydiit ea majeesamsa. 
LUK.12.11	Ama deeppa eayadeagwa ghooriida sinnealshachcheewa ea fuga ahaaghwa ng'eanyiida ea madeeda gea mideawa gheambalmeeda, ea adoohirbabannyi aba gichchea ashaayda ea ng'asheega jea arukutta; 
LUK.12.12	aba gideaba gayghoanaleagwa Gurorooda Ghaydiit gichchea arukutta aba damandideani.”
LUK.12.13	Ak gwayeeshsha Siyagi aba jeedeaba eemeetta, “Ginealshoochcheanda, rukusiina oorjeeda iyya gagwalnean haleanjeeda jea dahearan.” 
LUK.12.14	Gwayeeshsha niny, “Siida, ghwayiinan ng'eaha doaw siichchea goheeldoscheegwa ghana siida jea gwalakkuneegwa haleanjeeda?” 
LUK.12.15	Ak gwayeeshsha saawa, “Afra geat aba geawunda gheang'da; aba gideaba eaweega siida manda jeeda haleanjeeda saang'a mideawa.” 
LUK.12.16	Gwarukuteawa gwarukusa saawa galeega nea gwayeeshsha, “Ghayi madamnyeamba siisi was meanang'oochcheanda ghwaheas muuchchi; 
LUK.12.17	hean gootteemshi nea gwayi, ‘Gaydasin naaha aba gideaba muttandeawa heechchaadayiin boogeasu?’ 
LUK.12.18	Iiduw gwayi, ‘Gaydasindunu: gaydanyarjeaweada gijigoonngeasu ak geasinnyi suuk geahees; ak gaydayiin boogeasu ea haleanjeedeanyu sean.’ 
LUK.12.19	Ak gay dayeeshsha geaw, ‘Ea jeedeanyu, ginndeawi haleanjeesaang'a miyaas idiing'deaysi geaw aba gweannyeekka saang'a, fuufa, agiischeena, lesheena, ak gihoosani.’ 
LUK.12.20	Ak gwayeeshsha Aseetta niny, ‘Rageananeeda! Aweani geegasa eaweegaang'u; abeeda haleanjeeda idiiwusi geaw gay gaba ng'eaha?’” 
LUK.12.21	Asi nii giduurji siida adiiwwiisa geaw gheaseeda, “Nea meabarursiina gea Aseetta.”
LUK.12.22	Hean gwayeeshsha ginealangaaschi, “Asi geayeeshshineegwa, adoodeawiissi eaweegeagwa gajayaaga naah, ea gichchea okkwealana sasanuukkeagwa. 
LUK.12.23	Aba gideaba eaweega ghwalaabwa hoowa hamiitta ak eara saseeda ghwalaabwa hoowa hang'weakka. 
LUK.12.24	Ng'ulla udaghuuh: mahissiida nea malachcha, ea mandeawana gijigoonga, ghana gudihoojiga ak ghoarear Aseetta saawa. Ghoang'waneawi agooga muuchchi dariidakka! 
LUK.12.25	Ng'eaha aba agooga ammu goodeawiit geaw ak ghoahat geawunda aweagaaschi earea geattinagi? 
LUK.12.26	Asi imoammuusi eara ng'asheanda mwanang'; ghwasaan anda gonneayi geat aba ng'asheega suurja. 
LUK.12.27	Ang'ulla deakghweeda gidabuwaanda; ea magadiydooschi nea mamanmanna; ak geayeeshshineegwa, eara Sulemaani aba jeeda baruureagaaschi sean miigookkwealsheatta deakghweeni. 
LUK.12.28	Asi iyakkwealsheesiindunu Aseetta deakghweeda madameega mida askweareeni ama numuji ea sihisa jeeda duwayda, heappi maygwasinneegwa muuchchi agooga, ea fuga manang'i masawi! 
LUK.12.29	Asi adootteawiichchi iheengeagwa aba gassooda gichchea ayaaga ghana gichchea oaleaha. 
LUK.12.30	Aba gideaba emoojiga muunda ng'eanyiida gagaaseadayyi haleanjeeni; ak ghwanal Ghweandeang'wa gideaba googasayi. 
LUK.12.31	Anyoo ghanyi agassa sugoochcheandumeeda Aseetta ak suuh abeeda gajeehheaneegwa.
LUK.12.32	“Adoabealli agoogeeda ng'ay, aba gideaba gagasa Ghweandeang'wa gideaba gahaguuw gagoneegwa sugoochcheandumeeda. 
LUK.12.33	Ashaayda haleanjeeda ondeawi ak ghoattaydi haleanjeeda sisappa geadi bea ghadooweeda; asissina geat shageeniga mawoosiitta, gheaseeda mayghoashoay aba humng'eeda heeda may gwaneekkiissa mareanghweanda, heeda mayghwaak eara muguyga. 
LUK.12.34	Aba gideaba heeda mida gheaseadaang'u heechchea goobiida guroroadaang'u.
LUK.12.35	“Arada mananuunatkeagwa nea ghoanung' ghwayeat gheaboonyangeagwa, 
LUK.12.36	awuurjeewana fuga furda siida haw jea gabiikna nyeangiida, aba gideaba ibiigu ak gagulgul gidaghuut geebay ejeassa. 
LUK.12.37	Ghang'wana soomjookka hiitta ghweanda nyaawa nea ghoang'wearuun; aba huumwa geayeeshshineegwa, gaygwaradiischi ak gagoneegwa hamitta, nea gagadiyeeseegwa. 
LUK.12.38	Iihidu buguusta eaweeda ghana beashatta, ak ghwahidu nea gwasindunu, abeeda ghang'wana soomjoosu. 
LUK.12.39	Asi anala ng'asheanji, gideaba siida bea gheeda inyeeda gayghwanal damanda jea ghwahinna mareanghweanda gayghoang'wearu, mayghamwas gideaba gajeenyarja gheannyi. 
LUK.12.40	Asi agooga awosa hidaat aba gideaba damanda moorarsiini gayghwahidu Balleanda Siida.”
LUK.12.41	Gwayeeshsha Betro, “Ng'uttamiida, ng'asheesu igalli geadiin girukuneasa aseasa akghwahidi ghana irukusi eara buuneasean?” 
LUK.12.42	Hean gwayeeshsha Ng'uttamiida, “Gajea ng'eaha gil was haghweadoochcheanda doabiiwaat biissa ea bwaraawuh, jea ghoahaaghwa gheannyi nea ghoadaw siida haw goombal, ak ghoadaw buuneeda gichcheaghwaak aba damandaanyiin? 
LUK.12.43	Ghang'wana soomjeanda jea gabiigu siida haw ak ghwahiitta nea gwasindunuun. 
LUK.12.44	Aba huumwa geayeeshshineegwa gayghwanung' goombal haleanjeedaannyi sean. 
LUK.12.45	Ama eeshsha geaw soomjeandida aba jeadaannyi, nishing'da siida haw aba hinnooda, ak ghoang'eat bayiiga soomjeandidean was headiga ea gadeemga, ak gweagiischi nea gwaleeshi ak gaboogit, 
LUK.12.46	gaygabiigu siitta haw bea soomjeandida eaweeda mararsiina ea damanda mwanala. Gayghwaaga ghoorjooda ak ghwayiin hijagi sea fuga miidobiiweadi. 
LUK.12.47	Nea soomjeanda nal gidabwariiy siida hawiin ak ea mwang'aabwa geaw nea masna gidasubwariiyiin, gajeabwar muuchchi. 
LUK.12.48	Nea siitta mwanalaan ak gwasin gida miisa bayiigean, gajeabwar gil mwanang'. Gilinyoo eattaw gasaang'a aba headaannyi gajeegasa gasaang'a nea dea siittaw ghoahaghwa gasaang'a muuchchi, aba headaannyi gajeegasa gasaang'a ea ghwanawda.
LUK.12.49	“Aniini ghaawunnyi dajaksa beasta jeeda ng'eanyiida; ak gidabal ea ning'atta giiyeetta! 
LUK.12.50	Ak gwanda giibattiisanda miisa gideaba gajeeppattiisanan ea eaghus anihiit! 
LUK.12.51	Agooga ghoaghanyi gili awunnyi deadu hoyyoo jeeda ng'eanyiida? Manda, Geayeadu dardeayda; 
LUK.12.52	ghang'eada ghamneawa aba jeeda gheedassagi gaygwanda fii muut dardaawaat samwagu fuurji iyyeenya nea gafuurji iyyeenya gea assamwagu; 
LUK.12.53	gayghwadarda ghweanda ea ballanda ea balleanda ea ghwaan, ak ghwadarda gheamatta ea huda ea huda ea ghamwaat, nea ghwadarda ghamasiyeeda ea gatmooda ballanda ea gatmooda balleanda ea ghamasiyeeda.”
LUK.12.54	Ak gwayeeshsha emeeda, “Iyoadaayi shamooghooda aba heeda biyeara, deagheatta gooyeennyi ‘Ghwaan roopta;’ ak ea huumwa gil ghwahidu. 
LUK.12.55	Inyeessa iighuudu jeammeeda leabu wiilooda ng'eanyiida ghayeawa goyeennyi, ‘Gayghwaraanya daknooda;’ ak gwasa. 
LUK.12.56	Fuga ammiittu geat! Ghoanalli arukuni giduurji ng'eanyiida ea humng'eeda ak ea moanaldaniin arukuni damani bea ghamneawean?”
LUK.12.57	“Ghwasaan anda agooga moammusi alaja girgweageedeang'wa nea gobeayi geadi? 
LUK.12.58	Aba gideaba ideayeewi siida ahaaktaneey madeeda siida laja girgweaguutka, hiji duu andeewana naweedean ghang'wana goduupchi ada ghwaannyi ea ghoahiittaneey madeeda siida laja girgweaguutka, ak ghwayiinnyi siida laja girgweaguutka geattinga shirikkarajeanda ak gwajakseey shirikkarajeanda ghealooniga. 
LUK.12.59	Aba humwa geayeeshshineey mayritteawana ghealooniga ea eaghus ea niidaydi helajeanda huydean.”
LUK.13.1	Abeeda damandida gwanda Fiisu rukusa iitta fuga Galilaaya aguuyi Bilatto foojeanda nyaawa sea haleanjeeda sisabwa geadi bea ghadooweeda. 
LUK.13.2	Ghwasha nea gwayeeshsha, “Agooga ghoaghanyi gili fiisu bea Galilaayaan gaba riing'a muuchchi ea ghang'al fuga Galilaaya suurja, aba gideaba gwasawaneattunu? 
LUK.13.3	Geayeeshshineegwa, Manda; imoduukkuunani ring'eegeagwa eara agooga gajooshshealda saawa. 
LUK.13.4	Ghana fukka attamassis bea Siloamu meewa ing'adeesa gheeda geawiin, ghoaghanyi gideaba fiisu niramwas muuchchi ea ghang'al buuneasean abiitta Yerusaleemu? 
LUK.13.5	Manda; geayeeshshineegwa, imoduukkuunaani eara agooga gajooshshealda gidashealda saawa.”
LUK.13.6	Goobaloola galeega nea gwayeeshsha, “Sih ghayi gwandeawa shabogheechcheanda aba jeeda madamnyandaannyi bea msabiibu, iiduw gawa gagasa haghweega ak ea mwanyasa eara akkalealla. 
LUK.13.7	Gwayeeshsha siida fur madamnyeanda, ‘Nii gweaydeaba samwagu gil nea geahittu dagasa haghweegeaba geedi ak ea mwanyasi eara akkalealla. Laksiina ng'eanyi, aba gideaba gaygweaksa naaha uurda sigeeda?’ 
LUK.13.8	Ghwasha niny nea gwayeeshsha, ‘Siida mureeda, eanung'waada jeemba gwaanyagi, ghanyi dabarsa nea ghayiinnyi sururuuda. 
LUK.13.9	Iideeppa gweanyiin gwaji haghweega abeeda ghwahiit; iideeppa ea maji, abeeda gilaksi ng'eanyi.’”
LUK.13.10	Hean eaweechcha nea gonealshi aba jeeda ghoriida sinnealshachcheewa eaweeda sabatto. 
LUK.13.11	Abeeda gwanda gatmooni sinyuut ng'uttooschi meangeenda nea niiluul gweannyeew damassis, nea nighuumwa ea eamudu ghoammu gwadiiw geaw. 
LUK.13.12	Daa Yeesu gatmoodida gaguursa ak gwayeeshsha, “Iyya siihaapnyi aba geeyooni ibearjewiin.” 
LUK.13.13	Ghwayiin geattingaaschi uhuudeaba gatmoodida, deagheatta gwadiiw geaw ak gwaduumsheesha Aseetta. 
LUK.13.14	Ghwanyareas siida haw ahaaghwa ghooriida sinnealshachcheewa aba gideaba Yeesu ghoahaap siida eaweeda Sabatto, hean gwayeeshsha buuneeda, “Gondeawi eawooji laah jea asnana gadiyeeda, asi apkaani eahhabeagwa askwearjoojusu, ak ea adoapkaannyi eaweeda Sabatto.” 
LUK.13.15	Hean ghwasha Ng'uttamiida nea gwayeeshsha, “Fuga ammiittugeat! Aba agooga gwanda siida maygwajeassa heaydaannyi ghana digeadaannyi aba seammooda, eaweeda Sabatto ak gawa ghoalleayda? 
LUK.13.16	Ama ghamneawa gatmooni, was hudeaba Abrahaamu nirada Shattaani gweannyeew damassisiin, mammisiina eettin aba ghealoonigaaschi eaweechcheanji bea Sabattohiini?” 
LUK.13.17	Rugu ng'asheesu ghabwaspwas sean; gea gwachchi sheang'nyi niny nea gahoosan buuneeda sean aba ng'asheega gheambiideadi sin niny.
LUK.13.18	Ghoanyaashta nea gwayeeshsha, “Ghamneawa sugoochcheandumeeda Aseetta gawuurji sea naaha? Ak gaydagalla naaha? 
LUK.13.19	Gawuurji ghajilleanda geetta suguura haradaali geanu sih ak gwahista aba jeeda madamnyanndaanyi mwanang, ak gwardu ak gwaheedu ea ghoaw geetta, inyeessa gwasin damealga ea gwasissa dariidakka ghoorajeega nyaawa.”
LUK.13.20	Iiduw gabiikta gichcha gwayeeshsha, “Gaydagala naaha sugoochcheandumeeda Aseetta? 
LUK.13.21	Gawuurji sea hamiireeda geanu gatmooda ak ghwayiin jeemba sooscheew samwagu bea dearanga, ak ghwanung' ghaghuut geat sean.”
LUK.13.22	Hean ghang'eat gawa nea gwasik mujiinajeega ea gharang'weakka, gonealshi nea gagal Yerusaleem. 
LUK.13.23	Ghoanyaash siida nea gwayeeshsha, “Ng'uttamiida fuga jea ghwalalaan gajeang'ayi?” Hean gwayeeshsha saawa, 
LUK.13.24	“Amilmiliitta ak goosikchi gidaghuutta mwanang'; aba gideaba geayeeshshineegwa, gaygagasa fuga saang'a gwasik ak ea mayghoammu. 
LUK.13.25	Gayghwahidu damanda jea ghang'eat siida bea gheeda ak ghwajap gidaghuutta, hean goobissi amiinaada ak googulgulli gidaghuutta, nea gooyeennyi, ‘Ng'uttamiida, jasseasa.’ Ak gayghwasha niny nea gwayeeshsha, ‘Mwaanali heedooleabu.’ 
LUK.13.26	Ak gajayeeshshina, ‘Aseasa ghayi geembuttoschchi nea geleeshachchi sea ang'iing'i nea ginealshachchi aba mujiineedeanya.’ 
LUK.13.27	Ak gaygwayeeshsha, ‘Geayeeshshineegwa, mwaanali heedooleabu, ang'amwana heedeanyu, agoogeeni sina ng'asheega munyasiin!’ 
LUK.13.28	Abeeda gayghwahidu shookka ea giwiirrooda geeshatka, iyoadaayi Abrahaamu ea Isakka ea Yakkobo ea sibanga sean aba jeeda sugoochcheandumeeda Aseetta nea agooga ea sihisaneegwa jarooda. 
LUK.13.29	Ak gay ghapka Fuga jea gwaleabu heeda ghayeawa ea heeda biyeara, ea wilooda ng'eanyiida ghayeawa ea wilooda ng'eanyiida biyeara, ak gaygweagiischi aba jeeda sugoochcheandumeeda Aseetta. 
LUK.13.30	Asi ang'ulla fuga huydean gayghoaw fuga madeeda, nea fuga madeeda gayghoaw fuga huydean.”
LUK.13.31	Aba damandida ghapka headaanyi Farisayajeesu ng'ay ak gwayeeshsha, “Ng'amwana hiji, aba gideaba Heroode gagasa gwanuusnyi.” 
LUK.13.32	Ng'atta gwayeeshsha saawa, “Aweayeena ak gooyeeshshi fureayootta, ‘Ng'ulla askwareani ea numuji gaydearuutta meangeenda nea ghaahaapchi fuga miyeani, eaweedeaba samwagu gaydaahiit gadiyeedeanyu. 
LUK.13.33	Eara gwasa gammiisean dang'ng'waay naweedeanyu askwareani ghanea numuji ghanea niseerida; aba gideaba mammiisiina gideaba gajeenuuksa sibaneeda heeda mawosa Yerusaleemu.’ 
LUK.13.34	Ea Yerusaleemu, Yerusaleemu, gibarayi sibanga nea guftayi aba lagheanga fuga siichcheagu headaang'u! Neagasay niba hada damuughuushta diibigaagu gidamguurriida nghaghooda dayeagaaschi aba jeesinga meang'eagaaschi, ak ghoaheawi!” 
LUK.13.35	Ang'ulla, ghaheang'wa sinung'usa heeda. Ak geayeeshshineegwa, maygudu abiikta adaahaan ea eaghuus ayeena, “Sibadiischeesa siida wuna gheawunga Ng'uttamiida!”
LUK.14.1	Eaweechcha nea gwanda sabatto gawa gweagiischi aba gheappa siyagi ambaliischi bea Farisayajeega, hean geeng'ulla niny. 
LUK.14.2	Asi ng'ulla, gwanda madeeda siisi lolloohani saseeda. 
LUK.14.3	Gobalool Yeesu diinagoodiga ea Farisayajeega, nea gwayeeshsha, “Heappi ghwadoabiiwi gideaba gajeahhaap siida eaweeda Sabatto, ghana manda?” 
LUK.14.4	Hean geasiinda. Ghoang'ng'waay siidida ak ghoahaap, ak gwasiksa gawa. 
LUK.14.5	Ak gwayeeshsha saawa, “Gajea ng'eaha aba jeedeang'wa, jea ghoabitta, balleandaannyi ghana heaydaannyi jeeda healadeeda, eaweeda Sabatto jea ea maygabay gwalealu?” 
LUK.14.6	Ea measha ng'asheanji.
LUK.14.7	Iiduw gwaruksa Yeesu buuneeda gidagala fuga siguush, iidaa gidiissa ghwaloatta buuneeda hoorgajeegeaba mwadi, ak gwayeeshsha, 
LUK.14.8	“Tiguurneey siida wassean nyeangiida, adiipteadawi hoorgeda madeeda, aba gideaba gwadeeppa ea siguush siida siwwal gheang'da mawuurjeeweey; 
LUK.14.9	ak ghwahidu siida guusheegwa ak gwayi, ‘Assiipta goopteada siisi aba hiji,’ abeeda gajuna apteadawana horgeedeaba bwadaw nea gibwaspwasaadi. 
LUK.14.10	Asi isiguushnyi, guwi ak giipteadi aba hoorgajeegeaba bwadaw, iihidu siida guurneey gaygwayi, Siida eaduupchcheewi beenni hiji bea mwadiin, abeeda gaynyasa mureeda aba madeeda buuneessean imbuuchcheewi. 
LUK.14.11	Aba gideaba siisi nyoo goodiing'u geaw gajeahiing'u nea dea hiing'u geaw gajeettiing'u.” 
LUK.14.12	Ng'atta gwayeeshsha siitta guush ninyiin, “Iidaydi hamitteaba askweari ghana ghweelmeeda, adiguushi fuga iduupcheewi ghana oorjooga geamadu ghana buweadeegaagu ghana giischeawdaang'u was meanang'oodiga, gajiiduw gaguushnyi saawa gawalu guurshtida ghayi ittaang'uun. 
LUK.14.13	Eaweeda isini ghwelmeeda aba gheang'u abeeda giguursi fuga barbari, ea gea ghanyeatta ea gea badoojiga, ea gea ng'oowi, 
LUK.14.14	abeeda gaynyasa ng'wanooda, aba gideaba fiisu mandeawana gichchea gawalneey. Ak gaygawalneey Aseetta eaweetta dunnooda fuga doobiiweadi.”
LUK.14.15	Iiy Siagi bea jeeda fuga ammbuuchchi gwayeeshsha, “Ghang'wana siida jea ghwaak mukkatte aba jeeda sugoochcheandumeeda Aseetta!” 
LUK.14.16	Ghwasha ak gwayeeshsha niny, “Siyagi ghayi gwasin ghweelmeeda haw, ak gaguush fuga saang'a; 
LUK.14.17	hitta damanda ghweelmeeda goojeakta soomjeanda gaguush rabastannyi nea gwayeeshsha, ‘Abeenni aba gideaba haleanjeessean nihit.’ 
LUK.14.18	Hean ghabwar badooji sean. Ak gwayeeshsha dea madeeda siitta, ‘Nashaayi madamnyeanda ak gaydawa dadaa, geamuscheey samsean.’ 
LUK.14.19	Gwayi niirja, ‘Nashaayi heew damanamughuush bea barooda, ghamneawa geawi danaal, geamuscheey samsean.’ 
LUK.14.20	Gwayi nirja, ‘Nagheannyi gatmooda ak ea maydaammu dahidu.’ 
LUK.14.21	Iiduw gawa soomjeanda ghoadaw siidaannyi haw itteaba ng'asheesu seanin. Ak ghwanyareas siida bea gheeda ak gwayeeshsha soomjeandaannyi, ‘Lamwaja una jeeda naweadinga hees ea gea manang'i bea mujinin, ak giyeadu fuga barbari ea gea ghanyeatta ea gea badoojiga ea gea ng'oowwi.’ 
LUK.14.22	Ak gwayeeshsha soomjeanda, ‘Siida mureeda, gida ijeakteawanean nahiichchi ak gheeda ea miighwannyiit.’ 
LUK.14.23	Hean gwayeeshsha Siitta hawiin soomjeanda, ‘Ritta jarooda una guyeeda naweadinga ea moonghajeega ak gidiing'si buuneeda ghapka gah ghwannyiit gheanyu. 
LUK.14.24	Aba gideaba geayeeshshineegwa, manda eara siyagi aba jeedeaba fukka sigushiin dea jea gwasamu ghwelmedeanyu.’”
LUK.14.25	Hean gaweay emeeda nea goodeay niny; ak Ghwayam geaw ak gwayeeshsha, 
LUK.14.26	“Siida iihidu heedeanyu nea mwasta ghwaan ea ghaamwaat ea gatmoadaannyi ea diibigaaschi ea oorjooga ghamwaat ea haweega ghaamwat, nea amwasta eaweagaaschi mwoammu ghoaw ginealaneedeanyu. 
LUK.14.27	Siida mwaada behiidaannyi ak gweadu geeshteanyu, mwoammu ghoaw ginealaneedeanyu. 
LUK.14.28	Heappi gajea ng'eaha aba agooga gasa ghwadeas gheeda haw sikkeawiit, ak ea meapteada gwayiida nea goodeen haleanjeeda jea ghwadeakta ghwadaa ea jea gwadeay? 
LUK.14.29	Aba gideaba gajiiduw gwasin sindeetta, ak ghwaraay ghoahiit, ak abeeda gwajuuga fukka sean dahiin, 
LUK.14.30	nea geeyi, ‘Siisi ghoang'eat ghuutta deekshooda ak ghwaraay ghoahiit.’ 
LUK.14.31	Ghana gajea ana sugoochchean gil jea iigasa gawa gang'uchchi sea niirja, jea ea mayghanyi goopteada, ak gootteemshi ghwadaa ea ghoammu ninyi sea fii sagalamnyooji damanamughuush, ea jea ghoammu gang'uchchi sea niirja mideawa fii sagalamnyooji diktam? 
LUK.14.32	Ak idaa gideaba mwoammu gabay gojeakta buuneeda gabay gagasa hoyyoo nea gudeasheagi. 
LUK.14.33	Asi gwasnu eara aba agooga, siida manung'usiina heeda haleanjeedaannyi sean mideawa mwoammu ghoaw ginealaneedeanyu.
LUK.14.34	“Balang'da aamiy, ak balang'da iinuhutta samneeda, ea manda gichchea ekkuuyi gabiiksa mattawanda? 
LUK.14.35	Biissa ea mudugwarachchi gil earaba ng'eanyiida ghana raghwatta, inyeessa gageanu buuneeda ak gohiisa jarooda. Siida mideawa iidiga ea dayiing'shi.”
LUK.15.1	Eaweechcha gaweesa Fuga ang'ng'oonyi gwaadi ea fuga ring'eega gooleeysiit niny. 
LUK.15.2	Hean ghoaniikghi Farisayajeega ea ng'oorshoodiga nea gwayi, “Siisi gaguursa fuga ring'eega ak gombuuttooschi.” 
LUK.15.3	Hean gwarukusa galeega nea gwayeeshsha, 
LUK.15.4	“Nii gajea anasihi aba jeedeang'wa mideawa gisil bughala, ama roat agi ea maygwanung'usa heeda giikka was seedaam adamwashshageashiin, ak gawa dareabeetta gagasa diitta roadiin ea ghwanyas?” 
LUK.15.5	“Amaduuw nea ghwanyas, ghwayiin ghattaannyi nea gahoosan. 
LUK.15.6	Amaduw nea ghwahitta gheannyi gaguursa fuga duupchi ea fuga ascheayi ak gwayeeshsha, ‘Ahoosaana sea aniini aba gideaba naanyaaschi gisilleandeanyu roat.’ 
LUK.15.7	Asi gwasnu, ak geayeeshshineegwa, gaygwanda hooseaneega muuchchi aba humng'eada appadayda siyagi mideawa ring'eeda ak gwaduukkuna, maygawuurji fukka was seedam ea damwashshageesh doobiiweadi magassa duukkuunoodean.”
LUK.15.8	“Nii gajea ana gatmu, mideawa shiliingaji damanamughuush, amaroat akkalealla ea maygorabeat gheaboonyaneeda, ak goobuus gheeda ak gagasiischi muuchchi ea ghwaanyasi? 
LUK.15.9	Amaduw nea ghwanyas gaguursa fuga duupchi ea giischeawdaannyi ak gwayeeshsha, ‘Eehoosana easasean aba gideaba nanyaschi shilingajeandida gwachchi roadiin.’ 
LUK.15.10	Asi gwasnu, ak geayeeshshineegwa, gaygahoosan malaykajeega Aseetta appadayda siida assagi mideawa ring'eada iduukkuuna.”
LUK.15.11	Hean gwayeeshsha, “Ghayi gwanda siisi mideawa ballooji iyyeenya; 
LUK.15.12	gwayeeshsha damwanang' ghwaan, ‘Bwaabwa, gwalnean haleanjeeda miisean.’ Ng'atta gagwalsa duwaaw halleanjeeda nyaawa. 
LUK.15.13	Ama miighang'atta eawoojusu saang'a ghang'eat balleanda mwanang' ghwashaayda haleanjeedaannyi sean ak gawa bareannyeekka ea gawa ng'eanyiida sheagi, hitta ghwasaksakta haleanjeedaanyi. 
LUK.15.14	Geeyi bwak ama niduulu haleanjeedaannyi sean ghang'eat geejeeda haw aba ng'eanyiitta, ak eara niny gaba fuga gasa gichcheaghwaak. 
LUK.15.15	Iiduw gawa gadiyeeda aba hichpa siyagi bea ng'eanyiitta, ak ghwanung' siitta gawa madamnyeandaannyi ghoarear ukkurmajeega. 
LUK.15.16	Iiduw Gagasa ghwaak hamitta ak ukkurmajeega ak ea manda siisi adaw gil. 
LUK.15.17	Jeeng'u aba Jeadaannyi gwayi, ‘Gwadeannaan soomjooga agiischi aba ghaheanya, ea ghwalach hamichchoojiga nea aniini gayghabwaran jalooda aba hiji!’ 
LUK.15.18	Gaydang'eat dawa heeda ghweandeanyu ak geayeeshshi niny, ‘Bwaabwa neadiiysi humng'eeda ea madeadaang'u; 
LUK.15.19	ak ea mammisean gideaba gajeegureewean jeeptaang'u, nung' dawurji fiisu was soomjoogeaba gheang'uun.’ 
LUK.15.20	Ghang'eat ak gabiikta heeda ghwaan. Hean nea gudu ea dildeaweat ghoang'wearda ghwaan ama daa ghabwayda ak ghafwach ghwadeapta nea ghwasam gheatta.”
LUK.15.21	“Hean gwayeeshsha Balleandida niny, ‘Bwaabwa aniini neadiiysi humng'eeda ea madeadaang'u, mammiisean gideaba gajeegureewean ballandang'u.’ 
LUK.15.22	Ghwalamda Ghwaan ak gwayeeshsha soomjoogaaschi, ‘Alamwaja ayeanni hang'dida miyyiin ak gookkwealsi, nea gooshshuupchi moonneeda ghuniida nea goolleapsi eara geekka; 
LUK.15.23	ak gooyeadu meaydida riishaadiin ak goonuuschi, eayaaga nea geehoosannyi; 
LUK.15.24	aba gideaba balleanji iitteanyuun ghayi nimi, ak ghamneawa ea niduudu; ghayi niroat ak ghamneawa ea sinyas.’ Ak geebiissa eang'ng'eat hooseaneega.”
LUK.15.25	“Abeeda Oorjeadaannyi haw gwanda madamnyeanda, damani duugwandeawa naweeda nea niriiksa gheedean ghwayiiy ghuutta sarmeeda ea deangheeda. 
LUK.15.26	Gaguursa soomjeanda ak ghoanyaashta nea gwayeeshsha, ‘Gwandaani hiji?’ 
LUK.15.27	Geeyeeshsha niny, ‘Nibiigu oorjeeda geamadu ak ea ninuus gweanu meayda riishaat aba gideaba nibiigu nea gudeamajeek.’ 
LUK.15.28	Ghwanyareas balleandida hawiin, ak ghaheawa gawa ghoah. Iiduw gwaritta ghwaan jarooda ak gamearmearani niny ghwaan ghoah, 
LUK.15.29	ak ghwasha nea gwayeeshsha ghwaan, ‘Daa, aniini naaweachcheay gweannyeekka saang'a, nea mwoang'ng'wa danung'waada huumeandaang'u; nea migoonean eara dayeenda ak geahoosannyi sea fuga eaduupcheewi. 
LUK.15.30	Ghamneawa nea ghwahidu balleanji iittaang'uun duulu haleanjeedaang'u sea gadeemga hiseadean ginuuksi meayda riishaat!’ 
LUK.15.31	Gwayeeshsha niny, ‘Balleandeanyu, ang'iing'i geendeaydooschi galagasean ak haleanjeeda eandeawi sean ea gaagu. 
LUK.15.32	Ak gichcha iisihoosan ghwahit geeng'weala aba gideaba orjeeni bea geamaduun ghayi nimi, ak ghamneawa ea niduudu, ghayi niiroat, ak ea sinyas.’”
LUK.16.1	Gwayeeshsha ginealangaaschi, “Ghayi gwanda siyagi was meanang'ochcheanda nea gwandeawa haghweadoochcheanda ak iiduw geattaw meanang'oochcheandida iitta gidasaksaktaayda haghweadoochcheanda haleanjeedaannyi. 
LUK.16.2	Gaguursa niny siidida ak gwayeeshsha, ‘Ng'asheesu eayiinyayi aba badaydaang'uun naaha? Goona iitta moonneeda haleanjeedeanyu bea haghweadoochcheandumeadaang'u, aba gideaba maygudu huuwa haghweadoochcheanda.’ 
LUK.16.3	Gwayeeshsha geaw haghweedoochcheanda, ‘Gaydasin naaha, aba gideaba siideanyu haw gagasa gageandeawaneani haghweadoochcheandumeeda? Meandeawani uurda jea dabwara ng'eanyi, ak ghaawalli musischchooda. 
LUK.16.4	Ak ea nanyaschi gichchea dasin, ak abeeda ghwadeaptanaan buuneeda aba gealga nyawa isigeandeawanean haghweadoochcheanda.’ 
LUK.16.5	Iiduw Gaguursa fuga mideawa siileeniga siida haw ak gaguurriisiinagi ak gwayeeshsha siida madeeda, ‘Gindeawi siileeni deanaan bea siida haw?’ 
LUK.16.6	Gwayeeshsha, ‘Ghadeat bughala bea nagheeda.’ Hean gwayeeshsha niny, ‘Nukkwa siileadaang'u lamwaja apteada ak ging'waari haradam ea damanamughuush.’ 
LUK.16.7	Ng'atta gwayeesha nuut, ‘Ang'iing'i gindeawi siileeni deannaan?’ Gwayeeshsha, ‘Guniyaji bughala bea ngano.’ Gwayeeshsha niny, ‘Nukkwa siileadaang'u ng'waara seedaam.’ 
LUK.16.8	Gagwarsa Siida haw haghweadoochcheandida sina ng'asheega munyasiin, aba gideaba balloojigeaba ng'eanyiin eabareahi iheen aba jeedeaba rooproobang'su ea ghang'al fuga abiitta heedeesh. 
LUK.16.9	Asi geayeeshshineegwa, asissiina geat roroochcheeda aba meanang'oochcheandumeeda mwadoabiiwa, ama ashealaneegwa gil, ghwadeaptaneegwa aba jeeda giibiinda manda muudeanooda. 
LUK.16.10	Siida doabiiwaat aba halleanjeeda manang'i muuchchi gajeadoabiiwaat eara aba halleanjeeda heesi muuchchi; nea dea miidoabiiwaat aba haleanjeeda manang'i eara aba gea heesi gajea miidoabiiwaat. 
LUK.16.11	Asi imoowosi dobiiweadi aba meanang'oochcheandumeeda mwadoabiiwa, gaygagooneegwa ng'eaha meanang'oochcheandumeeda huumwa? 
LUK.16.12	Nea imoowosi doobiiweadi aba haleanjeemba sii nuut, gaygagooneegwa ng'eaha haleanjeetta was geagwa? 
LUK.16.13	Manda soomjeanda jea ghoammu gagadiyeesa fiisu hees iyyeenya, aba gideaba gayghwasiit nii ak ghabwariiy nii, ghana ghoang'ng'waay geat sea nii ak gafool nih. Mwoammusi agadiiyeesiina Aseetta ea meanang'ochcheandumeeda.”
LUK.16.14	Iiduw nea ghwayiiy Farisayajeega ng'asheesu seaniin gwashka niny aba gideaba sawa ghabwariiy lappiya. 
LUK.16.15	Ng'atta gwayeeshsha saawa, “Agooga goohindi geat gili oowoschi miyaas aba madeeda buuneeda, nea Aseetta ghwanal guroruunatkeagwa; nea gilinyoo goodiing'u geaw aba madeeda buuneeda, gayghoanyarees Aseetta. 
LUK.16.16	Deaweedajeega ea sibanga ea gagul Yohaana; hean geerukkwiida Giijaasta miy bea sugoochcheandumeeda Aseetta, nea gaba siisi abwasaay geaw. 
LUK.16.17	Gajeawussus ng'atteayda jea ghang'atta huumng'eeda ea ng'eanyiida, mayghwasam gideaba gayghwasuunya ng'ashaanjagi mwanang'a was deaweeda. 
LUK.16.18	Siida wassean nung' gatmoadaannyi ak ghayi nuut siisi gamealuul, ak siida jea ghaghi gatmooda sunung' earada siisi gamealuul.”
LUK.16.19	“Ghayi gwaanda Meanang'oochchaanjagi akkweali hang'weakka oomng'i bea sheayeeda haw ak gwasna ghwelmeeda galagasean. 
LUK.16.20	Nea abeeda gwanda ghuutteaba gheanyi siisi bwarbwar suguura Lasaaro, nea gwandeawa deanneaduutka saang'a, 
LUK.16.21	inyeessa gagasa ghwaak lajanga abiittuuna heeda agiischeewa meanang'ochcheanda, nea inyeessa ghapka gudajeega gameera deanneaduutkaaschi. 
LUK.16.22	Ghami siitta bwarbwariin, ak ghwaat malykajeega ea ghoahiitta madeeda Abrahaamu. Muchchu ghami eara meanang'oochcheandida ak geebuy; 
LUK.16.23	gatgat ghaanyangaaschi meanang'ochcheanda nea gwanda heeda abiitta fuga nimewa nea gwanda jeeda hang'weeniidooda, ghwadaa Abrahaamu nea sheagi nea Lasaaro gwanda madeadaannyi. 
LUK.16.24	Gaguurda nea gwayeeshsha, ‘Bwaabwa Abrahaamu, samsean ajeakni Lasaaro ghang'uda moanneadannyi jeeda beega, googarbiit ng'ushapteanyu aba gideaba geasawani aba jeedeappeasi.’ 
LUK.16.25	Gwayeeshsha Abrahaamu, ‘Balleandeanyu, apkaada gideaba ang'iing'i ninyasi haleanjeeda miyaas aba jeeda aweagaagu, nea Lasaaro ghwanyas gea munyas, ak ghamneawa niny geenung' ghahawda, nea ang'iing'i gindi jeeda hang'weanidooda. 
LUK.16.26	Nuut gichcha, dageaschedeanya ea agooga ea siyiin ghalalayda haw, aba gideaba fuga gasa ghapka hooweani ondiin ea mayghoammu, nea eara fuga meatkwedeang'wa ea maygoogeaw heeda sindi.’ 
LUK.16.27	Hean gwayeeshsha, ‘Adabeeda ghweandeanyu, geamuscheey, ajeaksiina fuga ghaheanya, 
LUK.16.28	aba gideaba geandeawi orjoogiyya muut, ereekusa amwapka eara saawa hiji bea hang'weanidoodean.’ 
LUK.16.29	Gwayeeshsha Abrahaamu, ‘Gwandeawa Muusa ea sibanga, nung'waada goolleeysiit saawa.’ 
LUK.16.30	Hean gwayeeshsha, ‘Manda ghweandeanyu Abrahaamu; inyeeda gabiiksa saawa siida leabu miyeeda, gaygwadukkuuna.’ 
LUK.16.31	Gwayeeshsha niny, ‘Iimealeeysiiniit Muusa ea sibanga, ea mayghamwas eara gabiiksa siida duunna miyeeda.’”
LUK.17.1	Ng'atta gwayeeshsha ginealangaaschi “Simsimda jea gweadu riing'eeda mayghwashiy hinnooda ak ea dashaageada siidida jea ghwanung' ghwahidu! 
LUK.17.2	Gwachchi gayghang'wana siisi geerassa gheatta lagheaneeda sing'ealliida ak geejaksa jeeda basooda, mayghwasam gideaba gayghwanung' goodiiy siyagi aba jeedeaba suu manang'iin. 
LUK.17.3	Afra geat; iyadiiy oorjeeda geamadu, gireekusi, idukkuuna gisamsi; 
LUK.17.4	ama adiiyseey niba ispwa aba jeemba askwarjaanjagi, ak gabiikseey niba ispwa nea gwayi, ‘Neadukkuuni,’ Abeeda gisamsi.”
LUK.17.5	Gwayeeshsha Giijasoodiga Ng'uttamiida, “Aheaneasa masaweega.” 
LUK.17.6	Gwayeeshsha Ng'uttamiida, “Inyeeda goondeawi masaweega deenna gheang'nyeanda geetta suguura haradaali, abeeda gajoammuusa ayeeshshiina meagheayeanda, ‘Loadaana ak geng'eapseey jeeda basooda,’ ak gayghoawal gheang'deang'wa.”
LUK.17.7	“Heappi gajea ng'eaha gil aba jeedeang'wa mideawa soomjeanda bwar ng'eanyi ghana ghoahaghwa gisilga, jea gwayeeshsha niny ibiikna madamnyeanda, ‘Lamwajaana beenni apteada agiischeena?’ 
LUK.17.8	Heappi maygwayeeshsha, ‘Sinnean gichcheadaak, radiischeena ak gigadiyeesean ea daahiit, agiischooda ea leeshooda, ak abeeda giyeagiischi nea gileeshi?’ 
LUK.17.9	Gaygabadiischeesa soomjeandida aba gideaba nisin gissiruksa? 
LUK.17.10	Eara agooga gidowuurjeewi gil, iyoasinnyi gidasiyeeshshineegwa asna, gooyeeshshi geat, ‘Aseasa geewoschi soomjooga marachchi gil, geesinnyi gidamiseasa sinooda.’”
LUK.17.11	Iiduw nea gwanda naweeda gawa Yerusaleemu gwasik dageascheeda ng'eanyiida Samariya ea Galilaaya. 
LUK.17.12	Geeyi bwak ama hitta jeemba gharang'agi gwaroonnyi sea fii damanamughuush beardooschi udamusuura, ak ghaminaada nea sheagi 
LUK.17.13	Goojuur nea gwayi, “Yeesu, Siida haw, eaniyean bwaydaneasa.” 
LUK.17.14	Daa saawa gwayeeshsha, “Aweayeena ohhiimsiina geat ashoohoodiga diineeda Yahuudi.” Damandida beawaan geammiidu. 
LUK.17.15	Daa siiyagi aba jeannyaawa gideaba nihaap, gabiigu nea ghoaghambiit Aseetta aba ghuutta haw; 
LUK.17.16	gobeedeaysa Siidida geeshanga Yeesu ak gabadischeesa. Nea siidida gaba emeeda Samariya. 
LUK.17.17	Hean gwayi Yeesu, “Fuga gwachchi sihhaap adamanamughuush? Gea ashshageash gwandayeenu?. 
LUK.17.18	Manda dea nibiigu ghoaghambiit Aseetta geaghuus rabascheanji?” 
LUK.17.19	Ak gwayeeshsha niny, “Ng'eada una; gidahaapnyi masaweagaagu.”
LUK.17.20	Ng'atta ghoanyaash Farisayajeega nea gwayeeshsha, “Sugoochcheandumeeda Aseetta gayghwahidu eeju?” Ghwasha nea gwayeeshsha saawa, “Sugoochcheandumeeda Aseetta mayghwahidu nea geadahaan. 
LUK.17.21	Ea manda siichchea gwayi, ‘Gwanda hiji!’ ghana ‘Hoowa!’ Aba gideaba ng'ulla sugoochcheandumeeda Aseetta gwanda jeesingeagwa.” 
LUK.17.22	Hean gwayeeshsha ginealanga, “Gayghwahidu eawoojiga jea agasseena adaahana eaweechcheanjagi aba eawoojiga Balleanda Siida, ak ea mwajadaaha. 
LUK.17.23	Ak gajeeyeeshshineegwa, ‘Ang'ulla gwanda hoowa!’ ghana ‘Ang'ulla gwanda hiji!’ Adooweayi, nea adooyaachchi geeshta nyaawa. 
LUK.17.24	Aba gideaba gaygawuurji dadamandeeda aboong'na meatkweanagi bea humng'eeda ea ghwahitta meatkweeda niirja bea humng'eeda, ea gichchea gawuurji Balleanda Siida gil aba aweadaannyi. 
LUK.17.25	Ak gayghanyi ghwanyas hang'weanidooda ammadeeda aba haleanjeessaang'a, nea gayghaheawa fiisu bea jeachcheeng'suun. 
LUK.17.26	Ak gidaghayi uurji aba eawoojiga Nuhu, ea gichchea gawuurji gil aba eawoojiga Balleanda Siida. 
LUK.17.27	Geeyeagiischi, nea geeleeshi, geegeeshshi, nea geegeena, ea ghwahiitta eaweeda weewa Nuuhu jeeda maleambooda, ghwahiing'aan roopta haw ak ghwalas uhudeaba sean. 
LUK.17.28	Gaygawuurji gidaghayi uurji aba eawoojiga Luuttu, abeeda geyeagiischi nea geeleeshi, geasha nea geashayda, geehista, nea geedeekshi, 
LUK.17.29	muchchu eaweeda ritteawa Luuttu Sodomean ghoaptu beasta wunda roopta leabu humng'eeda ak ghwalas uhuudeaba sean. 
LUK.17.30	Nii gichchea gawuurji gil aba eaweeda jea eattaajiida Balleanda Siida.
LUK.17.31	“Eaweedida siida mida uhuuda gheeda nea gwanda haleanjeedaannyi jeeda gheeda, adaghwararang'aan gageanda; ak eara dea mida madamnyeanda ea adagabiikta bwadaw. 
LUK.17.32	Oapkaada gatmooda Luuttu. 
LUK.17.33	Siida wassean gasa ghoaghu aweagaaschi gaygahutta, nea dea hutteawi aweagaaschi gayghoaghu. 
LUK.17.34	Geayeeshshineegwa eaweedida, gaygwandeayi fii iyyeenya aba bulaliida, ak gajeegeanda siyagi ak geenung'usa heeda nirja. 
LUK.17.35	Gaygang'ealshi gadeem iyyeenya aba hijagi, gegeanda agi ak geenung'usa heeda niirja.” [ 
LUK.17.36	Gaygwanda fii iyyeenya madamnyeanda, ak gajegenda akkalealla, ak genung'usa heeda akkalealla.] 
LUK.17.37	Ak geeyeeshsha niny “Eenu gil Ng'uttamiida?” Gwayeeshsha saawa, “Heeda mida guumeeda heeda jea gooweameesa madoonyaakka.”
LUK.18.1	Hean gwarukusa ng'asheega nea gagalla geat nea gagasa gideaba gaygammiisa sawa mooshta Aseetta galeagasean nea mapra. 
LUK.18.2	Gwayeeshsha, “Aba jeemba mujiinajean gwanda Siisi laja girgweaguutka meawalla Aseetta nea maduuppa eara sii; 
LUK.18.3	ak aba jeedeaba mujiineeni gwanda Gatmooni was masiinung'weanda, wuna headaannyi galeaga sean nea gwayeenniisa, ‘Weadaan nuung' danyas gidamiisean aba heeda weajoochcheandeanyu.’ 
LUK.18.4	Ea golla gaheewachchi, ammuchchu gwayeeshsha geaw, ‘Earea meawalli Aseetta ghana gheang'ba sihiin, 
LUK.18.5	aba gideaba godeawiidan masiinng'weanji gaydaadaw gidagasa ea meabuuraan aba hittunooda heedeanyu.’” 
LUK.18.6	Hean gwayeeshsha Ng'uttamiida, “Oalleaydiit ginnyaashta Siitta mii doabiiwaat laja girgweaguutkean. 
LUK.18.7	Gajeyeena Aseetta mayghoadaw dobiiwnatta fugaaschi loossageaw ayyeawussa askweari ea eawa? Gayghwashing'da aba weetta nyaawa? 
LUK.18.8	Geayeeshshineegwa, Gayghwalamwachi ghoadaw gidamiisa, nea Balleanda Siida ihiidu gayghwadaah masaweega aba jeeda ng'eanyiida?”
LUK.18.9	Iiduw gwaruksa galeega fuga hinda geat gilidobiiweadi nea gafool suurja. 
LUK.18.10	“Ghayi gwanda headi iyyeenya siyeang'da gaweay ghamwaash Aseetta aba jeeda gheeda sibatta Aseetta, akkalealla Farisayajeanda gil nea niirja ea siida ang'ng'oonyi gwaadi. 
LUK.18.11	Ghang'eat Farisayajeanda ak ghamwaashtunu Aseetta aba jeadaannyi, ‘Ea Aseetta, geabadischoweey aba gideaba aniini meawurjeewani buuneeda suurja, fuga areedi buuneeda haleanjeeda, ea fuga miidoobiiweadi, ghana fuga mealuuli, nea meawuurjeewani eara siisi ang'ng'oonyi gwadiin. 
LUK.18.12	Aniini inyeessa gealuuldi geaw nibiyyeenya aba jeemba eawooji ispwa, ak aba jeeda gilattamanamughuush bea haleanjeedeanyu, iissa ghaadaydi akkalealla.’ 
LUK.18.13	Hean ghaminaada Siitta ang'ng'oonyi gwadiin nea dildeaweat nea eara gheanyangaaschi ea meageala humng'eeda, gagiisan nea gwayi, ‘Aseetta, bwaydanaan aniini geabea riing'a!’ 
LUK.18.14	Geayeeshshineegwa, ghwararang'ada siitta ang'ng'oonyi gwaadiin gawa gheannyi nea sittaw doobiiwnatta ea ghang'al niirja; aba gideaba siida nyoo godiing'u geaw gajeahiing'u, nea dea hiing'u geaw gajeettiing'u.”
LUK.18.15	Hean geeyeassa diibiga niny ghoadaw ghawooda; daa ginealanga gowoowsa buuneeda. 
LUK.18.16	Ng'atta gaguursa Yeesu saawa nea gwayeeshsha, “Anung'waada diibiga ghapka heedeanyu adoakghuumnyi, aba gideaba gea uurji suu gammiissa sugoochcheandumeeda Aseetta. 
LUK.18.17	Aba huumwa gearukuneegwa gideaba, siida mwadeaptaayda sugoochcheandumeeda Aseetta jeepta maygawa jeeda.”
LUK.18.18	Ghoanyaash siyagi ahaaghwa ng'eanyiida nea gwayeeshsha, “Ginealshoochcheanda miy, gaydasin naaha iijeadanyas eaweega manda muudeanooda?” 
LUK.18.19	Gwayeeshsha Yeesu niny, “Ghwasaan anda gigurewean siida miy? Manda siida miy geaghus Aseetta akghwahit. 
LUK.18.20	Ginali digheannyeekka: ‘Adimealuuli, adinuusi siida, adijagwadiischi, adimuuwwu ng'uyyeega, gisissi mureeda gweanu ea geamadu.’” 
LUK.18.21	Gwayeeshsha, “Ng'asheesu seaniin nang'ng'waannyi ghang'eada jeepcheandumeedeanyu.” 
LUK.18.22	Iiy Yeesu ng'asheesu gwayeeshsha niny, “Ghwashoadeweey ng'ashaanjagi. Shaayda halanjeadaang'u indeawi sean ak gilakkiisi fuga barbari, ak gaynyasa gheaseeda aba humng'eeda, ak guwuni eanni geeshteanyu.” 
LUK.18.23	Iiy niny ng'asheanji gagiisan, aba gideaba eabaruur muuchchi. 
LUK.18.24	Gang'ulla Yeesu niny ak gwayeeshsha, “Ahang'waaydaan beatta jea gaweay meanang'oodiga jeeda sugoochcheandumeeda Aseetta! 
LUK.18.25	Asi gajawussis muuchchi gideaba gaygwasik nngamiya seawadeeda sidageeda, maygawuurji beatta jea gawa meanang'oochcheanda jeeda sugoochcheandumeeda Aseetta.” 
LUK.18.26	Gwayi fukka iiy nea gwargu ng'asheanjiini, abeeda iisunu gwanda siida jea ghaghu? 
LUK.18.27	Ng'atta gwayeeshsha, “Ng'asheega hang'oonyi aba heeda siida aba heeda Aseetta miihang'waay.” 
LUK.18.28	Gwayeeshsha Betro, “Ng'ulla aseasa sinung'wi heeda galgaasa ak geeyeattu geashtaang'u.” 
LUK.18.29	Hean gwayeeshsha saawa, “Aba huumwa geayeeshshineegwa, manda siida nung'wa heeda gheannyi, ghana gatmoadaannyi, ghana oorjooga ghaamwat, ea fuga jiilu ghana diibiga aba sugoochcheandumeeda Aseetta, 
LUK.18.30	siisi mwanyasa gasaang'a aba damani bea ghamneawean nea iiduw aba damandida jea ghwahiduun, gayghwanyas eaweega manda muudeanooda.”
LUK.18.31	Ng'atta goobalool ginealangaaschi attamaniyyeenya nea gwayeeshsha, “Ang'ulla ghamneawa geascheang'di eweaya Yerusaleemu, ak ng'asheega sean ghayi ng'waar sibanga appadayda Balleanda Siida, gaygabiissa ghwahidu. 
LUK.18.32	Aba gideaba gajeayiin geattinga emoojiga ak gajeebarra rear nea geng'ng'eawi nea geng'ng'urriisa ng'usheega; 
LUK.18.33	nea gajeabwara mughowooda, ama ng'atta genuus, amaduw eaweetteaba samwagu gaygwaduudu.” 
LUK.18.34	Ea manda siichcheeng'u ng'asheesu eara gidawas nea ng'asheanji ea sifnya saawa nea majeeng'na gissibaloola.
LUK.18.35	Geeyi bwaak ama riiksa Yeesu Yerikko, gwanda siisi ng'oow apteada aba gheatta naweeda nea gamusiisachchi; 
LUK.18.36	iiduw nea ghwayiiy gidang'attayda emeeda ghoanyaashta gideaba “Gwanda naaha hiji?” 
LUK.18.37	Geyeeshsha, “Ghang'atta Yeesuuydida bea Nasarettiin.” 
LUK.18.38	Gabiissa Gojuur nea gwayeeshsha, “Ea Yeesu, Balleanda Dawdi, eaniyean bwaydanaan!” 
LUK.18.39	Gojuursa Fukka asheedeawean nea geeyeeshsha, Siinda; sirukusa Ghoaraanya gijureanda muuchchi nea gwayeeshsha, “Balleanda Dawdi, eaniyean bwaydanaan!” 
LUK.18.40	Hean gawus Yeesu ak ghwanung' eyeadu headaannyi. Neekkiissa siitta ghoanyaash Yeesu nea gwayeeshsha; 
LUK.18.41	“Gigasayi dasinneey naaha?” Gwayeeshsha, “Ng'uttamida aniini geagasayi dang'wearda.” 
LUK.18.42	Gwayeeshsha Yeesu niny, “Nyasa ging'weerdeada; nihaapnyi masaweagaagu.” 
LUK.18.43	Mighoaw gil ghoang'wearda ak ghwaat geeshta nea ghoaghambiit Aseetta; daa emeeda ng'asheesu ghoaghambiit Aseetta.
LUK.19.1	Ghwahitta mujiineeda Yerikko, ghang'atta nea ghwalach bugusta. 
LUK.19.2	Abeeda gwanda jeedeaba mujiineeni siisi suguura Sakkayo, siisi ea haweewa fuga ang'ng'oonyi gwaadi ak ea meanang'ochcheanda. 
LUK.19.3	Siisi abeeda goolla gagaseaday deakta Yeesu gideaba siida urjiini, ak ghwaraay ghwadaa aba seang'ayda emeeda, aba gideaba ninyi anuwaas. 
LUK.19.4	Ak iiduw Ghafwach gawa mwadi, ak gwading'da uhuuda meagheayeanda ghwadaah, aba gideaba gaygwasku naweetta. 
LUK.19.5	Hitta Yeesu deascheeda mida gong'weersa uhuuda geetta ak gwayeeshsha, “Sakkayo lamwaja rarang'aana, aba gideaba gammiisean deabiida gheang'u askweareani.” 
LUK.19.6	Ghwalamwach ghwararang'aan ak ghwadeapta nea gahoosan. 
LUK.19.7	Iiduw nea ghwadaa ng'asheanji ghoaniikg sean nea gwayi, “Nuwa ghoaw rabascheanda aba gheeda siida ring'eeda.” 
LUK.19.8	Ghang'eat Sakkayo ghamiinaada ak gwayeesha, “Ng'ulla, Ng'uttamiida, gaydalach bugusta haleanjeedeanyu ak ghaadawji fuga barbari, ak iimida siida nareachchi gida aba fughareeda, gaydeadeelsa niba ang'waan.” 
LUK.19.9	Ghwayeeshsha Yeesu niny, “Askweareani lealeanooda nihidu gheawi aba gideaba eara niny balleanda Abrahaamu. 
LUK.19.10	Aba gideaba Balleanda siida ghwahidu gagasa nea gwalealu diitta roadiin.”
LUK.19.11	Iiduw nea ghwayiiy ng'asheesu, hean gwarukuta aba galleega, aba gideaba nineekkiissa Yerusaleemu, aba gideaba saawa ghaghay gil sugoochcheandumeeda Aseetta gaygabean ghwadaajiit. 
LUK.19.12	Gwayeesha, “Ghayi gwanda siisi haw siiwal gheang'da, wea bareannyeekka ng'eanyiida sheagi eattaw uurda sugoochcheandumeeda, ak gabiigu. 
LUK.19.13	Hean gaguursa fii damanamughuush aba jeeda soomjoogaaschi, gaba nii adaw lappiyaji bughala ak gwayeesha, ‘Agadiyeatta ea dabiigu.’ 
LUK.19.14	Ak siisi ghwasit fuga ng'eang'da nyaawa ak gechcheaksa buuneeda eyeeshsha, ‘Aseasa meegassi siisi ghoahaaghwaneassa.’ 
LUK.19.15	Iiduw nea gabiigu siidida nea ninyas uurda sugoochcheandumeadaannyi ghwanung' eguursa soomjookka ghayi adaw lappiyean ghwanaal niba siisi nyas gea deannaan aba gadiyeedaannyi. 
LUK.19.16	Ghwahidu dea madeeda headaannyi ak gwayeesha, ‘Ng'uttamiida, lappiyeadaang'u appughala niji suuk bughala.’ 
LUK.19.17	Ghwayeesha niny, ‘Ghwahiit guwosi soomjeanda miy! Aba gideaba guwosi doabiiwaat aba ng'asheanda mwanang' gajambala mujiinaji damanamughuush.’ 
LUK.19.18	Ghwahidu Soomjeandeaba iyyeenya ak gwayeeshsha, ‘Ng'uttamiida, lappiyeadaang'u aharadam ea damanamughuush niji suuk haradam ea damanamughuush.’ 
LUK.19.19	Gwayeeshsha nii, ‘Ang'iing'i ambala mujiinaji muut.’ 
LUK.19.20	Ng'atta ghwahidu nuut ak gwayeeshsha, ‘Ng'uttamiida, sukkwaanji lappiyeadaang'u attamanamughuush ghayi igooni, geadiiwsi jeeda weasta; 
LUK.19.21	ghaawalleay, aba gideaba guwosi siida ng'waan iissa gigeandi gida miidaang'u ak gilaji gea mihistani.’ 
LUK.19.22	Gwayeeshsha niny, ‘Gaydeargweaksinaneey ng'asheanda ghuuttaang'u, soomjeanda muy! Ginali gideaba geawoschi hang'waay geageandi gidamiideanyu, ak ghaalaji gea meahistani? 
LUK.19.23	Ak ghwasaan anda migadiyeatta lappiyeedeanyu gwaji suuk, ama ahidu geageandi sean ea gea ahaada?’ 
LUK.19.24	Hean gwayeeshsha fukkeanji minaada aba hooweanjiin, ‘Oarreada lappiyeeni mideawean ak ghoattawji siitta mideawa bughalaan.’ 
LUK.19.25	Geeyeeshsha niny, ‘Ng'uttamiida, gwandeawa lappiyaji bughala!’ 
LUK.19.26	‘Geayeeshshineegwa, Aba gideaba siisi agar gil gajeehheasa, nea siitta meagara giliin, eara gidida mwanang' mideawean gajearreat. 
LUK.19.27	Ak fukka was weajoodigeasu magassa gideaba gaydaahaaghwa saawaan, ayeani hiji ak gonuuseadi aba madeedeanyu.’”
LUK.19.28	Iiduw nea ghoahiit ng'asheesu, goosheedeawa saawa, ak ghwascheang'da gawa Yerusaleemu. 
LUK.19.29	Hean neekkiisa Betfagi ea Bettaniya, nea neekki gijeeda suguura Masaytuuni, goojeakta fii iyyeenya aba jeeda ginealangaaschi, 
LUK.19.30	nea gwayeeshsha, “Aweayeena gharang'dida mida mwadiin iyoahitti gajanyasana hoowa gureenda digeeda nea radaat nea eara ginealda ea miyeannaal, goottinnyi ak goyeadu hiji. 
LUK.19.31	Iideeppa ghoanyasheegwa sii gideaba, ‘Ghwasaan anda gottinnyi?’ Goyeeshshi, ‘Gagasa Ng'uttamida.’” 
LUK.19.32	Gaweay Fugiga siichcheaktean, amahitta hoowa ghwadaakta gidagwachchi rukusiinda saawa. 
LUK.19.33	Damandida siittina gureendean, gwayeeshsha fiibwa, “Ghwasaan anda gootiinnyi gureenda?” 
LUK.19.34	Geeyeeshsha, “Gagasa Ng'uttamiida.” 
LUK.19.35	Gearjaanda ea ghwahitta heeda Yeesu, gegeanu hang'wekka eayiin badayda gureenda amahit geanung' gwading'da Yeesu badayda ak goopteadawa. 
LUK.19.36	Damandida beawaan, gageanu buuneeda ak ghwoabwarghaan hang'weakka nyaawa aba naweeda. 
LUK.19.37	Iiduw nea gwaneekkiissa rarang'eadayda giijeeda Masaytuuni, gang'weela fuga saang'a was ginealangaaschi nea gwaduumsheesa Aseetta aba ghuutta haw aba gadiyoojiga hees sean sidaa, 
LUK.19.38	nea geeyi, “Ning'ushsha Aseetta sugoochcheanda wuna gheawunga Ng'uttamida! Niiw hooyoo aba humng'eeda ea gigheambiitta aba hoowa bea humng'eedean.” 
LUK.19.39	Gwayeeshsha Farisayajeesu ng'ay mida jeedeaba emeetta, “Ginealshoochcheanda, rekusiina ginealangaagu.” 
LUK.19.40	Ghwasha nea gwayeeshsha, “Geayeeshshineegwa, inyas ghwasiinda saawa, gaygoojuur lagheanga.”
LUK.19.41	Iiduw nea gwaneekkiit mujiini ak ghwadaa goyyeawussa, 
LUK.19.42	nea gwayi, “Gideaballi gwachchi eara ang'iing'i ginali eaweechcheanji miisa hooyyoohiin! Ak ghamneawa ea siwwiimwa gheanyangaagu. 
LUK.19.43	Aba gideaba gayghwahidu eaweeda jea goneaweeseey weajoodigaagu, gajeeneaweeseey ak geebeasheesinaneey meatkwajeega sean, 
LUK.19.44	ak gaygwajakseeyi ang'iing'i ea diibigaagu ng'eanyi nea ea mwajeanung'usa laghaana uhuumba nuut aba jeedeang'wa aba gideaba mii jeeng'ni damanda jea eebareassiinaneegwa.”
LUK.19.45	Hean gawa jeeda gheeda sibatta Aseetta ak goruutta fukka shaayda haleanjeedean, 
LUK.19.46	ak gwayeeshsha saawa, “Geang'waar gideaba, ‘Gheawi itteanyuun gayghoaw heechchea gamoora buuneeda Aseetta ghawooda,’ ak ghoanung' ghoaw gwaleeda jea gafunnya geat mareanghooga.” 
LUK.19.47	Inyeessa goonealshi galagasean aba jeeda gheeda sibatta Aseetta. Nea ashoohoodiga hees ea ng'oorshoodiga ea fuga hees was ashoohoodiga buuneeda ghamwaal gichchea gwanuusta niny; 
LUK.19.48	ak ea meanyaasa gichchea eesin aba gideaba gelleeysiit buuneessean.
LUK.20.1	Eaweechcha nea ghoonaal buuneeda aba jeeda gheeda sibatta Aseettean, nea gwarukwiida giijaasta miy, gaweay headaannyi ashoohoodiga hees ea ng'oorshoodiga ea gweargwa 
LUK.20.2	ak geeyeeshsha niny, “Rukuneasa gisni ng'asheesu aba gheambalmeedeabeang'a, ea ng'eaha gil siida goonnyi gheambalmeani.” 
LUK.20.3	Ghwasha saawa nea gwayeeshsha, “Earaniini gaydanyasheagwa ng'ashaanjagi, asi arukunean, 
LUK.20.4	Ghayi gibattiisanda Yohaana gwaleabu humng'eeda ghana leabu heeda buuneeda?” 
LUK.20.5	Hean gabiissa gwasheang'nyi nea gwayi, “Ghamneawa isiyeeshshi ‘Gwaleabu humng'eeda,’ gaygwayi, ‘Ghwasaan anda ghayi ak ea mwoomwasi niny?’ 
LUK.20.6	Ama siyeeshshi, ‘Gwaleabu heeda buuneeda,’ ada gaygafutteasa buuneessean aba lagheanga aba gideaba ghamwas sean gideaba Yohaana sibaneeda.” 
LUK.20.7	Hean ghwasha Saawa nea gwayeeshsha aseesa meanali heelleabu. 
LUK.20.8	Gwayeeshsha Yeesu saawa, “Eara aniini ea maydarukuneegwa heeda leabu gimbalischooni itteanyu easinni ng'asheesuun.”
LUK.20.9	Hean ghoang'eat giibaloolda buuneeda nea gwarukusa galeesu, “Ghayi sii gang'eapsa sabiibu jeeda madamnyeandaannyi, hean gwanung'usa madamnyeandaannyi fuga jea gooragan, ak gawa daroorakka sheagi, goobiida hoowa ea gageawiit. 
LUK.20.10	Godendeen ama gul damandida, gojeakta soomjeanda heeda fuga aragan madamnyeandean eattaw haghweega mwatkwa bea sabiibu; ng'atta ghabwar fukka aragan madamnyeandean ak geanung' gawa nea mwaada gil. 
LUK.20.11	Iiduw gojeakta siidida soomjeanda nuut; hitta earada geabwar ea eesawan ak geenung' gawa nea ghabwaspwasaada nea mwada gil. 
LUK.20.12	Iiduw gojeakta siideaba samwagu; ada geabwar ea gwasawana ak geahoan gawa jarooda. 
LUK.20.13	Gwayi siidida bea madamnyeanda misabiibuun, ‘Gay dasin naaha? Gaydeajeakta balleandeanyu abwariinyi; gwadeeppa eesissa mureeda.’ 
LUK.20.14	Daa fukka aragan madamnyeandean, gwayeeshsha geat saawa, ‘Siisi dea jea gwahearaniischi, anung' eabwara ghami ak gabwaheasa hearaniischooda.’ 
LUK.20.15	Hean geang'ng'waay balleandida bea siidean ak gerruutteawa jeeda madamnyeanda misabiibu ak geenuus. Asi heappi sisi bea madamnyeandean iihidu gaygwahindaan fiisu? 
LUK.20.16	Adaaha gayghwaan ama hidu gaygwanuuseada fugiga aragan madamnyeandannyiin ama hit gaygagasa fii suuk jea gwanung'usa madamnyeandaannyi.” Siyiiy ng'asheesu geeyi, “Gagasa ghoashiiy Aseetta!” 
LUK.20.17	Hean ghoaduup ghaang' saawa, ak gwayeesha, “Abeeda ng'asheesu sing'wardunun naaha bea gideaba:
LUK.20.17	‘Lagheaneeni aneawa ghaang' fuga deekshi nea meanung' ghoaw giliin
LUK.20.17	niiw lagheaneeda haw washiin?’
LUK.20.18	Nea siida jea gobedeaysa lagheaneeni gaygagiishachchi, nea siida was sean ng'adeesa lagheaneeni gay ghang'aal.”
LUK.20.19	Muchchu gagasa ng'oorshoodiga ea ashoohodiga hees gichchea ghoang'ng'waayda aba damandida, ak ghoawal buuneeda; aba gideaba saawa nijeeng'u gideaba ng'asheesu sigalla geadiin geerukuna badahuukka nyawa. 
LUK.20.20	Inyessa geasaach niny nea geegasa gheatta miy ak gechcheakta fuga hinda geat fuga doobiiweadi, eanyas gheatta gichchea eaghasta aba nga'sheesu ikkaaschiin, ak geayin geattinga sugoochcheanda haw ahaaghwa ng'eanyiida. 
LUK.20.21	Geannyaash niny nea geeyeesha, “Ginealshoochcheanda, geanalli gideaba girukku ng'asheega nea gidoabiiwi, nea miduuppi siisi haw, ang'iing'i ginaali buuneeda naweeda Aseetta doabiiwaat. 
LUK.20.22	Heappi, ghwadoabiiwi gideaba geattaw Gaysaari gwaadi, ghana manda?” 
LUK.20.23	Gwajeeng'u milmilanda nyaawa ak gwayeeshsha, 
LUK.20.24	“Oahiimnaan shiliingajeanda. Uhuuni ea gheawung'su gabeang'a? Geeyeeshsha, Gaba Gaysaari.” 
LUK.20.25	Gwayeeshsha saawa, “Asaha ghoattawji Gaysaari gea Gaysaari, ak ghoattawji Aseetta gea was gea Aseetta.” 
LUK.20.26	Hean gearaay gichchea eang'ng'waayda aba ng'asheagaaschi aba madeeda buuneeda; ghahamng'eanyi buuneeda aba gida shaayda ng'asheega ak ghwasiinda sean.
LUK.20.27	Iiduw ghapka headaannyi fiisu ng'ay was Sadukkayajeega eena manda dunnooda, 
LUK.20.28	Hean geannyaash nea geeyeeshsha, “Ginealshoochcheanda, Muusa ghayi gang'oorneasa gideaba siida iimea oorjeeda ghaamwat, nea gwandeawa gatmooda mandeawana diibiga, gaygageanda oorjeeda ghaamwat gatmootta ak gwanyaksa diibiga oorjeeda ghaamwat. 
LUK.20.29	Ghayi gwanda oorju ispwa bea ghaamwadagi, gageeshshi oorjeeda haw, amaduw ghami nea ghwanung'wa hiji gatmooda mandeawana diibiga; 
LUK.20.30	ea deaba iyyeenya 
LUK.20.31	gea deaba samwagu, iiduw gwahearan oorjookka seaniin assipwaan nea gameewwa agi ea goosha sean nea gatmoodida ea mandeawana diibiga. 
LUK.20.32	Iiduw eara gatmoodida ghami. 
LUK.20.33	Heappi eaweetta siittuunna buuneeda gatmooni gaygaba ng'eaha? Aba gideaba nighi buuneeda ea ghwahitta ispwa.”
LUK.20.34	Gwayeeshsha Yeesu saawa, “Balloojigeaba ng'eanyiini gageeshshachchi, nea gegeena; 
LUK.20.35	nea fukka sinung' ghoaw gili miisa ng'eanyiidida bea hooweaniin nea duunnoodida bea miyeedeani mageeshshachchi nea megeenna, 
LUK.20.36	ea maygabiikta gameewa aba gideaba gaygawuurji malaykajeega, ak saawa ea balloojiga Aseetta gil ea gideaba saawa balloojiga sittuuttu. 
LUK.20.37	Aba iitta gideaba gwaduuttu buuneeda, eara Muusa ghoahiimu aba jeeda ng'ooruutka iitta geetta mughuush damanda guursiina Ng'uttamiida was Aseetta Abrahaamu ea Aseetta Isakka ea Aseetta Yakkobo. 
LUK.20.38	Asi ghamneawa niny mii Aseetta fuga nimeewa gil, aba gideaba ghwanyas sean eaweega aba niny.”
LUK.20.39	Ghwasha ng'oorshoodiga mwaatkwa nea geeyeeshsha, “Ginealshoochcheanda, aba hiji girgu huumwa.” 
LUK.20.40	Ea mudu gwanda siida ammu gabadaksa ghoanyaash ng'asheanda.
LUK.20.41	Ng'atta gwayeeshsha saawa, “Gaygwayeendaan saawa gideaba Gristo balleanda Dawdihi?. 
LUK.20.42	Aba gideaba gwayi Dawdi aba jeeda gittabooda nyiigheaga,
LUK.20.42	‘Ng'uttamida gwayeeshsha Ng'uttamideanyu,
LUK.20.42	Apteada aba geattindeanyu bea dugwa,
LUK.20.43	ea danung' ghoaw weajoodigaagu horgeeda jea iinna geashangaagu.’
LUK.20.44	Abeeda Dawdi iguura niny Ng'uttamiida ghoawdaan balleandaannyi?”
LUK.20.45	Hean nea gwayiing'shi buuneessean gwayeeshsha ginealangaaschi, 
LUK.20.46	“Ashageada ng'oorshoodiga, fuga bwariiy gwaleammideawa hang'weakka geawwi bwariiy eyenniisa seayu aba naadajeega, ea hoorgajeega miyaas aba gealga sinnealshachcheewa, nea eara iweay gealga ghwelmeeda ghwanyoahaada hoorgajeega madeeda, 
LUK.20.47	fuga inyeessa gweagiisachchi aba gealga masiinung'weega nea aba gimminnoodeaba geat inyeessa ghamwaash Aseetta nea gogeawiit. Asi gayghwanyas girgweaksiinda haw.”
LUK.21.1	Ng'atta gang'ula ak ghwadaa gidiinda meanang'oodiga haleanjeeda sisappa geadi bea ghadoweeda jeeda gheaseeda. 
LUK.21.2	Ghwadaah eara masinung'weanji bwarbwar nea ghwayiin jeeda gida heelaji iyyeenya akghwahit. 
LUK.21.3	Ak gwayeeshsha, “Geayeeshshineegwa aba huumwa masiinung'weanji bwarbwariin ghoadayda gidahaw ea ghwalaabwa hoowa buuneessean; 
LUK.21.4	Aba gideaba suurja ghoadayda gidabinna jeeda barureega nyaawa, sinung' niny aba jeeda barbarandaannyi niidayda gidamideawa sean.”
LUK.21.5	Iiduw nea gabaloola mwaatkwa gheeda sibatta Aseetta, gida siittamdaamda aba lagheanga miyaas ea haleanjeeda sisappa geadi bea ghadooweeda gwayeeshsha, 
LUK.21.6	“Aba haleanjeeni ong'ulayiin, gayghwahidu damanda jea ea mayghoabit lagheana aba uhuumba nuut jea ea majeeng'ng'adeasa ng'eanyi.”
LUK.21.7	Hean geannyaash niny nea geyeeshsha, “Ginealshoochcheanda, ng'asheesu gayghoaw eeju, ak gwadeagoodeaba ng'asheesu ea naaha jea ghoahiimu gideaba hinnoodeaba ng'asheesu nineekkiit?” 
LUK.21.8	Hean gwayeeshsha, “Ashageada adagahuttaneegwa siida; gwanda fuga saang'a jea ghapkaana gheawungeasu, nea gwayeena, ‘Siida aniini gil!’ Nea ‘Damanda nineekkiit!’ Adoayachchi geeshta. 
LUK.21.9	Inyeessa gajayiinya iitta ng'uchcheeda ea jaleadinga, ea adoabealli; aba gideaba ng'asheesu gaygoosheeda ghwahidu, nea muudeanooda ea maygabay ghwahidu.”
LUK.21.10	Ng'atta gwayeeshsha saawa, “Gaygaba daroori ng'uchchi daroar nuut, ea sugoochcheandumeeni ng'uchchi sugoochcheandumeeda nuut; 
LUK.21.11	gaygwanda sawooda haw bea ng'eanyiida, ak gaygang'eeda gejeadinga aba daroorakka sean ea geyoonung'wea kka; ng'asheega jea ghwanung' eahamng'eanyi, ea gwadeagwajeega hees leabu humng'eeda. 
LUK.21.12	Ak damanda migapnu ng'asheesu seaniin gajeang'ng'waanyeagwa ak geesawaneegwa, nea geayadeagwa gealga sinnealshachcheewa ak gajeejakseegwa ghealooniga ak gajeayadeagwa madeeda sugoodiga hees ea madeeda fuga hees ambaliischi aba gheawungeasu. 
LUK.21.13	Ak abeeda gili gayghoaw muwwunooda aba heedeang'wa. 
LUK.21.14	Asi ong'ng'ooysiina jeesingeagwa ak ea adootteemshi aba gichchea ashaayda ng'asheega; 
LUK.21.15	aba gideaba gaydagoneegwa ng'asheega ea weaghumeeda jea inyeessa eara weajoodigeagwa ghwaraay ng'alealleeda ghana gichchea ghwashang'da. 
LUK.21.16	Ak gayghaghaseagwa ghweanigeagwa ea gheamadigeagwa ea oorjooga geamadu, ea buweadeegeagwa ea fuga oduupcheewi nea mwaatkwa gaygwanuusseegwa; 
LUK.21.17	ak agooga gajeasteagwa aba gheawungeasu. 
LUK.21.18	Ea mayghwaroat eara budeanjagi bea iheenngeagwa. 
LUK.21.19	Ak agooga aba milikghteaydeang'wa gajookghuuha eaweegeagwa.
LUK.21.20	“Asi iyoadaayi mujiineeda Yerusaleemu nea nineaweesa lugooda, abeeda anala gideaba nineekkiit nyaroadaannyi. 
LUK.21.21	Nea fuga mida Yudeeya ea dasalsiina iheenga gijeega, nea gea mida mujiin ea daritteaysiina nea gea mida gharang'da ea adiidu ghapka jeani; 
LUK.21.22	aba gideaba eawoojigiga gajea gea sawanadeeda ak ghoaw gida nyaashta ng'ooruutka. 
LUK.21.23	Dashageada gadeemga mideawa diibiga ea gea areerji diibiga aba askwearjoojikka! Aba gideaba gayghwadaa ng'asheanda ng'waan, aba gideaba gaygwanda sawanadeeda haw jeeda ng'eanyiida ea nyarasta aba badaydeaba fiisu; 
LUK.21.24	Ak gajeenuseadawa bwaanga nea suuk geattabwaardawa jeeda emoojiga sean nea Yerusaleemu gayghoalla emoojiga ea ghwahidu damanda fuga emoojiga.
LUK.21.25	“Gajadaaha gwadeagwajeega aba gheang'da aseetta ea sheeda ea miinga, gayghwanyas emoojiga jeeda ng'eanyiida sawanadeeda nea ghahamng'eanyi aba nyeashta laweajajeega basooda, 
LUK.21.26	buuneeda gaygoohiili aba muuwda aba gimmuukghnooda gichchea gwahissa ng'eanyiida, aba gideaba uurda mida humng'eeda gajeetuumduum. 
LUK.21.27	Ak gajeadaah Balleanda Siida nea ghwaana jeeda shamoghooda nea gwandeawa uurda ea gigheambiitta haw. 
LUK.21.28	Asi ghamneawa ng'asheesu iihidu ghoahalli geat, amiinada ak goong'ullay humng'eeda, aba gideaba nineekiit lealnoodeang'wa.”
LUK.21.29	Hean iiduw gwarukusa saawa galeega nea gwayeeshsha, “Ang'ulla shabogheechcheanda ea geediga suurja sean; 
LUK.21.30	Iyoadaayi nea ghafirfiir seenga nyawiiri, abeeda goojeeng'u gideaba doomeelda nineekkiit. 
LUK.21.31	Asi eara agooga iyoadaayi ng'asheesu nea gapnu, anala gideaba sugoochcheandumeeda Aseetta nineekkiit. 
LUK.21.32	Aba huumwa geayeeshshineegwa jeachcheengsu bea ghamneawean mayghwanaawuda nea miyadaaha ng'asheesu. 
LUK.21.33	Humng'eeda ea ng'eanyiida gaygammudean. Duukku ng'asheesu ea maygammudean eara hay.
LUK.21.34	“Asi afra geat adagoobal guroruunatkeagwa beeshkweeda ea booktuumeeda ea eaweesu bea ghamneawean, ea gwashameegwa eaweettida; gawuurji gidang'ng'oonnyiida ghudumbwaada haleanjeeda; 
LUK.21.35	aba gideaba nii gichchea gwahissinda fuga sean abiitta badayda ng'eanyiisseani. 
LUK.21.36	Asi agooga afra geaet galaagasean, nea ghoamwaashchi Aseetta gagoonegwa uurda jea oattaraamwa ng'asheesu sean jea gapnun, ea aminaada aba madeeda Balleanda Siida.” 
LUK.21.37	Inyeessa gonealshi askweari aba jeeda gheeda sibatta Aseetta, nea eawa gwaritteawa jeeda mujiini ak gawa gobiida uhuuda gijeeda suguura Masaytuni. 
LUK.21.38	Hean inyeessa sakteayda duw gaweay buuneessean headaannyi eelleeysiit aba jeeda gheeda sibatta Aseetta.
LUK.22.1	Hean abeeda ea nineekkiit ghwelmeeda mukkattajeega miyeayiin hamiira suguura Basakka. 
LUK.22.2	Nea ashoohoodiga hees ea ng'oorshoodiga abeeda gwanda jeeda gassooda gichchea ghoang'ng'waayda ak gwanuus; ak iiduw ghoawal buuneeda.
LUK.22.3	Hean ghoabiitta Shattaani jeeda Yuudayda suguura Iskariyotte, nea gaba jeedeaba fugiga attamaniyyeenyean; 
LUK.22.4	Ng'atta gawa goobalool ashoohoodiga hees ea shirikkareeda hees gidajea ghwalaapta bwadaw niny aba saawa. 
LUK.22.5	Gahoosan saawa muuchchi ak gwaheelleesa gideaba gajeattaw lappiya. 
LUK.22.6	Hean ghamwas ak gagasa gheatta jea ghwalapta bwadaw nea manda hiji emeeda.
LUK.22.7	Ghwahidu eaweeda ghweelmeeda mukkattajeega meayiina hamiira, nea eaweetta sinuusa dayeenda gisilleanda ghweelmeeda Basakka gil. 
LUK.22.8	Iiduw gojeakta Yeesu Betro ea Yohaana nea gwayeeshsha, “Aweayeena asissina heechchea eyeaksiina Basakka.” 
LUK.22.9	Ak geeyeeshsha, “Gigasayi eang'aabwa aba yeenu?.” 
LUK.22.10	Gwayeeshsha saawa, “Ang'ulla, iyoahitti mujiini gajaroonnyeewana ng'edeeda sar sirbiida beega; ghoayaachchi geashtaannyi ea ahitta gheeda jea gawa jeeda, 
LUK.22.11	goyeeshshi siida bea gheeda, ‘Gwayi Ginealshochcheanda, abwaara ghoriini siyeaksi Basakka aniini ea ginealangeasu?’ 
LUK.22.12	Ak gayghoahimneegwa ghoorini haw sideeksa uhuumba nuut, ak ea sittamdaam; ak goosissi jeani.” 
LUK.22.13	Hean Gaweay amwahitta ghwadaakta ng'asheega sean gidagwachchi rukutteayda; hean gwasissin Basakka.
LUK.22.14	Hitta damanda agiischooda goopteada niny ea giijasoodigaaschi gweagiischi. 
LUK.22.15	Ak gwayeeshsha, “Neagasayi muuchchi daak basakkeani aniini ea agooga heeda miidanyasa hang'weanidooda; 
LUK.22.16	aba gideaba geayeeshshineegwa, mayguttaak ea eahhiit aba jeeda sugoochcheandumeeda Aseetta.” 
LUK.22.17	Hean gageanu bayookta, ak gabadischeesa ak gwayeeshsha, “Oang'ng'waanya gili, ak goolakkisiina geat; 
LUK.22.18	aba gideaba geayeeshshineegwa, majaguttali mideega haghweega misabiibu, ea ghwahidu sugoochcheandumeeda Aseetta.” 
LUK.22.19	Ak gageanu mukkatte, ak gabadischeesa ak ghabwanachchi ak ghoadawaada saawa nea gwayeeshsha, “Nii saseedeanyu gil siittayda aba badahuukkeagwa. Ahinniidunu aba gipkeatteanyu.” 
LUK.22.20	Ak gwahindunu eara bayookta ing'atta agiischooda gwayi, “Bayoogi geahhiida appadahuukkeagwa neajeeda eesh aba foojeandeanyu. 
LUK.22.21	Ak gong'ulayi geattinda siichchea ghwalaabwan bwadaw geambuchcheewi aba hiji. 
LUK.22.22	Asi Balleanda Siida gayghabeada gidaghayi sibean eerarsiinda ak ea dashageada siidida jea ghwalaabwan bwadaw!” 
LUK.22.23	Gabissa gonyeari geat saawa, nea gwayi, Ng'eaha nii aba jeedeanya jea gwasin ng'asheanjiin.
LUK.22.24	Iiduw gwardu sheang'nyeeda aba jeanyaawa gideaba ahaw ng'eaha aba jeedeanya. 
LUK.22.25	Gwayeeshsha saawa, “Sugoodiga emoojiga inyessa gombaliischi aba heannyaawa; giikka mideawa ghealmbalmeedean aba heannyaawa geguura fuga weeda buuneeda. 
LUK.22.26	Agooga ea mii gichchea awurjeewana; aba agooga siida gasa hawunda dawuurjeewana siida mwanang'eawa sean, nea siida gasa ghang'atta mwadi dawuurjeewana siida gadiyeeda. 
LUK.22.27	Aba gideaba ahaw ng'eaha, siida apteada ak gweagiischi, ghana siitta gadiyeesa buneedeani? Ak ghaghanyi gajea siitteani agiischiini. Ak aniini aba jeedeang'wa geawurjeewi siida gadiyeeda.
LUK.22.28	“Agooga gowoschi fuga ghayi milikkiida galagasean sea aniini aba jeeda simsindeanyu; 
LUK.22.29	gawuurji gidaghayi gondaneani Bwaabwa sugoochcheandumeeda, earaniini gaydagooneegwa, 
LUK.22.30	Ak gajayeagiischeena nea goleeshi aba jeeda sugoochcheandumeedeanyu, nea goppitpiidi horgajeega sugoodiga ak gorgweaksi doshin damaniyyeenya bea Israeeli.”
LUK.22.31	“Simon, Simon, ng'ulla, Shattaani gagasseegwa ghoalealdaneegwa nngano, 
LUK.22.32	ak aniini ea namwaaschi Aseetta amwasuunya masaweagaagu, ama ibiikeani gimajeegi oorjooga geamadu.” 
LUK.22.33	Hean gwayeeshsha niny, “Ng'uttamiida, geawoschi hidaat eara etteayeena ghealooniga ghana dami.” 
LUK.22.34	Gwayeeshsha, “Geayeeshshineey, Betro, eannean maygoguul nnghaghooda eaweani nea miishaang'aan niba samwagu gideaba ginallaan.”
LUK.22.35	Gwayeeshsha saawa, “Damanda eajeakteawaneegwa, nea mondeawani shageeda ghana sandakwajeanda ghana geekka, abeeda gwanda gida nishoadeweegwa?” Geyeeshsha, “Mandana.” 
LUK.22.36	Gwayeeshsha saawa, “Ghamneawa siida mideawa shageeda daada, ak gwasnu eara dea mideawa sandakwajeanda. Nea siida mandeawana bwaanga ea dashaayda hang'daannyi ak ghwasha. 
LUK.22.37	“Aba gideaba geayeeshshineegwa ng'ooruussu majaghanyi ea meahhiida aba badaydeanyu, ‘Aba gideaba geegalageat sea fuga munyas,’ aba gideaba gissung'waar appadaydeanyu gwanda mudeanoadaannyi.” 
LUK.22.38	Hean gwayeeshsha, “Ng'uttamiida, ang'wearda, hiji gwanda bwaangaji iyyeenya.” Gwayeeshsha saawa, “Gwadeay.”
LUK.22.39	Iiduw gwariitta ak gawa gawuurji gideaba eawoojusu, ea ghwahitta giijeeda Masaytuuni, nea ghwaat geeshta ginealanga. 
LUK.22.40	Hitta hooweani gwayeeshsha saawa, “Amwaasha Aseetta adiiduw gesmeegwa ak ghoappitti jeeda samsiinda.” 
LUK.22.41	Ghwanung'wa saawa heeda, ak ghwaloat geash gili ayang'da jakteayda lagheaneeda, ak ghang'uda gutng'weakkaaschi ng'eanyi ak ghamwaash Aseetta, ak gwayi, 
LUK.22.42	“Bwaabwa, igidiibwariiydi gil gischoarjaan bayokcheanji; nea adaghoaw gideagassiidi, nung' ghoaw daang'u.” [ 
LUK.22.43	Hean ghwahidu malaykajeanda leabu humng'eeda ak ghoadaw uurda. 
LUK.22.44	Iiduu nea gwanda jeeda sawanadeeda, hean ghamwaash seetta muuchchi; ak gawuurji gheawwochcheandaannyi foojeanda nea gobitpissa ng'eanyi.] 
LUK.22.45	Ng'eada mooshta Aseetta, nea gabiikta heeda ginealanga, ghwahitta nea nilil aba gideaba ning'ut giseaneega, 
LUK.22.46	ak gwayeeshsha, “Ghwasaan anda goolilli? Ang'eatng'eada amwaasha Aseetta adiiduw ghooppitti jeeda simsimda.”
LUK.22.47	Miighoabiit ghuutta aba baloolda ghwahidu emeeda nea godeana siisi suguura Yuuda, bea jeeda ginealanga attamaniyyeenya, nea gooshooyna saawa. Gwaneekkiissa Yeesu ak ghwasam gheatta; 
LUK.22.48	gwayeeshsha Yeesu, “Yuuda ghamneawa gilaabi bwadaw Balleanda siida aba samitta gheatta?” 
LUK.22.49	Deagu fukka mideawean gwayeeshsha, “Ng'uttamiida gajeabwarana bwaangajeega?” 
LUK.22.50	Gafagu siyagi bwaangeadaannyi ak ghwalas soomjeanda ashoohoochcheanda haw ak gwalaksa ng'eanyi iitta geattinda dugwa. 
LUK.22.51	Gwayeeshsha Yeesu, “Anung'waada nideay!” Ghoang'ng'waay iitta ak ghoahaap. 
LUK.22.52	Ng'atta gwayeeshsha Yeesu ashoohoodiga hees, ea shirikkareeda gheeda sibatta Aseetta ea gweargwa, buwa ghoang'ng'waay niny, “Ghoapkaandi gili oapkaanji oang'ng'oonya mareangheanda, nea gooyeadu bwaangajeega ea gulupkeakka? 
LUK.22.53	Eajusu nea gendeaydooschi galeagasean aba jeeda gheeda sibatta Aseetta, ghanea miyoang'ng'wanyaan ak ghamneawa nii ea damandeang'wa gil ea uurda misaneeda.”
LUK.22.54	Hean geang'ng'waay ak geayaat ea eayaat gheeda Ashoohoochcheanda haw. Gamaseaw Betro nea sheagi; 
LUK.22.55	iiduw geayyeat beasta aba bugharjeanda daghatta gheeda nea gendeayi sean, ak eara Betro gwanda hiji. 
LUK.22.56	Ng'atta ghwadaa hutpa gadiyeeda nea gwanda heedeesh ak gohang'ooysa ghaang' ak gwayeeshsha, “Eara siisi gwandeaydooschi sea niny.” 
LUK.22.57	Ghwashaang' nea gwayeeshsha, “Gatmooda, siisi aniini mwaanali.” 
LUK.22.58	Miigageawiit ghwadaa siinuut ak gwayeeshsha, “Eara ang'iing'i gibeahi jeedeaba fukka.” Gwayeeshsha Betro, “Siida meabeahi.”
LUK.22.59	Iiduw nea ning'atta aseedeanagi gwayeeshsha siinuut, “Aba huumwa siisi earada goodeaydooschi niny; aba gideaba niny siida Galilaaya.” 
LUK.22.60	Gwayeeshsha Betro, “Siida, mwaanali eara gidinyaashi.” Deagheatta damani duu gabaloolean, goguul nnghaghooda. 
LUK.22.61	Ghwayam geaw Ng'uttamiida ak gang'ula Betro. Ghoapkaat Betro ng'asheanda Ng'uttamiida, gidaghayi rukusiinda gideaba, “Eannean heeda miigoguula nnghaghooda gajea niheawanaan niba samwagu.” 
LUK.22.62	Hean gwariitta jarooda ak goyyeawda muuchchi.
LUK.22.63	Ghwahitta Fukkeanji gwachchi ang'ng'waay Yeesuun ak gwashka nea ghabwar; 
LUK.22.64	Gegeanu ak geeduukta gheanyanga ak geppearsa nea geeyeeshsha, “Heappi rukuneasa siida lasnyi?.” 
LUK.22.65	Ak gerukusa ng'asheega saang'a bea ging'weakkwa.
LUK.22.66	Sakteayda nea gorearu aseetta, gabadageat gweargwa sea ashoohoodiga hees, ea ng'oorshoodiga, ak geyeadu madeeda girgweageeda, ak geeyeeshsha, 
LUK.22.67	“Iiwosi Gristo, girukuneasa.” Gwayeeshsha saawa, “Eara darukuneegwa, majaghanyi amwasa; 
LUK.22.68	ak eara daanyaashcheagwa ng'asheanda ea mwajashaaha. 
LUK.22.69	Nea gidang'eada ghamneawa Balleanda Siida gaygoopteada aba meatkweeda geattinda dugwa bea Aseetta hoauur.” 
LUK.22.70	Gwayeeshsha sean, “Aba sarean guwasi Balleanda Aseetta?” Gwayeeshsha saawa, “Goorgu agooga gideaba geawoschi.” 
LUK.22.71	Hean geeyi, asi gudeegassa mushooduspwa naaha? Aba gideaba siyiing'si geat ng'asheega ghuuttaannyi.
LUK.23.1	Ghang'eatng'eat Fukka sean bea girgweageedean ak ghwaat madeeda Bilatto. 
LUK.23.2	Geang'ng'eat giheakteayda nea geeyi, “Geadaayi siisi nea ghoaschoarda emeedeanya, aba gideaba ghoaghuumwaneesa ea meattai Gaysaari gwaadi nea gwayeena niny Gristoyda was sugoochcheanda gil.” 
LUK.23.3	Ghoanyaash Bilatto nea gwayeeshsha, “Assang'iing'i guwosi sugoochcheanda Yahuudi?” Ghwasha niny ak gwayeeshsha, “Gidirukuteaydi ang'iing'i gil.” 
LUK.23.4	Gwayeeshsha Bilatto Ashohoodiga hees, ea emeeda, “Mwadaahi ng'asheanji muy aba badaydeaba siisi.” 
LUK.23.5	Godiiktiiksa muuchchi nea gwayeenniisa, “Siisi ghoang'waal buuneeda aba ginealshoadaannyi aba ng'eanyiida Yahuudi sean, ghang'eada Galilaaya ea ghwahidu hiji.”
LUK.23.6	Iiy Bilatto ng'asheesu ghoanyaashta siisi ea gaba ng'eanyiida Galilaaya. 
LUK.23.7	Nyas iitta gideaba gwanda ng'eanyiida sugoochcheanda siyi Heroode, ghwaat heeda Heroode aba gideaba damandida gwanda Yerusaleemu. 
LUK.23.8	Gahoosan Heroode muuchchi idaa Yeesu, aba gideaba ghayi nigeawiit gagaseadayyi deaktaannyi, aba gideaba ghayi ninyas iittaannyi nea gagasa ghwadaa gwadeagooda jea gwasin. 
LUK.23.9	Ghoanyaash ng'asheega saang'a; ak ea mwasha. 
LUK.23.10	Ghang'eatng'eat ashoohoodiga hees ea ng'oorshoodiga ak ghoahaakta muuchchi aba urda. 
LUK.23.11	Gafool Heroode sea shirikkareadaannyi ak gwajuuga, ak gekkwealsa hang'i mideawa ormeeni miy ak geatealda heeda Bilatto. 
LUK.23.12	Ghang'eada damandida gwaduupchi Heroode ea Bilatto, aba gideaba ghayi ammwadi gwanda fuurjeeda dageascheeda nyawa.
LUK.23.13	Iiduw gaguursa Bilatto ashoohoodiga hees sea fuga ahaaghwa ng'eanyiida ea buuneeda, 
LUK.23.14	ak gwayeeshsha saawa, “Siisi goyeadu heedeanyu nea goyeennyi nischoarda buuneeda. Iiduw nea geasikteawi ng'asheanji aba madeedeang'wa, ea mwaadaahi aba headaannyi gidinyeanda was sean oahaaktaawi; 
LUK.23.15	nea eara Heroode godelneasa siisi aba gideaba mandeawana gidinyeanda miisa miyeeda; 
LUK.23.16	aba sareani gaydanung' eabwar ak geasiksi gawa.” [ 
LUK.23.17	Aba gideaba iissa gammiisa gideaba gaygoottissa siyagi mida ghelooniga aba damanda ghwelmeeda.] 
LUK.23.18	Hean gojuur sean nea gwayi, “Geanda siisi ak gisiksi Baraaba,” 
LUK.23.19	nea niny ea siida sijaksa ghealooniga aba gideaba ghwanung' ghaghoakghoayda emeeda mujiini ea gideaba gwanuus siida. 
LUK.23.20	Gabiikta Bilatto gobalool saawa nea gagasa gwasiksa Yeesu; 
LUK.23.21	gojuur nea gwayeeshsha, “Angoora, Angoora niny!” 
LUK.23.22	Gwayeeshsha gichcha deaba samwagu, “Nea gidinyeandeaba siisi ea naaha gil? Mwadaahi ng'asheanji jea enuusa, asi gaydabwar ak geasiksi gawa.” 
LUK.23.23	Gojuur muuchchi aba uurda nea gagasa engoor. Ea gwajoriischi gijureanda nyawa. 
LUK.23.24	Gorgweaksiinda Bilatto gidagassiida buuneeda. 
LUK.23.25	Gwasiksa siitta ghayi sijaksa ghealooniga nung' ghaghoakghoayda buneedean, ea gideaba ninuus siidean, was dea gasa saawa; ak ghoadayda Yeesu aba gidagassiida saawa.
LUK.23.26	Iiduw nea geayaat, geroonnyi Simoneeda ng'eanyiida Girene, nea abeeda gwaleabu neayeeda, ak geang'ng'waay ak geanung' ghwasar behiidida nea ghwaat Yeesu geeshta. 
LUK.23.27	Ak ghwaat geeshta emeetuw, ea gadeemga aat geeshta nea gaguuttu heareega nea gooyyeawda. 
LUK.23.28	Gwayamsa geaw Yeesu ak gwayeeshsha, “Haweega Yerusaleemu, adoyyeawdaneani, oyyeawda geat ea diibigeagwa. 
LUK.23.29	Asi ang'ulla, gayghwahidu eawoojiga jea gwayeena, ‘Ghang'wana gea was sonung'weega, ea jeesinga moang'ng'wa gwaji, ea gidinga miiyereer!’ 
LUK.23.30	Hean gaygwayeeshsha giijeega, ‘Oppedeayseasa;’ ea heayeeniga, ‘Afunyeesa.’ 
LUK.23.31	Aba gideaba isisissa ng'asheesu geetta shabwaat, gaygawuurjiin aba geetta ghajaam?” 
LUK.23.32	Hean geayaat eara fii iyyeenya adiiy enuusuudayyi niny. 
LUK.23.33	Iiduw nea sihitta hiji suguura Geapkeeda Uhuuda, gengoorsa uhuuda behiida, sea fukka adiiyiin, dea manda geattinda dugwa niirja gwanda geattinda ghadaam. 
LUK.23.34	Ak gwayi Yeesu, “Bwaabwa, eaniiyean samsiina fiisu; aba gideaba mwanala gissin.” Hean geelaja hang'wakkaaschi ak geng'alealleesa. 
LUK.23.35	Ghaminaada buuneeda nea geeng'ula, nea fukka ahaaghwa ng'eanyiidean gang'ula nea gwashka nea gwayeena, “Gwalealu suurja, asi dalealna geaw, iiwas Gristoyda Aseetta loat niny!” 
LUK.23.36	Eara fuga shirikkara gwashka ak gaweesa ak ghoadaw beesu ng'weani, 
LUK.23.37	nea geeyeenniisa, “Iiwosi sugoochcheanda fuga Yahuudi, gilealu geaw!” 
LUK.23.38	Gwanda ng'ooruutka uhuuda behiidaannyi sung'waar, “Nii sugoochcheanda Yahuudi gil.” 
LUK.23.39	Gwayeeshsha siyagi adiiy gwachchi singooruudayyi sea niny, “Ang'iing'i muwosi Gristohi? Asi lealni geaw ak gilealneasa eara aseasa!” 
LUK.23.40	Hean gowoowsa niirja nea gwayeeshsha, “Ang'iing'i miiwali eara Aseetta, nea eara ang'iing'i gindi jeedeaba girgweaksiini? 
LUK.23.41	Nii gammiiseasa aseasa, aba gideaba geanyaschi gimeardeanya aba gissisinnyi, nea siisi ea miigwasin gidamuy wassean.” 
LUK.23.42	Ng'atta gwayeeshsha, “Yeesu apkaadaan ihitti jeeda sugoochcheandumeadaang'u.” 
LUK.23.43	Ak gwayeeshsha, “Aba huumwa geayeeshshineey askweareeni, gajendeayesiina nyeamus.”
LUK.23.44	Geeyi bwak ama gul aseetteaba lah gwaduk ng'eanyiissean misaneeda ea gaba aseetta shageash, 
LUK.23.45	iiduw nea gagarbiit aseetta; hean ghang'at bugusta hang'dida subwaasha jeeda gheeda sibatta Aseettean nibiyyeenya. 
LUK.23.46	Ng'atta goyyeawda Yeesu nea gojuur muuchchi nea gwayi, “Bwaabwa, nayiinnyi guroroodeanyu geattingaagu!” Ahiit balooli ghoabitta. 
LUK.23.47	Daa shirikkarajeanda haw gwaduumsheesa Aseetta nea gwayi, “Aba huumwa siisi ea doabiiwaat!” 
LUK.23.48	Daa emeeda gwachchi bwatgeat aba hoowa nea ghwadaa ng'asheanjiin, gabikta gealga nyaawa nea gagiisan. 
LUK.23.49	Nea fuga sean duupchi ea gadeemga ghayi adeana aba ng'eanyiida Galilaaya, ghaminaada nea sheagi nea ghwadaa ng'asheeu.
LUK.23.50	Aba damandida gwanda siisi suguura Yoseefu was siida mujiineeda Yahuudi siguura Arimattaayu. Niny abeeda gaba gweargwa girgweageeda nea ng'eeni, ak gabiissa ea doabiiwaat, 
LUK.23.51	nea niny ea mwamwasa gidagasa saawa ea gissin, nea abeeda gomuukku sugoochcheandumeeda Aseetta. 
LUK.23.52	Ghang'eat siisi ak gawa ea gawa heeda Bilatto ama hitta gamus musta Yeesu. 
LUK.23.53	Ng'atta gorareang'u ak gokkwealsa hang'da miy ak ghwayiin jeemba bung'eeni mida jeemba laghaana ghayi miyeebung'sa sii. 
LUK.23.54	Nea eaweechcheanji ea eaweetta sing'aap gil jea ghwahinna sabattoohi. 
LUK.23.55	Nea Gadeemga ghayi adeana niny leabu ng'eanyiida Galilaaya ghwaat geeshta ghwadaa bung'eeda ea gissibuyda; 
LUK.23.56	hean iiduw gabiikta ghoah ak gwasin nagheeda ea geediga ng'andidi. Ak gafuuf eaweeda Sabatto gwahinda gidanyashta digheanda.
LUK.24.1	Iimuchchu eaweeda madeeda bea wikkajeanda, nea ghaghar gayeew, gaweay heeda bung'eeda, nea ghwaat geediga ng'andidi nisin. 
LUK.24.2	Hean sihitta geadaah lagheaneedida nea sishsheagiida ghuutta shoomanda bung'eeda, 
LUK.24.3	iiduw nea gaweay jeeshshomanda bung'eeda ea mwadaaha muusta. 
LUK.24.4	Damani duuw ghahamwang'eanyi aba ng'asheanjiin, hean ghamiinaada fii iyyeenya aba murdeannyaawa nea gookwa hang'weakka meang'meang'i; 
LUK.24.5	damanda duughang'uda muuwda nea ghwahiiy geat gogeal iheenga nyaawa ng'eanyi, gwayeeshsha sih saawa, “Ghwasaan andagoogaseadayyi siida majeeck aba jeeda fuga nimeewa? 
LUK.24.6	Oapkaada gidaghayi rukuneegwa, damanda duuw gwandeewa Galilaaya, 
LUK.24.7	gideaba, Balleanda Siida gajeayiin geattinga fuga ring'eega, ak gengoor, ak gwaduudu eaweetteaba samwagu.” 
LUK.24.8	Hean geapkaat ng'asheagaaschi, 
LUK.24.9	bikna hooweanji bea bung'eedean gaweay ghoadaw iitta ginealangiga attamwanagiin ea buneessuurja. 
LUK.24.10	Nea Mariya Magdaleena gil, ea Yoana ea Mariya gheamatta Yakkobo, ea gadeemga suurja gwachchi mideawean suu fuga rukusa giijasoodiga iitteaba ng'asheesun gil; 
LUK.24.11	gawuurji ng'asheesu aba heannyaawa duguuga mwadagha, ak ghanyea meamwasa. 
LUK.24.12	Aka gawuurji ng'asheega nyaawa aba heannyaawa duguuga mwadaagha, nea ghanyea mwamwasa. Ng'atta ghang'eat Betro ak ghafwach ea ghwahitta heeda bung'eeda, ak ghwahiiy geaw gong'weersa jeeda, ghwadaa wegeakkiga sibung'dean akghwahit; hean ghang'eat gawa nea ghaham ng'eanyi aba ng'asheega bunu.
LUK.24.13	Eaweettida gaweay fii iyyeenya aba jeannyaawa gharang'i suguura Emawu, nea sheageewa Yerusaleemu jea ghoahiitta aseetta iyyeenya hitteayda, 
LUK.24.14	gabalooleadawa iitteaba ng'asheekka nndeareetta bunuun. 
LUK.24.15	Aba damani balloleadawa nea gonyeari geadiin, gawa Yeesu ea gwaneekkiissa ak godeayi. 
LUK.24.16	Geadukuta gheanyanga nyaawa ea mwanala siida was. 
LUK.24.17	Hean gwayeeshsha saawa, “Ng'asheespa naaha obalooleadawi nea goweayiin?.” Ghaminaada nea niikkaroomnyi gheamamuunatka nyaawa. 
LUK.24.18	Ghwasha Siyagi aba jeannyaawa, suguura Gleoppa ak gwayeeshsha, “Neada ang'iing'i guwosi rabascheanda nea gubwaageawi aba Yerusaleemu mwanala ng'asheega sisiin aba hiji askwearjoojusu?” 
LUK.24.19	Hean gwayeeshsha saawa, “Ng'asheespa naaha?” Geyeeshsha niny, “Ng'asheega Yeesuuyda Nasareetti, ghayi was sibaneeda mideawa uurda sinooda ea baloolda aba madeeda Aseetta ea dea buuneessean, 
LUK.24.20	ea gidahaaktaayda ashoohoodigasa hees ea fuga ahaaghwa ng'eanyiida ak ghoadayda ergweaksiina miyeeda, ak gengoor. 
LUK.24.21	Nea abeeda aseasa geararji gideaba niny siichchea ghoaghu Israeeli gil. Gilnuut gichcha askwareani ea deaba samwagu aba ng'eetta ng'eada ng'asheesu. 
LUK.24.22	Gabiissa gwanda gadeem bea ng'eang'deanya gwachchi nung' eabeala. Weay bung'eeda sakteayda duuw 
LUK.24.23	ea mwadaaha mustaannyi; ak ghwahidu ak gwargu gideaba niroonnyi sea malaykajeanda eeshsha ea majeek. 
LUK.24.24	Eara fii suuk gichcha gwachchi sindeawi gaweay hoowa bea bung'eedean ak ghwadaakta gidagwachchi rugu gadeemgiga; nea niny ea meadaaha.” 
LUK.24.25	Ng'atta gwayeeshsha saawa, “Ea fuga dasheahi, mideawa guroruunatka hang'oonyi ak amwamwasa eara ng'asheega ghayi rugu sibanga! 
LUK.24.26	Mammisiina gideaba Gristo gayghwanyas sawanadeeda ama ng'atta gawa jeeda gigheambiittaannyi?” 
LUK.24.27	Hean ghoang'eada Muusa ea sibanga sean, ak gwarukusa saawa ng'ooruutka sean bea ng'asheega bwadaydaannyi. 
LUK.24.28	Gaweay ea gwaneekkiissa gharang'dida gwachchi weayiin. Ak gwahinda geaw giligasa ghang'atta, 
LUK.24.29	hean gemearmearani nea geeyeeshsha, “Shinya endeayeena, aba gideaba niisha Aseetta ak ea nihiidu eaweeda.” Hean gawa jeeda gheeda ak gwandeayi. 
LUK.24.30	Damandida mideayeewa aba agiischoodean gageanu mukkatte ak gang'ushsha ak ghabwanach ak ghoadaw saawa. 
LUK.24.31	Ghwajaada gheanyanga nyaawa, deagu ghwanal gideaba ninyi, ama ng'atta ghwaroada gheanyanga nyawa. 
LUK.24.32	Gonyeari geat nea gwayeena, “Neada jeesingaasa ea mwayeadana beasta damandida gwachchi abaloolaneasa aba naweedean, nea gang'achcha iitteanya aba gidaghayi nyaah ng'ooruutka?” 
LUK.24.33	Ghang'eatng'eat damandida ak gabiikta Yerusaleemu, ak ghwanyasa hoowa giikka attamwanagiin nea gwandeawa giikka eawooschu mideaydooschiin, 
LUK.24.34	nea gwayi, “Humwa gil niduudu Ng'uttamiida, geabwada nihiimsa geaw Simon!” 
LUK.24.35	Hean ghoadayda iitteaba ng'asheekka bussa aba naweedean, ea gida siyi bwak ea ghwanalda saawa gideaba ninyi damanda bwanaja mukkatte.
LUK.24.36	Damani duuw gwandeawa jeedeaba baloliin, ghaminaada Yeesu appugusta nyaawa. 
LUK.24.37	Ghahamng'eanyi ak ghabeal muuchchi, nea ghaghay gili daa malonghajeanda. 
LUK.24.38	Gwayeeshsha saawa, “Ghwasaan anda nung'deagwa muuwda, ak ghwasaan anda goonyearayi geat ng'asheesu aba jeesingeagwa? 
LUK.24.39	Ong'ng'wersiina geattingeasu ea geeshangeasu, gideaba aniini gil; ong'ng'waanya eara saseedeanyu ak ghoadaayi; aba gideaba malonghajeanda mandeawana saseeda ea geekka gawuurji gidoadaaktanaan ghamneawa.” 
LUK.24.40	Iiduu ne ning'atta rukunoodeaba ng'sheesu gohiimsa geattingaaschi ea geeshangaaschi. 
LUK.24.41	Damani mii ghamwasa aba hooseaneegean, nea ghahamng'eanyi nea gwayeeshsha saawa, “Goondeawi gichchea ayaaga aba hiji?” 
LUK.24.42	Geattaw banajaneeda ghweayeanda sibeash. 
LUK.24.43	Gageanu ak ghwaak aba madeannyaawa.
LUK.24.44	Hean gwayeeshsha saawa, “Suu ng'asheegeasu ghayi earukuneegwa, damanda sindeaydooscheewi, ak abeeda ng'asheega appadaydeanyu aba jeeda deaweedeeda Muusa ea sibanga ea gittaabooda Nyiigheega gajeahhiit.” 
LUK.24.45	Ng'atta ghwajaat fughareenga nyaawa ghwanal ng'ooruutka. 
LUK.24.46	Ak gwayeeshsha saawa, “Nii gidaghayi sung'waarda gil gideaba Gristo gayghwanyas hang'weanidooda ak gwaduuna miyeeda eaweetteaba samwagu, 
LUK.24.47	ea gideaba duukkuunooda ea samsiinda ring'eega gajeerukkwiida aba gheawungaaschi, aba jeeda emoojiiga sean, ghang'eada Yerusaleemu. 
LUK.24.48	Nea agooga gowoschi mushoodigeaba ng'asheesu. 
LUK.24.49	Ang'ulla, geayeaneegwa heelleeda Bwaabwa; asi oppiidana mujiineeni ea egoneegwa uurda leabu humng'eeda.”
LUK.24.50	Ghoadoabiiw ea ghoahiitta ng'eanyiida Bettaniya, ak gagatgat geattingaaschi ak gang'ushsha. 
LUK.24.51	Damani ng'ushshiinean goheelli geaw ak geettiing'da eayaat humng'eeda. 
LUK.24.52	Ama ng'atta gabiigu Yerusaleemu nea gahoosan muuchchi, 
LUK.24.53	goobiitta jeeda gheeda sibatta Aseetta nea gwaduumsheesa Aseetta.
JHN.1.1	Ghayi aba garayi gwanda Ng'asheanda, nea Ng'asheanda gwandeayi sea Aseetta, nea Ng'asheanda ea Aseetta. 
JHN.1.2	Aba garayi niny gwandeayi sea Aseetta; 
JHN.1.3	haleanjeessean geesin aba niny, nea iimanda niny ghanyea maygwanda gil aba haleanjeeda sisin. 
JHN.1.4	Jeadaannyi gwanda eaweega, nea eaweesu ea weeshinda buuneeda. 
JHN.1.5	Nea weeshini ghoabwaay jeeda misaneeda, nea misaneeda ea miighoammu ghwajoar.
JHN.1.6	Abeeda gwanda siisi sichcheagu leabu heeda Aseetta; suguura gheawungaaschi Yohaana. 
JHN.1.7	Niny ghwaan ak gamuuwwu iitta weeshinda, ak abeeda ghamwas buuneessean aba niny. 
JHN.1.8	Nea niny ea mii weeshinda gil, niny ghwaan gamuuwwuu iitta weeshinda.
JHN.1.9	Nii weeshinda huumwa gil hidu jeeda ng'eanyiida ak ghoabwaay giliwas sihi. 
JHN.1.10	Niny ghayi abeeda gwanda jeeda ng'eanyiida, nea ng'eanyiida geesin appadaydaannyi ak amwanala ng'eanyiida. 
JHN.1.11	Niny ghwahidu gheannyi, ak ea mwadeapta fugaaschi. 
JHN.1.12	Nea fukka sean deapta ninyiin, ak ghamwas aba gheawungaaschiin, ghoadaw uurda jea ghoaweawa diibiga Aseetta; 
JHN.1.13	Fuga meejiilana naweeda geallaan, ghana gidabwariiyda saseeda, ghana gidabwariiyda siida, geaghus Aseetta.
JHN.1.14	Ak iiduw ghoaw Ng'asheandida saseeda ak goobiida jeedeanya, niny ghwannyiit dagheerjeandumeeda ea humeanda ak ea sidaayi, gigheambiittaannyi, gigheambiitta uurji dea Balleanda was haghasheeda leabu heeda Bwaabwa. 
JHN.1.15	(Yohaana gamuuwwu iittaannyi, ak goojur, “Nii dea ghayi earukku nea geayi, ‘Nii dea ghayi eayeennyi gay gweadu geeshteanyu ak ahaweawaneani aba gideaba gwanda madeedeanyu.’”) 
JHN.1.16	Aba hidoadaannyi aseasa sinyaschi dagheerjeanduumeeda nea gettaguurji. 
JHN.1.17	Aba gideaba deaweeda geegu aba naweeda Muusa; nea dagheerjeandumeeda ea huumeanda ghapkaana naweeda Yeesu Gristo. 
JHN.1.18	Manda siida nidaah Aseetta; Balleanda was haghasheeda, mideayi sea Bwaabwa, niny siida adaajiidi.
JHN.1.19	Nii gidamuwwu Yohaana, gojeakta Fuga Yahuudi mida Yerusaleemu ashoohoodiga ea fuga Laawi ghoanyaash gideaba, “Guwosi ngeaha?” 
JHN.1.20	Ghamwas ak ea mwashaanga ghamwas, nea gwayi. “Aniini meawosi Gristo.” 
JHN.1.21	Gennyaash niny, “Ak guwosi ngeaha? Guwosi Eliyahi?” Gwayeeshsha, “Meawosi,” Geyeeshsha, “Abeeda guwosi sibaneeda?” Gwayeeshsha, “Manda.” 
JHN.1.22	Geyeeshsha niny, “Asi ang'iing'i guwosi ngeaha? Rukuneasa ak geyeassi iitta fuga ajeakneeasa. Giyeaniin appadaydaang'u?” 
JHN.1.23	Gwayeeshsha, “Geawoschi ghuutta siida nyearra jeeda dareapcheenda. ‘Olleappa naweeda Ng'uttamiida,’ gawuurji gidaghayi rukuteayda sibaneeda suguura Isaaya.”
JHN.1.24	Fiisu abeeda gojeagu Farisayajeega. 
JHN.1.25	Ng'atta geannyaash nea geyeeshsha, “Ang'iing'i imuwosi Gristo ghana Eliya, ghana sibaneeda anda gibattisanayi buuneeda?” 
JHN.1.26	Ghwasha Yohaana nea gwayeeshsha, “Aniini geabattiisananeegwa beega, ak gwanda jeedeangwa siida minaada nea moanali, 
JHN.1.27	Siisi gaygamaseawnean ak aniini ea mammisean gideaba gaydeameew deanga geakkaaschi.” 
JHN.1.28	Ng'asheesu seaniin geesin aba hoowa bea Bettaniyaan gigheawda Yordaan was heeda abattiisanniisa Yohaana buuneeda.
JHN.1.29	Muchchu ghwadaa Yeesu nea ghwaan headaannyi ak gwayeeshsha, “Ngulla Dayeenda Gisilleanda bea Aseetta jea gageanda ring'eeda jeeda ng'eanyiida! 
JHN.1.30	Nii dea ghayi earukku eayeennyi, ‘Gwanda siisi jea gamaseawneani, aba gideaba niny ghayi gabay gwanda madeedeanyu, aba gideaba gwanda madeedeanyu.’ 
JHN.1.31	Aniini siisi ghayi mwaanali, amaduw ghaawunnyi deabattisana aba beega ak abeeda getteajiissa Israeeli.” 
JHN.1.32	Ng'atta gamuuwwu Yohaana ng'asheega nea gwayi, “Nadaayi Gurorooda gwashubeanda gharibajeanda nea ghoabinna humng'eeda ak goobissa uhuudaannyi. 
JHN.1.33	Earaniini abeeda mwaanali; amaduw ghwanung' siitta ghayi ajeaknean deabattiisan aba beegean gwarukunean gideaba, ‘Siitta jea daaha nea gwashubeesa Gurorooda ak goobissa uhuudaannyiin siida nii diitta jea gobattiisan aba Gurorooda Ghaydidiin.’ 
JHN.1.34	Ak aniini ea nadaayi ak ea neamuuwwu gideaba siisi Balleanda Aseetta gil.”
JHN.1.35	Muchchu gabiikta Yohaana ghaminaada sea ginealangaaschi assiyyeenya. 
JHN.1.36	Hean gang'ulla Yeesu nea ghang'atta ak gwayeeshsha, “Ng'ulla, Dayeenda gisilleanda bea Aseetta!” 
JHN.1.37	Ghwayiiy Ginealangiga assiyyeenyean niny nea gwargu ng'asheesu ak ghwaat geeshta Yeesu. 
JHN.1.38	Ghwayam geaw Yeesu ak ghwadaa nea ghwaat geeshta ak ghoanyaash saawa nea gwayeeshsha, “Gogaseadayyi naaha?” Hean geyeeshsha niny, “Raabi” (nea gideaba Ginealshochcheanda gil), “ang'iing'i gibiitti yeenu?” 
JHN.1.39	Gwayeeshsha saawa, “Abeenni ak gajadaaha.” Ng'atta ghwaat geeshta, ak ghwadaa heeda eajusu abiitta, gobitpiit gwandeawa niny eaweettida abeeda gaba aseetta damanamughuush. 
JHN.1.40	Iiy oorjeanagi aba jeedeaba giikka assiyyeenyean nea gabalool Yohaana ak ghwaat geeshta Andereya gil, was oorjeeda gennyea Simoneeda suguura Betro. 
JHN.1.41	Gosheeda ghwadaa Simoneeda was oorjeeda ghaamwat, ak gwayeeshsha, “Sidaayi Masiya” (nea gideaba Gristohi). 
JHN.1.42	Hean ghwaat heeda Yeesu. Daa Yeesu gwayeeshsha, “Ghamneawa gegureweey Simon Balleanda Yohaana? Asi gajegureweey Geefa.” (Nea gideabeadaannyi ea Betro gil).
JHN.1.43	Iimuchchu eanigasa Yeesu beatta Galilaaya. Ghwadaah Filippo ak gwayeeshsha, “Eanni geeshteanyu.” 
JHN.1.44	Filippo niny siida leabu Betsayda gil, mujiineeda geaba Andreya ea Betro. 
JHN.1.45	Filippo ghwadaa Nattanaeeli ak gwayeeshsha, “Sidaayi siida ghayi ng'waar Muusa ng'asheagaaschi aba jeeda deaweeda. Siisi ghayi ng'asheagaaschi ghang'waar sibanga. Yeesuuyda Nasareetti, was balleada Yoseefu.” 
JHN.1.46	Gwayeeshsha Nattanaeeli niny, “Asseara Nasareetti ghoammu gwarinna gilimiyi?” Gwayeeshsha Filippo niny, “Benni daaha.” 
JHN.1.47	Ghwadaa Yeesu Nattanaeeli nea ghwaan headaannyi, ak gwayi, “Ng'ulla, Israeelajeanda huumwa, manda jeadaannyi ng'uyyeega eara gil!” 
JHN.1.48	Gwayeeshsha Nattanaeeli niny, “Assang'iing'i ginaldananniin?” Ghwalamda Yeesu ak gwayeeshsha, “Ghwanyawa ghadayeay nea gudumidana guumda shabogheechcheanda nea eara Filippo eamighwaan gaguurneey.” 
JHN.1.49	Ghwasha Nattanaeeli nea gwayeeshsha, “Rabi, ang'iing'i guwosi Balleanda Aseetta! Guwosi Sugoochcheanda Israeeli!” 
JHN.1.50	Ghwasha Yeesu nea gwayeeshsha, “Ghamneawa gumwasi aba gideaba geayeeshshineey ghwanyawa ghadayeay nea gudumidana guumda shabogheechcheanda? Asi gaydaaha ng'asheega hees naawa suh.” 
JHN.1.51	Hean gwayeeshsha niny, “Aba huumwa, aba huumwa, geayeeshshineegwa, gajadaaha nea ghwajaada humng'eeda, ak gajadaaha malaykajeega Aseetta heeda mwascheeng'da suurja ghwararang'aan ghapka heeda Balleanda Siida.”
JHN.2.1	Iimuchchu eaweetteaba samwagu gwanda nyeangiida Gaaneeda mida Galilaaya, eara gheamatta Yeesu abeeda gwanda hoowa; 
JHN.2.2	nea eara Yeesu ea ginealangaaschi ea suguursa ghapka nyeangiini. 
JHN.2.3	Iiduw nea ning'at difaayi gwayeeshsha gheamatta Yeesu niny, “Mudugwandeawa difaayi.” 
JHN.2.4	Gwayeeshsha Yeesu ghaamwat, “Ea iiyya, ang'iing'i gendeayeasi naaha? Damandeanyu miighwahidu.” 
JHN.2.5	Ghwalamda Gheamatta ak gwayeeshsha soomjooga, “Agooga asna gilinyoo gwargu niny.” 
JHN.2.6	Abeetta gwanda hoowa sirbaji lah ghayi sisna lagheanga, ak geyiina beega ahunniida fuga Yahuudi aba gimminnoodeaba geat, aba heesinnyeekka jeesinga nyaawa gwalassa galanajeega diktam ghana diktam ea damanamughush. 
JHN.2.7	Gwayeeshsha Yeesu saawa, “Oannyiida sirbajeesu beega.” Hean geannyiit ea ghwanaawnaawda. 
JHN.2.8	Ng'atta gwayeeshsha saawa, “Asi aramni ak goyeassi siida haw ang'aatta buuneeda.” Hean geyeasa. 
JHN.2.9	Iiduw nea gwasamu Siidida ang'aatta buuneedean beegiga, aniyamwa ghoaw difaayi, nea abeeda niny amwanala heeda leabu, (nea soomjookka ghwanyawa ramu beegean ghwanal), gaguursa Siitta ang'aatta buuneedean siida geeshshi 
JHN.2.10	ak gwayeeshsha, “Eajusu buuneeda inyeessa ghanyi goshoohu difaayi miyaas; amadaa beadi nileeshi buuneeda muuchchi, hean gabiissa goruudu gea munyas; ang'iing'i nukkwa gudumideawana difaayi miyaas eara ghamneawa.” 
JHN.2.11	Gwadeagooni diitta ghayi sin Yeesu bea madeedean gil aba Gaaneeda Galilaaya nea abeeda ghwanung' eadaah gigheambittaannyi; eara ginealangaaschi hean gabiissa ghamwas niny.
JHN.2.12	Iing'atta ghangeat ghwararang'aada gawa Gapernaamu nea godeayi ghaamwat ea oorjooga ghaamwat ea ginealangaaschi; gobiida hoowa askwearjoojusu ng'ay.
JHN.2.13	Abeetta gwanekiidean ghwelmeeda Basakka bea fuga Yahuudi, hean ghwascheang'da Yeesu gawa Yerusaleemu. 
JHN.2.14	Ghwanyasa jeeda gheeda sibatta Aseetta buuneeda; heeda mwashaayda heewga suurja ghwashaayda gisilga nea suurja ghwashaayda ghariibajeega, ea gea nyarja lappiyyeeda gadiyeatta. 
JHN.2.15	Hean gwasin ghealooda, amahit ghahoan buuneesean mideawa gisilga ea heewga aba jeeda gheeda sibatta Aseetta; ak ghoahiida lappiyeeda fuga nyarja lappiya nea gobimbineada measajeega nyaawa. 
JHN.2.16	Gwayeeshsha fugiga ghwanyawa sheahhiida gharibajeegean, “Oang'aamwana dugusu hiji; adoonung ghoaw ghooriida Bwaabwa ghoariida sikkeakshachcheewa.” 
JHN.2.17	Ghoapkaat ginealangaaschi gideaba geang'waar. “Barinyeegeasu aba gheang'u gayghwaagan.” 
JHN.2.18	Ghoanyaash fuga Yahuudi nea gwayeeshsha, “Gaysina ana gwadeagu jea eadaaha gideaba gisni ng'asheesu?” 
JHN.2.19	Ghwasha Yeesu nea gwayeeshsha, “Anyarja gheawi sibatta Aseettean ak gaydadeas aba jeemba askwearjooji assamwagu.” 
JHN.2.20	Hean gwayeeshsha Fuga Yahuudi, “Gheawi sibatta Aseettean ghayi destaannyi gageanu gweannyeew haradam ea lah, ak gaydeasa aba jeemba askwearjooji samwagu?” 
JHN.2.21	Nea abeeda Gheeda sibatta Asseetta rugu ea saseadaannyi gil. 
JHN.2.22	Iiduw nea niduunna miyeeda, ghoapkaat ginealangaaschi gideaba ghayi nurgu ng'asheesu, ak ghamwas ng'oruutka ea ng'asheega ghayi rugu Yeesu.
JHN.2.23	Damanda mideewa Yerusaleemu aba jeeda ghwelmeeda Basakka, ghamwas fuga saang'a gheawungaaschi idaa gwadeagooda sin; 
JHN.2.24	nea Yeesu amwamwasa fugiga aba gideaba nisikkideawa sean, 
JHN.2.25	aba gideaba niny ghwanal buneassean ak ea magassa gideaba gaygamuuwwu sih; aba gideaba niny ghwanal gidamida jeessiida.
JHN.3.1	Asi gwanda siispa Farisaayajeega suguura Nikkodeemu, nea ghoahaaghwa fuga Yahuudi. 
JHN.3.2	Siisi Gaweesa Yeesu eawa ak gwayeeshsha, “Rabi, aseasa geanalli gideaba ang'iing'i guwosi ginealshochcheanda ak gileabu heeda Aseetta; aba gideaba manda siida ammu gwasin gwadeagwajeesu isinayiin, geaghus siida mideayi sea Aseetta.” 
JHN.3.3	Ghwasha Yeesu ak gwayeeshsha niny, “Aba huumwa, aba huumwa geayeeshshineey siida imebiikta eeji deaba iyyeennya ea mayghwadaah sugoochcheandumeeda Aseetta.” 
JHN.3.4	Gwayeeshsha Nikkodeemu niny, “Iijea ebiikta eeji siida niheedu? Gayghoammu gideaba gaygabiikta jeeda ghaamwat deaba iyyeenya ak geeji?” 
JHN.3.5	Ghwasha Yeesu ak gwayeeshsha, “Aba huumwa, aba huumwa, geayeeshshineey, siida imiyeejiilna beega ea Gurorooda ea mayghoammu gawa jeeda sugoochcheandumeeda Aseetta. 
JHN.3.6	Gissijiila saseeda gaba saseeda, nea gissijiila gurorooda gaba Gurorooda. 
JHN.3.7	Adihami ng'eanyi aba gideaba geayeeshshineey, ‘Siida geaghus eebiikta eeji.’ 
JHN.3.8	Yeammeeda iissa gagal heeda gasa, ak giyiinyi ghuutta ak ea minali helleabu ghana heedagal, ea giduurji siiidida sijiila Guroroodean.” 
JHN.3.9	Gwayeeshsha Nikkodeemu niny, “Ng'asheesu ijeagwasa?” 
JHN.3.10	Ghwasha Yeesu ak gwayeeshsha niny, “Eara ang'iing'i giwosi ginealshochcheanda Israeeli ak aminali ng'asheesu? 
JHN.3.11	Aba huumwa, aba huumwa, geayeeshshsineey, aseasa geerukku gida sinalli ak geemuwwu gidaghayi sidaayi; amadukku agooga ghanyea mwoamwasi ng'asheega simuuwwu. 
JHN.3.12	Asi iyearukuneegwa ng'asheega badayda ng'eanyiida ak amoamwasi, abeeda iyearukneegwa ng'asheega mida humng'eeda gajamwastaan? 
JHN.3.13	Manda siida ghayi nidiyeada ea gawa humng'eada geaghus Balleanda Siida ghayi rarang'aana humng'eeda 
JHN.3.14	Gawurji gida ghayi attoasta Muusa ichchibooda aba dareapcheeda, gwasnu eara Balleanda Siida gajeattoastunu. 
JHN.3.15	Abeetta siida jea ghamwas niny gayghwanyas eaweega manda mudeanooda.”
JHN.3.16	Aba gideaba Aseetta ghabwariiy ng'eanyiida ea eeyibwak ea ghoadayda Balleandaannyi assakkalealla, ak abeeda siida wassean mwas niny amwaroada ak abeeda ghwanyas eaweega manda mudeanooda. 
JHN.3.17	Aba gideaba Aseetta ghayi mojeakna Balleanda ghwaan ng'eanyiida, ak gorgweaksa ng'eanyiida, geegasa ghwalalan ng'eanyiida appadaydaannyi. 
JHN.3.18	Siida mwas niny majeergweaksa; nea siitta mwamwasaan ea ning'aatta girgweaksinda, aba gideaba mwamwasa gheawunga Balleanda assakkalealla bea Aseetta. 
JHN.3.19	Ak girgweaksinda ea nihi, ghwahidu weeshinda jeeda ng'eanyiida, ak ghabwariiy buuneeda misaneeda ea ghoadaraam weeshinda, aba gideaba sinaweega nyaawa eamunyas. 
JHN.3.20	Siida sina ng'asheega munyas iissa ghwasit weeshinda, nea ghanyea mayghwaan heedeesh aba gideaba gajiiduw geattaajiit sinaweagaaschi munyas. 
JHN.3.21	Nea siitta sina humeandean gayghwaan heedeesh, ak geesikteawa sinagweegaaschi gideaba ghoawal gheang'da Aseetta.
JHN.3.22	Iing'atta ng'asheesu gawa Yeesu sea ginealangaaschi ea ghwahitta ng'eanyiida Yudeeya, gobiida hoowa sea ginealangaaschi nea gobattiisan. 
JHN.3.23	Abeeda eara Yohaana gobattiisan aba Aynooni, nekkeewa Saleemu, aba gideaba hoowa gwanda beega saang'a; iissa gaweay buuneeda heeda ak gobattiisan. 
JHN.3.24	Aba damandida Yohaana miyeayaat ghealooniga.
JHN.3.25	Iiduw ghoaptu sheang'nyeeda aba jeeda Ginealanga Yohaana ea siispa Yahuudi aba ng'asheega gimminooda. 
JHN.3.26	Hean iiduw gaweay heeda Yohaana ak gwayeeshsha, “Rabi, siida heetta indeawi aba gigheawda Yordaan ghayi imuuwwu ng'asheagaaschi eara niny ghamneawa gobattisan, nea gaweay headaannyi buuneessean.” 
JHN.3.27	Gwayeeshsha Yohaana, “Siida mwoammu ghwanyas gidawassean geaghus dea siittaw leabu humng'eeda. 
JHN.3.28	Nea eara agooga ghoammuuschi amuuwwuni gideaba geayeennyi, aniini meawosi Gristo, aniini gechcheaknean deashoayna niny. 
JHN.3.29	Siida mideawa gatmooda bea nyeangiida niny siida geeshshi, amadukku sittuupchi siida geeshshi, iissa ghaminaada nea goleeysiit nea gahoosan muuchchi iyiiy ghutteaba siitta geeshshiin; asi aba sareani hooseanegeasu niheedu. 
JHN.3.30	Gammiisa niny gideaba gajea ghaloamwat ak ea meawosi aniini ghaloamwaat.”
JHN.3.31	Siida leabu humng'eeda ahaweewa sean, nea siida mida badayda ng'eanyiida gaba ng'eanyiida, ak gabaloolla ng'asheega ng'eanyiida; nea siitta leabu humng'eedean ahaweewa sean. 
JHN.3.32	Niny iissa gamuuwwu ng'asheega daa ea gea iiy, ak ghanyeamanda siida mwas muwwunoadaannyi; 
JHN.3.33	amaduw siitta mwas muwwunoadaannyiin, abeeda eara niny ea niroor gideaba Aseetta huumwa. 
JHN.3.34	Aba gideaba siida ghayi ajeagu Aseetta iissa gabaloola ng'asheega Aseetta ak ghoadaw gurorooda nea modeena; 
JHN.3.35	Bwaabwa ghabwariiy Balleanda, ak aniyiin haleanjeesean geattindaannyi. 
JHN.3.36	Siida mwas Balleanda gwandeawa eaweega manda mudeanooda; nea siitta moawaala gheang'da Balleandean ea mayghwanyas eaweega, abeeda gaygwanda badaydannyi nyarasta Aseetta.
JHN.4.1	Iimuchchu nea ninal Ng'uttamiida gideaba niyiiy Farisayajeega gideaba Yeesu ninyas ginealanga saang'a burdeawa Yohaana nea gobattiisan 
JHN.4.2	(nea Yeesu niny ea migobattiisan buuneeda, gobattiisan ginealangaaschi), 
JHN.4.3	ghabeawa ng'eanyiida Yudeeya ak gabiikta gichcha Galilaaya. 
JHN.4.4	Aba beadi gaygwasik jeeda ng'eanyiida Samariya. 
JHN.4.5	Ghwahitta mujiineeda Samariya suguura Sikkaari, nekkeewa madamnyeanda ghayi adaw Yakkobo balleandannyi suguura Yoseefu. 
JHN.4.6	Abeeda gwanda hoowa healadeeda Yakkobo, hean ea nibur Yeesu aba beatta, ak gopteada aba murdeeda healadeeda. Nea abeeda gaba aseetta lah.
JHN.4.7	Iiduw ghwahidu gatmoomba Samariya ghwaram beega. Gwayeeshsha Yeesu niny, “Gonean beesu aleayi.” 
JHN.4.8	Abeeda aba damandida nuweay ginealangaaschi mujiini ghwasha hamitta. 
JHN.4.9	Gwayeshsha Gatmootta bea Samariyahiin niny, “Ang'iing'i guwosi siida Yahuudi, nea aniini geawoschi gatmooda Samariya gimmustiin gideaba gaymusean beega?” Aba gideaba fuga Yahuudi maguuyi haleanja sea fuga Samariya. 
JHN.4.10	Ghwasha Yeesu nea gwayeeshsha niny, “Inyeeda ghwanyawa ginali haleanjeeda goona Aseetta ak ea ng'eaha gil siida eshshiineey, ‘Gonean beega jaadali,’ ghwanyawa gaymusa niny ak gaygagoonnyi beega mideawa eaweega.” 
JHN.4.11	Gwayeeshsha Gatmootta niny, “Ea siida mureeda ang'iing'i mindeawani geammooda jea ramnana beega, ak ghabwada nii healadeeda easheagi jii; abeeda gaygeannana yeenu beesu mideawa eaweegean? 
JHN.4.12	Neada ang'iing'i guwosi haweewa ghweandeanya was Yakkobo goaneasa healadeani nea ghwali niny beega sea diibigaaschi ea dugwaaschi?” 
JHN.4.13	Gwayeeshsha Yeesu gatmootta, “Siida wassean nyoo ghwali beesu gaygabiikta ghwaak muwoash, 
JHN.4.14	amadukku sichchea ghwali beega jadaadaw aniini mayghwaak muwoash earahay; aba gideaba beekka jea dadawiin gayghoaw aba jeadaannyi gheang'deenda nea goobeakbeaksa eaweega manda mudeanooda.” 
JHN.4.15	Gwayeeshsha Gatmootta niny, “Siida mureeda, aniyean gonean beesu, ea mabiikta ghwaagan muwoash gichcha nea meabiikni hiji daram beega.”
JHN.4.16	Gwayeeshsha Yeesu niny, “Una, gursiina siyeadaang'u ak gideani hiji.” 
JHN.4.17	Gwayeeshsha gatmoodida niny, “Meandeawani siyeeda.” Gwayeeshsha Yeesu gatmootta, “Asi girgu huumwa gideaba, ‘Mindeawani siyeeda;’ 
JHN.4.18	aba gideaba nindeawi siyeenat muut, ak ghamneawa nii indeawiin ea mii siyeadaang'u gil. Asi aba hiji girgu huumwa.” 
JHN.4.19	Gwayeeshsha Gatmoodida niny, “Siida mureeda, aniini iyeang'ulayi guwosi sibaneeda. 
JHN.4.20	Ghwanigaasa ghayi iissa ghaghadoawan Aseetta aba uhuudeaba gijeeni, amaduw goyeennyi agooga heeda miisa ghadoawanda Aseetta Yerusaleemu gil.” 
JHN.4.21	Gwayeeshsha Yeesu gatmootta, “Iyya, mwasaan ghwaan damanda jea ea majaghadoawana Bwaabwa aba uhudeaba gijeeni, ghana hoowa bea Yerusaleemuun. 
JHN.4.22	Agooga iissa ghoaghadoawannyi gida mwoanali, duukku aseasa geanalli gida sighadoawannyi, aba gideaba lealeanooda gwaleabu heeda fuga Yahuudi. 
JHN.4.23	Ak ghamneawa ghwaan damanda, nea damanda gwanda, nea fuga ghadoawan bea huumwa gayghadoawan Bwaabwa aba gurorooda ea huumwa, aba gideaba Bwaabwa gagaseadayyi ghaghadoawan fuga sunu. 
JHN.4.24	Aseetta gurorooda gil nea fuga ghadoawan niny gammiisa ghaghadoawan aba gurorooda ea huumwa.” 
JHN.4.25	Gwayeeshsha Gatmoodida niny, “Ghaanalli gideaba gayghwahidu Masiyeeda (suguura Gristo), eaweetta hinna gayghoahiimneasa ng'asheega sean.” 
JHN.4.26	Gwayeeshsha Yeesu gatmootta, “Aniineani ghamneawa abaloolnyiin niny gil.”
JHN.4.27	Deagheatta ghapka Ginealangaaschi ak ghahamng'eanyi idaah nea gobalool gatmooda, ghanyi ea manda siideeshsha, “Gigasayi naaha?” ghana “Ghwasaan anda gibalooli sea gatmooda?”. 
JHN.4.28	Gwanung'usa Gatmoodida sirbiidaannyi heeda ak gawa mujiini amahitta gwarukusa buuneeda gideaba, 
JHN.4.29	“Apkaani adaaha siida rukunean ng'asheegeasu sean ghayi easinnyi! Siisi gajea mii Gristohi?” 
JHN.4.30	Ghabeawa buuneeda mujiini ak gaweay headaannyi.
JHN.4.31	Aba damandida gamearmearani Ginealangaaschi nea gwayeeshsha, “Rabi, agischeena.” 
JHN.4.32	Hean gwayeeshsha niny saawa, “Aniini geandeawi hamitta jea daak moanali agooga.” 
JHN.4.33	Hean gonyeari geat Ginealanga gideaba, “Gwadeappa gwanda siida niyeassa hamitta?” 
JHN.4.34	Gwayeeshsha Yeesu saawa, “Hamitteanyu sinooda gidabwariiy siida ghayi ajeaknean gil, ak ghahiichchi gadiyeadaannyi. 
JHN.4.35	Neada ea moyeeni agooga, ‘Ghwashoada sheeh anng'wan ak ghwahit, ak gay ghwahidu damanda lajitta booga?’ Ak geayeeshshineegwa aniini, oang'ng'weerda ak ghoadaayi beadooda madameega nigeawiitt gaweeriidi aba lajitta. 
JHN.4.36	Siida lach booga ninyas mushahareadaannyi, nea iissa ghoawaam haghweega aba eaweega manda mudeanooda, ak abeeda gaygahoosan duwaawi siida heetta hista ea daalach. 
JHN.4.37	Ak ghoaw huumwa ng'asheanda ghayi surgu bea gideaba; ‘Gwahista siyagi ak gwalach siinuut.’ 
JHN.4.38	Aniini geajeaktaneegwa alaja booga mii agadiyeesiina, ghayi gagadiyi fii suuk ak ghamneawa agooga ea noweayi jeeda gadiyeeda nyaawa.”
JHN.4.39	Ghamwas fuga saanga bea Samariya niny aba jeedeaba mujiineetta appadayda muuwwunoodeaba gatmoodida, bea gideaba, “Gwarukunean ng'asheega sean ghayi easinnyiin.” 
JHN.4.40	Gaweay fuga Samariya heeda ak gamus gwandeayi saawa, ak goobiida hoowa eawooji iyyeenya. 
JHN.4.41	Ghamwas fuga saang'a muuchchi appadayda ng'asheandaannyi. 
JHN.4.42	Gwayeeshsha saawa gatmoodida, “Aseasa meamwasi aba ng'asheagaagu irgu, aseasa siyiinyi, ak geanalli gideaba aba huumwa siisi lealnochcheanda ng'eanyiida.”
JHN.4.43	Iing'atta eawooji iyyeenya ghabeawa hoowa ak gawa ng'eanyiida Galilaaya. 
JHN.4.44	Aba gideaba Yeesu gamuuwwu gideaba sibaneeda mwoammu ghwanyas mureeda aba ng'eanyiidaannyi. 
JHN.4.45	Hean hitta Galilaaya, ghwadeapta Fuga Galilaaya, aba gideaba eara saawa abeeda gwanda jeeda ghwelmeeda, ak ea nidaah ng'asheega sean sin aba Yerusaleemu damandida bea ghwelmeedean. 
JHN.4.46	Gabiikta gichcha mujiineeda Gaaneeda Galilaaya heeda ghayi yamwa beega ak ghoaw difaayeeda. Abeeda gwanda Gapernaumu siisi haw mideawa baleanda miyaan. 
JHN.4.47	Iiduw nea ghwayiiy siidida gideaba Yeesu nuwuna ng'eanyiida Yudeeya ak anihidu Galilaaya gawa heeda ak gamus gideaba beenni ahaabwa balleandeanyu ghabwar miyeeda. 
JHN.4.48	Ak gwayeeshsha Yeesu, “Iimwoadaahi gwadeagooda ea haleanjeeda deamdeameadi ea mwajamwasa.” 
JHN.4.49	Gwayeeshsha Siitta hawiin niny, “Siida mureeda, aniyean nung' eweaya heeda miighameawa jeepteanyu.” 
JHN.4.50	Gwayeshsha Yeesu niny, “Una; balleandaang'u eamajeek.” Hean ghamwas Siidida ng'asheega Yeesu ak ghang'eat gawa. 
JHN.4.51	Damandida duuw ghwararang'aadawaan, gwaroonnyi sea soomjoogaaschi ak geerukusa gideaba balleandaannyi eamajeek. 
JHN.4.52	Ghoanyaashta niny damanda haabwa balleanda, gwayeeshsha saawa, “Ghabeawa sheagheeda heetta askweari nea gaba aseetta ispwa.” 
JHN.4.53	Iiduw ghoapkaat ghwaan gideaba damandida rukusina Yeesu gideaba, “Balleandaang'u eamajeegiini;” hean ghamwas niny, sea fugeaba gheannyi sean. 
JHN.4.54	Nii gwadeagoodeaba iyyeenya sin Yeesu gil damanda leapna ng'eanyiida Yudeeya nea gawa Galilaaya.
JHN.5.1	Ng'atta damandida ghwahidu ghwelmeeda fuga Yahuudi, nea abeeda ghwascheang'da Yeesu gawa Yerusaleemu. 
JHN.5.2	Aba hoowa bea Yerusaleemu neekkeewa gidaghuutta gisilgean gwanda dabascheanda suguura aba iitta Ebraniya Betsada, nea gwandeawa dodonung'weak muut. 
JHN.5.3+JHN.5.4	Gwanda jeani fuga saang'a miyeani nea gwalil, fuga ng'oowwi, ea fuga badoojiga, ea fuga abittu damealga. 
JHN.5.5	Abeeda gwanda hoowa siyagi ghayi miyaan geannyeew diktam ea damassis. 
JHN.5.6	Hean daa Yeesu siitta nea gwalil aba hoowa ak ghwanal gideaba niibiida hoowa gili geaw, ghoanyaash nea gwayeeshsha, “Gigasayi haabwa?” 
JHN.5.7	Ghwasha siitta miyaaniin nea gwayeeshsha, “Siida mureeda, aniini meandeawani siichchea ghoobuuttanaan jeeda dabaschcheanda iing'atta ging'oolda beega, iissa iyeagasayi daabitta jeeda goosheeda siinuut ghoabitta.” 
JHN.5.8	Gwayeeshsha Yeesu niny, “Ng'eada, geanda muundaang'u ak guwi.” 
JHN.5.9	Miighoaw gil ghahaap siidida ak gageanda muundaannyi ak ghang'eat gawa. Nea abeeda eaweettida ea Sabattohi. 
JHN.5.10	Iiduw gwayeeshsha Fuga Yahuudi siitta sihhabiin, “Askweareani eaweetta Sabatto gil, ak ea mammiiseey gideaba gaysareana muundaang'u.” 
JHN.5.11	Ghwasha niny nea gwayeeshsha, “Siida ghwanyawa ahaabwan dea eshshinean, ‘Sareana muundaang'u ak guwi.’” 
JHN.5.12	Geannyaash niny, “Siida eshshineey, ‘Sareana muundang'u ak guwi ng'eaha?’” 
JHN.5.13	Amwanala niny siida ghwanyawa ahaap, aba gideaba Yeesu aba damandida ning'amwa hoowa aba gideaba nibassa geat hoowa emeeda. 
JHN.5.14	Iiduw ghwanyasa Yeesu niny jeeda gheeda sibatta Aseetta ak gwayeeshsha, “Asi daaha nihaabi! Adagudubiikta sina ring'eeda, adiiduw gabiikta ghwanyasnyi ng'asheanda muy naawa nii.” 
JHN.5.15	Gawa Siidida ak gwarukusa fuga Yahuudi gideaba siida ahaabwan Yeesu gil. 
JHN.5.16	Hean ghoaw gidasawassa fuga Yahuudi Yeesu, aba gideaba gwasin ng'asheanji eaweetta Sabatto. 
JHN.5.17	Ng'atta gwayeeshsha Yeesu saawa, “Bwaabwa gudugagadiyi eara ghamneawa, ak earaniini geagadiyi.” 
JHN.5.18	Iiduw appadaydeaba ng'asheesu gagasa Fuga Yahuudi naweeda jea gwanuusa; nea meakna gideaba gwanuus deaweedeeda Sabatto akghwahit, ghabwada gideaba gwayi Aseetta ghwaan gil, aba sareani hean ea niideennyi geaw sea Aseetta.
JHN.5.19	Gwayeeshsha Yeesu saawa, “Aba huumwa, aba huumwa, geayeeshshineegwa, Balleanda mwoammu gwasin gida nea gaba geaw ghoammu gwasin gitta daa nea gwasin Ghwaaniin; aba gideaba gitta sin Ghweandean, eara Balleanda abeeda gaygwasin. 
JHN.5.20	Aba gideaba Bwaabwa ghabwariiy Balleanda, ak iissa gohiimsa haleanjeessean sin niny, ak abeeda gaygohiimsa ng'asheega hees madeenachcheewana suh, ak abeeda gajahamwa ng'eanyi. 
JHN.5.21	Gawuurji gitta aduuttideayda Bwaabwa fuga meewa ak gabiikta ghoadaw eaweegean, eara Balleanda iissa ghoadaw eaweega fukka gassean. 
JHN.5.22	Bwaabwa maygorgweaksa eara siida, ng'asheega sean bea girgweaksinda buuneeda niyiin geattinga Balleanda, 
JHN.5.23	abeeda gwasissa buuneessean mureeda Balleanda gawuurji gidasinnisiinda mureeda Bwaabwa. Siida masissiina Balleanda mureeda masissiina mureeda Bwaabwa ghayi ajeagu niny.
JHN.5.24	“Aba huumwa, aba huumwa, geayeeshshineegwa, siida iiy ng'asheanji itteanyuun, ak ghamwas siida ghayi ajeaknean, gwandeawa eaweega manda muudeanooda; nea majergweaksa eara hay aba gideaba ninaawa miyeeda ak gawa jeeda eaweega. 
JHN.5.25	Aba huumwa, aba huumwa, geayeeshshineegwa, ghwaan damanda ak ghamneawa gwanda, ak gaygabiissa ghwayiiy fuga nimeewa ghuutta Balleanda Aseetta, amaduw fukka jeagwayiing'shiin gayghwanyas eaweega. 
JHN.5.26	Gawuurji gitta mideeyeatta Bwaabwa eaweega aba jeadaannyiin, gwasnu niidaw Balleanda eaweega aba jeadaannyi, 
JHN.5.27	ak gabiissa ghoadaw gheambalmeeda jea gorgweaksiina buuneeda, aba gideaba niny Balleanda Siida gil. 
JHN.5.28	Adaghahameagwa ng'eanyi appadaydeaba ng'asheesu; aba gideaba ghwaan damanda jea ghwayiinya buuneessean mida jeesinga bung'eadinga ghuuttaannyi 
JHN.5.29	abeeda gaygwaduuttu fukghayi sina ng'asheega miyaas ak ghwanyas eaweega, ak gaygwaduuttu fukghayi sina ng'asheega munyas ak gergweaksa.”
JHN.5.30	“Aniini mwammuusi dasin gil aba gheambalmeedeanyu nea geabwageaw; aniini geargweakkiisi buuneeda aba gidayiinyi, nea girgweageedeanyu adoabiiwaat, aba gideaba meagassi dasin gideagasayi aniini geaghus dasin gidagasa siitta ghayi ajeakneaniin. 
JHN.5.31	Iyeamuuwwu ng'asheegeasu, aniini abeeda muuwwunoodeanyu ea maba huumwa; 
JHN.5.32	ak gwanda siinut muuwwu ng'asheega badaydeanyu, ak ghaanalli gideaba ng'asheega sean muuwwu appadaydeanyu gaba huumwa. 
JHN.5.33	Agooga ghayi gochcheakti Yohaana, ak gamuuwwu ng'asheega huumwa. 
JHN.5.34	Aniini mwaakghusi muuwwuunooda buuneeda; geargu ng'asheesu aba gideaba geagasayi anyasa lealeanooda. 
JHN.5.35	Niny ghayi gheabong'nyeanda yeat ak ghoabwaay gil, amaduw ghoabwariinyi agooga weeshindaannyi gil nuwaas. 
JHN.5.36	Amaduw muuwwunooda eandeawi ahaweewa dea Yohaana; aba gideaba gadiyoojiga easinnyi gea ghayi goonan Bwaabwa dasini, ak ea gadiyoojiga ghamneawa easinnyiin gil, ak gamuuwwu gideaba ghayi gojeaknean Bwaabwa. 
JHN.5.37	Ak eara Bwaabwa ghayi ajeaknean gamuuwwu ng'asheega badaydeanyu. Ak ea moang'ngwa ayiinya ghuuttanyi nea niny ea moang'ngwa adaaha; 
JHN.5.38	nea eara ng'asheadaannyi ghanyeamanda jeesingeagwa, aba gideaba moamwasi siida ghayi ajeagu. 
JHN.5.39	Agooga gosikkideawi ng'oruutka nea ghoaghayi gili aba jeannyaawa gondeawi eaweega manda mudeanooda; ak ea dea muuwwu ng'asheega badaydeanyu.” 
JHN.5.40	“Eara agooga ghanyeamogassi apkaani hedeanyu ak ghoanyaschi eaweega. 
JHN.5.41	Aniini mwaanyasi gigheambiitta aba heeda buuneeda. 
JHN.5.42	Ak ghaanalli gideaba agooga manda jeesingeagwa bariinyeega Aseetta. 
JHN.5.43	Aniini ghaawuni gheawunga Bwaabwa, ak ea moadeaptanaan; amawuh siinuut aba gheawungaaschi niny gajadeapta. 
JHN.5.44	Abeeda gajamwastaan, siida nyasa gigheambiitta hichpa siinuut ak ea magassa gigheambiitta leabu heeda Aseetta? 
JHN.5.45	Adiiduw goyeeshshi geat aniini gaydahaktaneagwa aba heeda Bwaabwa; Muusa siida jea ghoahaaktaneegwa gil, nea siida ghayi oararji. 
JHN.5.46	Inyeeda ghayi ghoamwachchi Muusa ghwanyawa gajamwasaan earaniini, aba gideaba ghang'waar ng'asheega badaydeanyu. 
JHN.5.47	Amaduw imoamwasi ng'asheega ghayi ng'waar, abeeda gajamwastaan ng'asheegeasu?”
JHN.6.1	Iing'atta ng'asheesu ghoaghaawa Yeesu basooda Galilaaya, was basooda Diberiya. 
JHN.6.2	Ghwaat geeshta emeeda aba gideaba saawa nidaah gwadeagwajeega sissa fuga miyeani. 
JHN.6.3	Hean gwading'da Yeesu gijeeda, ak gopteada sea ginealangaaschi. 
JHN.6.4	Abeeda ea ninekkiit ghwelmeeda Basakka, bea fuga Yahuudi. 
JHN.6.5	Ang'wearda ghwadaa emeeda nea ghapka headaannyi ak gwayeeshsha Yeesu Filippo, “Gajeashaahana yeenu mukkattajeega jea ghwaak fiisu?” 
JHN.6.6	Gwarukuta ng'asheanji nea gwasim, nea ghwanal niny gichcheagwasin. 
JHN.6.7	Ghwasha Filippo nea gwayeeshsha, “Dinaaraji bughalaji iyyeenya moammu ghwasha mukkattajeega deayeat eara elakkiisa fiisu gil mwanang.” 
JHN.6.8	Gwayeeshsha oorjeanagi was ginealaneedaannyi suguuura Andereya bea gennyea Simon Betro, 
JHN.6.9	“Gwanda hiji jeabwagi mideawa mukkattaji muut bea shayiiri ea ghweayi iyyeenya; ak gaygwarachchi naaha suu aba fuga saang'a deenu?” 
JHN.6.10	Ghwayeeshsha Yeesu, “Anung' gobitpiit buuneeda.” Abeeda gwanda hoowa nyeega saang'a; hean gobitpiit headiga nyiit sagalamnyooji muut. 
JHN.6.11	Gageanu Yeesu mukkattajeekka ama ng'atta gabadiischeesa Aseetta ak gwalakkiisa fuga abitpiit; gwahindunu eara ghweayeekka, akkaba siisi siittaw gidagassiida. 
JHN.6.12	Iiduw nea ning'atta agiischooda nea nilang'u buuneeda, gwayeeshsha ginealangaaschi, “Owweamni gheaptanga silach adaghwaroat eara gil.” 
JHN.6.13	Hean ghoawaam banajanga mukkattajeekka bea shairiin ghwanyawa lach fuga sing'ng'attaan, ak ghoannyiit soscheew damaniyyeenya. 
JHN.6.14	Daa buuneeda gwadeadooda sin gwayi, “Aba huumwa siisi sibaneeda jea ghwahidu jeeda ng'eanyiida!”
JHN.6.15	Jeeng'u gideaba geegasa eang'ng'waay eayaat aba uurda ghoaw sugoochcheanda, goheelli geaw Yeesu buuneeda ak gabiikta gichcha uhuuda gijeeda nea godeayi geaw.
JHN.6.16	Iiduw nea ghoaw shing'ada ghwararang'aada Ginealangaaschi ea gaweay ghuutta basooda, 
JHN.6.17	gwading'da maleambooda ghoaghaawa basooda gaweay ng'eanyiida Gapernaumu. Gamisaniit nea Yeesu ea mighwahitta heannyaawa. 
JHN.6.18	Gabalaksa basooda ak goyuuk jeammeeda ng'waan. 
JHN.6.19	Hean ghamwanmwan maleambooda beatta geanu aseedeanagi, ak ghwadaa Yeesu nea ghwaan appadayda beega ak gwariiksa maleambooda ak ghabeal, 
JHN.6.20	gwayeeshsha saawa, “Adoabealli, siida aniini.” 
JHN.6.21	Hean gang'weela ak gagasa godiing'sa jeeda maleambooda, ama deagheatta ea nihitta maleambooda ng'eanyiida ghajaam gwachchi weay.
JHN.6.22	Iimuchchu ghwadaa fuga heetta sunung'wa gigheawda basooda meatkweeda niirjean, gideaba sunung'wa hoowa maleamboonagi, nea Yeesu gwachchi ea mading'da maleambooda sea Ginealangaaschi, abeeda ginealanga gaweay nea gabwageat. 
JHN.6.23	Nea abeeda ea nihidu maleambajeega leabu ng'eanyiida Diberiya ea ghwahitta heeda neekkeewa heeda aksa buuneeda mukkatte, heeda ghayi moasha Ng'uttamiida ghawooda. 
JHN.6.24	Hean iiduw nea ghwadaa buuneeda gideaba Yeesu ea ginealangaaschi manda hiji, gwading'da maleambajeega gaweay ng'eanyiida Gapernaumu nea gagaseadayyi Yeesu.
JHN.6.25	Iiduw nea geanyasa gigheawda basooda meatkweeda niirja geannyaash nea geyeeshsha, “Rabi, gihidu eeju hiji?” 
JHN.6.26	Ghwashsha Yeesu nea gwayeeshsha saawa, “Aba huumwa, aba huumwa, geayeeshshineegwa, mogaseadayyean, aba gideaba ghayi noadaayi gwadeagooda, gogassean aba gideaba ghayi ghoayaaji mukkatte ak golang'uuchchi. 
JHN.6.27	Adiiduw godeawiichchi aba hamitta jea gabay gammudean, adeawissiina hamitta jea gwanyagu eaweega manda mudeanooda, jea gagooneegwa Balleanda Siida; aba gideaba nigeawiit goroor Aseetta was Ghwaan.” 
JHN.6.28	Hean geyeeshsha, “Gajeesna naaha ijea eammuusa eesna gadiyeeda Aseetta?” 
JHN.6.29	Ghwashsha Yeesu nea gwayeeshsha, “Gadiyeeda Aseetta nihi, gideaba amwasa siida ajeagu niny.” 
JHN.6.30	Hean gwayeeshsha Saawa, “Gisni ana gwadeagu jea eadaaha ak geamwascheay, Gaysina ana gadiya? 
JHN.6.31	Ghwaanigaasa ghayi ghwaak hamitta suguura mana aba dareapcheeda aba gissung'waarda, ‘Ghoadaw mukkatteyda leabu humng'eeda ghwaak.’”
JHN.6.32	Gwayeeshsha Yeesu saawa, “Aba huumwa, aba huumwa, geayeeshshineegwa, mii Muusa gil dea goneegwa mukkatteyda leabu humng'eeda; Bwaabwa dea gooneegwa mukkatteyda huumwa leabu humng'eeda. 
JHN.6.33	Aba gideaba mukkatteyda Aseetta diitta rarang'aana humng'eedean gil ak ghoadaw ng'eanyiida eaweega.” 
JHN.6.34	Geyeeshsha niny, “Ng'uttamiida, goaneasa mukkatteehean galeagasean.”
JHN.6.35	Gwayeeshsha Yeesu saawa, “Aniini geawoschi mukkatteyda eaweega; siida wuu heedeanyu mayghwayeachchih, nea siida mwasan ea mayghwaak muwoash eara hay. 
JHN.6.36	Ak geayeeshshineegwa earappeadi noadayaan moamwasaan. 
JHN.6.37	Fukka sean goonan Ghweandean gayghapka hedeanyu; nea dea wuh heeeanyu ea mayghanyi dajaksa jarooda. 
JHN.6.38	Aba gideaba mwararang'aanani humng'eeda doan dasin gideagasay aniini, ghaawunnyi dasin gidagasa dea ghayi ajeaknean; 
JHN.6.39	nea gidagasa dea ajeaknean ea nii gil, gideaba ea meahuttani earagi aba jeeda geagoonan, geaghus deaduudu eaweeda huydean. 
JHN.6.40	Aba gideaba gidagasa Bwaabwa nii gil, gideaba siida nyoo ghwadaa Balleanda ak ghamwas abeeda ghwanyas eaweega manda mudeanooda, ak gaydeaduudu eaweeda huydean.”
JHN.6.41	Hean gabiissa ghoaniikgh fuga Yahuudi aba gideaba gwayi, “Aniini geawoschi mukkatteyda leabu humng'eeda.” 
JHN.6.42	Gwayi Saawa, “Neada siisi ea mii Yeesuuyda was balleanda Yoseefu, anda geanalli ghwaan ea ghaamwat? Abeeda ghoammustaan gideaba gaygwayi, ‘Ghararang'aani humng'eeda?’” 
JHN.6.43	Ghwasha Yeesu nea gwayeeshsha saawa, “Adonnikkiisi geat. 
JHN.6.44	Manda siida ammu ghwaan hedeanyu iimagisna Bwaabwa ghayi ajeaknean ak abeeda geaduudu aba eaweeda huydean. 
JHN.6.45	Geang'waar aba jeeda sibanga gideaba, ‘Gayghoanaal Aseetta sean. Siida wassean aleeysiit nea ghoanaal Bwaabwa, gayghwaan heedeanyu.’ 
JHN.6.46	Aba seareani mii gideaba gwanda siida nidaa Bwaabwa gil geaghus diitta leabu heeda Aseettean; nii siida nidaa Bwaabwa. 
JHN.6.47	Aba huumwa, aba huumwa, geayeeshshineegwa, siida mwas gwandeawa eaweega manda mudeanooda. 
JHN.6.48	Aniini geawoschi mukkatteyda eaweega. 
JHN.6.49	Ghweanigeagwa ghwaak hamitta suguura mana aba dareapcheeda ak gameewa. 
JHN.6.50	Nii ea mukkatteyda rarang'aana humng'eeda, nea siida wassean iiyak ea mayghami. 
JHN.6.51	Aniini geawoschi mukkatteyda eaweega rarang'aana humng'eeda; siida wassean iiyak mukkatteheani, gayghwashng'u eaweega manda mudeanooda; nea mukkatteyda jea daadaw appadayda eaweega ng'eanyiida ea sasedeanyu.”
JHN.6.52	Hean gabiissa gwasheang'nyi fuga Yahuudi nea gaba geat, nea gwayi, “Gayghoammustaan siisi gideaba gaygagoaneasa saseadaannyi ak geayaaji?” 
JHN.6.53	Gwayeeshsha Yeesu saawa, “Aba huumwa, aba huumwa, geayeeshshineegwa, imoayaagi saseeda Balleanda Siida, ak ghoaleayi foojandaannyi, ea maygwanda jeesingeagwa eaweega; 
JHN.6.54	siida akk saseedeanyu nea ghwali foojeandeanyu gaygwandeawa eaweega manda mudeanooda, nea abeeda gaydeaduudu niny eaweetta huydean. 
JHN.6.55	Aba gideaba saseedeanyu gichchea eayaak bea huumwa, ak eara foojeandeanyu ea gichchaeali bea huumwa. 
JHN.6.56	Siida iiyak saseedeanyu ak ghwali foojeandeanyu gaygobiida jeedeanyu, nea eara aniini gaydeabiida jeadaannyi. 
JHN.6.57	Gidajeakteaydanean Bwaabwa mideawa eaweega, eara aniini geandeawi eaweega appadayda Bwaabwa, gwasnu eara siida akk saseedeanyu gayghwanyas eaweega appadaydeanyu. 
JHN.6.58	Asi nii mukkatteyda rarang'aana humng'eeda, mawurji sea dea akk ghweaniga ak gameewa; siida iiyak mukkatteheani gayghwanyas eaweega manda mudeanooda.” 
JHN.6.59	Gwargu ng'asheesu nea gonealshi aba jeeda ghooriida sinnealshachcheewa aba ng'eanyiida Gapernaumu.
JHN.6.60	Iing'shi gea saang'a aba jeeda ginealangaaschi gwayi, “Ng'asheesu suu eahang'oonyi; gayghoammu ng'eaha goleeysiit?” 
JHN.6.61	Gwajeeng'u Yeesu aba jeadaannyi gideaba ghoaniikgh ginealangaaschi appadaydeaba ng'asheanji, gwayeeshsha, “Ng'asheanji gwaruusseegwa? 
JHN.6.62	Abeeda gaygawurjiin iyoadaayi Balleanda Siida nea ghwascheang'da gawa heeda ghayi mida bea amwadi? 
JHN.6.63	Gurorooda dea eattu eaweega gil, aba gideaba saseeda manda gidammu; ng'asheesu earukuneegwean gurorooda gil ea eaweega. 
JHN.6.64	Eara ghamneawa gwanda jeedeang'wa fuga mamwasa.” Ghang'eada mwadi Yeesu ghayi gwargu ng'asheesu nea gabean ghwanal gideaba geabeang'a gil fukka mwamwasaan, ak ea ng'eaha siida jea ghwala bwadaw niny. 
JHN.6.65	Hean ng'atta gwayi, “Nii gidearukunegwa gideaba manda siida jea ghoammu ghwaan heedeanyu iimwanung' Bwaabwa ghwaan.”
JHN.6.66	Ng'atta gabiikta bwadaw gea saang'a aba jeedeaba ginealangaaschi ak ea mudughwaat geeshta. 
JHN.6.67	Gwayeeshsha Yeesu fukka attamaniyyeenyean, “Eara agooga googasayi aweayeena?” 
JHN.6.68	Ghwasha Simon Betro ak gwayeeshsha, “Ng'uttamiida, akajeeweaya heedeabeang'a? Ang'iing'i gindeawi ng'asheega eaweega manda mudeanooda; 
JHN.6.69	aseasa sumwaschi, ak geanalli gideaba ang'iing'i guwosi dea Ghaydit bea Aseetta.” 
JHN.6.70	Ghwasha Yeesu nea gwayeeshsha, “Aniini miidagwalneegwa nea gowoschi damaniyyeenya, nea siyagi aba jeedeang'wa ea mii meang'nyeandeendea?” 
JHN.6.71	Nea abeeda gabaloola badayda Yuuda, balleanda Simon Iskariyotte, aba gideaba niny gaba jeedeaba ginealangiga attamaniyyeenyean, ak ea dea jea ghwala bwadawi.
JHN.7.1	Ng'atta ng'asheesu gwaneayeewa Yeesu jeeda ng'eanyiida Galilaaya, aba gideaba magassa gwaneayi aba jeeda ng'eanyiida Yudeeya aba gideaba fuga Yahuudi gagasa gwanuus niny. 
JHN.7.2	Abeeda aba damandida ea nineekkiit ghwelmeeda fuga Yahuudi sisinna Udahabeaschajeega. 
JHN.7.3	Hean ghwalamda oorjooga ghaamwat ak gwayeeshsha, “Ng'amwana hiji ak guwi ng'eanyiida Yudeeya ghwadaa ginealangaagu gadiyoojiga isnayi. 
JHN.7.4	Siida moammu gwasna gadiyeeda makcheameeda aba iigasa ghwadambiir gheawungaaschi aba heeda buuneeda. Asi iisni gadiyoojusu abeeda gihiimsi geaw ng'eanyiida.” 
JHN.7.5	Aba gideaba eara oorjooga ghaamwat mwamwasa niny. 
JHN.7.6	Gwayeeshsha Yeesu saawa, “Damandeanyu mighwahidu, amadukku damandeang'wa gwanda galeagassean. 
JHN.7.7	Ng'eanyiida moammu ghwasteagwa, duukku aniini ghwastan aba gideaba geamuuwwu gideaba gadiyoojigaaschi eamunyas. 
JHN.7.8	Aweayeena agooga jeedeaba ghwelmeetta nea goobeayi geat; aniini maydawa jeedeaba ghwelmeani, aba gideaba mighwahidu damanda doabiiw aba heedeanyu.” 
JHN.7.9	Gwarukta ng'asheesu amang'atta goobiida hoowa bea Galilaayaan.
JHN.7.10	Ng'atta nea nuweay Oorjooga ghaamwat ghwelmeetta, iiduw eara niny gawa nea mwabwadakta. 
JHN.7.11	Hean gagaseadayyi fuga Yahuudi aba jeedeaba ghwelmeetta nea geyeena, “Gwanda yeenu?” 
JHN.7.12	Iiduw gwaheedu giniikghta aba jeeda buuneeda. Mwaatkwa iissa gwayi, “Siisi aamiy”, nea mwaatkwa gwayi, “Mannda, niny gahutteawi buuneeda.” 
JHN.7.13	Eara gwasa ghanyeamanda siida badaksa ak gwarukuta ng'asheega badaydannyi aba eeshpwara aba gheawalmeeda fuga Yahuudi.
JHN.7.14	Iiduw suweay bugusta ghwelmeeda gawa Yeesu gheeda sibatta Aseetta ak gonealshi. 
JHN.7.15	Hean ghahamng'eanyi fuga Yahuudi nea gwayi, “Siisi ghwanyasa yeenu fughareani nea mii ghoassoamwa?” 
JHN.7.16	Ghwasha Yeesu ak gwayeeshsha saawa, “Ng'asheega anaalli buuneeda mii geasu, gaba dea ajeaknean; 
JHN.7.17	siida bwariiy gwasin gida bwariiy niny, gayghwanal ginealshooni ea gwaleabu heeda Aseetta ghana gideaba gearukku aba gheambalmeedeanyu. 
JHN.7.18	Siida baloola gheambalmeadaannyi abeeda gagaseadayyi gigheambitteaba geaw, amadukku siida gasa gigheambiitta siida ghayi ajeagu gaba huumwa nea jeadaannyi ea mannda munyinda. 
JHN.7.19	Ghayi Muusa magoneegwa deaweeda? Eara gwasa manda jeedeang'wa eara siyagi ang'ng'waay deaweeda. Ghwasaan inyasgoogasayyi anuusean?” 
JHN.7.20	Hean ghwasha Buuneeda nea gwayeeshsha, “Gindeawi meangeenda! Gagaseadayyi ng'eaha gwanuusnyi?” 
JHN.7.21	Ghwasha Yeesu nea gwayeeshsha, “Geasinnyi gadiyeenagi, ak ghwanung' ghahameagwa ng'eanyi iyoadaayi. 
JHN.7.22	Muusa ghayi gagooneegwa ghasmeahooda (Maleapna heeda Muusa, gwaleabu heeda ghweaniga), ak ghoayaachchi agooga siida ghasmeahooda eaweeda Sabatto. 
JHN.7.23	Iissa isiyaat siida ghasmeahooda eaweetta Sabatto, ak abeeda ea meenuusa deaweeda Muusa, abeeda goonyareeksean aba gideaba ghaahaapchi siida eaweetta Sabattohi? 
JHN.7.24	Adorgweakkiisi buuneeda aba gidoodaakti, iissa gorgweaksi aba girgweageeda doabiiw.”
JHN.7.25	Hean gwayi fuga mwaatkwa bea Yerusaleemu, “Heappi! Siitta sigasa gideaba gajenusiin mii nihi? 
JHN.7.26	Ak ghamneawa gabalool aba eeshpwaara nea meerukusiina ng'ashaan! Gwadeeppa eara fuga ambaliischi eanijeeng'u gideaba siisi Gristohi? 
JHN.7.27	Eaweetta jea ghwahinna Gristo manda siichchea ghwanal helleabu, dukku aseasa geanalli helleabu siisi.” 
JHN.7.28	Gwargu Yeesu aba ghuutta haw aba damanda anealsheewa aba jeeda gheeda sibatta Aseetta, “Ghoanallaan ak ghoanalli eara heeda ealeabu? Mwaawuni aba uhuudeanyu aniini; dea ajeaknean niny huumwa ak ea moanali niny. 
JHN.7.29	Ghaanalli niny aba gideaba gealeabu headaannyi, ak gojeaknean.” 
JHN.7.30	Geegaseadayyi gichchea eang'ng'wayda ak ea manda siida aheaksa geattinda ghoang'ng'waay aba gideaba mii ghwahitta damandaannyi. 
JHN.7.31	Iiduw ghwamwas Fuga saang'a niny; nea gwayi, “Gristo iihidu, gaygwasin gwadeagwajeega burdeawa geasin siisi?”
JHN.7.32	Ghwayiiy Farisayajeega gidameang'sheatta emeeda appadaydaannyi, hean gojeakta ashoohoodiga hees ea Farisayajeega furiischoodiga gaweay ghoang'ng'way niny. 
JHN.7.33	Gwayeeshsha Yeesu, “Gajendeayeena gheadi nuwaas, amang'atta gaydaweesa dea ajeaknean; 
JHN.7.34	gajagassean ak ea mwajanyasaan, nea heechchea deabiida ea mwajoammuusa ahinni.” 
JHN.7.35	Gabalool Fuga Yahuudi nea gwayeenniissa geat, “Siisi gaygawa yeenu jea ea mwajeammuusa eanyasaan? Gaygawa heeda emeeda dardaawaat mida Yunaani ak ghoanaal eameani bea Yunaani ini? 
JHN.7.36	Gwarukuna naaha ng'asheanji bea gideaba ‘Gajagassean ak ea mwajanyasaaniin, nea heechchea deabiida ea mwajoammuusa ahinniin?’”
JHN.7.37	Eaweetta huydean asheala ghwelmeeda eaweechcheanda haw gil, ghaminaada Yeesu ak gwargu aba ghuutta haw nea gwayi, “Siida bearji muwooshta, doani heedeanyu ghwaleayda. 
JHN.7.38	Siida mwasan aniini aba ginnyaashta Ng'oruutka, ‘Gayghwadalalaana jeadaannyi eeniga beega eattu eaweega manda mudeanooda aba jeeda guroroodaannyi.’” 
JHN.7.39	Gwargu ng'asheesu appadayda Gurorooda, jea ghwanyas fukka jea ghamwas ninyiin; damandida Gurorooda mii ghwaan aba gideaba damandida Yeesu miyeakghambiit.
JHN.7.40	Iiduw aba jeeda buuneeda gwanda fuga ama iiy nea gwargu ng'asheesu gwayi, “Aba huumwa siida sibaneeda.” 
JHN.7.41	Gwayi fuga mwaatkwa, “Siisi Gristo gil.” Nea mwaatkwa gwayi, “Gristo ghoammu gwaleabu Galilaaya? 
JHN.7.42	Neada ng'oruutka ea mayi, Gristo gaygwaleabu dooshta Dawdi, ak gwaleabu Betleheemu gharang'da abiitta Dawdi?” 
JHN.7.43	Hean ghwadarda buuneeda appadaydaannyi. 
JHN.7.44	Gagasa fuga mwaatkwa ghoang'ng'waay niny amaduw ea manda siida aheaksa geattinda ghoang'ng'waay.
JHN.7.45	Gabikta Furiischoodiga heeda ashoohoodiga hees ea Farisayajeega, ak gwayeeshsha saawa, “Ghwasaan andamiyoyeanni?” 
JHN.7.46	Ghwasha Furiischoodiga, “Eara heeda ghayi manda siida ammu gabaloolda gidabaloolda siisi!” 
JHN.7.47	Ghwasha Farisayajeega nea gwayeeshsha saawa, “Asseara agooga sirenganneegwa? 
JHN.7.48	Ghoang'ng'wa adaaha earea siyagi gil aba jeeda fuga ambaliischi dea mwas ghana Farisaayu dea mwas niny? 
JHN.7.49	Eameani mwanala deaweedean, sumwaashta.” 
JHN.7.50	Ghwalamda siyagi aba jeannyaawa was Nikodemooda, ghayi weah headaaannyi ammwadi ak gwayeeshsha saawa, 
JHN.7.51	“Neada deaweededeanya iissa gorgweaksa siida nea mii ghanyi ghwayiiy ak ghwanal gissini?” 
JHN.7.52	Ghwasha Saawa nea gwayeeshsha, “Asseara ang'iing'i gileabu ng'eanyiida Galilaaya? Asi sikteawana ak gay daaha gideaba Galilaaya mii gwaleabu sibaneeda.”
JHN.7.52	[ 
JHN.7.53	Hean gaba siisi ng'eat ak gw gheannyi,
JHN.8.1	ng'atta gawa Yeesu uhuuda gijeeda masaytunajeega. 
JHN.8.2	Iimuchchu nea ghaghar gayeew sakteayda gabiikta jeeda gheeda sibatta Aseetta; gaweay headaannyi buuneessean ak gopteada ak gonealshi. 
JHN.8.3	Hean gweadu ng'oorshoodiga ea Farisayajeega gatmooni subwardang'eanyi nea gamealuul, geanung' ghamiinaada aba bugusta buuneeda. 
JHN.8.4	Ng'atta geyeeshsha niny, “Ginealshoochcheanda, gatmoani ghwanyawa geabwardang'eanyi nea gamealuul. 
JHN.8.5	Aba jeeda deaweeda gagooneasa Muusa uurda jea eefta lagheanga dea uurji nii. Giyeaniin ang'iing'i appadaydeaba gatmoani?” 
JHN.8.6	Gwarukuta ng'asheanji nea simooda gil ak abeeda ghwanyas gheatta gichchea eahaaktaawa. Gageanu Yeesu ak gabuy uhuudaanyi, ak ghang'waar ng'eanyi aba monneeda. 
JHN.8.7	Sinnyaash muuchchi, ghamiinaada ak gwayeeshsha, “Siida nyaa riing'a aba jeedeang'wa doawa siida madeeda jea gafta lagheaneeda.” 
JHN.8.8	Ng'atta gabiikta gabuy uhuuda, ak ghang'waar ng'eanyi aba monneadaannyi. 
JHN.8.9	Iiy ng'asheanji hean gabadiinnagi nea gosheeda gweargwa. Geanung'wa heeda Yeesu nea gaba geaw sea gatmootta minaada aba madeadaannyiin. 
JHN.8.10	Diiw geaw Yeesu gwayeeshsha gatmootta, “Iyya, gwanda yeenu saawa? Manda eara siyagi argweakseeyi?” 
JHN.8.11	Gwayeeshsha niny, “Mandana eara akkalealla, Ng'uttamiida.” Gwayeshsha Yeesu, “Abeeda eara aniini ea maydeargweakseey; una, ak ea adagudisni ring'eeda.”]
JHN.8.12	Gabiikta Yeesu gichcha gobalool saawa nea gwayeeshsha, “Aniini geawoschi weeshinda ng'eanyiida; siida eadu geeshteanyu maygwaneayeewa jeeda misaneeda, niny abeeda gaygwandeawa weeshinda eaweega.” 
JHN.8.13	Gwayeeshsha Farisayajeega niny, “Ang'iing'i gimuuwu ng'asheega badaydaang'u nea gubwageaw ak ghamneawa muwwunoodaang'u ea mii huumwa gil.” 
JHN.8.14	Ghwasha Yeesu nea gwayeeshsha, “Eara damuuwwu ng'asheega badaydeanyu nea gabwageaw, ghanalli gideaba muwwunoodeanyu huumwa, aba gideaba aniini ghaanalli heedealeabu ak ghaanalli heedeagalli. Dukku agooga ghanyea mwoanali heedealeabu ghana heedeagalli. 
JHN.8.15	Agooga iissa gorgweaksiini buuneeda ng'asheega saseeda, amadukku aniini ea maydeargweaksa siida. 
JHN.8.16	Ama eara deargweaksa girgweaksiindeanyu gaba huumwa aba gideaba aniini mwabwageaw geandeawi dea ajeaknean. 
JHN.8.17	Aba jeeda deaweededeang'wa geang'waar gideaba muwwunoomba fii iyyeenya huumwa; 
JHN.8.18	aniini geamuuwwu ng'asheega badaydeanyu ak eara Bwaabwa ajeaknean earada gamuuwwu ng'asheega badaydeanyu.” 
JHN.8.19	Ak geeyeeshsha niny, “Ghwandaang'u gwanda yeenu?” Ghwalamda Yeesu ak gwayeeshsha, “Agooga mwoanalaan aniini ghana Bwaabwa; aminyeetta ghwanyawa ghoanallaan aniini, ghwanyawa gajanala eara Bwaabwa.” 
JHN.8.20	Ng'asheesu gwargu aba gah heeda siyiina gheaseeda aba damanda anealsheewa aba jeeda Gheeda sibatta Aseetta. Nea abeeda ghanyea manda siida aheaksa geattinda ghoang'ng'waay aba gideaba mii ghwahitta damandaannyi.
JHN.8.21	Gwayeeshsha gichcha saawa, “Aniini neawi heechcheadawa, amaduw gajagaseadayyean, ak gajameewwiisiina jeeda ring'egeagwa; nea heeda eawi aniini amwajoammuusa ahinni.” 
JHN.8.22	Hean gwayi fuga Yahuudi, “Ak gaygwanuus geawi, anda gwayi heedeawi mwajoammuusa agooga apkaani?” 
JHN.8.23	Gwayeeshsha saawa, “Agooga goleabu heeda hing'aada nea aniini gealeabu heettiyeada, gobeayi ng'eanyiini, aniini meabeahi ng'eanyiini. 
JHN.8.24	Geayeeshshnineegwa gideaba gajameewwiisiina jeeda ring'eegeagwa, aba gideaba gajameewwiisiina jeeda ring'eegeagwa ea eeghus amwasa gideaba siida aniini.” 
JHN.8.25	Geyeeshsha niny, “Ang'iing'i guwosi ng'eaha?” Gwayeeshsha Yeesu, “Ammwadi ghwanyawa nearukuneegwa. 
JHN.8.26	Geandeawi ng'asheega saang'a jea dargu ea gea jea deargweaksiinaneegwa, amaduw siida ajeaknean ea huumwa, nea gearukusi ng'eanyiida ng'asheega eayiing'si headaannyi.” 
JHN.8.27	Eamajeeng'na saawa gideaba Yeesu gobaloola saawa badayda Bwaabwa. 
JHN.8.28	Gwayeeshsha Yeesu, “Iyoogatkachchi Balleanda Siida, abeeda gajanala gideaba siida aniini, ea gideaba mwammuusi dasin gida wassean aba gheambalmeedeanyu geaghus dargu ng'asheega anaalan Bwaabwa. 
JHN.8.29	Siida ghayi ajeaknean geandeawi niny; moang'ng'wa gwanung'usean heeda nea gabwageaw, aba gideaba iissa geasinnyi galeagasean ng'asheekka bwariiyiin.” 
JHN.8.30	Damanda baloola, hean ghamwas fuga saang'a.
JHN.8.31	Gwayeeshsha Yeesu fuga Yahuudi mwas niny, “Asi iyoang'ng'waannyi ng'asheegeasu anaalleagwa, gajahuuwa ginealangeasu bea huumwa, 
JHN.8.32	gajanala humeanda ak abeeda humeanda gaygagooneegwa gibaldeaba geat.” 
JHN.8.33	Ghwasha Saawa niny nea gwayeeshsha, “Aseasa geewoschi jeatta Abrahaamu nea eara heeda ghayi ghanyea miyeahuuwa soomjooga sii. Abeeda ginyaashi naaha ng'asheanji bea gideaba, ‘Gajeanyasa gibaldeaba geadiin?’”
JHN.8.34	Ghwasha Yeesu nea gwayeeshsha saawa, “Aba huumwa aba huumwa, geayeeshshineegwa, gilinyoo ea sihi nyoo gwasna ring'eeda soomjeanda ring'eeda. 
JHN.8.35	Soomjeada meabiitteena ghoah galeagasean; balleanda gobiitta ghoah galeagasean. 
JHN.8.36	Balleanda igoneegwa gibaldeaba geat gajooppala geat huumwa. 
JHN.8.37	Ghaanalli gideaba agooga gowoschi jeatta Abrahaamu; ak eara ghamneawa googaseadayyi gideaba gajanuusean aba gideaba manda ng'asheandeanyu jeesingeagwa. 
JHN.8.38	Aniini geargu ng'asheega eadeaksi heeda Bwaabwa, nea agooga goosnayi ng'asheega rukuneegwa ghweanigeagwa.”
JHN.8.39	Ghwasha Saawa nea gwayeeshsha, “Ghweandeanya Abrahaamu.” Gwayeeshsha Yeesu saawa, “Inyeeda ghwanyawa gowoschi diibiga Abrahaamu, gajasna gida ghayi sin Abrahaamu, 
JHN.8.40	ak ghameawa googaseadayyi anuusean, siida rukuneegwa humeanda eayiing'si heeda Aseetta; nii mii gidasin Abrahaamu. 
JHN.8.41	Agooga goosinnyi ng'asheega sin ghweanigeagwa.” Gwayeeshsha Saawa niny, “Aseasa meewosi diibiga sishuwaanda; geendeawi Bwaabwa assakkalealla, nea Aseetta.” 
JHN.8.42	Gwayeeshsha Yeesu saawa, “Inyeetta ghwanyawa Aseetta ea Ghweandeang'wa gil, gajabwariinyaan, aba gideaba aniini gealeabu heeda Aseetta; aniini mwawuuni aba uhuudeanyu gweannean siida ajeaknean. 
JHN.8.43	Ghwasaan agooga anda moanali gideargu? Nii gweagu gideaba moammuusi olleeysiina iit ng'asheandeanyu. 
JHN.8.44	Agooga gobeayi ghweandeang'wa was Meang'nyeandeenda ak iissa googasayi asna gitta bwariiy ghweandeang'wean. Niny gabay gwanuusa buuneeda ghang'eada mwadi, niny iissa ea madobiiwsiina humeanda aba gideaba manda jeadaannyi humeanda. Iissa irugu ng'uyyeega gwargu aba gitta biit siratta ninyiin, aba gideaba niny gaba ng'uyya, ak ea ghweanda ng'uyyeega. 
JHN.8.45	Aniini geargu huumwa ak ghoaw gidamoamwaseawanaan. 
JHN.8.46	Aba jeedeang'wa gajeang'eaha gil jea gwargu gideaba geabea riing'a? Asi abeeda iyearukku huumwa abeeda ghwasaan andak ea moamwasaan? 
JHN.8.47	Siida Aseetta iissa goleeysiit ng'asheega Aseetta; ak ghamneawa agooga ea molleysiini iit aba gideaba mowosi fuga Asetta.”
JHN.8.48	Ghwasha Fuga Yahuudi nea gwayeeshsha, “Neada ea meattoabiiwi rukunooda gideaba guwosi siida Samariya, ak gubwadi gideaba gindeawi meangeenda?” 
JHN.8.49	Ghwasha Yeesu ak gwayeeshsha, “Aniini meandeawani meangeenda; aniini iissa ghawalli gheang'da Bwaabwa, amaduukku agooga ghanyea moawwali gheang'deanyu. 
JHN.8.50	Aniini meagassi daghambiit geaw; gwanda siyagi gasa nea siida laja girgweageeda. 
JHN.8.51	Aba huumwa, aba huumwa, geayeeshshineegwa, siida jea ghoang'ng'waay ng'asheandeanyu ea mayghwadaa miyeeda eara hay.” 
JHN.8.52	Hean gwayeeshsha Fuga Yahuudi niny, “Asi ghamneawa sinalli gideaba ang'iing'i gindeawi meangeenda. Abrahaamu ghami ak eara sibanga, ak ghamneawa giyeeni, ‘Siida ang'ng'waay ng'asheandeanyu maygwasamu miyeeda eara hay.’ 
JHN.8.53	Ang'iing'i guwosi haweewa Abrahaamooda was ghweandeanya meahi? Eara sibanga gameewa! Ang'iing'i gihindigeaw ng'eaha?” 
JHN.8.54	Ghwasha Yeesu nea gwayeeshsha, “Iyaghambiichchi geaw gigheambiitteanyu ea mii gili; Bwaabwa dea aghambiidani nea dea oyeennyi Aseetteang'wa. 
JHN.8.55	Agooga mii ghanyi anala niny; amaduukku aniini ghaanalli niny. Ameayeennyi mwaanali niny, abeeda gaydoaw siida ng'uyyeega urjeweegwa; aniini ghaanalli niny ak ghang'ng'waanyi ng'asheandaannyi. 
JHN.8.56	Ghweandeang'wa was Abrahaamu ghayi gahoosan aba gassooda jea ghwadaa eaweetteanyu ak ghwadaa ak gang'weela.” 
JHN.8.57	Hean ghwalamda Fuga Yahuudi ak gwayeeshsha niny, “Ang'iing'i miyannyiida gweanyew haradam ea damanamughuush ak gajanidaahi Abrahaamu?” 
JHN.8.58	Gwayeeshsha Yeesu saawa, “Aba huumwa, aba huumwa, geayeeshshineegwa, dea mii gwandeewa Abrahaamu, abeeda aniini geandi.” 
JHN.8.59	Ng'atta gooliimu lagheanga nea geegasa eefta iiduw ghafuygeaw Yeesu amahit gwaritteawa jeeda gheeda sibatta Aseetta.
JHN.9.1	Eaweechcha ghang'atta ak ghwadaa siisi ghayi siji nea ng'oaw. 
JHN.9.2	Iiduw ghoanyaash ginealangaaschi niny nea gwayeeshsha, “Rabi, gwasin ng'eaha ring'eeda, gwasin siisi ghana sin ghwaan ea ghaamwat inyas geeji nea ng'oawiini?” 
JHN.9.3	Ghwasha Yeesu nea gwayeeshsha, “Mii gideaba nisin siisi ring'eeda gil, ghana ghwaan ea ghaamwat, geebaysiina ghwadaajiit gadiyoojiga Aseetta aba niny. 
JHN.9.4	Gammiissa eesna gadiyoojiga siida ajeaknean, iiduw ea askweari; ghwahidu eaweeda, ak ea mayghoammu siida gagadiiy. 
JHN.9.5	Hiji duu dandeewa jeeda ng'eanyiidean, aniini geawoschi weeshinda ng'eanyiida.” 
JHN.9.6	Ahiit baloaldaannyi gwasin sheang'ng'weeda aba ng'usheega ak ghwayeashsha gheanyangeaba siitta ng'oawiin, 
JHN.9.7	ak gwayeeshsha niny, “Una ak gihuuni gheanyangaagu aba jeeda dabascheanda Siloamu” (nea gideaba dea sichcheakta). Ng'atta gawa Siitta gihuushshi ama ng'atta gabiigu nea ning'wearda. 
JHN.9.8	Gwayi fuga ascheayi sea fuga eajusu nidaaha siitta ammwadi nea gamusisachchiin, gwayi, “Neada siisi ea mii siitta apteadayyi nea gamusiisachchinii?” 
JHN.9.9	Gwayi mwaatkwa, “Ninyi;” nea mwaatkwaa gwayi, “Manda, geaghus gideaba gawurji sea niny.” Gwayeeshsha, “Siida aniini gil.” 
JHN.9.10	Geyeeshsha, “Ghwajaadattaan gheanyangaagu?” 
JHN.9.11	Ghwasha Niny nea gwayeeshsha, “Gwasin siitta suguura Yeesuhiin sheang'ng'weada ak ghwayeashsha gheanyangeasu amahit gwayeeshshinean, ‘Una akkihuushshi aba Siloamu;’ ng'atta geawi ak geahuunnyi gheanyangeasu amahit ghangweardi.” 
JHN.9.12	Geyeeshsha, “Niny ghamneawa gwanda yeenu?” Hean gwayeeshsha siidida, “Aniini mwaanali.”
JHN.9.13	Ng'atta geayaat siitta ghayi ng'oawiin heeda Farisayajeega. 
JHN.9.14	Nea abeeda eaweechcheandida sina Yeesu sheang'ng'weada ak ghwayeasha gheanyanga siida ak ghwajadaan ea eaweeda Sabattohi. 
JHN.9.15	Hean ghoanyaash Farisayajeega gichcha siitta ginnyasta ging'weerdeayda? Ghwalamda niny ak gwayeeshsha saawa, “Ghwayeasha gheanyangeasu sheang'ng'weada amanga'atta geahuunnyi ak ghang'weardi.” 
JHN.9.16	Gwayi Farisayajeega mwaatkwa, “Siisi maleapna heeda Aseetta aba gideaba moang'ng'waanya Sabatto.” Nea mwaatkwa gwayi, “Gayghoammuustaan siida ring'eeda gwasin gwadeagooda sunu? Hean ghwadarda buuneeda.” 
JHN.9.17	Gebiikta gichcha eennyaash siitta ng'oawiin, “Asi ghamneawa siisi inijaat gheanyangaagu giyeaniin ang'iing'i appadaydeaba siisi?” Gwayeeshsha, “Siisi sibaneeda gil.”
JHN.9.18	Amwamwasa Fuga Yahuudi gideaba siitta ghayi ang'oaw ak ghamneawa aning'wearda, ea eeyibwak ea gaguursa ghwaan ea ghaamwat. 
JHN.9.19	Hean geannyaash ghwaan nea geyeeshsha, “Nii balleandeang'wa oyeennyi ghayi geeji nea ng'oawi? Ak ghamneawa ghwanyastaan ging'weerdeayda?” 
JHN.9.20	Ghwasha Ghwaan ea ghaamwat ak gwayeeshsha, “Aseasa geanalli gideaba nii balleandeanya gil, ea gideaba geeji nea ng'oaw; 
JHN.9.21	ak ginnyasta ging'weerdeayda aseasa ameanali, ak geabwadi nii eara siitta jaat gheanyangaaschiin ameanali. Oannyaasha niny aba gideaba siinniheedu gil ghoammu gwargu niny.” 
JHN.9.22	Gwarukuteaydunu ghwaan ea ghaamwat aba gheawalmeeda fuga Yahuudi aba gideaba fuga Yahuudi nihelleesa gideaba siida wassean jea gwargu aba ghuuttaannyi gideaba Yeesu niny Gristohi gajerrutteawa jeeda ghoriida sinnealshachcheewa. 
JHN.9.23	Ak ghoaw gidarukuteawa ghwaan ea ghaamwat gideaba, “Niny siinniheedu gil oannyaasha.”
JHN.9.24	Gabiikta deaba iyyeenya gaguursa siitta ghayi ng'oawiin ak gwayeeshsha, “Duumshesiina Aseetta; aseasa geanalli gideaba siisi gaba riing'a.” 
JHN.9.25	Ghwasha nea gwayeeshsha, “Siisi ibea riing'a aniini amwaanali, ak ghanalli aniini ng'ashaanjagi nea gideaba ghayi geawoschi ng'oaw ak ghamneawa anang'weardi.” 
JHN.9.26	Geyeeshsha niny, “Gwahindaneayiin? Ghwajaattaan gheanyangaagu?” 
JHN.9.27	Ghwasha nea gwayeeshsha saawa, “Nigeawiit darukuneegwa ak ea molleysiini iit, ghwasaan anda googasayi ayiinya gichcha? Eara agooga googasayi ahuuwa ginealangaaschi?” 
JHN.9.28	Geng'ng'eawi nea geyeeshsha, “Ang'iing'i guwosi ginealaneadaannyi ak aseasa gewoschi ginealanga Muusa. 
JHN.9.29	Aseasa geanalli gideaba Aseetta ghayi gobalool Muusa amaduukku siisi ghanyea meanali eara helleabu.” 
JHN.9.30	Ghwasha Siidida, “Ng'asheanji ghwanung' ghaham fii ng'eanyi! Agooga mwoanali helleabu ak anijaat gheanyangeasu. 
JHN.9.31	Geanalli gideaba Aseetta mooleysiina iit fuga ring'eega, nea siida iidea gadoowani Aseetta nea gwasin gitta bwariiy ninyiin, gagoleeysiit Aseetta. 
JHN.9.32	Ghang'eada dea subwada ng'eanyiida miyeanyiinya siida jaat gheanyanga siida ghayi siji nea ng'oaw. 
JHN.9.33	Siisi imaleapna heeda Aseetta ea mayghoammu gwasin eara gil.” 
JHN.9.34	Ghwasha Saawa ak gwayeeshsha, “Ang'iing'i gejiilseey jeerring'eeda haw ak gajanaleasa?” Hean gerrutta jarooda.
JHN.9.35	Ghwayiiy Yeesu gideaba sirruutta jarooda niny, hean iiduw nea ghwadaa gwayeeshsha, “Ang'iing'i gumwasi Balleanda Siida?” 
JHN.9.36	Ghwasha ak gwayeeshsha, “Siida Mureeda, ng'eaha gil, ak abeeda gaydamwas niny?” 
JHN.9.37	Gwayeeshsha Yeesu niny, “Nidaahi niny, ak ea siisi abaloolnyiini.” 
JHN.9.38	Hean gwayeeshsha, “Ng'uttamiida, Namwaschi;” ak ghaghadoawan niny. 
JHN.9.39	Gwayeeshsha Yeesu, “Aniini ghaawunnyi badayda ng'eanyiida aba girgweaksiinda ak abeeda fuga mwoang'wearda gayghoang'wearda nea gang'oowwiidi fuga ghamneawa ang'wearda.” 
JHN.9.40	Gwayiing'shi fuga mwaatkwa bea Farisayajeega ghwanyawa neekki ng'asheekka ak ghoanyaash gideaba, “Earaseasa gewoschi ng'oowwi?” 
JHN.9.41	Gwayeeshsha Yeesu saawa, “Ghwanyawa iyowoschi ng'oowwi ea majandeawana gidinyeanda, ak ghamneawa goyeennyi agooga, ‘Aseasa geang'ng'weardi,’ abeeda gidinyeannyeekkeagwa gudugwanda heeda.”
JHN.10.1	“Aba huumwa, aba huumwa, geayeeshshineegwa, siida wassean maska gidaghuut ak gawa jeeda gheeda gisilga amaduw ghamwaasta ak ghwala nawa nuut, siisi mareanghweanda gil nea goreedi fii haleanjeeda; 
JHN.10.2	duukku siida weah jeeda gheeda nea gwasik gidaghuut, siisi haghweadoochcheanda gisilga. 
JHN.10.3	Iissa gwajeassa furiischochcheanda gidaghuut; ak iissa ghwayiiy gisilga ghuuttaannyi, ak iissa gaguursa gisilgaaschi nea gaba niigursiina ghawungaaschi ak goruutta jarooda. 
JHN.10.4	Ing'atta girutteayda hean goshedeawa ak ghwaat geeshta gisilga aba gideaba ghwanal ghuuttaannyi; 
JHN.10.5	Mayghwaat geeshta rabascheanda gaygamng'aw aba gideaba mwanala ghuusiga rabasta.” 
JHN.10.6	Yeesu gwarukuta ng'asheesu awaaghaniin, amaduw eamajeeng'na saawa gitta rukusean.
JHN.10.7	Gabiikta Yeesu gichcha ak gwayeeshsha, “Aba huumwa, aba huumwa, geayeeshshineegwa, aniini geawoschi gidaghuutta gisilga. 
JHN.10.8	Fuga suurja sean ghayi ashooynanean mareanghooga gil ea fuga areedi fih haleanjeeda; ak ea mealeeysiniit gisilga. 
JHN.10.9	Aniini geawoschi gidaghuut, siida iiweah gah nea gwasku heedeanyu gajeelealu, gaygawa gah nea gwardu ak abeeda gayghwanyas haghweeda. 
JHN.10.10	Mareanghweanda iissa ghwaan gwajawadiischi nea gwanuus nea ghwadattas; aniini ghaawunnyi ghwanyasa eaweega ea ghwanaawda. 
JHN.10.11	Aniini geawoschi haghweadoochcheanda miy. Haghweadoochcheanda miy iissa ghoaghaashta aweagaaschi appadayda gisilga.” 
JHN.10.12	“Siida sittaw gidageattinda mawosa haghweadoochcheanda bissa gisilga ea mii gaaschi, idaa suyeanda nea ghwaan, gwanung'usa heeda gisilga ak gamng'aw; ak ghoang'ng'waay suyeanda ak ghoadarda. 
JHN.10.13	Niny gamng'aw aba gideaba maduuppa ng'asheega gisilga aba gideaba niny siida mushaahara gil. 
JHN.10.14	Aniini geawoschi haghweadoochcheanda miy; aniini ghaanalli geasu ak eara geasu ghwanalan, 
JHN.10.15	gidanaldanaan Bwaabwa, ghaanalli Bwaabwa; aniini ghaghaashti eaweegeasu appadahuukka gisilga. 
JHN.10.16	Geabiissi dandeawa gisil suuk manda seammoodeaba gheawi; asi eara suu gammiisa gideaba gaydaghuumu, ak gayghwayiiy ghuutteanyu. Ak abeeda ghoaw hawannyeanda agi, ak haghweadoochcheanda gajaagi. 
JHN.10.17	Aba sareani Bwaabwa ghabwariinyan, aba gideaba ghaghaashti eaweegeasu, ak geabiikti dageanu gichcha. 
JHN.10.18	Manda siida geandeawanean, ghaghaashti aniini aba uhuudeanyu nea gabwageaw. Geandeawi uurda jea daghashtaawa ak geandeawi uurda jea dabiikta dageanna; nii gidaghayi adeaganean Bwaabwa sinooda.”
JHN.10.19	Hean gabiikta gichcha ghwadarda fuga Yahuudi appadaydeaba ng'asheesu. 
JHN.10.20	Gwayi fuga saang'a aba jeanyaawa, “Siisi gabearji meangeenda, ak ghabwada nii gaba geas; ghwasaan anda golleysiit?” 
JHN.10.21	Gwayi mwaatkwa, “Ng'asheega sunu maba siida bearji meangeeda. Neada meangeeda ghoammu ghwajaat gheanyanga siida ng'oowi?”
JHN.10.22	Abeeda aba hoowa bea Yerusaleemuun gwanda ghweelmeeda sumwanya gheeda sibatta Aseetta; 
JHN.10.23	nea abeeda damandida ea damanda gorogeeda, nea eara Yeesu abeeda gwaneayeewa jeeda gheeda sibatta Aseetta heeda was dodooda Sulemaani. 
JHN.10.24	Hean gwaneaweesa Fuga Yahuudi ak gwayeeshsha, “Gaynung'waada eppiidana jeeda hirbabandeeda ea ghoaw eeju? Iwosi Gristo nea huumwa gil girukuneasa nea gidajiidi.” 
JHN.10.25	Ghwasha Yeesu nea gwayeeshsha, “Nigeawiit darukuneegwa ak ea mwoamwasi. Gadiyoojiga easinnyi aba gheawunga Bwaabwa gamuuwwunean aniini; 
JHN.10.26	iiduw ea moamwasi agooga aba gideaba mowosi gisilgeasu. 
JHN.10.27	Gisilgeasu ghwayiiy ghuutteanyu ak ghaanalli saawa ak gweadu geeshteanyu; 
JHN.10.28	aniini iissa ghaadawji eaweega manda mudeanooda, ak eara saawa ghanyea maygwarooda eara hay eaghoaw eaweega manda mudeanooda, nea ghanyea manda siida ammu gageandeawa geattindeanyu. 
JHN.10.29	Bwaabeedeanyu, goonan ahaweawa sean, ak ghanyea manda siida ammu gageanda saawa aba geattinga Bwaabwa. 
JHN.10.30	Aniini sea Bwaabwa gewoschi gilagi.”
JHN.10.31	Hean gageanu Fuga Yahuudi lagheanga nea gajeefta. 
JHN.10.32	Ghwasha Yeesu nea gwayeeshsha, “Aniini naahimneegwa gadiyoojiga saang'a miyaas leabu heeda Bwaabwa; abeeda ea anneeda gil aba jeedeaba ng'asheesu jea ghwanung' aftean aba lagheangean?” 
JHN.10.33	Ghwasha Fuga Yahuudi nea gwayeeshsha niny, “Majeefteey aba gadiyoojiga miyaas isnayi, gaygweagu ng'asheagagu munyas irukusi Aseetta; aba gideaba gisni geaw Aseetta nea guwosi siida.” 
JHN.10.34	Ghwasha Yeesu nea gwayeeshsha, “Miyeang'waari aba jeeda deaweededeang'wa gideaba, ‘Geayeennyi gowoschi aseechcheekka?’ 
JHN.10.35	Abeeda iiguura aseechcheekka fukka ghayi hinna ng'asheanda Aseettean (nea ng'oruutka ea mayghwayamwa), 
JHN.10.36	goobalooli siitta ghayi ammiidu Bwaabwa ak gojeagu ghwaan badayda ng'eanyiidean ak goyeeshshi, ‘Girukuni badayda Aseetta ng'asheega munyas,’ aba gideaba geayeennyi, ‘Aniini geawoschi Balleanda Aseetta?’ 
JHN.10.37	Abeeda imeasni gadiyoojiga Bwaabwa, ea adoamwaschaan; 
JHN.10.38	ama easinnyi earappeadi moamwasaan ghang'wana ghoamwaschi gadiyoojiga ak abeeda gojeeng'u nea ghoanalli gideaba Bwaabwa gwanda jeedeanyu nea geandi aniini jeada Bwaabwa.”
JHN.10.39	Gabiikta Saawa gagasa ghoang'ng'waay amaduw gamul aba geattinga nyaawa. 
JHN.10.40	Gabiikta Yeesu gawa gigheawda Yordaan heeda ghayi abattisanniisa Yohaana buuneeda ammwadi ak gobiida hoowa. 
JHN.10.41	Gaweayi fuga saang'a headaannyi ak geyeeshsha, “Yohaana miigwasin gwadeagooda, duukku ng'asheega sean ghayi rugu appadaydeaba siisi ahuumwa gil.” 
JHN.10.42	Iiduw ghamwas fuga saang'a mida hoowa.
JHN.11.1	Ghayi gwanda siisi miyaan suguura Lasaaro bea ng'eanyiida Bettaniya, nea gharang'da geaba Mariya gil ea huda ghaamwat suguura Marta. 
JHN.11.2	Mariyaheani diitta ghayi easha Ng'uttamiida nagheeda ng'andit ama ng'atta gobuus geeshanga aba budeagaaschiin gil, nea abeeda ghamnyaan oorjeeda ghaamwat suguura Lasaaro. 
JHN.11.3	Hean gojeaksa Haweega ghaamwat nea geyeeshsha, “Ng'uttamiida, siida ibwariinyi ghamnyaan.” 
JHN.11.4	Iiy Yeesu ng'asheanji gwayeeshsha, “Geeyoani maygweadu miyeeda, gaba gigheambiitta Aseetta, miyeanji geebaysiina gideaba abeeda gajeakghambiit Balleanda Aseetta.”
JHN.11.5	Yeesu abeeda ghabwariiy Marta ea huda ghaamwat ea Lasaaro. 
JHN.11.6	Iiduw nea ghwanyas Yessu iitta gideaba ghamnyaan, gopteada aba hoowa ea ghang'atta eawoji iyyeenya. 
JHN.11.7	Iimuchchu nea ghang'atta ng'asheesu gwayeeshsha ginealangaaschi, “Aniyean ebiikta eeweaya Yudeeya.” 
JHN.11.8	Hean ghoanyaash Ginealanga nea geyeeshsha, “Rabi, migageawiit damanda gasseewa fuga Yahuudi gaftaneey lagheanga ak ghamneawa gigasayi biikta gichcha hoowa?” 
JHN.11.9	Ghwasha Yeesu nea gwayeeshsha, “Heappi robuutka aseetta aba jeedaskwearda mii damaniyyeenya? Asi siida iweelweel askweari ea mwoammu ghwalas geeshta gil aba gideaba ghwadaa weeshinnda ng'eanyiida. 
JHN.11.10	Duukku siida iweelweel eawa ghoammu ghwalas geeshshta gil aba gideaba manda jeadaannyi weeshinda.” 
JHN.11.11	Iiduw nea ghoahiit Yeesu rukunoodeaba ng'asheesu gwayeeshsha saawa, “Siida siduupcheewi was Lasaaro nilil, ak gaydawa daheat.” 
JHN.11.12	Ghwalamda Ginealanga ak gwayeeshsha, “Ng'uttamiida ibeachchi ruweanga, gayghahaap.” 
JHN.11.13	Nea Yeesu gabaloola iitta miyeadaannyi, ak ghaghay saawa gili baloola iitta ruweanga. 
JHN.11.14	Hean gwarukusa Yeesu nea ghoadajiit, “Lasaaro nimi; 
JHN.11.15	ak ghamneawa geahosannyi appadahukkeagwa ak anighaas heetta ea meandani hoowa ak abeeda ghoamwaschi. Asi eweaya headannyi.” 
JHN.11.16	Gwayeeshsha Domasooyda suguura Saleaygweanda ginealanga suurja, “Apkaani eweaya ak geemeewuudayeewi niny.”
JHN.11.17	Eaweeda hittaawa Yeesu hoowa abeeda Lasaaro nibiida jeessigeeda eawooji ang'wan. 
JHN.11.18	Abeeda Bettaniya eanekkeewa Yerusaleemu maygwaduulu aseadeanagi hitteayda. 
JHN.11.19	Nea abeeda anupka Fuga saang'a bea Yahuudi heeda Marta ea Mariya egeandeawa salgheang'da aba miyeeda oorjeeda ghaamwat. 
JHN.11.20	Hean iiy Marta gideaba ghwaan Yeesu gawa roonnyeeda nea Mariya geanung'wa ghoah. 
JHN.11.21	Gwayeeshsha Marta Yeesu, “Ng'uttamiida inyeeda heetta gindi hiji ghwanyawa oorjeeda giyeanya gajea miighami. 
JHN.11.22	Eara ghamneawa ghaanalli gideaba iimusi Aseetta gidawassean gaygagoonnyi.” 
JHN.11.23	Gwayeeshsha Yeesu niny, “Oorjeeda geamadu gaygwaduudu gichcha.” 
JHN.11.24	Gwayeeshsha Marta niny, “Ghaanalli gideaba gaygwaduudu gichcha eaweetta jea gwaduttuuna buuneeda eaweeda huydean.” 
JHN.11.25	Ghwalamda Yeesu ak gwayeeshsha niny, “Aniini geawoschi dunnooda ea eaweega; siida iimwasan eara ghami gajeamajeek, 
JHN.11.26	nea siida majeek ak ghamwasan ea mayghami earahay. Ghamneawa gumwasi ng'asheanji?” 
JHN.11.27	Gwayeeshsha niny, “Huumwa gil Ng'uttamiida; aniini ghamwaaschi gideaba ang'iing'i guwosi Gristo, Balleanda Aseetta, jea ghwahidu jeeda ng'eanyiida.”
JHN.11.28	Iing'atta rukunoodeaba ng'asheanji, gawa ak gaguursa huda ghaamwat suguura Mariya, ak gameang'sheesha nea gwayeeshsha, “Nukkwa Ginealshoochcheanda gwanda hiji nea gaguuru.” 
JHN.11.29	Iiy ng'asheanji gotkweal ak gawa headaannyi. 
JHN.11.30	Abeeda Yeesu mii ghwahidu gharang'dida, gudugwanda heeda ghwanyawa depteaysa Marta. 
JHN.11.31	Hean daa fuga Yahuudi ghwanyawa mideayi aba jeeda gheeda nea gageanda salgheang'da, gidang'eatta ak gidalamwaajaadayda Mariya nea gwaritta jarooda, ghwaat geeshta, nea ghaghay gili wea heeda bung'eeda goyyeawda. 
JHN.11.32	Hitta Mariya heeda mida Yeesu ghwadaa ak gwatkuy aba madeadaannyi ak gwayeeshsha, “Ng'uttamiida, heetta inyeeda gindi hiji orjeediyya gajea mii ghami.” 
JHN.11.33	Daa Yeesu gidayyeawudeayda nea eara fuga Yahuudi ghwanyawa adeana earaga goyyeawda ghang'ut giseaneega nea gwasawana guroroodaannyi; 
JHN.11.34	ng'atta gwayeeshsha, “Ghoayiinnyi yeenu siida?” Geyeeshsha niny, “Ng'uttamiida benni daaha.” 
JHN.11.35	Goyyeawda Yeesu. 
JHN.11.36	Hean gwayi fuga Yahuudi, “Adaaha gidabwariiyda!” 
JHN.11.37	Amaduw gwayi mwaatkwa aba jeannyaawa, “Assiisi ghayi jaat gheanyanga siida ng'oawiin ghwaraay ghwanung' amwami siisi?”
JHN.11.38	Iiduw nea nigiisan Yeesu aba jeadannyi ghwahitta heeda bung'eeda; abeeda bung'eeni gwaleeda nea gedukutteawa lagheaneeda. 
JHN.11.39	Gwayeeshsha Yeesu, “Ageanda lagheaneeda.” Ghwasha Martaayda was huda gheamatta siida heetta meahiin ak gwayeeshsha niny, “Ng'uttamiida, gajeanimealu aba gideaba nii eaweedeaba ang'wani aba miyeeda.” 
JHN.11.40	Hean gwayeeshsha Yeesu niny, “Heappi midarukuneeyi gideaba iimwasi gaydaaha gigheambiitta Aseetta?” 
JHN.11.41	Hean gegeanda lagheaneetta. Ng'atta gong'weersa Yeesu humng'eeda ak gwayi, “Geabadischoweey Bwaabwa aba gideaba iissa giyiinyi gideargu. 
JHN.11.42	Ghaanalli gideaba iissa gileysean iit galeagasean. Ak ghamneawa gearukuni ng'asheanji badahukkeaba fiisu minaada aba hijiin, ak abeeda gayghamwas gideaba gijeaknean.” 
JHN.11.43	Ng'atta rukunoodeaba ng'asheesu gaguurda aba ghuutta haw, “Lasaaro, Rinni jarooda.” 
JHN.11.44	Gwardu jarooda siitta heetta meahiin, nea radaat geeshanga ea geattinga aba weageakka nea gheamamdaannyi ea sudukutta aba hang'da. Gwayeeshsha Yeesu saawa, “Ottina, ak ghoanung'waadi gawa.”
JHN.11.45	Hean iiduw Fuga saang'a bea Yahuudi heetta hidu heeda Mariya idaah gitta siniin, ghamwas niny; 
JHN.11.46	gaweay Fuga mwaatkwa heeda Farisayajeega ak ghoadayda iitta ng'asheanda sin Yeesu. 
JHN.11.47	Gwasin Ashoohoodiga hees sea Farisayajeega girgweageeda nea gwayi, “Gajeesna naaha? Anda siisi iissa gwasin gwadeagwajeega saang'a muuchchi.” 
JHN.11.48	“Gajiiduw isunung'waadi gwasnu gayghamwas buuneessean, ak gayghapka fuga Ruumi gwanyarja horgeedeanya ghaydit ea emedeanya.” 
JHN.11.49	Ng'atta gwayeeshsha siyagi suguura Gayafa was ashoohoochcheanda haw gweaydida, “Agooga moanali gil; 
JHN.11.50	agooga moanaali gideaba ghang'wana ghami siyagi aba jeedeang'wa appadahuukka buuneeda, mwasamwa gideaba gajealas uhuuda eameassean.” 
JHN.11.51	Siisi marukunana uhuudannyi ng'asheesu, gwarukuna gideaba niny ashoohochcheanda haw gil aba gweaydida, niny gwaramoorssa gideaba Yeesu gayghami appadayda eameeda, 
JHN.11.52	ak ea mii badaydeaba eameani gil akghwahit, ghabwada gideaba gagasa gonyeaschi diibiga Aseetta nigeawiit ghwadarda ak ghoaw gilagi. 
JHN.11.53	Ghang'eada eaweedida gagasa gheatta gichchea gwanuusta.
JHN.11.54	Hean eamudu gwaneayeewa Yeesu bugusta fuga Yahuudi nea ghabwadakta, ghabeawa hoowa ak gawa ng'eanyiida neekkeewa dareapchcheenda jeeda mujiineeda suguura Efraimu; ak gobiida hoowa sea ginealangaaschi. 
JHN.11.55	Abeeda ea ninekkiit Basakkeeda fuga Yahuudi, gaweay fuga saang'a beawa daroorakka ak gaweay Yerusaleemu ghoammiidu geat nea mii ghwahidu Basakka. 
JHN.11.56	Hean iissa geegasa Yeesu. Ak ghabwat geat aba gheeda sibatta Aseetta ak gonyeari geat gideaba, “Gawurjiin? Mayghwaan jeedeaba ghwelmeeni?” 
JHN.11.57	Abeeda ea niidayda Ashoohoodiga hees ea Farisayajeega iitta gideaba siida deeppa ghwanal heeda mida Yeesu ea darukusiina ak abeeda geang'ng'waay.
JHN.12.1	Iimuchchu nea ghwashoada eawooji lah aba hitteayda ghwelmeeda Basakka, ghwahitta Yeesu Bettaniya heeda ghayi abiitta Lasaarooyda aduuna Yeesu miyeedean. 
JHN.12.2	Hean gesissa hamitteaba shing'ada; hean gagadiyeesa Marta nea Lasaaro abeeda gaba jeeda fuga ambuuchchi sea niny. 
JHN.12.3	Ng'atta gageanu Mariya nagheeda ng'andit suguura nardo mida gideeshteayda sikkuuyi bureetta bissa gaba sheayeeda haw, ak ghwayeasha geeshanga Yeesu ak gobuusa budeegaaschi; gang'andiit gheassean aba shearooda nagheeda. 
JHN.12.4	Gwayeeshsha Yuudayda Iskariyotte bea jeeda ginealangaaschi (was dea jaghwalabwadaw niny), 
JHN.12.5	“Ghwasaan anda ghwanyawa nagheani meashaydawana dinaaraji bughalaji samwagu ak gelakkisa fuga barbari?” 
JHN.12.6	Mwanyashtunu appeadi samsa fuga barbari, gweagu gideaba niny mareanghweanda, eawoojusu iissa godiiwi sandakkooda lappiya nea iissa eawoojusu gwajagwadi lappiyeeda mida jeeda. 
JHN.12.7	Ghwasha Yeesu ak gwayeeshsha, “Anung'waada gwandeawa, ghoamuughu eaweeda jea epnyanean. 
JHN.12.8	Aba gideaba fuga barbari gajandeawana galeagasean, dukku aniini ea majeendeayeena galeagasean.”
JHN.12.9	Nal emeetuw bea Yahuudi gideaba gwanda hoowa, ghapka nea mwaada gideaba gagasa ghwadaa Yeesu, gagasa ghwadaa eara Lasaaroyda heetta sittuunna miyeeda. 
JHN.12.10	Hean ghamwaal Ashohoodiga hees gichchea enuusta eara Lasaaro. 
JHN.12.11	Nea gweagu gideaba appadaydaannyi goheelli geat fuga saang'a bea Yahuudi ak ghamwas Yeesu.
JHN.12.12	Muchchu ghwayiiy emeetuw buwa ghwelmeeda gideaba Yeesu gwanda naweeda ghwaan Yerusaleemu. 
JHN.12.13	Hean gwahirjeawu damealga miilayga ak gaweay ronnyeeda nea gojuur muuchchi nea gwayi, “Hosaana! Sing'usha siisi wuna gheawunga Ng'uttamiidean, eara sugoochcheanda Israeeli!” 
JHN.12.14	Ghwanyas Yeesu gureenda ak gwading'da badayda gawurji gissung'waarda.
JHN.12.15	“Adibeali hudeaba Sayuuni; ang'wearda
JHN.12.15	sugoochchandaang'u ghwaan,
JHN.12.15	nea gwading'da gureenda digeeda!”
JHN.12.16	Abeeda ginealangaaschi ea miigwajeeng'u ng'asheesu ammwadi; iiduw nea sikghambiit Yeesu, hean ghoapkaat gideaba ng'asheesu geang'waar appadaydaannyi ea gideaba sisissa buuneeda ng'asheesu. 
JHN.12.17	Hean gamuuwwu emeeda heetta mideay sea niny eaweetta gursiina Lasaaro gwarinna jeeda bung'eeda ak goduudu. 
JHN.12.18	Iiduw ghoaw gitteaptaawa emeeda aba gideaba nisin gwadeagoani. 
JHN.12.19	Ng'atta gaba Farisayajeanji eeshsha niirja, moadaahi gideaba moammuusi asna gil; oang'ng'wearda, ghwaat geeshta ng'eanyiida.
JHN.12.20	Nea aba jeeda fuga weay ghadooweeda eaweeda ghweelmeeda gwanda fuga mwaatkwa bea Yunaani. 
JHN.12.21	Gaweay Fiisu heeda Filippoyda leabu Betsaydeeda Galilaaya ak gwayeeshsha niny, “Siida mureeda, geegasayi eadaaha Yeesu.” 
JHN.12.22	Gawa Filippo ak gwarukusa Andereya; ak godeayi Andereya sea Filippo ak gwarukusa Yeesu. 
JHN.12.23	Ghwasha Yeesu nea gwayeeshsha, “Niiitta damanda jea ekghambiida Balleanda Siida. 
JHN.12.24	Aba huumwa, aba huumwa, geayeeshshineegwa, gheang'nyeanda ngano iissa gobiida damwanagi ea eaghus gobissa jeessigeeda ak ghami. Iing'atta miyeeda gwaji haghweega saang'a. 
JHN.12.25	Siida bwariiy eaweagaaschi gaygwalakku, nea siida sit eaweagaaschi appadaydeaba ng'eanyiin gayghoaghu ea gagul eaweega manda mudeanooda. 
JHN.12.26	Siida jea gwasinnean gadiyeeda geaghus gweadu geeshtteanyu; ak abeeda heeda eandi aniini eara soomjeadeanyu gaygwanda eara niny; siida jea gwasinnean gadiyeeda abeeda gaygwasissa Bwaabwa mureeda.
JHN.12.27	“Ghamneawa guroroodeanyu nung'ut muuwda. Ak gaydayiin? ‘Bwaabwa, lealnean aba damani?’ Manda, appadaydeaba ng'asheanji naahidu damani. 
JHN.12.28	Bwaabwa aghambiida ghawungaagu.” Deagheatta ghwanya ghuutta nyaasha humng'eeda nea gwayi, “Naghambiichchi, ak gaydabiikta daghambiit.” 
JHN.12.29	Ghwayiiy emeeda ghwanyawa minaada aba hoowa ghuuttida ak gwayi mwaatkwa, ghoaghweandan humng'eeda. Nea gwayi mwaatkwa, “Gobalool malaykajeanda.” 
JHN.12.30	Ghwasha Yeesu nea gwayeeshsha, “Ghuudi oayinyiin mwanya appadaydeanyu aniini, ghwanya appadahukkeagwa. 
JHN.12.31	Damani nihitta heeda jea ergweaksiina ng'eanyiini, nihitta damanda jea ejakteawa siida ahaaghwa ng'eanyiini. 
JHN.12.32	Nea aniini isitting'danean humng'eeda daheelli ng'eanyiida, gaydaksu buneeessean ghapka heedeanyu.” 
JHN.12.33	Aba rukunoodeaba ng'asheanji ghoahiimu miyeechchaghami gidurji. 
JHN.12.34	Hean ghwash Emeeda ak gwayeeshsha, “Aseasa gwarukuneasa deaweeda gideaba Gristo gayghwashng'u eaweega manda mudeanooda. Abeeda ghoammustiin gideaba gajayeena Balleanda siida gajeettiing'da humng'eeda? Balleanji bea siidean ng'eaha?” 
JHN.12.35	Gwayeeshsha Yeesu saawa, “Gudandeawana weeshinda gheadi nuwaas. Aneayeena hijiduandeawana weeshindean amwajooreagwa misaneeda; siida neayeewa jeeda misaneeda mwanala eara heeda gal. 
JHN.12.36	Asi hijiduandeawana weeshindean amwasa weeshinda, ak ghoahuuyi diibiga weeshinda.”
JHN.12.36	Ing'atta rukunoodeaba ng'asheesu ghang'eat Yeesu goheelli geaw ak gawa ghafnya geaw saawa. 
JHN.12.37	Earappeadi nisin gwadeagwajeega saang'a aba madeanyaawan, saawa ghanyea meamwasa niny; 
JHN.12.38	ak gwasa ng'asheega rugu sibaneeda suguura Isaaya nea gwayi,
JHN.12.38	“Ng'uttamiida siida mwas ng'asheagaasa ng'eaha?
JHN.12.38	Ak ea sihhiimsa ng'eaha geattinda Ng'uttamiida?”
JHN.12.39	Aba sareani ea mudughoammu ghamwas. Aba gideaba Isaaya gabiikta gichcha gwayi;
JHN.12.40	“Ninung' gang'owiidi gheanyanga nyaawa, nea gahang'onyiidi jeesinga nyaawa,
JHN.12.40	adaghwadaa aba gheanyanga nyaawa, nea gwajeeng'u aba jeesinga nyaawa,
JHN.12.40	ak gwayamu geat ak ghahaapchi.”
JHN.12.41	Isaaya gwargu ng'asheesu aba gideaba nidaa gigheambiittaannyi, ak ghoaw girrukuna iittaannyi. 
JHN.12.42	Gwanda fuga saang'a earaba jeeda gea ambaliischi mwas niny, iiduw aba gheawalmeeda Farisayajeega ea marukunana ghuusiga nyaawa aba gideaba gajiiduw geerrutteawa jeeda ghooriida sinnealshachcheewa. 
JHN.12.43	Aba gideaba ghabwariiy dumshesiinda Buuneeda moasaamwa gideaba gaygwadumsheesa Aseetta.
JHN.12.44	Ng'atta gabalool Yeesu aba ghuutta haw nea gwayi, “Siida mwasan aniini mwamwasan nea gabwageaw, ghamwas dea ajeaknean. 
JHN.12.45	Siida nidaahan aniini abeeda nidaah dea ajeaknean. 
JHN.12.46	Aniini ghaawunnyi nea geawoschi weeshinda ng'eanyiida, ak abeeda siida mwasan ea meabiidana jeeda misaneeda. 
JHN.12.47	Siida iiy ng'asheegeasu ak ea mwoang'ng'waanya, aniini maydeargweaksa; aba gideaba mwaawuni deargweaksa ng'eanyiida ghawunnyi dalealu ng'eanyiida. 
JHN.12.48	Siida jaktanean nea mwoang'ng'waanya ng'asheegeasu gwandeawa dea jea gorgweaksa; ng'asheandida earuguun deajea gorgweaksa gil eaweeda huydean. 
JHN.12.49	Aniini meabalooli aba gheambalmeedeanyu; aniini geaghus gearugu Bwaabwa ajeaknean dea goonan digheanda gil ea gichchea dabaloola. 
JHN.12.50	Ak ghaanalli gideaba digheandannyi eaweega manda mudeanooda. Asi aniini geargu ng'asheega eshshean Bwaabwa rukuta.”
JHN.13.1	Hean nea mii ghwahidu ghwelmeeda Basakka nea ninal Yeesu gideaba damandaannyi jea ghabeawa ng'eanyiida gawa heeda Bwaabwa nihidu, niny nea ghabwariiy fugaaschi mida jeeda ng'eanyiida, ahuumwa gil ghabwariiy ea ghwanaawda. 
JHN.13.2	Damanda agiischooda bea shing'ada, nea abeeda ea niyiin meang'nyeandeenda jeeda Yuudaayda Iskariyotte, was balleanda Simon gichchea ghwalaapta bwadaw niny, 
JHN.13.3	abeeda Yeesu ghwanal gideaba niyiin Bwaabwa geattingaaschi halaneassean, ea gideaba niny gwaleabu heeda Aseetta ak gaygabiikta heeda Aseetta, 
JHN.13.4	hean ghang'eat aba heeda agiischeewa, ak ghaghatghat hang'wakkaaschi ak gageanu hang'da mwanang' ak gwaradiischeewa. 
JHN.13.5	Ng'atta gageanu harakta ak ghwayiin beega, ak gohuun geeshanga ginealanga, ak gobuus aba hang'dida mwanang' radischewean. 
JHN.13.6	Iiduw ghwahitta heeda Simon Betro; amahit gwayeeshsha Betro niny, “Ng'uttamiida gajahuuna geeshangeasu?” 
JHN.13.7	Ghwasha Yeesu nea gwayeeshsha, “Ang'iing'i minali gideasinnyi ghamneawa ak gaynala iiduw.” 
JHN.13.8	Gwayeeshsha Betro, “Ang'iing'i majahuuna geeshangeasu earahay.” Ghwasha Yeesu nea gwayeeshsha niny, “Iimeahuuni geeshangaagu ea meguyeeni.” 
JHN.13.9	Hean gwayeeshsha Simon Betro, “Ng'uttamiida, adabeeda ea mii geeshangeasu gil akghwahit, eara geattingeasu ea uhuudeanyu!” 
JHN.13.10	Gwayeeshsha Yeesu niny, “Siida inihuushshi ea manda gichchea gohuun geaghus geeshangaaschi, aba gideaba nimmiidu saseessean; agooga gowoschi miyaas, ak ea mii oagaseani.” 
JHN.13.11	Abeeda niny ghwanal siida jea ghwala bwadaw; ak ghoaw girrukuna gideaba, “Agooga mowosi miyaas oagasean.”
JHN.13.12	Ng'atta nea Niiiit gihuunda geeshanga, nea nibiikta gookwa hang'weakkaaschi, gabiikta gobideada aba heeda gwachchi, ak gwayeeshsha saawa, “Noanalli ng'asheanji easinneegwean? 
JHN.13.13	Agooga gogurewanean Ginealshochcheanda ea Ng'uttamiida; ak ghwadoabiiw, aba gideaba geawoschi. 
JHN.13.14	Asi aniini iyeawoschi Ginealshochcheanda ea Ng'uttamiida ak gajoohhuuna geeshangeagwa, asi gammiiseegwa earagooga gideaba ohhuunna geeshangeaba geat. 
JHN.13.15	Asi neagonnyeegwa gichchea agalana iissa abeeda eara agooga gosindi gidaghamneawa easindi aba hedeang'wa. 
JHN.13.16	Aba huumwa, aba huumwa, geayeeshshineegwa, soomjeanda mii haweawa siidaannyi haw, ghana siida sichcheakta mii haweawa siida ajeakta. 
JHN.13.17	Asi iyoonalli ng'asheesu abeeda ghang'wana iyoosinnyi. 
JHN.13.18	Meabaloolani badahuukkeagwa oagasean; aniini ghanalli gea aloachchi; ak abeeda gwasa ng'oruutka, ‘Siida akk mukkatteaydeanyu niyamgeaw ak ghwalaabwan bwadaw.’ 
JHN.13.19	Nearukuneegwa ng'asheesu ghamneawa nea mii gwasa, ama eaweeda seameewa abeeda ghoanalli gideaba aniini niny. 
JHN.13.20	Aba huumwa, aba huumwa, geayeeshshineegwa, Siida deapta dea eajeagu abeeda ghwadeaptanaan aniini, nea siida deaptanaan aniini abeeda ghwadeapta dea ajeaknean.”
JHN.13.21	Ahiit Yeesu rukunodeaba ng'asheesu gwasawana guroroodaannyi, ak gamuwwu nea gwayi, “Aba huumwa, aba huumwa, geayeeshshineegwa, siyagi aba jeedeang'wa gayghwalaabwan bwadaw.” 
JHN.13.22	Hean gong'wearsa geat ginealanga ak amwanala siida baloola. 
JHN.13.23	Nea ginealaneanagi bwariiy Yeesu abeeda eaneekkeewa daghatta Yeesu; 
JHN.13.24	gageanu Simon Betro ak ghaghoash ginealaneetta nea gwayeeshsha, “Heappi anyaasha gabaloola badaydeabeang'a.” 
JHN.13.25	Hiji duu gwadiiwa geaw ginealaneedida aba daghatta Yeesuun, ghoanyaash nea gwayeeshsha, “Ng'uttamiida siida ng'eaha?” 
JHN.13.26	Ghwasha Yeesu ak gwayeeshsha, “Niny siitta jea dang'utta murmurjeanda ak ghadawjiini.” Ghang'utta murmurjeanda, ak ghoadaw Yuuda balleanda Simon Iskariyotte. 
JHN.13.27	Ing'atta ging'ng'ooyda murmurjeanda ghoabitta Shattaani jeedaannyi. Gwayeeshsha Yeesu niny, “Gitta igasayi sinodean lamwaja sina.” 
JHN.13.28	Abeeda ghanyea manda eara siyagi aba jeedeaba fukka agiischiin dea jeeng'u gidarukusiina niny ng'asheandida. 
JHN.13.29	Aba gideaba Yuuda abeeda siida adiinng'iida sandakkwajeanda lappiya gil, hean ghaghay ginealanga mwaatkwa gili eeshsha Yeesu shaaha haleanjeeda sigasa eaweetta ghwelmeeda, ghana gideaba gwayeeshsha adawa fuga barbari haleanjeeda. 
JHN.13.30	Ing'atta geandeayda murmurjeanda gwaritta jarooda aba geeshangiga, nea damandida ea eawa gil.
JHN.13.31	Iiduw nea ghang'eat gawa, gwayi Yeesu, “Asi ghamneawa Balleanda Siida sikghambiit ak eara Aseetta ea sikghambiit aba jeadaannyi. 
JHN.13.32	Abeeda isikghambiit Aseetta aba jeadaannyi, abeeda gayghoaghambiit niny aba jeadaannyi, ak gaybay ghoaghambiit. 
JHN.13.33	Diibiga manang'i, aniini gajeendeayeena gil nuwaas. Gajagassean; ak gaydarukuneegwa gidaghayi earukusi fuga Yahuudi, ‘Heedeawi aniini mwajoammusa apkaani.’ 
JHN.13.34	Geagonnyeegwa digheanda eesh, abwariinnya geat, ak ghoabwariiydi geat gida abwariiydaneegwa. 
JHN.13.35	Ak abeeda gayghwanal buuneessean gideaba gowoschi ginealangeasu iyoobariinyayi geat agooga.”
JHN.13.36	Hean gwayeeshsha Simon Betro niny, “Ng'uttamiida, gigali yeenu?” Ghwasha Yeesu nea gwayeeshsha, “Heedeawi mwajammuusa eanni geeshteanyu ghamneawa; geaghus eanni geeshteanyu iiduw.” 
JHN.13.37	Gwayeeshsha Betro niny, “Ng'uttamiida, neada ghwasaan inyas mwaydaammu deadu geashtaang'u ghamneawa? Aniini gaydaghaashta eaweegeasu appadaydaang'u.” 
JHN.13.38	Hean ghwasha Yeesu nea gwayeeshsha, “Gajaghaashta eaweegaagu appadaydeanyu? Aba huumwa, aba huumwa, geayeeshshineey, damanda migoguula nghaghooda gajanishaang'nyaan niba samwagu.
JHN.14.1	“Adiiduw gwahirbaban jeesingeagwa, amwasa Aseetta, ak ghoamwaschaan earaniini. 
JHN.14.2	Gheeda Bwaabeedeanyu gwanda giibinda haw, gwachchi inyeeda ea masnu gajeaneabay darukuneegwa asi ghamneawa geawi dasinneegwa hoorgeedeang'wa jea oppiidana. 
JHN.14.3	Nea iyeawi ak geasinneegwa hoorgeedeang'wa, gaydabiigu gichcha ak ghayachcheagwa heedeandi, abeeda heedeandi aniini eara agooga gajandana. 
JHN.14.4	Ak ghoanalii naweeda gal heeda eagalli.” 
JHN.14.5	Ghoanyaash Domaso niny, “Ng'uttamiida, aseasa meanali heeda igali; abeeda gajeanaldaan naweeda?” 
JHN.14.6	Gwayeeshsha Yeesu niny, “Aniini geawoschi naweeda, ea humeanda, ea eaweega; siida moammu gawa heeda Bwaabwa, geaghus gwasku heedeanyu. 
JHN.14.7	Inyeeda ghwanyawa ghoanallaan, gajanala eara Bwaabwa, ghang'eada ghamneawa ghoanalli ak ea noadaayi niny.”
JHN.14.8	Gwayeeshsha Filippo niny, “Ng'uttamiida, ahiimneasa Bwaabwa ghoahideasa.” 
JHN.14.9	Gwayeeshsha Yeesu niny, “Gendeaydoschi sea agooga ea goyang'u ak ea minalaani Filippo? Siida nidaahan aniini nidaah Bwaabwa; abeeda gimmustiin gideaba giyeeni, ‘Ahiimneasa Bwaabwa?’ 
JHN.14.10	Ammumwasi gideaba aniini geandi jeeda Bwaabwa nea Bwaabwa gwanda jeedeanyu? Ng'asheega earukuneegwean mearukunani gheambalmeedeanyu aniini, gwasin Bwaabwa mida jeedeanyu gadiyoojigaaschi. 
JHN.14.11	Amwasa gideaba aniini geandi jeeda Bwaabwa, nea gwanda Bwaabwa jeedeanyu; ghoamwaschaan aba gadiyoojiga easinnyi. 
JHN.14.12	Aba huumwa, aba huumwa, geayeeshshineegwa, siida mwasan gaygwasin gadiyoojusu easinnyi aniiniin; asi gaygwasin eara gadiyoojiga hees muuchchi, aba gideaba aniini geawi heeda Bwaabwa. 
JHN.14.13	Nea gidawassean oamuschi aba gheawungeasu gaydasin, ak abeeda geakghambiit Bwaabwa appadayda Balleanda; 
JHN.14.14	iyoomuschi gidawassean aba gheawungeasu gaydasinneegwa.”
JHN.14.15	Iyoabwarinyaan gajoang'ng'waanya digheannyekkeasu. 
JHN.14.16	Ak gaydamwash Bwaabwa ak gaygagoneegwa Weedaneeda nuut, jea andeayeewana damanda manda mudeanooda, 
JHN.14.17	niny Gurorootta bea huumwaani nea fuga ng'eanyiida ea mwoammu ghwadeapta aba gideaba moammu ghwadaa ghana ghwanal; agooga ghoanalli niny aba gideaba gajandeawana nea gwanda jeedeang'wa.
JHN.14.18	“Maydanung'useegwa heeda bananga; gaydahidu heedeang'wa. 
JHN.14.19	Sunung' gilimwanang' ak ea maygudu ghwadaahan ng'eanyiida, duukku agooga gajadaahaan; aba gideaba aniini geawoschi majeek, abeeda earagooga gajawosa majeekcheewi. 
JHN.14.20	Eaweettida gajanala gideaba aniini geandi jeeda Bwaabwa, nea goondi agooga jeedeanyu, nea geandi aniini jeedeagwa. 
JHN.14.21	Siida mideawa digheannyekkeasu nea ghoang'ng'waay, nii dea bwariinyan gil, nea dea bwariinyan gayghabwariiy Bwaabwa, gaydabwariiy ak gaydeahiimsa geaw niny.” 
JHN.14.22	Hean gwayeeshsha Yuudayda (mawosa dea Iskariyotte,) “Ng'uttamiida, gayghoawattaan gideaba gajahiimneasa geaw nea mihimsiini geaw ng'eanyiida?” 
JHN.14.23	Ghwasha Yeesu nea gwayeeshsha, “Siida ibwariinyan gayghoang'ng'waay ng'asheandeanyu, nea abeeda Bwaabwa gayghabwariiy siisi, ak gajeapkaana aseasa headaannyi ak geppiidi headaannyi. 
JHN.14.24	Siida mwabwariinyan mayghoang'ng'waay ng'asheegeasu; nea ng'asheanda oayiinyi ea mii deanyu gil gaba Bwaabwa ajeaknean. 
JHN.14.25	Ng'asheesu gearukuneegwa, nea abeeda ea gudendeayeena. 
JHN.14.26	Nea Weedaneeni, was Gurorooda Ghaydit jea gojeagu Bwaabwa aba gheawungeasuun, gayghoanaleagwa haleanjeassean, nea gopkeanneegwa ng'asheega sean earukuneegwa. 
JHN.14.27	Gaydanung'uneegwa hoyyoo, geagonnyeegwa hoyyooydeanyu; maydagoondaneegwa gidagonniida ng'eanyiida. Asi adagwasawana guroruunatkeagwa, nea adaghang'udeagwa muuwda. 
JHN.14.28	Ghayi noayiinyi nea geayeeshshineegwa, ‘Neawi heechchea dawa, ammuchchu gaydabiigu gichcha heedeang'wa.’ Inyeeda ghoabwariinyaan, gwachchi gajahoosana aba gideaba geawi heeda Bwaabwa; aba gideaba niny ahaweawanaan. 
JHN.14.29	Ng'asheesu geabay darukuneegwa ghamneawa heeda mii ghwahinna, ama eaweetta hinna abeeda ghoamwaschi. 
JHN.14.30	Maygutteabaloolaneegwa gichcha ng'asheega saang'a aba gideaba siida ahaaghwa ng'eanyiin gayghwaan. Aba heedeanyu niny moammu gil; 
JHN.14.31	ak geasindi gidagoondanean Bwaabwa, ak abeeda ghwanal ng'eanyiida gideaba ghaabwariinyi Bwaabwa. Ang'eada eweaya heechchea eweaya.”
JHN.15.1	“Aniini geawoschi sabibuuyda huumwa, nea Bwaabwa ea siida bea madamnyeanda. 
JHN.15.2	Gilinyoo ea damealleanda gil mida jeedeanyu iimaji haghweega, iissa ghwalach, nea gilinyoo ea damealleanda jihi iissa gwasissin, ak abeeda gwaji muuchchi. 
JHN.15.3	Agooga simminneagwa aba ng'asheanda earukuneegwa. 
JHN.15.4	Oppiidana jeedeanyu, nea geabiidi jeesingeagwa. Gawuurji gidamoammuusta damealleanda gwaji haghweega nea gaba geaw, nea mwanoasa sabiibu, gwasnu earagooga, moammuusi ajiila haghweega imoppiidani jeedeanyu. 
JHN.15.5	Aniini geawoschi sabiibu, gowoschi agooga damealga. Siida abiida jeedeanyu, nea geabiidi aniini jeadaannyi, siisi gaygwaji haghweega saang'a, aba gideaba imeandani aniini ea moammuusi asna eara gil. 
JHN.15.6	Siida wassean meabiidana jeedeanyu, gajeelach ak ghaghajamiit; iissa gageanu damealga ak ghoamughuush, ak gwajaksa jeeda beasta ak goosha. 
JHN.15.7	Iyoppiidi jeedeanyu, nea gobiida ng'asheegeasu jeesingeagwa, abeeda amsa gidawassean oogasayi ak gajeesinneagwa. 
JHN.15.8	Aba nii geakghambiit Bwaabwa, iissa iyojiilli haghweega saang'a, nea ghoahuuyi ginealangeasu. 
JHN.15.9	Aba gidabwariiydanaan Bwaabwa, earaniini ghabwariiyduneegwa; asi oppiidana jeeda bariinyegeasu. 
JHN.15.10	Iyoang'ng'waanyi digheannyekkeasu, gajoppiidana jeeda bariinyegeasu, ak gawuurji gidang'ng'waaydi digheannyeekka Bwaabwa nea geabiidi jeeda bariinyeegaaschi. 
JHN.15.11	Asi nearukuneegwa ng'asheesu ak abeeda gobiida hoseaneegeasu jeesingeagwa, ak abeeda ghwahit hooseaneegeagwa.
JHN.15.12	“Nii digheandeanyu gil, ak gobariinnyiidi geat gidabwariiydaneagwa aniini. 
JHN.15.13	Manda siida mideawa bariinyeega huumwa ea ghalaabwa hoowa nii, bea gideaba ghoaghaashta siida eaweagaaschi appadahuukka fuga duupchiin gil. 
JHN.15.14	Agooga gowoschi fuga eaduupcheewi iyoosinnyi ng'asheega earukuneegwa. 
JHN.15.15	Mayguttabiikta dagurewaneegwa soomjooga aba gideaba soomjeanda iissa amwanala gissin siidaannyi haw, ak ghamneawa aniini ea neagureewaneegwa fuga eaduupcheewi aba gideaba nearukuneegwa ng'asheega sean eayiing'si heeda Bwaabwa. 
JHN.15.16	Aniini moaloadaan agooga, ghaloachcheagwa aniini ak ghaanung' aweayeena ak gojiilli haghweega jea ghwashng'u; ak abeeda gagoneegwa Bwaabwa gidawassean iyoomuschi aba gheawungeasu. 
JHN.15.17	Asi geagonnyeegwa digheanji, abariinnya geat.
JHN.15.18	“Agooga isideagwa ng'eanyiida, ghoapkaachchi gideaba ghayi nibay ghwastan heeda mii ghwastaneagwa agooga. 
JHN.15.19	Inyeetta ghwanyawa gobeayi ng'eanyiida, gwachchi gayghabwariiy ng'eanyiida fugaaschi; asi aba gideaba moabeahi ng'eanyiida, geaghus gideaba ghaloachcheagwa aba jeeda ng'eanyiida, aba sareani ghwasteagwa ng'eanyiida. 
JHN.15.20	Oapkaada ng'asheanda ghayi earukuneegwa, bea gideaba, ‘Soomjeanda mihaweawa siida haw.’ Iinukwa nisawanan aniini, earagooga gaygwasawaneegwa; inyeeda gwachchi ghoang'ng'waay ng'asheandeanyu, gayghoang'ng'waay eara ng'asheegeagwa. 
JHN.15.21	Amaduw gaygwasinneegwa ng'asheesu seaniin appadaydeanyu, aba gideaba saawa mwanala dea ajeaknean. 
JHN.15.22	Inyeetta amwaawuni ak gearukusi saawa ghwanyawa ea maygwandeawa ring'eanda; ak ghamneawa ea manda gichchea ghwashaang'da aba ring'eeda nyaawa. 
JHN.15.23	Siida sidan aniini abeeda ghwasit eara Bwaabwa. 
JHN.15.24	Inyeetta ea measissiini gadiyeeda dageascheeda nyaawa gadiyoojiga manda siida nisin, gwachchi ea maygwandeawa ring'eeda; ak ghamneawa anidaa ak ghwastan aniini ea Bwaabwa. 
JHN.15.25	Ak gwasa gidasung'waar aba jeeda deaweeda gideaba, ‘Ghwastan mwadaagha.’ 
JHN.15.26	Eaweeda hinna Weedaneeda jea deajeagu ghwaan heedeang'wa nea gwaleabu heeda Bwaabwa, nea Gurorooda huumeanda, jea gwaleabu heeda Ghweanda, gaygamuuwwunean; 
JHN.15.27	eara Agooga gowoschi muushoodiga, aba gideaba gendeayi ghang'eada mwadi.”
JHN.16.1	“Ng'asheesu nearukuneegwa sean ak ea adoappeadi. 
JHN.16.2	Gaygohelleweegwa Buuneeda ghorajeega sinnealshachcheewa; aba huumwa, aba gideaba ghwaan damanda ama siida nuseegwa jeaghaghay gili bwat Aseetta. 
JHN.16.3	Gaygwasmaneegwa ng'asheesu aba gideaba mwanala Bwaabwa ak amwanalan eara aniini. 
JHN.16.4	Asi nearukuneegwa ng'asheesu aba gideaba ihidu damandida abeeda ghoapkaachchi gideaba nearukuneegwa.
JHN.16.4	“Ng'asheesu ghayi meabay darukuneegwa ammwadi aba gideaba gendeayi. 
JHN.16.5	Ak ghamneawa geawi heeda dea ajeaknean; ak ghanyea manda eara siyagi aba jeedeang'wa anyaashan nea gwayi, ‘Gigali yeenu?’ 
JHN.16.6	Ghamneawa ea nearukuneegwa ng'asheesu ak aning'ut jeesingeagwa giseaneega. 
JHN.16.7	Ak ghamneawa gearukuneegwa huumeanda, ak gajanyagaada iyeawi, aba gideaba iimeawani ea mayghwahidu Weedaneeda heedeang'wa; ama eawi, gaydanung' ghwaan heedeang'wa. 
JHN.16.8	Nea abeeda iihidu gaygoodeajiisa ng'eanyiida ng'asheega ring'eeda, ea doobiiwnatta ea girgweaksiinda; 
JHN.16.9	aba ng'asheega ring'eeda, aba gideaba mwamwasaan; 
JHN.16.10	aba ng'asheega doobiiwnatta, aba gideaba geawi heeda Ghweanda, abeeda ea maygudabiikta adaahan; 
JHN.16.11	aba ng'asheega girgweaksiinda, aba gideaba siida ambaliischi bea ng'eanyiida sirgweaksa.
JHN.16.12	“Ea guttandeawa ng'asheega saang'a jea darukuneegwa, ak ghamneawa amwajoammuusa ghamneawa oang'ng'waanya. 
JHN.16.13	Amahidu Gurorooda huumeanda gayghoadoabiweagwa ea ghoahittaneagwa jeeda humeanda sean, aba gideaba maygabaloola gheambalmeadaannyi, niny gaygwarukuneegwa ng'asheega iiy ak gay gwarukuneegwa ng'asheega jea ghwahidu. 
JHN.16.14	Niny gayghoaghambiidan, aba gideaba gaygageanna heedeanyu ak gwarukuneegwa. 
JHN.16.15	Haleanjeessean mideawa Bwaabwa geasu gil; ak ghoaw gidearukuni gideaba gaygageanna heedeanyu ak gwarukuneegwa.
JHN.16.16	“Gudughwashoada ghaadi nuwaas ak ea maygudadaahaan, gichcha gudughwashoada gheadi nuwaas, ak gajabiikta adahaan.” 
JHN.16.17	Ak gonyeari geat Ginealangaaschi mwaatkwa nea gwayi, “Ak gwarukunaneasa naaha gideaba, ‘Gudughwashoada ghaadi nuwaas ak ea maygudadaahaan, ak gabiikta gwayi gichcha, gudughwashoada gheadi nuwaas ak gajadaahaan; aba gideaba geawi heeda Ghweanda?’”
JHN.16.18	Gaba nii eeshsha niirja, “Ak gideabedeaba ng'asheanji aayi, ‘Gudughwashoada ghaadi nuwaasiin gidaabwa?’ Aseasa meanali eara girrugu.” 
JHN.16.19	Gwajeeng'u Yeesu gideaba geegasa eanyaash niny; ng'atta gwayeeshsha saawa, “Gonnyearayi geat ng'asheega gwachchi eargu bea gideaba, ‘Gudughwashoada ghaadi nuwaas ak ea maygudadaahaani, ak ghwashoada gheadi nuwaas ak gajadaahaani?’ 
JHN.16.20	Aba huumwa, aba huumwa, geayeeshshineegwa, agooga gajooyyeawda nea goguttu heareega ak gaygang'weela ng'eanyiida, gajoogiisana amaduw gayghwayamwa giseaneegeagwa ak ghoaw hoseaneega. 
JHN.16.21	Gatmooda iissa iihidu damanda jeatta gagiisan aba gideaba nihidu damandaannyi, amaduw nea niji jeepta, ea maygudughoapkaat sawanadeeda gwachchi aba hoseaneega gideaba siji jeepta aba jeeda ng'eanyiida. 
JHN.16.22	Ghamneawa gondeawi giseaneega ak gaydabiikta dadaheagwa ak abeeda gaygahoosan guroruunatkeagwa, nea hoosaneegeagwa ea manda siida jea gageandeawa heedeang'wa. 
JHN.16.23	Eaweettida manda ng'asheanda jea oannyaashaan. Aba huumwa, aba huumwa, geayeeshshineegwa, gidawassean oomushchi Bwaabwa gaygagoneegwa aba gheawungeasu. 
JHN.16.24	Eara ghamneawa miyoomusa ng'ashaan aba gheawungeasu; amusa, ak gajanyasa ak abeeda ghwahit hooseaneegeagwa.
JHN.16.25	“Ng'asheesu gearukuneegwa nea ghawaaghannyi; ak ghwaan damanda jea eamayguttargu ng'asheega nea ghawaaghannyi, gaydargu iitta Bwaabwa nea ghaabwadakti. 
JHN.16.26	Eaweettida gajamusa aba gheawungeasu; ak ea maydayeeshshineegwa gaydamwaash Bwaabwa appadahukkeagwa; 
JHN.16.27	aba gideaba Bwaabwa niny ghabwariinyeagwa agooga aba gideaba agooga noabwariinyaan aniini nea noamwaschaan gideaba gealeabu heeda Bwaabwa. 
JHN.16.28	Aniini gealeabu heeda Bwaabwa, ak ghaawuunnyi jeeda ng'eanyiida; gichcha, ak ghamneawa ghabeawi ng'eanyiida ak geawi heeda Bwaabwa.”
JHN.16.29	Gwayi Ginealangaaschi, “Asi ghamneawa nurgu ng'asheega nea gibwadakti! 
JHN.16.30	Asi ghamneawa aseasa sinalli gideaba ang'iing'i ginali haleanjeessean, ak ghanyea mudugwanda siida jea ghoanyaashnyi gil, asi ghamneawa sumwaschi gideaba ang'iing'i gileabu heeda Aseetta.” 
JHN.16.31	Ghwasha Yeesu nea gwayeeshsha, “Heappi ghoamwaschi ghamneawa? 
JHN.16.32	Ghwaan damanda, aba huumwa ea nihidu, dea jea adarda oagasean ak gaba siisi weah gheannyi, ak gajanung'usean heeda nea gabwageaw; nea ghana aniini amwabwageaw, aba gideaba gendeayi sea Bwaabwa. 
JHN.16.33	Ng'asheesu gearukuneegwa nea geagasayi abeaha hoyyoo aba jeedeanyu. Aba jeeda ng'eanyiida gajanyasa sawanadeeda; asi oahhang'waanya jeesingeagwa, aba gideaba aniini najoarji ng'eanyiida.”
JHN.17.1	Iiduw nea niihiit Yeesu rukunoodeaba ng'asheesu, gong'weersa humng'eeda ak gwayi, “Bwaabwa, nugul damanda; aghambiida Balleandaang'u, ak abeeda eara Balleanda ghoaghambiinnyi ang'iing'i, 
JHN.17.2	aba gideaba ghayi giidawi niny uurda appadahuukka buneassean ak abeeda ghoadaw eaweega manda mudeanooda fukka sean ghayi idawiin. 
JHN.17.3	Nea eaweega manda mudeanooda ea nii gil, gideaba ghwanalnyi ang'iing'eeda was Aseetta huumwa ea Yeesu Gristoyda ghayi ijeagu. 
JHN.17.4	Aniini naghambichcheay appadayda ng'eanyiida, ak anahiichchi gadiyeeda ghayi igonnyean dasin; 
JHN.17.5	asi ghamneawa, aghambiidaan Bwaabwa, aba madeadaang'u aba gheambalmeeda ghayi eandeawi sea ang'iing'i nea miyeesin ng'eanyiida.
JHN.17.6	“Naanung' ghwanalnyi fukghayi igonnyean aba jeeda ngeanyiida; ghayi fugaagu gil amaduw gugonnyean aniini ghoaw fugeasu, ak ghamneawa saawa ea ning'ng'waay ng'ashandaang'u. 
JHN.17.7	Ak ghamneawa saawa aninal gideaba haleanjeessean igonnyean gwaleabu headaang'u; 
JHN.17.8	aniini naadawji ng'asheega ghayi igonnyean, ak saawa aning'ng'waay ak ghwanal humeanda gideaba aniini gealeabu headaang'u; ak anumwas gideaba ang'iing'i gijeaknean. 
JHN.17.9	Ghamwaashchi Aseetta aba saawa; mwamwaashi Aseetta aba ng'eanyiida ghamwaashchi appadahuukka fuga igonnyean, aba gideaba gaagu; 
JHN.17.10	geasu sean gaagu gil, nea gaagu ea geasu, ak geakghambiidan aba jeannyaawa. 
JHN.17.11	Ak ghamneawa aniini ea muttanda jeeda ng'eanyiida, amaduukku saawa gwanda jeeda ng'eanyiida nea ghaawunnyi headaang'u. Bwaabeeda Ghaydit, ahaaghwana saawa aba gheawungaagu ghayi igonnyean, ahaaghwana ea ghoaw agi nea gawuurji gissuwosti aseasa gilagi. 
JHN.17.12	Ghayi nea guttandeawa saawa iissa ghahaaghwi aba gheawungaagu ghayi igooni; aniini nahaaghwi saawa ak ghanyeamanda nii nuroat eara akkalealla geaghus balleanda ghayi was roodaneeda, gwasa ng'asheega rugu ng'oruutka. 
JHN.17.13	Asi ghamneawa ghawunnyi headaang'u; ak ea nearukuti ng'asheesu aba jeeda ng'eanyiida, ak abeeda ghwanyas hooseaneegeasu muuchchi aba jeesinga nyaawa. 
JHN.17.14	Aniini naadawuji ng'ashandaang'u; amahit ghwasit ng'eanyiida aba gideaba saawa maba ng'eanyiida, gawuurji gidameabeaheattani aniini ng'eanyiida. 
JHN.17.15	Aniini mwamwaashi gideaba geandeawana jeeda ng'eanyiida, geagasayi gideaba gayfura aba gitta muyiin. 
JHN.17.16	Saawa maba ng'eanyiida gawuurji gidameabeaheattani aniini ng'eanyiida. 
JHN.17.17	Ammiinni, saawa aba huumeanda aba gideaba ng'asheandaang'u huumwa gil. 
JHN.17.18	Gawuurji gidaghayi ijeakteaydanean jeeda ng'eanyiida, gwasnu earaniini neajeakti saawa gaweay jeeda ng'eanyiida. 
JHN.17.19	Amaduw anammiidu geaw aniini appadahuukka nyaawa, ak abeeda eara saawa geammiidu aba humeanda.
JHN.17.20	“Mwamwaashi Aseetta aba suu akghwahit, ghamwaashi earaba giikka jea ghamwasan aba ng'asheanda nyaawaan; 
JHN.17.21	ak abeeda ghwoaw fiisu gilagi; gawuurji gidindeatti jeedeanyu ang'iing'i Bwaabwa, nea geandi aniini jeadaang'u, eara saawa gobiida jeedeanya, ak abeeda ghamwas ng'eanyiida gideaba guwosi siida ghayi ajeaknean. 
JHN.17.22	Aniini naadawji saawa gigheambiitta ghayi igoonnyeaniin ak abeeda ghoaw gilagi gawuurji gisuwostti aseasa gilagi, 
JHN.17.23	aniini gaydeabiida jeannyaawa nea gibiidi ang'iing'i jeedeanyu; gideaballi gemmajeek ak ghoaw gilagi ak abeeda ghwanal ng'eanyiida gideaba ghayi giijeaknean ea gideaba gibwariinyi saawa gawuurji gidubwariiydanaan aniini. 
JHN.17.24	Bwaabwa, suu ghayi igonnyeaniin geagasayi dandeawa galeagasean aba hiji eandi sean, ak abeeda ghwadaa gigheambiitteanyu ghayi igonnyean, aba bwariinyeegaagu nea miyeabwat sindeetta ng'eanyiida. 
JHN.17.25	Ea Bwaabeeda doabiiwaat, ng'eanyiida mwanalnyi, duukku aniini ghanalleay; eara suu ghwanal gideaba ghayi gijeaknean ang'iing'i. 
JHN.17.26	Ak ea naanung' ghwanal ghawungaagu, ak gaydanung' ghwanal, abeeda bariinyeekka ghayi ibwariinyaan aniiniin goobiida jeesinga nyaawa, ak geabiidi aniini jeannyaawa.”
JHN.18.1	Hean iyahiit Yeesu rukunoodeaba ng'asheesu gawa gigheawda moang'wachchiyda Gedaroni sea ginealangaaschi, abeeda hoowa gwanda madamnyeanji mwanang', hean gawa Yeesu jeeda sea ginealangaaschi. 
JHN.18.2	Nea abeeda Yuudayda jea ghwalabwadaw ninyiin, abeeda ghwanal hoowa; aba gideaba eajusu iissa gabadiini hoowa Yeesu sea ginealangaaschi. 
JHN.18.3	Ng'atta gageanu Yuuda gharmuchcheanda shirikkara ea furischoodiga leabu heeda ashoohoodiga hees ea heeda Farisayajeega, ak godeana nea gwandeawa gheaboonyanga ea dabitta ng'uchcheeda. 
JHN.18.4	Hean jeeng'u Yeesu ng'asheanda jea ghwahidu, ng'atta ghoahiimda geaw ak ghoanyaash nea gwayeeshsha, “Gogaseadayyi ng'eaha?” 
JHN.18.5	Ghwasha Saawa nea gwayeeshsha, “Yeesuuyda Nasareetti.” Gwayeeshsha Yeesu saawa, “Ada aniini.” Nea abeeda Yuudayda jea ghwalabwadaw ghaminaada aba hoowa sea saawa. 
JHN.18.6	Hean nea gwayeeshsha saawa, “Aniini gil,” gabiikta bwadaw ak gobedeaysa ng'eanyi 
JHN.18.7	Gabiikta ghoanyaash, “Gogaseadayyi ng'eaha?” Gwayeeshsha saawa, “Yeesuuyda Nasareetti.” 
JHN.18.8	Ghwasha Yeesu nea gwayeeshsha, “Neada ea mearukuneegwa gideaba aniini gil; asi iyogassean aniini abeeda ghoanung'waadi fiisu gaweay.” 
JHN.18.9	Gwarukutta ng'asheesu ak abeeda gwasa ng'asheega ghayi rugu bea gideaba, “Fukghayi ugonnyean mii dahutta eara akkalealla.” 
JHN.18.10	Abeeda gwandeawa Simon Betro bwaanga, goseelu ak ghwalach iitta geattinda dugwa bea ging'ng'oonyaneeda ashoohoochcheanda haw. Nea ging'ng'oonyaneedida geguura ghawungaaschi Malko. 
JHN.18.11	Gwayeeshsha Yeesu Betro, “Adealda bwangeadaang'u jeeda labaldaannyi; heappi, gajamwaleaydani bayookta ghayi goonan Bwaabwa?”
JHN.18.12	Ng'atta ghoang'ng'waay Yeesu gharmuchcheandida bea Shirikkaraan sea shirikkarajeanda haw sea furiischoodiga Yahuudi ak geerada. 
JHN.18.13	Ak geshsheeda eayaat heeda Anasi; abeeda gweargweeda agweaji Gayafa gil nea abeeda Gayafa ea ashoohoochcheanda haw gil gweaydida. 
JHN.18.14	Nea Gayafeeni ea siida ghayi rukusa fukka bea Yahuudiin gideaba ghang'wana ghami siyagi appadahuukka buuneedeani.
JHN.18.15	Iiduw ghwaat Simon Betro geeshta Yeesu sea ginealana nuut. Nea abeeda ginealaneeni ghwanal muuchchi ashoohoochcheanda Haw, hean gawa jeeda dodooda gheeda ashoohoochcheanda Haw nea godeayi Yeesu, 
JHN.18.16	nea Betro niny abeeda ghaminaada aba jarooda nea neekkeewa gidaghuut. Iiduw gwardu jarooda ginealaneedida nal ashoohoochcheanda Hawiin ak gobalool huda fur gidaghuut, ak ghwaat Betro gah. 
JHN.18.17	Hean ghoanyaash Hudida ghwanyawa fur gidaghudiin Betro nea gwayeeshsha, “Muwosi siyagi aba jeeda ginealangeaba siisi?” Gwayeeshsha, “Meawosi.” 
JHN.18.18	Aba damandida anughwar beasta ghuurga soomjooga sea furiischoodiga aba gideaba ghwaraanya gorogeeda, hean ghamiinaada nea gwaju beasta; aba damandida eara Betro ghaminaada aba hoowa nea gwajohudayi beasta saawa.
JHN.18.19	Ng'atta ghoanyaash ashoohoochcheanda Haw Yeesu iitta ginealangaaschi ea iitta ginealshoodaannyi. 
JHN.18.20	Ghwasha Yeesu nea gwayeeshsha, “Aniini eajusu iissa geabalolli ng'eanyiida aba eeshpwara; nea iissa geanealshi aba jeeda ghoorajeega sinnealshachcheewa ea jeeda gheeda sibatta Aseetta galeagassean, heeda roondooscheesa fuga Yahuudi sean; nea moang'ng'wa darukuta ng'asheanda wassean aba makcheameeda. 
JHN.18.21	Ghwasaan anda ginyaashchchaan aniini? Anyaasha fukka ghayi iiy ng'asheega earukusiin; saawa ghwanal ng'asheega ghayi earukusi.” 
JHN.18.22	Ing'atta rukunoodeaba ng'asheesu ghwalas madeang'da Yeesu Furiischoochcheanji ghwanyawa minaada aba hoowa nea gwayeeshsha, “Nii gidurukusiindi ashoohoochcheanda hawi?” 
JHN.18.23	Ghwasha Yeesu nea gwayeeshsha, “Ineargu ng'asheanda muy abeeda gimuuwwu munyindaannyi ea ng'asheanda was, ama ghwanyawa earugu ng'asheanda nea ghwadoabiiw, abeeda gilaksean naaha?” 
JHN.18.24	Hean ghwanung' Anasi eerada ak geayaat heeda Ashoohoochcheanda Haw was Gayaafa.
JHN.18.25	Aba damandida Simon Betro gudughamiinaada nea gwaju beasta. Hean geannyaash nea geeyeeshsha, “Heappi earang'iing'i muwosi siyagi bea jeeda ginealangaaschi?” Ghwashaang' niny nea gwayeeshsha, “Meawosi.” 
JHN.18.26	Abeeda gwanda siisi was soomjeanda aba gheeda ashoohoochcheanda haw, nea siisi gaba ghaawagi sea siitta lach Betro iittean, ghoanyaash, “Heappi aniini mii dadeakseeyi jeeda madamnyeanda mwanang' sea niny?” 
JHN.18.27	Gabiikta ghwashaang' Betro gichcha ammii ghoaw gil goguul nghaghooda.
JHN.18.28	Ng'atta gegeanda Yeesu aba gheeh Gayaafa ak geayaat gheeda abiitta sugoochcheanda nea gudea beashatta gil ak ea maweayi saawa jeedeaba gheetta aba gideaba amwang'udana geat ririnyeanda ak abeeda ghwaak hamitta Basakka. 
JHN.18.29	Hean gawa Bilatto ghwanyasa saawa jarooda ak gwayeeshsha, “Gondeawi girgweageamba naaha appadaydeaba siisi?” 
JHN.18.30	Ghwasha Saawa ak gwayeeshsha, “Siisi inyeetta ghwanyawa ea masinna ng'asheega munyas ea majeeyeanna headaang'u.” 
JHN.18.31	Gwayeeshsha Bilatto saawa, “Asi adabeeda ghoayaachchi agooga ak gorgweaksi aba deaweedeedeang'wa.” Gwayeeshsha Fuga Yahuudi niny, “Mammiiseasa aseasa gideaba gajeenuusa siida.” 
JHN.18.32	Ak abeeda gwasa ng'asheanda ghayi rugu Yeesu nea ghoahiimu miyeeda jea ghami giduurji.
JHN.18.33	Gabiikta Bilatto jeeda gheeda sugoochcheandumeeda ak gaguursa Yeesu ak ghoanyaash, “Ang'iing'i guwosi sugoochcheanda Yahuudi?” 
JHN.18.34	Ghwasha Yeesu nea gwayeeshsha, “Ng'asheesu girgu ang'iing'i ghana rukuneey buuneeda iitteanyu?” 
JHN.18.35	Ghwasha Bilatto nea gwayeeshsha, “Neada aniini geawoschi siida Yahuudi? Ang'iing'i gweanneey heedeanyu fuga emeedeang'wa sea ashoohoodiga hees. Neada eanisni naaha?” 
JHN.18.36	Ghwasha Yeesu nea gwayeeshsha, “Sugoochcheandumeedeanyu maba badaydeaba ng'eanyiini; ama inyeetta sugoochcheandumeedeanyu gaba badaydeaba ng'eanyiini, ghwanyawa gaygang'uchchi soomjoogeasu aba meatkweedeanyu ameayiinan geattinga fuga Yahuudi; amaduukku ghamneawa sugoochcheandumeedeanyu ea maba ng'eanyiini.” 
JHN.18.37	Hean gwayeeshsha Bilatto niny, “Asi ghamneawa ang'iing'i guwosi sugoochcheanda?” Ghwasha Yeesu nea gwayeeshsha, “Girgu ang'iing'i gideaba aniini geawoschi sugoochcheanda. Aniini geejiilan appadaydeaba nii, nea appadaydeaba nii ghawunnyi jeeda ng'eanyiida, gideaba gaydamuuwwu huumeanda. Siida wassean mida jeeda humeanda iissa goleeysiit ghutteanyu.” 
JHN.18.38	Gwayeeshsha Bilatto niny, “Humeanda naaha gil?”
JHN.18.38	Ing'atta rukunoodeaba ng'asheesu gabiikta gichcha heeda fuga Yahuudi mida jarooda ak gwayeeshsha, “Aniini mwadaahi gidinyeandeaba siisi. 
JHN.18.39	Iiduw gondeawi agooga seareeda ghaheang'wa iissa googasayi deattinneegwa siyagi mida ghealooniga damanda ghwelmeeda Basakka; asi googasayi deattineegwa sugoochcheanda Yahuudi?” 
JHN.18.40	Gabiikta gojuur nea gwayeeshsha, “Mii siisi, geegasayi Baraaba!” Nea Baraaba abeeda goreedi buuneeda haleanjeeda.
JHN.19.1	Hit ghoadayda Bilato Yeesu eabwara mughowooda. 
JHN.19.2	Gageanu Shirikkara ak gwasin shiipka halaghweenga, amahit ghwayiin uhuudaannyi, ak geshshuup hang'da oomu; 
JHN.19.3	hean geweay madeadaannyi ak geyeeshsha, “Seayu, Sugoochcheanda Yahuudi!” Ng'atta geabwar aba baneaguukka. 
JHN.19.4	Gabiikta Bilatto jarooda ak gwayeeshsha saawa, “Adaaha gearuudu siisi jarooda aba gideaba aniini mwadaahi gidiinyeandaannyi.” 
JHN.19.5	Gwaritta Yeesu jarooda nea gwanda uhuuda shiipka halaghweenga nea gookkwa hang'doom. Gwayeeshsha Bilatto saawa, “Ang'ulla siida!” 
JHN.19.6	Daa ashoohoodiga hees sea furiischoodiga gojuur nea gwayi, “Angoora niny, Angoora niny!” Gwayeeshsha Bilatto saawa, “Ageanda agooga nea goabwageat amang'atta gongoorji, aba gideaba aniini mwadaahi gidinyeandeaba siisi.” 
JHN.19.7	Ghwasha Fuga Yahuudi nea gwayeeshsha, “Aseasa gendeawi deaweeda amaduw aba deaweedeeni ea gideaba gammiisa miyeeda gil, aba gideaba niny gwahinda geaw Balleanda Aseetta.” 
JHN.19.8	Iiy Bilatto ng'asheesu, hean ghabeal muuchchi; 
JHN.19.9	gabiikta jeeda gheeda sugoochcheandumeeda ak ghoanyaash Yeesu nea gwayeeshsha, “Ang'iing'i gileabu yeenu?” Amwasha Yeesu ng'asheanji. 
JHN.19.10	Hean gwayeeshsha Bilatto niny, “Mayrukunean eara gili? Minali gideaba geandeawi uurda jea deattinaneey ea dea jea deangooraneey?” 
JHN.19.11	Ghwasha Yeesu nea gwayeeshsha, “Gwachchi miimmuusi mideawana uurda appadaydeanyu imegoonnyi aba humng'eeda; amaduw siitta iinan gattingaguun gwandeawa ring'eeda haw muuchchi.”
JHN.19.12	Ghang'eada damandida gagasa Bilatto gheatta gichchea gwasiksiinda niny, gojuur Fuga Yahuudi nea gwayeeshsha, “Iisiksi siisi eamuwosi siida duupchi Gaysaari, aba gideaba siida wassean gasa ghoaw sugoochcheanda gwanda washta Gaysaari.” 
JHN.19.13	Hean iiy Bilatto ng'asheesu goruutta Yeesu jarooda amahit goopteada aba uhuuda hoorgeeda silachcha girgweaguutka mida heesuguura Lagheaneeda bwarak, nea aba iitta Ebraniya geguura Gabatta. 
JHN.19.14	Abeeda damandida gaba aseetta lah nea eaweechcheanji getting'ding'da aba Basakka; gwayeeshsha fuga Yahuudi, “Ang'ulla sugoochcheandeang'wa!” 
JHN.19.15	Gojuur Saawa muuchchi nea gwayeeshsha, “Ang'aamwana hiji, Ang'aamwana hiji, Angoora!” Gwayeeshsha Bilatto saawa, “Gaydeangoor sugoochcheandeang'wa?” Ghwasha ashoohoodiga hees nea gwayeeshsha, “Aseasa mendeawani sugoochcheanda geaghus Gaysaari.” 
JHN.19.16	Ng'atta gageanu Bilato ak ghwayiin geattinga nyaawa ak gengoor.
JHN.19.17	Gegeanu Yeesu eruutta jarooda nea ghwasar behiidaannyi ea gwahitta heessuguura geapkeeda huuda nea aba iitta Ebraniya geguura Golgotta. 
JHN.19.18	Gengoorsa uhuuda behiida sea fii suuk iyyeenya dea manda meakweeda geattinda dugwa niirja gwanda meatkweeda geattinda ghaadaam, nea Yeesu gwanda dageascheeda nyaawa. 
JHN.19.19	Gang'oorsa Bilatto uhuuda behiida; ng'asheega siyi, “Yeesuuyda Nasareetti Sugoochcheanda Yahuudi.” 
JHN.19.20	Hean iissa ghoassoamwa Fuga saang'a bea Yahuudi ng'asheekka sung'oorsa uhuuda behiidean, aba gideaba hoowa singoorsa Yeesuun ea neekkeewa mujiini; nea geang'waara iitta Ebraniya ea iitta Lattiini ea iitta Yunaani. 
JHN.19.21	Ng'atta gwayeeshsha ashoohoodiga hees Bilatto, “Adung'waari ‘Sugoochcheanda Yahuudi,’ Ng'waara gideaba, ‘Siisi gwayi, Aniini geawoschi Sugoochcheanda Yahuudi.’” 
JHN.19.22	Ghwasha Bilatto nea gwayeeshsha, “Ginnang'waarji ning'atta ng'oorda.” 
JHN.19.23	Ing'atta gingoorda Yeesu gageanu Shirikkara hang'weakkaaschi ak geesin gharmuchcheew ang'wan, ak gaba siisi sittaw gharmuchchandaannyi; ghabwada gageanda eara hang'da geaw gul ng'eanyi. Nea abeeda hang'dida geanap nea agi ghang'eada uhuuda ea gagul ng'eanyi; 
JHN.19.24	hean gabaloola saawa gideaba, “Adeabwaashchi ghang'wana geng'alealleesi ak geadaayi siichchea gageanda.” Ng'asheanji geesin ak gwasa gida ghayi nyah Ng'oruutka bea gideaba,
JHN.19.24	“Ghoadabwaarda hang'weakkeasu aba jeannyaawa,
JHN.19.24	Ak gang'alealleesa hang'deanyu.”
JHN.19.25	Hean gwasindunu shirikkara. Abeeda murdeeda behiida Yeesu ghamiinaada Ghaamwat ea huda ghamaghaamwat, ea Mariyaayda was gatmooda Gleoppa, ea Mariya Magdaleena. 
JHN.19.26	Daa Yeesu nea ghamiinaada ghaamwat nea gwanda murdeeda ginealaneetta bwariiyiin, gwayeeshsha Yeesu ghaamwat, “Iyya, ng'ulla balleadaang'u!” 
JHN.19.27	Hit gwayeeshsha ginealaneetta, “Ng'ulla geamadu!” Ghang'eada damandida ghwaat ginealaneetta gwandeawa aba gheannyi.
JHN.19.28	Iing'atta nea ninal Yeesu gideaba niisha ng'asheega sean, gwayi, (ijeagwasa ng'oruutka), “Ghwaagan muwoash.” 
JHN.19.29	Nea abeeda gwanda hoowa gweriida nyiit beega ng'weani bea haghweega geetta. Hean gegeanu gidawas ghabuschcheanda ak geappuutta jeeda beega ng'weani ak geahaaktaawa digheechcheanda ak geayiin ghuuttaannyi. 
JHN.19.30	Ng'atta nea ninukghuta Yeesu beekka ng'weaniin gwayi, “Niisha;” ak ghwahiing'u uhuuda ak ghoabitta gurorooda.
JHN.19.31	Abeeda eaweeda giding'ding'deayda, ea mammiissina gideaba gaygobiida muscheekka iheenga behajeega eaweeda Sabatto (aba gideaba eaweeda Sabatto eaweeda haw gil), gaweay gamus Fuga Yahuudi Bilatto ehirjeaweada geeshanga ak gegeanda. 
JHN.19.32	Gaweay Shirikkara ak gwahirja geeshanga siida madeeda, ea geaba siitta bea iyyeenya; ghwanyawa singooruudayi sea ninyiin; 
JHN.19.33	iiduw nea ghwahitta heeda Yeesu ghwadaa gideaba nigeawiit ghami, ak ea mudugwahirjeaweada geeshangaaschi. 
JHN.19.34	Hean gageanu Siyagi ak ghang'ut gisheajeega Yeesu aba ng'utta, deagheatta gwardu foojeanda ea beega. 
JHN.19.35	Nea siitta daa nga'sheesuun gamuuwwu aba gideaba ng'asheega rugu gaba huumwa. Nea ghwanal gideaba gwarukku huumeanda ak abeeda ghoamwaschi. 
JHN.19.36	Ng'asheesu geesin gwasa ng'ooruutka, “Manda eara geapkeadaannyi jea eehirja.” 
JHN.19.37	Gabiikta gwayi ng'ooruutka suuk, “Gaygang'ula Fukka heetta ng'udiin.”
JHN.19.38	Iig'atta ng'asheesu gawa Yoseefooda ng'eanyiida Arimattaya was ginealaneeda Yeesu aba makcheameeda, aba gheawalmeeda fuga Yahuudi, gamus Bilatto musta Yeesu ghwaat, ak ghoadaw Bilatto gheatta. Hean ghwaan ak gageanda mustaannyi. 
JHN.19.39	Deagheatta ghwahidu Nikkodeemooda ghayi weah heedaannyi eawa, ghwaan nea gweadu gharmuchcheanda sikkuuyi weapkeanda ea hideeda ng'andit nea ghwannyiit debajeanda ea dea agween iyyeenya. 
JHN.19.40	Gegeanda musta Yeesu ak gekkwealsa hang'weakka bumbuni sea haleanjeetta ng'andidiin aba seareetta bea fuga Yahuudi bea eaweetta bunyischodean. 
JHN.19.41	Hoowa singoorsean abeeda gwanda madamnyeanji mwanang' nea jeedeaba madamnyeanji gwanda bung'eeni ris eaghurghur miyeebung'sa siida jeeda. 
JHN.19.42	Iiduw aba ng'asheega Yahuudi bea eaweetta giding'ding'deayda, ea gideaba eaneekki bung'eeda muuchchi geyiin Yeesu jeedida.
JHN.20.1	Hean eaweeda madeeda bea wikkajeanda, gawa Mariya Magdaleena heeda bung'eeda gheatta beashatta nea gudeamisana ak ghwadaa lagheaneeda nea sigeanda aba ghuutta bung'eeda. 
JHN.20.2	Ng'atta ghafwach ea ghwahitta heeda Simon Betro ea ginealaneeda niirja ghayi bwariiy Yeesuun ak gwayeeshsha, “Sigeanda Ng'uttamiida aba jeeda bung'eeda ak ameanali heeda siyiin.” 
JHN.20.3	Gaweay Betro sea ginealaneeda niirja ea ghwahitta heeda bung'eeda. 
JHN.20.4	Gwasalda duwaawi, amaduw ghafwach Ginealaneeda niirja muuchchi ea ghoadaraam Betro, ak gosheeda ghwahitta heeda bung'eeda; 
JHN.20.5	ghwahiiy geaw ak gong'wearsa jeeda shoomanda ak ghwadaa hang'weakka bumbuni mida hoowa, ak ea moabitta jeeda. 
JHN.20.6	Ghwahidu Simon Betro, gweadu geeshta amahidu gawa jeeda bung'eeda; ak ghwadaa hang'weakka aba ng'eanyi, 
JHN.20.7	nea weastida, heetta sirada uhuudaanyiin ea meanung' ng'wandeayi sea hang'dida, nea abeeda asimughut ak geayiin hichpa geaw. 
JHN.20.8	Iiduw eara Ginealaneeda ghwanyawa asheeda ghwahitta heeda bung'eedean, earada ghoabitta jeeda bung'eeda, ak ghwadaa ak ghamwas; 
JHN.20.9	abeeda mii ghwanal ng'oruutka ginnyaashta, bea gideaba gabean ea gaygwaduunna miyeeda. 
JHN.20.10	Hean gabiikta Ginealangiga gaweay ghoah.
JHN.20.11	Abeeda Mariya ghaminaada aba murdeeda bung'eeda nea goyyeawda, damani duu goyyeawdewean ghwahiiy geaw gong'wearsa jeeda shoomanda bung'eeda; 
JHN.20.12	ghwadaa malaykaji iyyeenya akkwa hang'weakka eashish nea gobiitpiit aba heeda heetta siyiin musta Yeesu, nea deamanda deascheeda uhuuda niirja gwanda deascheeda geeshanga. 
JHN.20.13	Gwayeeshsha niny, “Iyya, ghwasaan anda giyyeawdi?” Gwayeeshsha gheamatta saawa, “Sigeanda Ng'uttamiideanyu ak amwaanali heessiyiin.” 
JHN.20.14	Ing'atta rukunoodeaba ng'asheesu ghwasachsaghaat bwadaw ak ghwadaa Yeesu nea ghaminaada ak amwanala gideaba Yeesu gil. 
JHN.20.15	Gwayeeshsha Yeesu niny, “Iyya ghwasaan anda giyyeawdi? Gigaseadayyi ng'eaha?” Duugwayeena Mariya gwadeeppea siida fur madamnyeanda gil gwayeeshsha, “Siida mureeda ideeppa eanigeandi ang'iing'i girukunean heeda iyiin, ak gaydawa aniini dageanda.” 
JHN.20.16	Gwayeeshsha Yeesu, “Mariya.” Ghwayam geaw ak gwayeeshsha aba iitta Ebraniya, “Rabooni!” (nea gideaba Ginealshoochcheanda gil). 
JHN.20.17	Gwayeeshsha Yeesu niny, “Ading'ng'wanyaan, aba gideaba mii dawa heeda Bwaabwa; asi ng'eada una heeda oorjooga iyya ak giyeeshshi saawa, aniini nascheang'di dawa heeda Bwaabwa nea Ghweandeang'wa gil, heeda Aseetteanyu nea Aseetteang'wa.” 
JHN.20.18	Ghang'eat Mariya Magdaleena gawa ak gwayeeshsha ginealanga, “Naadaayi Ng'uttamiida;” ak gwayeeshsha saawa gideaba nirukusa ng'asheesu.
JHN.20.19	Iiduw nea niiw shing'adeeda eaweettida bea madeeda bea wikkajeandean abeeda ea nibassa geat Ginealanga jeemba ghaaw, nea abeeda asirat gidaghuut aba gheawalmeeda fuga Yahuudi, deagheatta ghwaan Yeesu ak ghamiinaada appugusta nyaawa ak gwayeeshsha, “Abeaha Hoyyoo.” 
JHN.20.20	Iing'atta rukunoodeaba ng'asheanji gohiimsa geattingaaschi ea gisheajeagaaschi. Hean gahoosan Ginealangiga muuchchi iidaa Ng'uttamiida. 
JHN.20.21	Gabiikta Yeesu ak gwayeeshsha gichcha, “Abeaha Hoyyooh. Gawuurji gidaghayi ajeakteaydanean Bwaabwa, asi earaniini geajeaktaneegwa agooga.” 
JHN.20.22	Ahiit rukunoodeaba ng'asheesu gaguussa jeameada nea gwayeeshsha, “Ong'ng'waanya Guroorooda Ghaydit. 
JHN.20.23	Nea iyosammiisi ring'eega buuneeda, gajeesamsa, ammosamsiini, ea majeesamsa.”
JHN.20.24	Damani Domasodida bea jeedeaba oorjookka attamaniyyeenya suguura Saleaygweandean, abeeda ghwanyawa ea mandeawana oorjooga suurja damandida hinna Yeesuun. 
JHN.20.25	Hean gwayeeshsha Ginealanga suurja niny, “Sidaayi Ng'uttamiida.” Gwayeshsha niny saawa, “Imeadeaksiini geattingaaschi ghuusiga musumwaarajeega ak ghang'ng'waanyi monneedeanyu heeda haabwa deanneaduutka musumwaarajeega nea ghayiinnyi monneedeanyu gisheajeegaaschi ea maydamwas.”
JHN.20.26	Muchchu nea ning'atta eawoji sis gabiikta gichcha gabassa geat ginealanga jeeda ghooriida nea abeeda eara Domaso gwanda hiji. Abeeda gidaghuudajeega sirat, deagheatta ghwahidu Yeesu ak ghaminaada aba jeannyaawa ak gwayeeshsha, “Abeaha hoyyoo.” 
JHN.20.27	Ng'atta gwayeeshsha Domaso, “Goona monneadaang'u iina hiji, ak gung'ulayi geattingeasu; ak gugooni gattindaang'u ak ging'ng'waanyi gisheajeegeasu; ak ea aduwosi siida mwamwasa, huwa siida mwas.” 
JHN.20.28	Ghwasha Domaso nea gwayeeshsha, “Ng'uttamiideanyu ea Aseetteanyu!” 
JHN.20.29	Gwayeeshsha Yeesu niny, “Gumwasi aba gideaba gidayaani? Ghang'wana fukka mwadahan amaduw ghamwasiin.”
JHN.20.30	Yeesu gwasin aba madeeda ginealangaaschi gwadeagwajeega suuk duguuga saang'a miyeang'waar aba jeedeaba gitaaboani; 
JHN.20.31	suu geang'waar aba gideaba abeeda ghoamwaschi gideaba Yeesu Gristo gil, Balleanda Aseetta, amabeeda oamwaschi ghoanyaschi eaweega aba gheawungaaschi.
JHN.21.1	Iing'atta hiji gabiikta Yeesu gohiimsa geaw ginealangaaschi aba ghuutta basooda Diberiya, ak gohiimsiindunu geaw. 
JHN.21.2	Simon Betro, ea Domasoyda suguura Saleaygweanda ea Nattanaeliyda ng'eanyiida Ganeeda Galilaaya, balloojiga Sebedaayo, sea ginealangaaschi suuk iyyeenya, nea abeeda gwandeayi sean. 
JHN.21.3	Gwayeeshsha Simon Betro saawa, “Gaydawa daleallu ghweayeega.” Gwayeeshsha saawa niny, “Earaseasa gajetteayeena sea ang'iing'i.” Ng'atta godeayi ak gwading'da maleambooda; ak eaweedida amwanyasa eara gil.
JHN.21.4	Muuchchu nea gorearu aseetta ghaminaada Yeesu aba ghuutta basooda; nea ginealanga amwanala gideaba Yeesu gil. 
JHN.21.5	Hean gwayeeshsha Yeesu saawa, “Diibiga, gondeawi ghweayeega?” Ghwasha saawa nea gwayeeshsha, “Manda.” 
JHN.21.6	Gwayeeshsha saawa, “Ajaksiina gheareedanga murdeeda maleambooda bea geattinda dugwa, ak gajanyasa. Ng'atta gwajakta gheareedanga ak ghwaraay gongiiru aba seang'ayda ghweayeega.” 
JHN.21.7	Iiduw gwayeeshsha ginealaneedida bwariiy Yeesuun Betro, “Nii Ng'uttamiida!” Iiy Simon Betro gideaba nii Ng'uttamiida gil, gageanu hang'daannyi ak gwaradischeewa aba gideaba gwachchi adawiish, amang'atta gwadeambiirsa jeeda beega. 
JHN.21.8	Hean ghapka Ginealanga suurja ea ghwahidu ghuutta basooda nea gongiiru gheareedanga nea ghwanyiit ghweayeega, nea abeeda eamisheageewa ng'eanyiida ghajaam aba iisidasaada geeshanga gayghwahitta geeshan bughala hitteayda ghuutta beega.
JHN.21.9	Hitta ng'eanyiida ghajaam ghwadaa beasta ghuurga nea sughwar nea gwanda beasta ghweayeega ea mukkatte. 
JHN.21.10	Gwayeeshsha Yeesu saaw, “Ayeanni hiji ghweayeega mwaatkwa olealu ghamneawa.” 
JHN.21.11	Hean gwading'da Simon Betro jeeda maleambooda ak gaksu gheareedanga ea ghoahiidu ng'eanyiida ghajaam nea ghwanyiit ghweayeega hees nyiit bughala ea haradam ea damassanmwagu; earappeadi saang'a ea gwadeenuun, ea mii gang'achcheaweada gheareedanga. 
JHN.21.12	Gwayeeshsha Yeesu saawa, “Apkaani ajaada ghuussi.” Nea abeeda ghanyea manda aba jeeda ginealanga dea badaksa ak ghoanyaash gideaba, “Ang'iing'i ng'eaha?” Aba gideaba ghwanal Ng'uttamiida gil. 
JHN.21.13	Ghwaan Yeesu ak gageanda mukkatte ak ghoadaw saawa ak gwasindunu earaba ghweayeegiga. 
JHN.21.14	Nii deaba samwagu gil aba gihiimsinda ahiimsa geaw Yeesu ginealangaaschi aba iing'atta dunnooda duunna miyeeda.
JHN.21.15	Iing'atta nea nijaat ghuusiga ghoanyaash Yeesu Simon Betro nea gwayeeshsha, “Simon, balleanda Yohaana, gibwarinyaan ea laabwana hoowa orjoosu?” Gwayeeshsha niny, “Eah, Ng'uttamiida; ginali gideaba aniini ghaabwariinyeay.” Gwayeeshsha, “Ahaaghwana gisilgeasu.” 
JHN.21.16	Gabiikta gwayeeshsha niny deabiyyeenya, “Simon, balleanda Yohaana, gibwarinyaani?” Gwayeeshsha Betro niny, “Eah, Ng'uttamiida; ginali gideaba ghabwarinyeay.” Gwayeeshsha, “Ahaaghwana gisilgeasu.” 
JHN.21.17	Gabiikta ghoanyaash deaba samwagu, “Simon, balleanda Yohaana, gibwarinyaani?” Gagiisan Betro aba gideaba geannyaash deaba samwagu gideaba “Gibwariinyaani” Gwayeeshsha niny, “Eah, Ng'uttamiida; ang'iing'i ginali haleanjeessean, ang'iing'i ginali gideaba aniini ghabwarinyeay.” Gwayeeshsha Yeesu, “Ahaaghwana gisilgeasu. 
JHN.21.18	Aba huumwa, aba huumwa, geayeeshshineey, ghayi nea guduwosa gheareemaneeda iissa gimmuusi rada manandaang'u ak guwi heeda wassean igasayi; amaduw nea nihuwi gweargweeda, gajadoabiiwa geattingaagu, ak ghwarannyi siinuut ak ghwaannyi heeda ghwanyawa migassi una.” 
JHN.21.19	(Aba inyas ghwanyaashtunuun gohiimsa Betro gichchea ghameawda ak ghoaghambiit Aseetta). Ng'atta ng'asheesu gwayeeshsha, “Eanni geeshteanyu.”
JHN.21.20	Iiduw ghwayamgeaw Betro ak ghwadaa ginealaneetta bwariiy Yeesuun, nea ghwaat geeshta, nea diitta ghayi diiw geaw aba daghattannyiin gil shing'ada damanda agiischooda nea ghoanyaash gideaba, “Ng'uttamiida siida jea ghwalaapnyi bwadaw ng'eaha?” 
JHN.21.21	Daa Betro niny gwayeeshsha Yeesu, “Ng'uttamiida ama oorjeani?” 
JHN.21.22	Gwayeeshsha Yeesu niny, “Iyeagasayi gobiida badayda ng'eanyiida ea dabiigu gwasawannyi naaha? Ang'iing'i eanni geeshteanyu!” 
JHN.21.23	Hean ghaghayda iittida aba jeedeaba oorjookka gideaba ginealaneetta mayghami; nea Yeesu niny ea mii gwayeeshsha, ginealaneani mayghami geaghus gideaba gwayeeshsha, “Iyeagasayi gobiida badayda ng'eanyiida ea dabiigu, gwasawannyiini?”
JHN.21.24	Ginealaneani nii dea muuwwu ng'asheesuun gil, ak ghang'waar; ak geanalli gideaba muuwwunoadaannyi huumwa gil.
JHN.21.25	Gwanda ng'asheega saang'a sin Yeesu; nea inyeetta ghwanyawa geang'waar sean, ghaaghanyi eara ng'eanyida gwachchi mayghoammu godiiw gittabwajeega jea eang'waar.
ACT.1.1	Aba gittabooda madeeda, Ea Diofilo, geasinnyi haleanjeessean ghayi sin Yeesu nea ghoanaal, 
ACT.1.2	ea ghwahitta eaweetta siyaada humng'eeda, iing'atta nea niidaw digheanda giijasoodiga ghayi loat aba naweeda Gurorooda Ghaydit. 
ACT.1.3	Ak goohiimsa geaw saawa iing'atta miyeeda nea majeek ing'atta sawanadeeda nea ghoahiimda geaw aba gwadeagwajeega saang'a, ak gabussa saawa iing'atta askwearjooji haradam, nea gabaloola iitta sugoochcheandumeeda Aseetta. 
ACT.1.4	Damanda mideayeewa gwareekusa saawa amwabeawana Yerusaleemu, ak ghoommuughu helleesiinda Ghweanda, nea gwayi, “gooyiing'si headeanyu, 
ACT.1.5	gideaba, Yohaana goobattiisan aba beega, nea heeda miighang'attaawa eawoojusu saang'a agooga gajeeppattiisaneegwa aba Gurorooda Ghaydit.”
ACT.1.6	Iiduw nea ghabwat geat, geannyaash niny, “Ng'uttamiida, abeeda aba damani gajadeelsiina sugoochcheandumeeda Israeeli?” 
ACT.1.7	Ng'atta gwayeeshsha saawa, “Miih gadiyeedeang'wa gil nalooda damannyoojiga ghana gheatta sin Bwaabwa aba gheambalmeadaannyi. 
ACT.1.8	Ak gajanyasa uurda iiwuh heedeang'wa Gurorooda Ghaydit; ak gajahuuwa muushoodigeasu aba Yerusaleemu ea Yuudeeyeessean ea Samariya ea ghoaw muudeanooda ng'eanyiida.” 
ACT.1.9	Iing'atta rukunoodeaba ng'asheesu, damanda duu gang'ulleewa, gettiing'da humng'eeda, ak gageandeawa shamooghooda madeeda gheanyanga nyaawa. 
ACT.1.10	Hean nea gudugang'ula humng'eeda damanda beawa, ng'ulla ghamiinaada fii iyyeenya ammurdeeda nyaawa nea gookkwa hang'weakka eashish, 
ACT.1.11	ak gwayi, “Fuga Galilaaya ghwasaan anda ghoamiinaadi nea gong'ulayi humng'eeda? Yeesuheeni beawa heedeang'wa ak gawa humng'eedean, gaygabiikteaydunu gawuurji gidaghamneawa oadaakti nea gawa humng'eedean.”
ACT.1.12	Iiduw gabiikta Yerusaleemu, nea abeeda gwaleabu gijeeni mida geediga sugura Masaytunajeega neekkeewa mujineeda Yerusaleemu, hitta gilomitteanagi; 
ACT.1.13	iiduw nea gehitta, gaweay jeemba ghooriini sideeksa uhuumba nuut, ak goobiitpiit geaba Betro, Yohaana, Yakkobo, Andereya, Filippo, ea Domaso, Batlomayo, ea Mattayo, Yakkobo balleanda Alfayo, Simoneeda Selotte, ea Yuuda balleanda Yakkobo. 
ACT.1.14	Fiisu abeeda ghabwat geat ghamwash Aseetta ghawooda, ak gwanda jeedeaba gadeemsu Mariyayda was gheamatta Yeesu, ea oorjooga ghaamwat. 
ACT.1.15	Aba eawoojikka ghang'eat Betro ghamiinaada aba jeeda fuga siduupcheewi (nea abeeda monneeda buuneeda ghwahitta bughala ea diktam), ak gwayeeshsha, 
ACT.1.16	“Fuga suduupcheewi, gaygwasa ng'ooruutka, ghayi rugu Gurorooda Ghaydit ammwadi aba ghuutta Dawdi, appadayda Yuudayda was siida asheedeawa fuga ang'ng'waay Yeesu. 
ACT.1.17	Yuuda abeeda gaba meatkweendeanya aba gideaba gealoat eara niny gwasin gadiyeeni.”
ACT.1.18	(Ng'atta ghwasha siisi madamnyeanda aba gissiittaw aba munyindaannyi; ak ghoabeadaawa uhuuda ak ghwanyar jeeda ak gwardu hineagaaschi jarooda. 
ACT.1.19	Ghwanal buuneessean bea ng'eanyida Yerusaleemu hean geng'assa madamnyeandida gheawunga ak geguura, “Akealdama” nea gideaba madamnyeanda foojeanda.) 
ACT.1.20	“Aba gideaba geeng'orsa jeeda gittabooda Nyigheega gideaba,
ACT.1.20	‘Gagasa ghoaw gheannyi emeeda ak ea adagoobida sii jeada;’
ACT.1.20	nea
ACT.1.20	‘Hoorgeadaannyi bea gadiyeeda dageanda sinuut.’ 
ACT.1.21	Nea siyagi aba jeeda fuga siitteayeewi damannyoojiga sean wuna Ng'uttamiida was Yeesu nea gwaritteawa jeedeanya, 
ACT.1.22	ghang'eada gibattiisanda Yohaana ea gagul eaweetta ghayi siyaada humng'eeda nea ghabeawa heedeanya nea siyagi aba jeedeaba fiisu geaghus eetteayeena ghoaw muushoochcheanda aba duunnoadaannyi.”
ACT.1.23	Hean iduw geergu gheawung'spa fii iyeenya, Yosefeeda suguura Barsaba nea ghaawun suuk geguura Yusto, ea Mathiya. 
ACT.1.24	Ng'atta geamwash Aseetta nea geeyi, “Ng'uttamiida, ang'iing'i ginali guroruunatka buuneessean, asi ahiimneasa aba jeedeaba fiisu assiyeenyean siida iloadi, 
ACT.1.25	ak gwasin gadiyeeni bea giijasoochcheandumeedean, gawa horgeeda ghayi bea Yuuda nung'usa heeda niny ak gawa hich nuut.” 
ACT.1.26	Ng'atta geeng'alealleesa saawa, ak iiduw gealoat Mattiya; ak gheawungaaschi geeng'oorsiinnyi sea gea giijasoodikka attamwanagiin.
ACT.2.1	Iiduw nea nihitta eaweeda Bendegosti, abeeda gwanda fugasean hijagi. 
ACT.2.2	Deagheatta ghwaanya ghuutta leabu humng'eeda nyashta jeammeeda sharareeda ng'waan, ea ghwanung' ghwannyiit ghooriidida sinda jeedean. 
ACT.2.3	Gwardu duguuga uurji ng'ushapta beasta, ak goobitpissa uhuumba gilinyoo ea siihi. 
ACT.2.4	Hean geannyiit sean uurda Gurorooda Ghaydit ak gabalool aba iit nuut aba gidagassiida Gurorooda gwarukutteayda.
ACT.2.5	Nea abeada aba Yerusaleemu gwanda Yahuudi fuga bada Aseetta, leabu emoojiga sean bea jeeda ng'eanyiida. 
ACT.2.6	Hean nea geeyiy ghuutteaba nyeashtida ghabwat geat fuga sang'a nea ghahamng'eanyi sean muuchchi aba gideaba gaba sii iiy nuut nea gabaloola itta gheannyaawa. 
ACT.2.7	Ak geabeal nea geahamng'eanyi, ak geeyi, “Heappi fiisu seanin siyinnyi nea gabalooldunuun mii fuga ng'eeanyiida Galilaaya? 
ACT.2.8	Ak ghoawattaan anda geayiinnyi gil was sii nea gabaloola iitta ghaheanya? 
ACT.2.9	Fuga ng'eanyida Partiya, ea Meedi, ea Elaami, ea fuga abiitta Mesopotamia, Yudeeya ea Gabadokkiya, Boonto ea Asia, 
ACT.2.10	ea gealeabu Frugia ea Bamfiliya, ea Misri, ea gealeabu murdajeega Libya, ea gea leabu Kirene, ea rabasta leabu ng'eanyiida Ruumi, sea fuga Yahuudi ea gea niyamwa ghoaw fuga diineeda Yahuudi, 
ACT.2.11	fuga Grette ea fuga Araabiya, geayiinnyi nea gabaloola sean iitta ghaheanya gadiyoojiga heas bea Aseetta.” 
ACT.2.12	Hean ghahamng'enyi sean nea ghang'ut muuwda, nea gaba siisi anyaash nuut nea geeyi, “Seh ng'asheanji naaha?” 
ACT.2.13	Hean gwanda fuga juuga suurja nea geeyi, “Fiisu niboogit aba difaayeeda heesseadi.”
ACT.2.14	Ghang'eat Betro ghaminaada sea giijasoodigiga attamanaagin, ak ghwajaat ghuttannyi gorgweaksa buuneeda nea gwayeashsha, “Ea fuga Yudeeya ea buuneessean abiitta Yerusaleemu, geagasayi anala ng'asheesu, ak golleysiiniit ng'asheegeasu ak ghoanalli nea ghoayiinnyi iidigeagwa ng'asheasu 
ACT.2.15	Aba gideaba fiisu miigaboagit, aba gidoorarji, aba gideaba ghwasan ghamneawa nea aseetta gutgaba samwagu bea sakteayda; 
ACT.2.16	nii deaghayi rugu sibaneeda sugura Yoeli,
ACT.2.17	‘Nea aba askwearjoojiga huydean gaygwasnu, gwayi Aseetta, gaydadaw buuneassean Guroroodeanyu, ak dibigeagwa was balloojiga ea haweega, gayghwaramoaran ak gheareemangeagwa gayghwadaah girgweatka, nea gweargweagwa gaygoorgweadi girgweatka;
ACT.2.18	eara soomjoogeasu was headiga ea gweallajeega askweajoojikka gaydeadabearsa Guroroodeanyu; ak gayghwaramoaran.
ACT.2.19	Ak gaydahiimu deamdeamanga, aba humng'eeda, ea gwadeagooda aba hiji bea ng'eanyiidean, foojeanda, ea beasta, ea aroosta haw;
ACT.2.20	ak gayghwayamwa aseetta gamsaniit, ak ghwayamwa sheeda ea ghawaar foojeanda, damanda miighwahinna eaweedida bea Ng'uttamiidean, eaweetta biissa ahaw ak adaajiin
ACT.2.21	Ak abeeda siida wassean nyoo gaguursa gheawunga Ng'uttamiida gajeelealu.’
ACT.2.22	“Fuga Israeeli, olleeysiina iit ng'asheesu: Yeesuuyda Nasareetti, was siida muuwwuneegwa Aseetta aba gadiyoojiga hees ea deamdeamanga ea gwadeagwajeega ghayi sin Aseetta appadaydaannyi aba dageascheedeang'wa, gawuurji gidoanaldi agooga, 
ACT.2.23	Yeesuheeni siyaat humng'eeda aba gidabay ghwanalda Aseetta, ak goongoorji ak goonuuschi aba geattinga fuga munyas. 
ACT.2.24	Ak siisi iiduw gooduudu Aseetta, nea gageandeawa sawanadeeda miyeeda, aba gideaba niny moammu ghoang'ng'waay miyeeda. 
ACT.2.25	Aba gideaba gwayi Dawdi appadaydaannyi,
ACT.2.25	‘Aniini iissa ghaadaayi Ng'uttamiida aba madeedeanyu,
ACT.2.25	aba gideaba niny gwanda meatkweedeanyu bea geattinda dugwa ak abeeda ea meettuumduuman;
ACT.2.26	aba sarean gang'weela guroroodeanyu, nea gahoosan ng'ushapteanyu;
ACT.2.26	nea ghwaraanya saseedeanyu gaygoobiida jeeda rarooda.
ACT.2.27	Aba gideaba maynung'siina guroroodeanyu heeda maloonghajeega,
ACT.2.27	ghana nung' ghaghaarshan Siidaang'u Ghaydit.
ACT.2.28	Ak ea ninung' danal naweadinga eaweega;
ACT.2.28	nea ginnyiichchaan ng'weellooda aba iisindeayi.’”
ACT.2.29	“Fuga eaduupcheewi, geagasayi darukuneegwa nea geang'achchi idigeagwa aba ng'asheega ararji ghayi nyas sugoochcheanda siyi Daudi, niny ghayi ghami ak geebuy, ak bung'eadannyi gwanda hiji bea ng'eang'deanyean ea ghoaw ghamneawa. 
ACT.2.30	Amaduw nea ghoaw sibaneeda, ghwanal gideaba Aseetta niyaak habeawooda appadaydeaba niny gideaba gayghwayiin hoorgeadannyi siida jea gwaleabu jattannyi, 
ACT.2.31	gabean ghwadaa ak gabaloola duunnooda Gristo, ea gideaba niny miyeenung'usa Gheeda Maloonghajeega, nea saseadaannyi ea mii goomealu. 
ACT.2.32	Yeesuheeni gooduudu Aseetta, ak aba ng'asheanji geewoschi muushoodiga. 
ACT.2.33	Nea geettiing'da ea ghwahitta meatkweeda geattinda dugwa bea Aseetta, iiduw nea ninyas aba heeda Bwaabwa helleesiinda Gurorooda Ghaydit, ng'atta goodalealsa gitta oadaayi nea ghoayiinnyiin. 
ACT.2.34	Aba gideaba Dawdi niny miigwadiyeada ea gawa humng'eeda; aba gideaba gwayi niy,
ACT.2.34	‘Ng'uttamiida gwayeeshsha: Ng'uttamiideanyu, Apteadawana meatkweedeanyu bea geattinda dugwa,
ACT.2.35	ea danung' ghoaw weajoodigaagu hoorgeeda geeshangaagu.’ 
ACT.2.36	Fuga sean bea gheennyea Israeeli, gammiissa ghwanal aba huumwa gideaba Aseetta ninung' ghoaw Yeesuheeni ghayi ongoorjiin Ng'uttamiida ea Gristo.”
ACT.2.37	Ak ghwayiy buuneeda ng'asheesu ak gwasawana guroruunatka nyaawa, hean geennyaash Betro ea giijasoodiga suurja nea geeyeeshsha, “Fuga siduupcheewi, gajeasina naaha?” 
ACT.2.38	Ghwalamda Betro ak gwayeeshsha, “Aduukkuunana, giliwas sih geeppaattiisananeegwa gheawunga Yeesu Gristo aba samsiinda ring'eegeagwa; ak gegooneegwa Gurorooda Ghaydit. 
ACT.2.39	Aba gideaba helleesiinda deang'wa gil ea diibigeagwa ea buuneessean sheagachchi, gilinyoo ea sih gil jea gaguursa Ng'uttamiideanya was Aseetta.” 
ACT.2.40	Ng'atta gamuuwwu aba ng'asheega suuk saang'a nea ghamiin gheanyanga nea gwayeeshsha, “Alealni geat aba seaygeeni munyasiin.” 
ACT.2.41	Hean fukka mwas ng'asheandaannyiin geeppattiisan, ak ghoahaada eaweettida fii sagalamnyooji samwagu. 
ACT.2.42	Ak goodeaga geat ginealshooda giijasoodiga nea gabareannyi, aba banachta mukkatte ea mooshta Aseetta.
ACT.2.43	Iiduw ghwanyas giliwas sih muuwda; ng'atta geesin ng'asheega hees ea gwadeagwajeega aba geattinga giijasoodiga. 
ACT.2.44	Ak fuga sean mideawa masaweegean goobiida hijagi ak eara haleanjeennyaawa gekkuuyi; 
ACT.2.45	inyeessa gaba nishayda haleanjeedannyi mideawa ak gwalakkiisa geat ak gaba siisi siittaw gidaga. 
ACT.2.46	Nea inyeessa galagasean geronnyeesa sean jeeda gheeda sibatta Aseetta nea geabwanach mukkatte aba gealga nyaawa, ghwaak hamitta nea gahoosan guroruunatka nyaawa, 
ACT.2.47	iiduw geduumsheesa Aseetta nea ghabwariy buuneessean. Ak ghwanung' Ng'uttamiida ghoahaada monneeda fuga silealu galeagasean.
ACT.3.1	Ng'atta gaweay Betro ea Yohaana gheeda sibatta Aseetta damanda simwaasha Aseetta nea gaba Aseetta shageash. 
ACT.3.2	Hean geesareenu siida badeeda ng'eada deaghayi sijiila, nea iissa gamuchchu ak geayiin gidaghuutta gheeda sibatta Aseetta suguura Gidaghuutta miy ak gamus haleanjeeda sisappa geadi bea ghadooweeda aba heeda fuga weay jeeda gheeda sibatta Aseetta. 
ACT.3.3	Iiduw nea ghwadaa siidida Betro ea Yohaana nea ghwariikghta gaweay jeeda gheeda sibatta Aseetta, gamus eattaw haleanjeeda sisappa geadi bea ghadooweeda. 
ACT.3.4	Ng'atta goohang'ooysa Betro ghaang' niny sea Yohaana, ak gwayeeshsha, “Heappi ng'ulleassa.” 
ACT.3.5	Goofursa geaw sawa, nea ghaghayi gilijea ghwanyas gil aba heennyaawa. 
ACT.3.6	Ghwalamda Betro ak gwayeeshsha, “Aniini meandeawani lappiya ghana lagheanga meeng'meeng'i, ak gaydagonnyi gideandeawi; aba ghawunga Yeesu Gristoyda Naasareet, ng'eada ak guwi.” 
ACT.3.7	Ng'atta ghoang'ng'waay aba geattinda dugwa ak gagatkat ghamiinaada; deagheatta ghwanyas geeshangaaschi ea gheatkweakka geeshangaaschi uurda. 
ACT.3.8	Gotgweala ng'enyi ak ghaminada ak gawa jeeda gheeda sibatta Aseetta nea goodeayi saawa, nea gootkwealeada aba hooseaneega nea gwaduumsheesa Aseetta. 
ACT.3.9	Nea abeetta ghwadahada buuneessean gidaweeda siida, ea gidaduumsheesiinda Aseetta, 
ACT.3.10	gwajeeng'u buuneeda gideaba nii siidida eawoajusu muusisachchi abiitta ghuutta gheeda sibatta Aseetta sugura, “Gidaghuutta Miyiin; hean ghabeal nea ghahamng'eanyi aba ng'asheega bussa siitta.”
ACT.3.11	Damanda neawsiina geaw siidida Betro ea Yohaana, gwasalda buuneessean gaweay heannyaawa aba doodooni sugura doodooda Solomon nea ghahamng'eanyi. 
ACT.3.12	Daa Betro fugiga goorgweaksa buuneeda, “Ea fuga Israeeli, andagooga ghahameagwa ng'eanyi aba ng'asheanji, ak ghwasaan anda gong'ulleasa, nea ghoaghanyi gideaba siisi ghoahaap uurdeanya ghana doobiiwnatteanya ak geenung' gawa? 
ACT.3.13	Aseetta Abrahaamu ea Isakka ea Yakkobo, Aseetta ghweenigaasa, nighambiit soomjeandaannyi was Yeesu ak siisi eadeaghayi oyiinnyi geattinga fuga hees gil ak goodardeaysi aba madeeda Bilatto, eara aba damandiida gasa gwasikksina ninyiin. 
ACT.3.14	Amaduw ghoashaang'nyi dea Ghaydit was dea Assagi Doabiiwaat, ak googasayi siida nuusa buuneeda egooneegwa, 
ACT.3.15	ak goonuuschi Siitta goona eaweegean, ak gooduudu Aseetta aba jeeda miyeeda. Ak aseasa geawaschi muushoodigeaba ng'asheanji. 
ACT.3.16	Nea gheawungaaschi, ak aba masaweega aba gheawungaaschi, ea niidaw siisi majeeknatta was siida noadaayi ak ghoanalli; nea masaweekka sinyassa naweeda Yeesuun ea niidaw siida majeeknatta hit aba madeedeang'wa oogasean.
ACT.3.17	“Asi ghamneawa, fuga eaduupcheewi, ghoanalli gideaba iissa goosinnyi ng'asheega aba lendeeda, gawuurji gissinda fuga ahaaghwaneegwa. 
ACT.3.18	Nea ng'asheanda ghayi bay ghwaramoar Aseetta aba ghuusiga sibangaaschi, nea gideaba Gristoheani gaygwasawana gil ak ea nisa. 
ACT.3.19	Asi aduukkuunana, ak goobiikti ayamni geat, ak abeeda gegeanda ring'eegeagwa, ak abeeda ghwahidu damanda hawdeayda jea gwaleabu heeda Ng'uttamiida, 
ACT.3.20	ama abeeda goojeagu Gristoyda ghayi siloat appadahuukkeagwa, was Yeesu, 
ACT.3.21	was dea gasa goobiida humng'eeda ea ghwahitta damanda jea eang'ng'eada ng'asheega sean ghayi rugu Aseetta aba ghuusiga sibangaaschi ghaydidi ghang'eada dea waas. 
ACT.3.22	Aba gideaba gwayi Muusa, ‘Ng'uttamiida was Aseetta gaygageanu sibaneeda aba jeeda fuga oduupcheewi gawuurji gidaloattanaan. Ak gooleeysiit niny aba ng'asheega wassean jea gwarukuneegwa. 
ACT.3.23	Ak abeeda giliwas sii meeleeysiina iit sibaneeda gajeenuus gwaheelli buuneeda.’ 
ACT.3.24	Nea sibanga sean balool, ng'eada Samweeli ea gea duubu geashtaannyi, earaga gwargu iitteaba askweajoojusu. 
ACT.3.25	Agooga goowoschi balloojiga sibanga ea helleesiinda ghayi adaw Aseetta ghweanigeagwa, nea gwayeeshsha Abrahaamu, ‘Aba jeattaang'u gayghwanyas fuga sean bea muunda ng'eanyiida ghawooda.’ 
ACT.3.26	Iiduw nea niduudu Aseetta soomjeandaannyi, goojeakta niny gaweesa fuga madeeda, ak abeeda gabadiischeesa giliwas sii aba jeedeang'wa arinnana jeeda munyasnachcheekkeagwa.”
ACT.4.1	Damanda duu goorgweaksiina buuneeda, ghapka heannyaawa ashoohoodiga sea shirikkarajeanda haw ng'ula gheeda sibatta Aseetta sea fuga suguura Sadukayajeega ghapka heannyaawa. 
ACT.4.2	Gwanyareesi muuchchi aba gideaba ghoanaal buuneeda nea gwarukkwiida gideaba Yeesu niduuna miyeeda. 
ACT.4.3	Geang'ng'waay saawa ak geehisa ghealooniga ea gamuchchu, aba gideaba niiw shing'ada. 
ACT.4.4	Nea abeeda fukka saang'a iiy ng'asheesuun ghamwas; nea monneeda headiga ghwahitta sagalamnyooji muut.
ACT.4.5	Iimuuchchu ghabwat geat fuga ambaliischi sea gweargwa sea ng'oorshoodiga aba Yerusaleemu, 
ACT.4.6	seat ashshoochcheanda haw sugura Annasi, ea Gayafa, ea Yohaana, ea Iskaanda, ea fuga sean bea dooshshta ashoohoochcheanda haw. 
ACT.4.7	Iiduw nea niyiin bugusta nyaawa geannyaash gideaba, “Ngasheesu goosinnyi aba anuur ghana aba gheawungeabeang'a?” 
ACT.4.8	Ng'atta ghwanyas Betro Gurorooda Ghaydit, ak gwayeeshsha saawa, “Fuga ambal buuneeda ea gweargwa, 
ACT.4.9	asi ghamneawa iyoannyashcheasa iitta ng'asheanda miy sisissa siida badeeda, ea gidasihhaapta siida, 
ACT.4.10	gagasa anala oogasean, sea fuga sean bea Israeeli, aba gheawunga Yeesu Gristoyda Nasareetti, ghayi ongoorji, ak gooduunna Aseetta miyeeda, appadaydeaba niny siisi ghamiinaada aba madeedeang'wa nea majeek. 
ACT.4.11	Nii lagheaneeda ghayi heawa fuga deekshi, ak ghoaw lagheaneeda washiin akkar gheeda. 
ACT.4.12	Ak ea manda lealeanooda aba hichpa siinnuut, aba gideaba manda gheawun suuk hing'eadayda humng'eeda ghayi siittaw buuneeda jea gwalealneasa.”
ACT.4.13	Daa saawa meaynatta Betro sea Yohaana, ak gwajeeng'u gideaba mii ghoassoamwa, fuga geallaan gil, hean ghahamng'eanyi; ak gwajeeng'u gideaba gwandeaydooschi sea Yeesu. 
ACT.4.14	Iiduw nea ghwadaa siitta siihaabiin nea ghamiinaada aba murdeeda nyaawa, ghwaraay gwarguu gil aba gichchea ghwashaang'da. 
ACT.4.15	Iiduw nea gwarukusa saawa gideaba aritteawana jeeda girgweageeda, hean goobalool geat saawa nea gwayi, 
ACT.4.16	“Asi gajeesmana naaha fiisu? Aba gideaba ng'asheanda damdaamwaat sisin aba saawa ak ea nidaajiit aba heeda buuneessean abiitta Yerusaleemu, ak ea meammuusi eashaang'a. 
ACT.4.17	Iimayghaghayda ng'asheesu muuchchi aba jeeda buuneeda, ghang'wana gereekusi saawa eamabiikta gwarukusa siida wassean aba gheawung'su.” 
ACT.4.18	Ng'atta gaguursa saawa ak gereekusa saawa ea mabaloolana ghana ghoanaal aba gheawunga Yeesu. 
ACT.4.19	Ghwalamda Betro ea Yohaana ak gwayeeshsha saawa, “Heappi nii humeandea gideaba gajeelleayseagwa iit ak ea mealleysini iit Aseetta asi girgeageeni alaja agooga; 
ACT.4.20	aba gideaba meammuusi easiinda gajeerukuna iitta gissidaayi ea gissiyiinyi.” 
ACT.4.21	Hean nea nimuuw saawa, ghwanung'waada gaweay, aba gideaba mwanyasa gheatta gichchea ghwaakta aba ghorjooda, aba gideaba gwanda hiji buuneeda; aba gideaba gwaduumsheesa buuneessean Aseetta aba ng'asheega bunu. 
ACT.4.22	Nea abeeda siisi gwachchi sihabin abeatta gweanyeegaaschi ea ninaawa haradam.
ACT.4.23	Iiduw nea geettin gaweay heeda fuga duupchi ak gwarukusa saawa gitta gasa ashoohoodiga heesiin ea gweargwa. 
ACT.4.24	Nea ghwayiiy, gagatkat sean daghanuunatka nyaawa nea googeal heeda Aseetta nea gwayi, “Ng'uttamiida Haw, ghayi sin humng'eeda ea ng'eanyiida ea basooda ea haleanjeessean mida jeeda, 
ACT.4.25	nea aba ghuutta ghweandeanya was Dawdi, was soomjeandaang'u, ak gwargu aba naweeda Gurorooda Ghaydit,
ACT.4.25	‘Ghwasan anda Emoojiga gwanyareesi,
ACT.4.25	anda buuneeda gootteemsheesa haleanjeeda mwadaagha?
ACT.4.26	Sugoodiga ng'eanyiida nijip geat, nea fuga ambaliischi ea nubwatgeat,
ACT.4.26	ak ghaheawa Ng'uttamiida ak ghaheawa eara dea simmwaar,’
ACT.4.27	nea aba huumwa jeedeaba mujiineeni gabattiisa geat fuga heawa soomjeandaang'u ghaydit was Yeesu, was dea ghayi imwaari, sean Heroode sea Bontiyo Bilatto, sea fuga Emoojiga ea fuga Israeeli, 
ACT.4.28	ak gwasin gidawassean ghayi bean gagasa geattindaang'u ea fughareadaang'u gideaba gaygwasa. 
ACT.4.29	Asi ghamneawa, Ng'uttamiida, ng'ulla gimuuwda nyaawa, ak giidawi soomjoagaagu ak gwarukkwiida ng'asheandaang'u aba meaynatta sean, 
ACT.4.30	ak giihaakti geattindaang'u ak ghoahaap siida, nea gwadeagwajeega ea deamdeamanga iissa geesin aba gheawunga soomjeandaang'u ghaydit was Yeesu.” 
ACT.4.31	Iiduw nea sihhit mooshta Aseetta, gwadumdum heeda gwachcha bassa geat; ak gaba nii sinnyiit Gurorooda Ghaydit ak gwarukwiida giijasta miy bea Aseetta aba meaynatta.
ACT.4.32	Nea ghamneawa bareannyeedeaba fukka ghayi mwasiin gaba guroroanagi ak ghanyea manda siida ayi haleanjeessean mideawa ghanyea maygwayi geasu, nii abeeda saawa goobareannyi haleanjeessean. 
ACT.4.33	Iiduw gaweay giijasoodiga nea gwandeawa uurda haw muuchchi ak gamuuwwu iitta duunnooda Ng'uttamiida was Yeesu, ak ghwanyas sean dagheerjeandumeeda haw. 
ACT.4.34	Ak ea manda eara siisi gasa gil aba jeannyaawa, aba gideaba fuga mideawa madammeega ghana gealga gayghwashaayda, ak gweadu lappiyeetta bea gidasishaaydaan, 
ACT.4.35	ak lappiyeetta geayiin geattinga giijasoodiga; ak iiduw geallaja gaba niisiittaw gidagasa. 
ACT.4.36	Nea Yoseefooda ng'assa giijasoochcheanda gheawunga siyigheawunga siyi Barnaba (nea gideaba, Balleanda jea goomajeek gil), nea niny ea siida Laawi, siida ng'eanyiida Gupro, 
ACT.4.37	ng'atta ghwashaayda madamnyeanda was daannyi, ak gweadu lappiya ak ghwayiin geeshanga giijasoodiga.
ACT.5.1	Ghayi gwanda siisi suguura Ananiya ak gwandeawa gatmoodaannyi suguura Safira, ghwashaayda haleanjeeda nyaawa mwaatkwa, 
ACT.5.2	iiduw nea ghwanal gatmoadaannyi ghafuy haleanjeeda mwaatkwa, ak gweadu mwaatkwa ak ghwayiin geattinga giijasoodiga. 
ACT.5.3	Ghwalamda Betro ak gwayeeshsha, “Ananiya ghwasaan andaginung' goobal guroroadaang'u Shattaani ea ghwanung' reenganna Gurorooda Ghaydit ak gifunyi haleanjeeda mwaatkwa bea madamnyeandean? 
ACT.5.4	Madamnyeanda damanda mii shaaydaawana, abeeda mii daang'u? Ama ning'atta sheaydeayda, abeeda haleanjeeda ea manda geattingaagu? Abeeda ginyastiin gideaba gaysina ng'asheanji aba jeeda guroroadaang'u? Ang'iing'i mireenganni buuneeda gireenganayi Aseetta.” 
ACT.5.5	Iiy Ananiya ng'asheesu, ghoabeada ak ghami. Hean iiyi buneessean ghabeal muchchi. 
ACT.5.6	Ng'atta ghapka ghearemmanga ak geakwealsa hang'da ak geerutta jarooda ak geayat eebuy.
ACT.5.7	Iiduw nea ning'atta roobuut samwagu bea aseetta ghwahidu gatmoadaannyi jeeda gheeda, nea mwanala gidanupnu. 
ACT.5.8	Ng'atta gwayeeshsha Betro gatmooda, “Rukunean monneeda oashaaydaawi madamnyeanda gwandeenu?” Gwayeeshsha gatmooda, “Ea gwadeenu.” 
ACT.5.9	Ghwalamda Betro ak gwayeeshsha gatmooda, “Ghoanyastiin gideaba gajahelleesiina duwaawi ak goosimnyi Gurorooda Ng'uttamiida? Ng'ulla, geeshanga fuga buy siyeadaang'u gwanda gidaghuut, ak gaygooruuttaneey jarooda earang'iing'i.” 
ACT.5.10	Deagheatta goobeedeaysa ng'eanyi madeeda geeshangaaschi ak ghami. Yamu geat gheareemanga ghwahidu nea nimi, ak geeruutta jarooda ak geebung'sa murdeeda siyeadaannyi. 
ACT.5.11	Iiduw ghang'ut muwda haw muuchchi ganiiseeda sean ea fuga sean iiy iitteaba ng'ashsheesu.
ACT.5.12	Gwadeagwajeega saang'a ea ng'asheega deamdeameadi geesissa bugusta buuneeda nea gwasin geattinga giijasoodiga. Nea abeeda abwadageat sean aba Dodooda Sulemaani. 
ACT.5.13	Ak ea manda aba jeedeaba fukka siida badaksa guyeedeaba fukka, amaduw ghoang'ng'waay buuneeda muuchchi ak gwasissa mureeda. 
ACT.5.14	Ghoahaada muuchchi fuga mwas ak gooheadeesa Ng'uttamiida, fuga was emeetuw headiga ea gadeemga, 
ACT.5.15	ea iissa eeyibwak ea easar fuga miyeani eayiin gheatkweakka naweadinga, ak geanung' gwalil appadahuukka bulaleenga ea likkajeega, ama abeeda hidu Betro earaghanyi goojiroon jirooneadaannyi buuneeda mwaatkwa. 
ACT.5.16	Ghabat geat fuga leabu mujiinajeega neaweesa Yerusaleemu, nea gweadu fuga miyeani ea fuga beardooschi meangeenda, ak geahaap sean.
ACT.5.17	Ng'atta ghang'eat ashoohoochcheanda haw sea fuga sean mideawa, nea fuga mwaatkwa was Sadukayajeega, hean gwashissa ghaang' 
ACT.5.18	ghoang'ng'waay giijasoodiga ak geayiin ghealooniga. 
ACT.5.19	Iiduw eawa ghwahidu malaykajeanda Ng'uttamiida ak goottin gidaghuutta gheeda ghealooniga; ak goruutta jarooda ak gwayeeshsha, 
ACT.5.20	“Aweayeena ak ghoominaadi aba jeeda gheeda Sibatta Aseetta ak gooruksi buuneeda ng'asheega sean bea eaweesuun.” 
ACT.5.21	Iing'atta nea niyiiy ng'asheesu, muchchu gaweay jeeda gheeda sibatta Aseetta askweari ak goonealshi.
ACT.5.21	Ng'atta ghwahidu ashoohoochcheanda haw sea fuga mideawa ak gaguursa gweargwa girgweada ea fuga sean argweaji bea Israeeli, ak goojeakta gaweay ghealooniga gweadu fukka. 
ACT.5.22	Hitta fukka heesiin, ea mwanyasana saawa ghealooniga, gwayamu geat ak ghoadaw iitta, nea gwayeeshsha, 
ACT.5.23	“Geehissi ghooriidida siratiisa buneedean nea radaat nea furischoodiga ghamiinaada aba gidaghuudajeega, ama siittinnyi ea meanyasani eara sih.” 
ACT.5.24	Iiy shirikkarajeanda haw ambal gheeda sibatta Aseetta sea ashoohoochcheanda haw ng'asheesu, ghahamng'eanyi appadahuukka nyaawa, nea gwayeena ng'asheesu gayghoaw naaha. 
ACT.5.25	Deagheatta ghwahidu sii aba geshangiga ak gwayeeshsha, “Fugigeanji heetta oojaksi ghealoonigean, ghamneawa gwanda jeeda gheeda sibatta Aseetta ghwannaal buuneeda.” 
ACT.5.26	Ghang'eat shirikkarajeanda haw nea goodeay shirikkareadaannyi ak gaweay ama hitta geeyeadu saawa nea meang'ng'wanyana uurda, aba gideaba ghoawal ea mafutteewana buuneeda lagheanga.
ACT.5.27	Iiduw nea siyeadu saawa, geanung' ghamiinaada aba madeeda girgweageeda. Ak ghoang'eat ashoohoochcheanda haw ghoanyaash nea gwayeeshsha, 
ACT.5.28	“Ghwasaan nea geaheawi gideaba gajoannaala buuneeda aba gheawung'su, ak ghamneawa ea noannyiichchi Yerusaleemu ginealshoodeang'wa aba gideaba googasay ayeanni foojeandeaba siisi badahuukkaasa.” 
ACT.5.29	Ghwalamda Betro sea giijasoodiga ak gwayeeshsha, “Gamiiseasa gideaba gajeawwala gheang'da Aseetta mwasamwa siida. 
ACT.5.30	Aseetta ghweanigaasa gooduudu Yeesuuyda ghayi onuuschi aba damanda ongoorsiini uhuuda geettean. 
ACT.5.31	Nii deaghayi adiing'u Aseetta gil ak gawa geattindaannyi bea dugwa ak ghoaw siida haw ea lealnoochcheanda, ak ghwanung' gwaduukuuna fuga Israeeli ak geesamsa ring'eega. 
ACT.5.32	Aseasa geewoschi muushoodigeaba ng'asheesu, ak gwasnu eara Gurorooda Ghaydit adaw Aseetta fukkeanji sissa niny mureedean.”
ACT.5.33	Iiy fukkeanji ng'asheesu gwanyareesi muuchchi, ea gagasa gwanuus saawa. 
ACT.5.34	Hean gwanda Farasayajeanda girgweageeda suguura Gamaliyeeli, was ginealshoochcheanda deaweeda, adawi buuneessean mureeda, ng'atta ghamiinaada ak ghwanung' erruutta buuneeda jarooda gilinuwaas. 
ACT.5.35	Ama ng'atta gwayeeshsha fukkeanji, “Ea fuga Israeeli, ang'ulla muuchchi gichchea ahinda fiisu. 
ACT.5.36	Nea damanda mii ghwahinna askwearjoojiga ghang'eat Dewdas, nea ghoahiimu geaw gideaba niny gili, nea niny gaba jeedeaba fukka, ramagu ghwahitta bughalaji ang'waniin, hit godeayi sea niny; amaduw gealach gheatta sea fuga sean aat geeshta ak geattaarda ea ghoaw haleanjeeda mwadaagha. 
ACT.5.37	Iing'atta niny ghwahidu Yuudayda was siida Galilaayaan aba askwearjoojikka bea iittooda buneedean ak ghwaat buuneeda mwaatkwa; ak eara niny ghami, nea fuga sean aat geeshta ghwadarda. 
ACT.5.38	Asi aba damani bea ghamneawean gaydayeeshshiineegwa, ohhelleewana geat fiisu ak ghoanung'waadi; aba gideaba badiini ghana fughareani ibea buuneeda, gayghoabeada; 
ACT.5.39	ama iileabu heeda Aseetta, ea mwajoommuusa abwaanya fiisu aba gideaba gajiiduw geejeeng'u gideaba gosheang'nyeewi Aseetta!”
ACT.5.40	Ng'atta geesin gidagasa, iiduw nea geeguursa giijasoodiga, geabwar amahit geeruksa gideaba adagudoannalli buuneeda aba gheawunga Yeesu, iiduw geesiksa gaweay. 
ACT.5.41	Gwaritta ak ghang'amwa madeeda girgweageeda, nea gahoosan aba gideaba gamiissa sawanadeeda aba gheawunga Yeesu. 
ACT.5.42	Nea galeagasean iissa aba jeeda gheeda sibatta Aseetta ea aba ghoah ea mii ghwanung'waada ginealshooda ea rukkwiideayda Yeesu gideaba Gristohi.
ACT.6.1	Nea aba askweajoojisu ea niihaada monneeda ginealanga, ng'atta ghoaptu giniikghta dageascheeda fuga Yahuudi baloola iitta Yunaani sea fuga Ebraniya aba gideaba ninung'usa heeda masiinung'weega nyaawa aba lakkiisiinda haleanjeedeaba galeagasean. 
ACT.6.2	Hit gaguursa fukka attamaniyyeenyean ginealanga sean nea gwayeeshsha, “Mwahida gideaba gajeanung'waada rukkwiideayda ng'asheanda Aseetta ak geeppiitpiichchi aba badahuukka measajeega. 
ACT.6.3	Asi fuga eaduupcheewi, aloada fii ispwa aba jeedeaba fiisu miyaas searoojiin, mideawa Gurorooda Ghaydit, ak ea weaghoodi, ak gajeettaw gadiyeani. 
ACT.6.4	Ak aseasa gajeamwaasha Aseetta nea geesinnyi gadiyeeda ng'asheanda.” 
ACT.6.5	Nea ng'asheanda rugu goohoosan emeetuw, ak ghwaloat Stefaano, siida mideawa masaweega muuchchi ak gwandeawa Gurorooda Ghaydit, ea Filiippo, ea Burokkoro, ea Nikkano, ea Diino, ea Barmeenas, ea Nikkola, was siida doabiiwaat bea ng'eanyiida Antiyokkiya. 
ACT.6.6	Ng'atta geayaat fiisu madeeda giijasoodiga, ak ghamwaash Aseetta nea ghwayiin geattinga nyaawa iheenga nyaawa. 
ACT.6.7	Ghaghayda ng'asheanda Aseetta; nea ghoahaada muuchchi monneeda ginealanga aba Yerusaleemu, nea ashoohoodiga saang'a gwasissa mureeda masaweega.
ACT.6.8	Nea Stefaano, abeeda gwandeawa dagheerjeandumeeda ea uurda, gwasna ng'asheega deamdeameadi ea gwadeagwajeega aba jeeda buuneeda. 
ACT.6.9	Iiduw gwanda fuga mwaatkwa bea gheeda sinnealshachcheewa bea Fuga abalgeat (aba gidasuguura), ea gea Greene, ea gea Aleksandariya, ea fukka leabu Gilikkiya ea Asiyan, hean ghoaptu sheang'nyeeda sea Stefaano. 
ACT.6.10	Ak ea meammu eajoar aba weaghuumeeda adaw Gurorooda ak ghwanung' gabaloolliin. 
ACT.6.11	Ng'atta geahaak buuneeda aba makcheameeda, nea gwayi, “Siyiinyi siisi nea gwargu ng'asheega ging'weakka appadayda Muusa ea Aseetta.” 
ACT.6.12	Ak geng'ng'uuchchi buuneeda ea gweargwa ea ng'oorshoodiga, hean geeweesa niny ak geeng'ng'waay ak geeyaat madeeda gheeda sirgweachcha, 
ACT.6.13	geesin muushoodiga ng'uyyeega ak gwayeeshsha, “Siisi moang'ng'wa ea marukuna ng'asheega munyas appadaydeaba hiji ghaydidiin ea deaweeda; 
ACT.6.14	aba gideaba siyiinyi nea gwayi, Yeesuheani bea Nasareettiin gaygwanyarja gheawi sibatta Aseettean, ak gayghwayam searoojiga ghayi gooneasa Muusa.” 
ACT.6.15	Asi gang'ula buuneessean niny, nea fuga sean mida jeeda gheeda sirgweachcha ghwadaa gideaba gheamamdaannyi gawuurji sea gheamamda malaykajeanda.
ACT.7.1	Ghwalamda ashoohoochcheanda haw ak gwayeeshsha, “Heappi ng'asheesu huumwa?” 
ACT.7.2	Ghwasha Stefano ak gwayeeshsha, “Fugeaduupcheewi ea ghweanigeasu, oleeysean iit. Aseetta ghaambiidaat ghayi gabussiinnyi sea ghweandeanya was Abrahaamu, damanda mideewa ng'eanyiida Mesopotamiya, nea mii gawa goobiida Haraani, 
ACT.7.3	ak gwayeeshsha niny, ‘Ng'eada ng'amwana hiji bea ng'eanyiidaang'uun ak ginung'usi heeda eara fugaagu ak guwi ng'eanyiida jea daahiimneay.’ 
ACT.7.4	Ghang'eat ghang'amwa ng'eanyiida eemeeda siyi Galdayu, ak gawa goobiida Haraani. Iiduw nea ning'atta miyeeda ghwaan, goobaleaga Aseetta ng'eanyiidida ak ghwahidu ghamway ng'eanyiin ghamneawa ondiini; 
ACT.7.5	ak ea moadawa hearaniischooda aba ng'eanyiitta, eara hiji ayang'da baneakta geeshta, ak gwaheelleesa gideaba gayghoadaw niny ak ghoaw daannyi sea diibigaaschi jea gweadu geeshteaba niny, earappeadi mandeawana jeepta. 
ACT.7.6	Hit goobalool Aseetta damandida nea gwayeeshsha, diibigaagu rabasta aba ng'eanyiida ambal fii suuk, ak aba hooweanji gajeenung' ghoaw ging'gn'oonyanga ak ghwanyas sawanadeeda gweannyeew bughalaji ang'wan. 
ACT.7.7	‘Ak aniini gaydeargweaksa emeeda gadiyeesa,’ aba girrugu Aseetta, ‘nea iing'atta hiji gaygwarinna jeannyaawa ak ghaghadoawan aba hiji.’ 
ACT.7.8	Ak ghoadaw niny neajeeda ghasmeahooda. Ak ghoaw Abrahaamu ghweanda Isakka, ak ghwaat niny ghasmeahooda eaweetteaba sis; ak ghoaw Isakka ghweanda Yakkobo, nea Yakkobo ghoaw ghweandeaba oorjookka attamaniyyeenyean.
ACT.7.9	“Nea balloojisu inyeesa gwashissa ghaang' Yoseefu, ak geeshaayda aba ng'eanyiida Misri; nea Aseetta gwandeayi sea niny, 
ACT.7.10	ak gwalealna jeeda sawanaduutkaaschi sean, ak ghoadaw alooheeda ea weaghumeeda aba madeeda Faraoyda was sugoochcheanda ng'eanyiida Misri, ak ghwanung' ghoaw sugoochcheanda haw bea ng'eanyiidida Misri ea fugeaba gheannyi. 
ACT.7.11	Iiduw ghang'eat geejeeda ng'waan aba ng'eanyiida Misri ea ng'eanyiida Ganaani, ea sawanadeeda haw, ak eara ghweanigaasa ea ning'assa hamitta. 
ACT.7.12	Iiduw nea ghwanyas iitta Yakkobo gideaba ng'eanyiida Misri gwanda booga, goojeakta ghweanigaasa aba ng'eetta madeeda. 
ACT.7.13	Iiduw nea gabiikta gabareessa deaba iyyenya gwarukuta geawi Yoseefu aba heeda oorjooga ghaamwat ak eara Farao ghwanal oorjookeenyea Yoseefu. 
ACT.7.14	Goojeaksa Yoseefu Yakkoboyda was ghwaan ea fukgheenyaawa sean, fii laadam ea damana muut; 
ACT.7.15	ghang'eat Yakkobo gawa ng'eanyiida Misri. Ak gameewsa, niny sea ghweanigaasa, 
ACT.7.16	iiduw geasar eakghuumda Shekkemu ak geebung'sa jeeda bung'eetta ghayi shaaha Abrahaamu lappiyeeda mida monneeda aba heeda balloojiga Hamori mida ng'eanyiida Shekkemun.
ACT.7.17	“Iiduw nea nineekkiit damanda heelleesiinda ghayi adaw Aseetta Abrahaamu, ghoahaada monneeda buuneeda ea ghwadarda aba ng'eanyiida Misri 
ACT.7.18	ea eeyibwak ea goombal ng'eanyiida Misri sugoochcheanda nuut mwanala Yoseefu. 
ACT.7.19	Ak gwasiissa fuga ng'eanyiideanya seareeda muy ak gwasissa eara ghweanigaasa ng'asheega munyas, aba gideaba gwading'sa ghweanigaasa gwahissa diibiga nyaawa manang'i jarooda, ea meabiidana ng'eanyiida. 
ACT.7.20	Muusa abeeda geeji damani ak ea jeepta miy aba madeeda Aseetta. Geereersa gheanyaawa sheah samwagu; 
ACT.7.21	iiduw nea geeruutta jarooda ghwanyas hudeaba Farao ak ghoarear ea gwaheedu nea ghoaw balleandaannyi. 
ACT.7.22	Muusa iiduw geenaal weaghumeeda sea fuga ng'eanyiida Misri, ak ghwanyas uurda aba baloaldaannyi ea sinaweagaaschi.
ACT.7.23	“Geeyibwak ama ahiitta gweannyeew haradam, gagasa aba guroroadaannyi gawa ghwadaa fuga duupchi was balloojiga Israeeli. 
ACT.7.24	Ghwadaa siyagi nea geabwar, hean gawa ghaweat siitta sisawaniin, ak iiduw ghawalda mureandooda ak gwanus siitta bea Misriin. 
ACT.7.25	Niny abeeda ghaghayi gideaba fugaaschi duupchi gaygwajeeng'u gideaba Aseetta niyeadu siida jea gwalealu aba geattindaannyi ak ea majeeng'na. 
ACT.7.26	Iimuchchu eaweeda bassa ghwadaa fii iyyeenya bea Israeeli nea gabearji hean gawa gooheel ak gwayeeshsha, ‘Agooga gowaschi oorjoospwa gheawagi, iijea gwaybwak ea abearjeena.’ 
ACT.7.27	Ng'atta ghang'eat oorjeeda gwachi bwar giischeewoochcheandaannyi ak gwajakta nea gwayeeshsha, ‘Ghwayiinyi ng'eaha gadiyeani bea gimbaliischoodean ea gideaba guwasi siida jea gooheeldooscheesa. 
ACT.7.28	Gigasayi nuustanean gida heetta inuusti siidida bea ng'eanyiida Misriini?’ 
ACT.7.29	Iyiy ng'asheesu Muusa gamng'aw, ak ghoaw mang'eaweanyeanda aba ng'eanyiida Midiyaani, goobiida hoowa ea gwaji ballooji iyyeenya.
ACT.7.30	“Ng'atta gweanyeew haradam goobeersa Muusa malaykajeanda aba jeeda dareapcheeda neekeewa giijeeda Sinayi, aba ng'ushapta beasta yeada jeeda murunjooda. 
ACT.7.31	Daa Muusa ghahamng'eanyi aba hoowa; iiduw nea gwaneekkiisa gang'ula ghwanya ghuutta Ng'uttamiida, 
ACT.7.32	‘Aniini geawaschi Aseetta ghweanigeagwa, ak geawoschi Aseetta Abrahaamu, ea dea Isakka dea ea Yakkobo.’ Hean ghabeal Muusa muuchchi ea ghabwaadan ea ea mutghoammu gang'ula. 
ACT.7.33	Gwayeeshsha, Ng'uttamiida niny, ‘Fakta geakkaagu aba geeshangaagu aba gideaba hiji imiinaadawiiniin ng'eanyiida ghaydit gil. 
ACT.7.34	Aba huumwa naadaay ng'asheega munyas sisma fugeasu aba ng'eanyiida Misri ak ea naayiinyi shookka nyaawa, ak ghaawunnyi dalealu. Asi ghamneawa beenni gaydeajeaktaneey Misri.’ 
ACT.7.35	Muusa nii deaghayi siheawa, nea geeyeeshsha, ‘Ghwanung' ng'eaha huwa siida ambaliischi nea giheeldooschi buuneeda?’ Aseetta iiduw goojeakta ghoaw siida ambaliischi ea lealnoochcheanda aba geattinda malaykajeanda bussiinnyi aba jeeda murunjooda. 
ACT.7.36	Nii deaghayi aruuna buuneeda ng'eanyiida Misri gil, nea gwasin gwadeagooda ea ng'asheega deamdeameadi aba ng'eanyiida Misri, ea aba jeeda Basoodareara, ea jeeda dareapcheeda gweanyeew haradam. 
ACT.7.37	Nii Muusa dea ghayi eeshsha fuga Israeeli, ‘Aseetta gaygoojeakseegwa sibaneeda jea gawuurjeaweani ak siisi gaygwaleabu jeeda fuga oduupcheewi.’ 
ACT.7.38	Siisi nii dea ghayi mideawa buuneeda aba dareapcheeda gil sea malaykajeanda abalool niny aba uhuuda Giijeeda Sinayi, sea ghweanigaasa; ak geattaw ng'asheega mideawa eaweega jea gagoaneasa.
ACT.7.39	“Ak ghaheawa ghweanigaasa gwasissa niny mureeda, geasach ghoaw gidamwadaagha, ng'atta gagasa guroruunatka nyaawa gabiikta Misri, 
ACT.7.40	Iiduw geeyeeshsha Aroon, ‘Sinneasa aseechcheekka jea goosheedeawaneasa; aba gideaba meanali gidanibussa Muuseeda ghayi aruuneasa ng'eanyiida Misri.’ 
ACT.7.41	Iiduw geesin meayda aba askwearjoojikka, amahit geattaw lukghamajeega gidamawosa Aseetta nea geesin ghweelmeeda hean gahoosassa gadiyoojiga geattinga nyaawa. 
ACT.7.42	Iiduw ghwayam Aseetta ak ghwanung' ghabwat miinga humng'eeda, gawuurji gissung'waarda aba jeeda gittaabooda sibanga:
ACT.7.42	‘Neada haleanjeeda onnuuseadi ea lukghumajeega gogonnyeani,
ACT.7.42	gweannyeew haradam aba dareapcheeda, Ea gheeh Israeeli?
ACT.7.43	Agooga ghayi ghoasareannyi maheemajeanda Molokki,
ACT.7.43	ea ming'weanda aseetteang'wa suguura Refani,
ACT.7.43	ea gidaghayi osinnyi ak ghoabwachchi;
ACT.7.43	ak gaydeabaleageegwa ea dasuudeagwa ng'eanyiida Babiloni.’ 
ACT.7.44	Ghwanigaasa ghayi gwandeawa maheemajeanda muwwunooda aba dareapcheeda, ak gawuurji siitta ghayi abalool Muusa sgideaba sina, gawuurji gidaghayi daakta. 
ACT.7.45	Iiduw ghoang'ng'waanyaan ghwanigaasa ea ghwahitta damanda Yoshuwa isihoan emoojiga aruutta Aseetta ammadeeda ghwanigaasa. Ak geang'ng'waanyaan ea ghwahitta damanda Dawdi, 
ACT.7.46	ghayi nyas alooheeda aba madeeda Aseetta ak gamus beatta gawa gagasa heechchea goobiida Aseetta Yakkobo. 
ACT.7.47	Ak siida iiduw deeksa gheeda ea Sulemaani.
ACT.7.48	“Nea Aseetta haw ghanyea meabiitteena jeeda gheeda sideasa geattinga; gawuurji ginnyaashta sibaneeda,
ACT.7.49	‘Humng'eeda hoorgeedeanyu bea gheambalmeeda,
ACT.7.49	nea ng'eanyiida ea hoorgeeda geeshangeasu.
ACT.7.49	Ana ghaaw gil dea jea adeeknean, aba ginnyah Ng'uttamiida,
ACT.7.49	ghana gwanda yeenu hoorgeedeanyu jea dafuufa?
ACT.7.50	Ak ea masna geattindeanyu haleanjeeni seaniini?’
ACT.7.51	“Ea fuga hang'oonyi iheen, miyeeyaat ghasmeahooda guroruunatka nyaawa ea iidiga, iissa galeagasean ghoattealli Gurorooda Ghaydit. Gawuurji gidaghayi sinda ghweanigeagwa, earagooga goosindunu. 
ACT.7.52	Aba jeeda sibanga gajea anneeda gil dea mii ghaghabwas ghweanigeagwa? Ak genuuseada fukka ghayi rugu ammwadiin hinnooda siida Doabiiwaat assagi, was dea ghayi osawannyi ak goonuuschi, 
ACT.7.53	agoogeeda noang'ng'waannyi deaweeda gawuurji gidaghayi goondaneegwa malaykajeanda ak ghanyea mii ghoang'ng'waay.”
ACT.7.54	Ng'atta nea ghwayiiy ng'asheesu gwanyareesi nea goowiiri geeshatka nyaawa appadaydaannyi. 
ACT.7.55	Iiduw nea niny ea ninyiit Gurorooda Ghaydit, gang'ula humng'eeda ak ghwadaa gigheambiitta Aseetta, nea Yeesu ghamiinaada aba meatkweeda geattinda dugwa bea Aseetta; 
ACT.7.56	Ak gwayi, “Ang'ulla, ghaadaayi humng'eeda nea ghwajaada, nea Balleanda Siida ghamiinaada aba meatkweeda geattinda dugwa bea Aseetta.”
ACT.7.57	Goojur muuchchi ea gwadukuta iidiga nyaawa ak geedeambiirsa sean ak geang'ng'waay. 
ACT.7.58	Geeruuteawa jeeda mujiini ak geefta lagheanga; ak gageanu muuwshoodiga ghwayiin hang'weakka nyaawa geattinga balleanji suguura Sauli. 
ACT.7.59	Damani sifutteewa Stefaano lagheangean, ghamwaash Aseetta nea gwayi, “Ng'uttamiida was Yeesu, deabwa guroroodeanyu.” 
ACT.7.60	Ng'atta gwatkuy ak ghoahawda nea gwayi, “Ng'uttamiida, adiiduw ginung' ghwanyas fiisu ring'eani.” Iiduw nea niihiit ng'asheesu, ghami.
ACT.8.1	Ak ghamwas Sauli miyeadaannyi.
ACT.8.1	Nea aba eaweettida ghwanyas ganiiseeda mida Yerusaleemu ghabasta haw; ak ghwadarda sean aba jeeda ng'eanyiida Yuudeeya sea Samariya, ea eaghus giijasoodiga. 
ACT.8.2	Iiduw gaweay fuga mwas Aseetta gabuy Stefaano, ak gaguuttu heareega muuchchi. 
ACT.8.3	Aba damandideani Saulo gagasa gwanyarja ganiisa, aba gideaba iissa gawa jeemba giliwas ghoah ak gooruutta jarooda headiga ea gadeemga ak ghwayiin ghealooniga.
ACT.8.4	Iiduw fukkeanji dardaawaadiin gaweay gwarukwiida ng'asheanda. 
ACT.8.5	Gawa Filippo mujiineeda Samariya ak gwarukwiisa saawa ng'asheega Gristo. 
ACT.8.6	Ng'atta gooleeysiit emeetuw ginyaah Filippo, nea geadaa ng'asheega deamdeameadi sin. 
ACT.8.7	Aba gideaba gwarinna meangeenda munyas jeeda fuga saang'a ghayi ninyas, ak goojuur aba ghuutta haw; ak eara fuga saang'a abiittu damealgean ghana fuga badoojiga geahhaap. 
ACT.8.8	Hean gehoosan muuchchi aba mujiineedida.
ACT.8.9	Ghayi abeetta gwanda siisi suguura Simon ghayi ammwadi was beeneekweanda aba mujiineetta ea ghwanung' ghahamng'eanyi fuga ng'eanyiida Samariya, nea gwayi aniini geawaschi siida haw. 
ACT.8.10	Inyeessa niny gooleeysiit muuchchi buuneeda, ghang'eada siida mwanang' ea ghoaw gea hees, nea geeyeenna, “Siisi uurda Aseetta suguura uurda haw.” 
ACT.8.11	Ng'atta gelleeysa iit muuchchi aba gideaba nigeawiit inyeessa ghwanung' ghahamng'eanyi buuneeda aba beneetkweandumeadaannyi. 
ACT.8.12	Hean nea ghamwas buuneeda giijasta miy bea Filippo bea badayda sugoochcheandumeeda Aseetta ea gheawunga Yeesu Gristo, geeppattiisan sean, headiga ea gadeemga. 
ACT.8.13	Simon eara niny iiduw ghamwas, ng'atta giibattiisandaannyi hean goodeayi Filippo. Ak ghwadaa ng'asheega deamdeameadi ea gwadeagwajeega hees sisin, ak ghahamng'eanyi.
ACT.8.14	Iiduw nea ghwayiiy giijasoodigiga mida Yerusaleemuun gideaba fuga Samariya nimwas ng'asheega Aseetta, geechcheakta saawa Betro ea Yohaana, 
ACT.8.15	gaweay ama hitta ghwamwaash Aseetta appadahuukka nyaawa gideaba gagasa ghwanyas Gurorooda Ghaydit; 
ACT.8.16	aba gideaba aba damandida miigwashuubeesa sih aba jeannyaawa, gabeachchi gideaba geeppattiisan aba gheawunga Ng'uttamiida was Yeesu. 
ACT.8.17	Ng'atta ghwayiin geattinga nyaawa iheengeaba fukkeanji ak ghwanyas Gurorooda Ghaydit. 
ACT.8.18	Iiduw nea gwajeeng'u Simon gideaba Gurorooda geenyasa iiyiin giijasoodiga geattinga nyaawa buuneeda, hean gageanu ghoadaw lappiya, 
ACT.8.19	nea gwayeeshsha, “Agooneani eara aniini uuri ak abeeda siida nyoo dayiin geattindeanyu uhuudaannyi ghwanyas Gurorooda Ghaydit.” 
ACT.8.20	Ghwalamda Betro ak gwayeeshsha, “Roosiina hoowa ea lappiyeedaang'u, aba gideaba gighayi gilijea nyasa gidaguh Aseetta aba lappiya! 
ACT.8.21	Ak ang'iing'i ea mibwaheasa nea meebareannyeeni aba ng'asheanji, aba gideaba guroroadaang'u mwadoabiiwa aba madeeda Aseetta. 
ACT.8.22	Asi duukkuunana searoojusu ikkeagwa munyasiin, ak gumwaashi Ng'uttamiida, immuusi, ak gaygwasamseey aba gidigasayi mida jeeda guroroadaang'uuni. 
ACT.8.23	Aba gideaba naadaayi gindi jeeda lachng'eanyiida ng'waan ea jeeda ghealooniga appadayda munyinda.” 
ACT.8.24	Ghwalamda Simon ak gwayeeshsha, “Eaniyean amwasha Aseetta appadaydeanyu aba heeda Ng'uttamiida, ak ea adaghwanyasan gidawassean aba jeedeaba ng'asheesu oorguun.”
ACT.8.25	Asi ghamneawa inumuuwwu ng'asheega nyaawa ea rukwiideayda ng'asheanda Ng'uttamiida, gabiikta Yerusaleemu, ak gwarukwiida gijasta miy aba gharang'weakka saang'a bea ng'eanyiida Samariya.
ACT.8.26	Ng'atta gwayeeshsha malaykajeanda Ng'uttamiida Filippo, “Ng'eada ak guwi wilooda ng'eanyiida biyeara was bwalbwaleeda leabu Yerusaleemu gal Gasa.” Nea naweani ea eeshtearajeanda. 
ACT.8.27	Ghang'eat ak gawa. Deagheatta ghwadaa siida ng'eanyiida Etiyopiya was gulaneeda, ak ea siida haw ambal Gandakehi was sugoochcheanda was gatmooda bea ng'eanyiida Etiyopiya, ambal eara maghastaannyi, hean ghwaan Yerusaleemu ghaghadoawan Aseetta 
ACT.8.28	iiduw nea gabiikta ghoah; gawa goopteada aba badayda muttukkoadaannyi, nea ghoassoamwa gittaabooda sibaneeda suguura Isaaya. 
ACT.8.29	Gwayeeshsha Gurorooda Ghaydit Filippo, “Siyeang'da ak guwi ding'da muttukkwajeandida ak gideayeewi.” 
ACT.8.30	Ghafach Filippo gawa murdeadaannyi, ak ghwayiiy nea ghoassoamwa siidida gittaabooda sibaneeda suguura Isaaya, ak ghoonyaash, “Heappi, ng'asheesu isoamwaniin ginali?” 
ACT.8.31	Ghwasha Siidida ak gwayeeshsha, “Gaydanaldaan aniini, nea manda siisi anaalan?” Ak gaguursa siidida Filippo gwading'da ak goobiitpiit sea niny. 
ACT.8.32	Nea Ng'ooruutka asaamwa geeng'wardunu:
ACT.8.32	“Gawuurji gisilleanda siyaat ealach gheatta
ACT.8.32	gawuurji dayeenda gisilleanda silach buudeega nea ghwasiinda,
ACT.8.32	ak eara niny ea miighwanya ghuutta.
ACT.8.33	Geapwaaspwaas ak geaweada gidadoobiiwusa,
ACT.8.33	ng'eaha gil siida jea ghoomu gwargu ng'asheega seaygeedaannyi?
ACT.8.33	Aba gideaba eaweegaaschi sigeandeawa jeeda ng'eanyiida.”
ACT.8.34	Ak goobearsa siidida was gulaneedean Filippo, “Heappi sibaneani ghamwaash Aseetta appadaydeabeang'a inyas gwargu ng'asheesuun, gabaloola badaydaannyi ghana baloola badayba sii nuut?” 
ACT.8.35	Ghang'eat Filippo ghwajaat ghuuttaannyi, nea ghoong'eada ng'ooruussu ak gwarukusa giijasta miy bea Yeesu. 
ACT.8.36	Iiduw nea geeweay aba naweeda geeyibwak ea eehitta heeda mida beega, gwayeeshsha siidida was gulaneedean, “Hiji gwanda beega! Gwanda gichchea ghoadealan ea meeppattiisani?” [ 
ACT.8.37	Ng'ooruutka suuk bea garayi ghoahaat, Ng'atta gwayeeshsha Filippo, “Iimwasi aba guroroadaang'u sean, gay sina.” Ghwasha nea gwayeeshsha, “Ghaamwaschi gideaba Yeesu Gristo Balleanda Aseetta.”] 
ACT.8.38	Ak ghwanung' ghamiinaada muttuk, ak ghwararang'aada duwaawi ng'eanyi ak gaweay jeeda beega, Filippo sea siitta was gulaneedean, ak goobattiisan niny. 
ACT.8.39	Iiduw nea gwascheeng'na jeeda beega, ghwanung' Gurorooda Ng'uttamiida ghwaroat Filippo; ak ea mudugabiikta siidida was gulaneedean ghwadaa gichcha, ak ghang'eat gawa nea gahoosan. 
ACT.8.40	Iiduw geadaah Filippo nea gwanda ng'eanyiida Asotto, ak gwasik jeeda mujiinajeega sean nea gwarukwiida giijasta miy ea ghwahitta ng'eanyiida Gaysariya.
ACT.9.1	Aba damandida Sauli ghoabeal buuneeda muuchchi nea gwanuus ginealanga Ng'uttamiida, ak gawa heeda ashoohoochcheanda haw 
ACT.9.2	ak gamus niny barawajeanda jea ghwaat ghoorajeega sinnealshachcheewa mida Dameski, ea gideaba inyasa hoowa headiga ghana gadeemga aat Naweetta, ghoang'ng'waay ak gweadu Yerusaleemu. 
ACT.9.3	Iiduw nea gwanda naweeda nea gwaneekiissa Dameski, deagheatta ghoabwaay murdajeegaaschi sean weeshinda leabu humng'eeda. 
ACT.9.4	Goobeedeaysa ng'eanyi ak ghwanya ghuutta siida nea gwayeeshsha, “Sauli, Sauli, ghwasaan anda gighabwaschaan?” 
ACT.9.5	Gwayeeshsha, “Ang'iing'i ng'eaha gil, Ng'uttamiida?” Ghwasha nea gwayeeshsha, “Aniini geawoschi Yeesu, dea ghamneawa ighabwasi; 
ACT.9.6	asi ng'eada ak guwi mujiini, amiihitti gajeerukneey gichchea sina.” 
ACT.9.7	Nea fukwachchi adeana Sauli ghamiinaada aba hoowa nea ghwasinda, hean ghwayiiy ghuutta siida ama sing'wearda ea meadaaha sih. 
ACT.9.8	Ghang'eat Sauli aba ng'eanyi; ghwajaat gheanyeangaaschi ak ghwaraay ghoong'wearda; ama ng'atta geeng'ng'waanyaada geattinda ea ghwahitta ng'eanyiida Dameski. 
ACT.9.9	Goopteada Sauli eawooji samwagu nea moang'wearda, ak ea mwaaga gil nea mwali gil.
ACT.9.10	Aba hooweanji bea Dameskiin gwanda ginealaneeda suguura Ananiya. Gwayeeshsha Ng'uttamiida siisi aba jeeda giirgweatka gideaba “Anania.” Ak gwayeeshsha, “Geandi hiji, Ng'uttamiida.” 
ACT.9.11	Gwayeeshsha Ng'uttamiida niny, “Ng'eada ak guwi ea hitta naweeda suguura naweeda doabiiwaat ama ihiitti ghea Yuuda giibwaardi siisi leabu ng'eanyiida Darso suguura Sauli; ng'ulla ghamneawa ghamwaash Aseetta. 
ACT.9.12	Ghamneawa anidaah siisi suguura Anania nea ghwahidu gah ak ghwayiin geattingaaschi uhuudaannyi ak abeeda ghwajaada gheanyangaaschi.” 
ACT.9.13	Ghwasha Anania nea gwayeeshsha, “Ng'uttamiida, naayiinyi ng'asheegeaba siisi aba heeda fuga saang'a, ak eara ng'asheega munyas nisma fugaagu ghaydidi aba Yerusaleemu; 
ACT.9.14	ak ghamneawa gwandeawa gheambalmeeda adaw ashoohoodiga hees bea gideaba gayghwoong'ng'waay ak gwajaksa ghealooniga fuga rukku gheawungaagu.” 
ACT.9.15	Gwayeeshsha Ng'uttamiida niny, “Una, aba gideaba siisi dabichcheanda siloat gil iitteanyu ghwaat gheawungeasu jeeda Emoojiga ea sugoodiga ea fuga Israeeli; 
ACT.9.16	ak gaydaahiimsa ng'asheega saang'a jea ghwanyasa sawanadeeda aba gheawungeasu.” 
ACT.9.17	Iiduw gawa Anania ea gawa jeedeaba gheedida. Ak ghwayiin geattingaaschi uhuuda nea gwayeeshsha, “Oorijeediyya Sauli, Ng'uttamiida was Yeesu heetta iroonyeewi aba naweeda nea abeeda gigalu hiji, goojeakneani ghwajaada gheanyangaagu nea ginyasi uurda Gurorooda Ghaydit.” 
ACT.9.18	Ng'atta ghoobitbinna gheanyangaaschi duguuguurji badatka aba geeshangiga, ak gabiikta ghoang'wearda. Hean ghang'eat ak geeppattiisan, 
ACT.9.19	ng'atta gweagiischi ak gabiiksa uurda.
ACT.9.19	Iiduw gwandeayi eawojusu ng'ay sea ginealanga aba Dameski. 
ACT.9.20	Ak deagheatta ghoong'eat ghuutta rukwiideayda iitta Yeesu, nea gwayi, aba jeeda ghoorajeega sinnealshachcheewa gideaba “Niny Balleanda Aseetta.” 
ACT.9.21	Ghahamng'eanyi buuneessean alleeysiit, nea geeyi, “Siisi miidea ghayi las uhuuda buuneeda aba Yerusaleemu was fuga rukku gheawung'su? Ak ghwahidu hiji nea gagasa ghoong'waay buuneeda ak gwarada ak gweassa ashoohoodiga hees.” 
ACT.9.22	Iiduw ghwanyas Sauli uurda, ak ghwanung' ghabeal fuga Yahuudi mida Dameski aba ng'asheanji gideaba Yeesu niny Gristohi.
ACT.9.23	Ng'atta eawoojiga saang'a, ghabwat geat fuga Yahuudi ak geemakcheamana nuusittaannyi, 
ACT.9.24	ghwanyas Sauli iitteaba makcheameani. Inyeessa geefur dooshinga askweari ea eawa, nea geegasa eenuus niny; 
ACT.9.25	iiduw gageanda ginealangaaschi eawa ak geappuuttaawa uhuuda ghamarda, ak gearraraang'daawa sooscheanda.
ACT.9.26	Iiduw nea ghwahitta Yerusaleemu gagasa gwandeay sea fukka was ginealangean; hean geewal aba gideaba miyeamwas gideaba eara niny niiw ginealaneeda. 
ACT.9.27	Ghwaat Barnaba niny, ea ghwaat heeda giijasoodiga, ak gwaruukusa gidanironnyeatta aba naweeda sea Ng'uttamiida, ak gobalool, ea gidarukwiideayda giijasta Aseetta aba Dameski aba meaynatta aba gheawunga Yeesu. 
ACT.9.28	Ng'atta gawa jeeda nea gwaritteawa jeannyaawa aba Yerusaleemu, 
ACT.9.29	gwarukwiida giijasta Aseetta aba meaynatta aba gheawunga Ng'uttamiida. Gabalool nea gwasheang'dooschi sea fuga Yahuudi baloola iitta Yunaani; ak gagasa gichchea gwanuusta niny. 
ACT.9.30	Iiduw nea gwajeeng'u fuga siduupcheewi ng'asheesu, geeyat ng'eanyiida Gaysariya, ak geenung' gawa Darso.
ACT.9.31	Iiduw ganiisa aba jeeda Yudeeyayda sean ea Galilaaya ea Samariya ghwanyas hoyyoo nea gedeegu; hean ghabeawa muuwda aba heeda Ng'uttamiida nea gageanda salagheang'da Gurorooda Ghaydit ak ghoahaada.
ACT.9.32	Asi ghamneawa damanda neayeewa Betro aba hiji ea hoowa aba jeannyaawa sean, ghwararang'aan eara niny ea ghwahidu heeda fuga ghaydidi abiitta Liida. 
ACT.9.33	Ghwanyasa hoowa siisi suguura gheawungaaschi Aeneya, nea nimnyaan ea ghwahitta gweannyeew sis nea gobittu damealga. 
ACT.9.34	Hean gwayeeshsha Betro niny, “Enea niihaapnyi Yeesuyda was Gristo; ng'eada mughuda mundaang'u.” Deagheatta ghang'eat aba geeshangiga. 
ACT.9.35	Daa buuneessean niny fuga ng'eanyida Liida ea Sharoon, hean gwayamsa geat Ng'uttamiida.
ACT.9.36	Abeeda gwanda ng'eanyiida Yoppa ginealaneeni suguura gheawungaaschi Dabitta, nea gideaba Dorkas gil. Abeeda gwasna gadiyoojiga ninyas nea gaweeda buuneeda. 
ACT.9.37	Eawoojikka ghwalas sheagheeda ak iiduw ghami; iiduw nea ning'atta gihundaannyi ak geeweay eyiin jeemba ghooriini sideeksa uhuumba nuut. 
ACT.9.38	Abeeda Liida eaneekkeewa Yoppa, ghwayiiy ginealanga gideaba Betro gwanda hoowa, geechcheakta fii iyyeenya headaannyi eemus gideaba, “Asi geemuscheey beenni heedeanya nea adishing'di.” 
ACT.9.39	Ghang'eat Betro ak goodeayi saawa. Iing'atta hinnooda, geayaat ettiing'da uhuuda ghooriida sideeksa uhuumba nuut. Ghamiinaada masinung'weega sean aba murdeadaannyi nea goyyeawuda, nea gehhiimsa meachkweega ahaat uurda saseeda ea hang'weakka sin Dorkas damanda duu gwandeayeewa saawa. 
ACT.9.40	Hit goorutta Betro buuneessean jarooda ak ghang'da gutng'weakka ng'eanyi ak ghamwash Aseetta; ak gwayamsa geaw mustida ak gwayeeshsha, “Tabita ng'eada.” Ng'atta ghwajaat gheanyangaaschi, amang'wearda ghwadaa Betro ak ghang'eat goopteada. 
ACT.9.41	Ng'atta ghoadaw geattindaannyi ak gagatganna ng'eanyi. Ak gaguursa fuga ghaydidi ea masiinung'weega ak ghwayiin madeennyaawa nea majeek. 
ACT.9.42	Iiduw gageawiit iiteaba ng'asheanji aba ng'eanyiisean bea Yoppa, ak ghamwas fuga saang'a Ng'uttamiida. 
ACT.9.43	Ng'atta goobida Yoppa ea gageanu eawoojiga saang'a, nea goobiida gheapa siisi naba muuchka suguura Simon.
ACT.10.1	Abeeda aba Gaysariya gwanda siisi suguura Gorneliyo, was shirikkarajeanda haw ambal lugooda shirikkareeda leabu ng'eanyiida Italiya, 
ACT.10.2	siisi amiy ea fugeaba gheanyi sean, ak goowali Aseetta, iissa ghoadayda haleanjeeda sisappa geadi bea ghadoweeda ak ghaweat buuneeda, nea inyeessa ghamwash Aseetta galagasean. 
ACT.10.3	Ghayi eaweechcha nea gaba aseetta shageash bea askweari ghwadaa muuchchi aba girgweatka malaykajeanda Aseetta nea ghwahidu gah ak gwayeeshsha, “Gorneliyo.” 
ACT.10.4	Gang'ula nea nibeal ak gwayeeshsha, “Naaha gil Ng'uttamiida?” Ghwalamda ak gwayeeshsha, “Mooshtaang'u bea Aseetta ea haleanjeeda isabi geadi nidiyeada ak ghoaw giipkeatta aba madeeda Aseetta. 
ACT.10.5	Asi ajeakta ghamneawa buuneeda gaweay ng'eanyiida Yoppa, gaguursa siisi suguura Simon, nea geeguura Betro; 
ACT.10.6	niny gwanda gheappa siisi suguura Simon, was siida naba muuchchka, mida gheannyi ghuutta basooda.” 
ACT.10.7	Iiduw nea gabiikta malaykajeanda, gaguursa fii iyyeenya was soomjoogaaschi ea shirikkarajeanda aba jeedeaba fukka amuukku ninyiin, 
ACT.10.8	ng'atta nea nirukusa saawa ng'asheega sean goojeakta ng'eanyiida Yoppa.
ACT.10.9	Iimuchchu nea gwanda naweeda nea abeeda eaniriiksa mujiini, ng'atta gwading'da Betro uhuuda gheeda ghamwaash Aseetta nea gaba aseetta lah. 
ACT.10.10	Iiduw, ghwayeachchi ak gagasa gichchea ghwaak; damandida siweay eegasa gichchea ghwaagiin ghwalas gheatta ruweanga ak goorgweadi 
ACT.10.11	ak ghwadaa nea ghwajaada humng'eeda, ak geerareang'u giduurji hang'da haw, nea geeng'waanyaan meatkwajeega sean asang'wan ea ghwahidu ng'eanyi. 
ACT.10.12	Jeedeaba hang'dida abeeda gwanda diyeanga sean ea gea badiina jeesinga ea dariidakka ng'eettiida. 
ACT.10.13	Ak ghwayiiy nyeashta nea gwayeeshsha, “Betro, ng'eada; nuusa ak giyaagi.” 
ACT.10.14	Ghwalamda Betro ak gwayeeshsha, “Manda, Ng'uttamiida; aniini miidaak eara heedaghayi haleanjeeda geallaan ghana gilinyoo gwandeawa ririnyeanda.” 
ACT.10.15	Gabiikta ghwanya ghuutta gichcha deaba iyyeenya nea gwayeeshsha, “Haleanjeeda nimmiidu Aseetta, adiguuri duguuga geallaan.” 
ACT.10.16	Ng'asheanji gabiikta nibwa samwagu, iiduw gitta geettealda humng'eeda aba geeshangiga.
ACT.10.17	Damani duu ghahama ng'eanyi Betro aba ng'asheesu daa aba girgweatkean gidawas, ging'ulayi, fuga gwachchi ajeakta Gorneliyo, ea nihita gidaghuutta ghee Simon, hean ghamiinaada aba gidaghuut 
ACT.10.18	ak gaguurda nea ghoanyaashta Simoneeda suguura Betro mida jeedeaba gheawi. 
ACT.10.19	Damani gudugooteemsheewa Betro aba ng'asheesu gwachchi dahiin, gwayeeshsha Gurorooda niny, “Ng'ulla, gwanda fii samwagu jarooda nea gagasseey. 
ACT.10.20	Lamwaja rarang'aada ak giideayeewi nea adibeali; aba gideaba fiisu geajeagu aniini.” 
ACT.10.21	Ghwararang'aada Betro ak gwayeeshsha fukkeanji, “Siida ogaseadayi aniini, ghwasaan anda googassean?” 
ACT.10.22	Ghwalamda ak gwayeeshsha, “Goojeakneasa shirikkarajeanda haw ambaliischi suguura Gorneliyo, was siida awali Aseetta, ak gwasissa emeeda sean bea Yahuudi mureeda, ak siisi gwayeeshsha malaykajeanda ghaydit gideaba una gheedeaba siisi, ak golleeyseey iit gidajea rukuni.” 
ACT.10.23	Gaguursa ak ghwanung' ghoaw rabastaannyi. Iimuchchu ghang'eat gawa nea goodeayi fiisu, ea fiisu ng'ay siduucheewi leabu ng'eanyiida Yoppa ak goodeayi niny. 
ACT.10.24	Eaweetteaba iyyeenya geehitta ng'eanyiida Gaysaariya. Nea abeeda Gorneliyo gafurda fiisu ak gaguursa fugeaba gheanyi ea fuga duupchi. 
ACT.10.25	Iiduw nea ghwahita Betro ghoah gwaritta jarooda Gorneliyo ghwadeapta ak gwatkuy aba madeeda geeshangaaschi ak ghaghadoawan. 
ACT.10.26	Gagatgana Betro ng'eanyi nea gwayeeshsha, “Ng'eada, earaniini geawaschi siida.” 
ACT.10.27	Damani duu gabaloola sea ninyiin, gawa gah ak ghwanyasa fuga saang'a bwatgeat; 
ACT.10.28	gwayeeshsha fukkeanji, “Agooga goobay anala gideaba gilinyoo ea siida Yahuudi gil mwahida gideaba gay gaguuy sea fuga emoojiga suuk; nea aniini aniihiimnaani Aseetta gideaba adeaguuri siida wassean siida geallaan ghana gili bea ririnyaan. 
ACT.10.29	Ghoaw sareani heetta iyooguuru ghaahidu nea mwaashaang'iin, asi gaydaanyaasheagwa googuuru naaha?”
ACT.10.30	Ghwayeeshsha Gorneliyo, “Ning'atta eawooji ang'wan, ak damanda uurji nii, ak ghamwaashchi Aseetta aba jeedeaba gheenyu; nea gaba Aseetta shageash bea askweari; ak ging'ulayi, ghamiinaada siida aba madeedeanyu nea gookkwa hang'weakka eashish, 
ACT.10.31	nea gwayi, ‘Gorneliyo, mooshtaang'u bea Aseetta siyiiy ak eara haleanjeeda isabi geadi ea niipkaat Aseetta. 
ACT.10.32	Ajeakta siida gawa ng'eanyiida Yoppa gaguursa siisi suguura Simon nea gheawunga suuk geeguura Betro; gwanda gheappa siisi suguura Simon, naba muuchka, mida ghuutta basooda.’ 
ACT.10.33	Ak geajeagu buuneeda aba geeshangiga ak eara ang'iing'i gidoabiiwi muuchchi aba gideaba guwuuni. Asi ghamneawa aseasa geendi hiji bea madeeda Aseettean, elleeysiiniit ng'asheega sean indeawi gonnyi Ng'uttamiida.”
ACT.10.34	Ng'atta ghoang'eat Betro baloaldaannyi nea gwayi, “Aba huumwa neajeeng'u gideaba Aseetta manda shiitmeeda; 
ACT.10.35	aba jeeda giliwas eamwa siida wassean awali gheang'da Aseetta nea gwasna gea miyaas siisi gayghamwas niny. 
ACT.10.36	Ak ghoanalli ng'asheanda ghayi ajeaksa fuga Israeeli, bea rukwiideayda giijasta miy bea hoyyoo aba naweetta bea Yeesu Gristoohiin, (nea niny ea Ng'uttamiida buuneessean,) 
ACT.10.37	ng'asheanda ghayi sirukwiida aba ng'eanyiissean bea Yahuudi, ng'eada Galilaaya, iing'atta gibattiisanda rukkwiida Yohaana: 
ACT.10.38	gidamwaarda Aseetta Yeesuyda Nasareetti aba Gurorooda Ghaydit ea uurda; ea gidaneayeatta nea gwasin ng'asheega miyaas nea ghoahaap buuneessean minighis meang'nyeandeendean, aba gideaba Aseetta gwandeayi sea niny. 
ACT.10.39	Aseasa geawoschi muuwshoodigeaba ng'asheesu sin seaniin aba ng'eanyiida Yahuudi ea Yerusaleemu. Iiduw genngoorsa uhuuda geetta ak geenuus; 
ACT.10.40	ak eaweetteaba samwagu gooduudu Aseetta ak ghwanung' eadaah; 
ACT.10.41	ak ea mii heeda buuneessean gil, geaghus heedeanya ghayi loadeasa Aseetta eahuuwa muushoodiga, ghayi siyeagiischi nea geleeshi sea niny iing'atta dunnooda duunna miyeedean. 
ACT.10.42	Ak goojeaktaneasa erukkwiida giijasta Aseetta aba heeda buuneeda, nea gorukwiidi gideaba nii dea ghayi iin Aseetta geattinga uhuudaannyi gil jea ghoaw dea jea goorgweaksa fuga majeekjeew ea gea nimeewa. 
ACT.10.43	Ghayi niny gabean gamuuwwu sibanga gideaba siida wassean nyoo ghamwas siisi gayghwanyas samsiinda ring'eagaaschi sean aba gheawungeaba siisi.”
ACT.10.44	Damani duu gabaloola Betro ng'asheesuun, gwashuubeesa Gurorooda Ghaydit fukkeanji alleeysiit ng'asheesuun. 
ACT.10.45	Nea fukka mideawa masaweega leabu jeeda fuga siyaat ghasmeahooda ghayi adeena Betrohiin ghahamng'eanyi, aba gideaba Gurorooda Ghaydit siittaw eara fuga Emoojiga. 
ACT.10.46	Aba gideaba geeyiiy nea gabaloola iitta emooji suuk nea geekghambiit Aseetta. Ak gwayi Betro, 
ACT.10.47	“Gwanda siida jea ghaweada beega fiisu ea meppattiisana nea ninyasta Gurorooda Ghaydit gissinyasti aseasa?” 
ACT.10.48	Ghwanung' eppattiisan aba gheawunga Yeesu Gristo. Ak gamus ghanyi gwandeayi eawoojusu ng'ay.
ACT.11.1	Iiduw ghwayiiy giijasoodiga ea fuga siduupcheewi mida ng'eanyiida Yahuudi gideaba eara fuga Emoojiga nimwas ng'asheega Aseetta. 
ACT.11.2	Gawa Betro Yerusaleemu, ak geenyareeksa nea gwasheang'nyi sea fuga ghasmeahooda, 
ACT.11.3	nea geeyeeshsha, “Ang'iing'i ghwasaan andaguwi heeda fuga miyeayaat ghasmeahooda ak gimbuchcheewi?” 
ACT.11.4	Hean iiduw gwarukuta Betro ng'asheega ghayi daa nea ghoong'eada gidaghayi ng'eatta: 
ACT.11.5	“Ghayi nea geandi jeeda mujiineeda Yoppa nea ghamwaaschi Aseetta; nea geandi jeeda ruweanga, geahiimnaani giduurji hang'da haw, nea gerrareang'na humng'eeda, nea geng'waanyaan meatkwajeega sean assang'wan; ak geanung' ghwaan headeanyu. 
ACT.11.6	Geang'weesi jeedida nea neekki ak ghaadaayi diyeanga ea diyeanga aga suurja ea diyeanga beawa jeesinga ea dariidakka humng'eeda. 
ACT.11.7	Ak ghaayiinyi ghuutta eeshshiinean, ‘Betro, Ng'eada; nuusa ak giyaagi.’ 
ACT.11.8	Geayeeshshi manda Ng'uttamiida, aba gideaba gilinyoo gaba ririnyaan ghana gidamiih miy miighanyi dayiin ghuutteanyu. 
ACT.11.9	Ghwanya ghuuttida leabu humng'eedean gichcha nea gwayi, ‘Haleanjeeda nimmiidu Aseetta adiguuri haleanjeeda geallaan.’ 
ACT.11.10	Ng'asheanji gabiikta nibwa samwagu, iiduw geattealda haleanjeesean humng'eeda. 
ACT.11.11	Hean ghapka fii samwagu aba geeshangiga sicheaksean leabu Gaysariya ak ghapka gheeda eandi. 
ACT.11.12	Gwayeeshiinean Gurorooda, adeayeewana fiisu nea adibeali. Oorjoosu allah siduupcheewiin eara saawa geadeayeewi, fiisu ghee Gorneliyo. 
ACT.11.13	Ak gwarukuneasa gidaghayi hissiinda malaykajeanda miinaada ak gwayeeshsha, ‘Ajeakta siida ng'eanyiida Yoppa gaguursa siisi suguura Simon, bea gheawunga suuk suguura Betro; 
ACT.11.14	niny gaygwarukneey ng'asheega jea gwalealneey, ang'iing'i ea fugeaba gheang'u.’ 
ACT.11.15	Damani duu dang'eada dhuutta balooldean, hean gwashuubeesa Gurorooda Ghaydit gawuurji gidaghayi sinyasti aseasa aba mwadi. 
ACT.11.16	Ak ghaapkaachi ng'asheega ghayi rugu Ng'uttamiida bea gideaba, ‘Yohaana goobeattiisana beega, ak agooga gajeepeattiisananeegwa Gurorooda Ghaydit.’ 
ACT.11.17	Asi iniidaw Aseetta eara fuga emoojiga suuk Gurorooda Ghaydit gidagoondaneasa aseasa damanda simwaseawi Ng'uttamiida was Yeesu Gristo, asi aniini geawoschi ng'eaha daheawa ng'asheega Aseetta?” 
ACT.11.18	Iiduw nea ghwayiiy ng'asheesu ghwasiinda. Ng'atta geakghambiit Aseetta nea geeyi, “Aseetta niidaw eara Emoojiga gheatta duukkuunooda ak ghwanyas eaweega.”
ACT.11.19	Hean fukka ghayi darda aba sawanadeeda bunu appadayda Stefanohiin gaweay ea gwasheagiidi ea ghwahitta ng'eanyiida Foinikke ea Saypras ea Antiyokkiya, nea gwarukkiida ng'asheanda aba heeda fuga Yahuudi. 
ACT.11.20	Ak gwanda fuga mwaatkwa, was fuga leabu Saypras ea Grene, amaduw nea ghapka ng'eanyiida Antiyokkiya gobalool eara fuga Yunaani, nea gwarukkwiida iitta Ng'uttamiida was Yeesu. 
ACT.11.21	Gadiyeani geesna uurda Ng'uttamiida, hean ghamwas fuga saang'a ak ghoahaada buuneeda yamsageat Ng'uttamiida. 
ACT.11.22	Gageawiit iitteaba ng'asheesu ea ghwahitta iidiga fuga ganiiseeda mida Yerusaleemu, geechcheakta Barnaba gawa Antiyokiya. 
ACT.11.23	Hitta hooweanji ak ghwadaa dagheerjeandumeeda Aseetta, gahoosan; ak gwayeeshsha fukkeanji oppiidana jeedeaba doobiiwnadi itteang'wean aba heeda Ng'uttamiida nea ghwaarjeang'da; 
ACT.11.24	aba gideaba niny siida miy gil, ak gwandeawa Gurorooda Ghaydit ea masaweega, ak ghapka fuga saanga heeda Ng'uttamiida. 
ACT.11.25	Iiduw gawa Barnaba ng'eanyiida Darso gagasa Sauli; 
ACT.11.26	hean ghwanyas ak gweadu ng'eanyiida Antiyokkiya. Aba gideaba nindeayi gweayda mughuush sea fuga ganiisa, ak ghoanal fuga saang'a; nea aba Antiyokkiya ea heeda madeeda sishsheeda eguura ginealanga fuga Gristohi.
ACT.11.27	Aba eawoojikka ghapka sibanga leabu Yerusaleemu ea ghwahidu Antiyokkiya. 
ACT.11.28	Hean ghamiinaada siyagi aba jeedeaba fukkeanji suguura Agapo ak gwargu ramooraneadaannyi aba uurda Gurorooda, gideaba gayghang'eat geejeeda ng'waan aba muunda ng'eanyiida sean; ghang'eada damanda waseewa Glaudio sugoochcheanda. 
ACT.11.29	Ghang'eat fukka was ginealangean ak gabaniiaat gida ammu wassean, ak geeyeassa weetta fuga siduupcheewi mida Yudeeyaan; 
ACT.11.30	ghoawaam lappiyeennyaawa, amahit geattaw Barnaba ea Sauli ghwaat ea ghwaahiitta heeda gweargwa.
ACT.12.1	Aba damandida ghang'eat sugoochcheanda suguura Herode ghuutta sawanda Ganiisa. 
ACT.12.2	Ghwang'waay Yakkobo oorjeeda geennyaawa Yohaana, ak gwanuus aba bwaanga; 
ACT.12.3	daa nea ghabwaariiy fuga Yahuudi ng'asheanji gabiikta ak ghwang'waay Betro. Nii geesin aba damandida bea mukkatteeyda meammwattawiidean. 
ACT.12.4	Iing'atta ging'ooyda geejaksa ghealooniga, ak geenung' gafur gheamughuscheew ang'wan bea shirikkara, abeetta gabaysiina gideaba iing'atta ghweelmeeda Basakka geayaat madeeda emeeda. 
ACT.12.5	Geayiin Betro ghealooniga; ak ghamwaash Aseetta fuga ganiisa.
ACT.12.6	Eaweedida jea gwachchi iimuchchu gooruunna Herodehiin, abeetta Betro gwalil aba dageascheeda shirikkaraji iyyeenya, ak ea sirada aba munyaloalaji iyyeenya, nea shirikkara suuk gafur gheeda sirattiisa buuneeda; 
ACT.12.7	asi ng'ulla, ghwahidu malaykajeanda Ng'uttamiida, ak ghoabwaay weeshinda jeeda ghooriida mida fuga ghealooniga; ak ghwasat hamarjeeda Betro nea gwayeeshsha, “Lamwaja ng'eada.” Ghoabitbit munyaloalajeega gwachchi mida geattingaaschi. 
ACT.12.8	Ghwalamda malaykajeanda ak gwayeeshsha, “Ashshuuba geaw hang'weakkaagu akkiillaabi geekkaagu.” Hean gwasindunu. Hit gwayeeshsha, “Radiischeena ak giyeadu geeshteanyu.” 
ACT.12.9	Ghang'eat ak ghwaat geeshta; gwaritta jarooda, nea headaannyi gwanda jeeda girgweatka. 
ACT.12.10	Gaweay ak ghang'atta ghwasuut shirikkareeda madeeda ea geaba iyyeenya, ak geehitta gidaghuutta gharinyeanda, ama sing'atta geeweay mujiini. Goottina gidaghuut nea gabwageaw, ama siritta jarooda geenyoo etteayi aba naweeda; deagheatta gwanung'usa heeda malaykajeanda. 
ACT.12.11	Biissa gwajeeng'u Betro ng'asheanji ak gwayi, “Bissa neajeeng'u aba huumwa gideaba Ng'uttamiida goojeagu malaykajeandaannyi gwalealnaneani geattinga Herode, ak goruutteaweani jeeda ng'asheega ammuukkuunaneani fuga Yahuudi.”
ACT.12.12	Iiduw nea gwajeeng'u ng'asheesu, gawa gheeh Mariya, gheamatta Yohaana bea gheawunga suuk suguura Marko, ghwahitta nea nibwatgeat buuneeda saang'a nea geemwaash Aseetta. 
ACT.12.13	Iiduw nea gaguurda aba gidaghuut, hean gawa hudi suguura Rooda ghwajaat gidaghuut. 
ACT.12.14	Nal ghuutta gwajeeng'u gideaba siida Betro gil, hean gahoosan muuchchi ea eamutghwajaat gidaghuut, ghafach gawa gah gwarukusa buuneeda mida gah gideaba Betro ghamiinaada aba gidaghuut. 
ACT.12.15	Geeyeeshsha hudida, “Ang'iing'i gibwaageas.” Amwasiinda huda gwayeeshsha, ng'asheanji earuguuni huumwa gil. Ak geyeeshsha, “Nii jironeadaannyi gil!” 
ACT.12.16	Aba damandida Betro gudugaguuriideawa gidaghuut; iiduw geeweay ejaat gidaghuut, ama sidaah geehamng'eanyi. 
ACT.12.17	Goohiimsiina buuneeda geattinda gideaba asiinda ak gwarukusa buuneeda gidaruutteayda Ng'uttamiida aba ghealooniga. Ak gwayeeshsha, arukusiina ng'asheesu Yakkobo ea fuga siduupcheewi. Hean gwaritta jarooda gawa daroar nuut.
ACT.12.18	Iimuchchu sakteayda, ea nung'ut muuwda shirikkarajeega nea geeyi nihissaani Betro. 
ACT.12.19	Iiduw gagasa Herode ama mudughwanyas, gwasikteawa shirikkara ak gojeakta ghwanung' eenuuseada. Ng'atta ghabeawa Yudeeya ak gawa goobiida ng'eanyiida Gaisariya.
ACT.12.20	Iiduw ghwanyareas Herode muuchchi appadayda fuga ng'eanyiida Diro ea Sidoni; ak geapka headaannyi, nea abeeda ea nibalool Blasto, abeetta niny siida haw ambal gheeda sugoochcheanda gil, gaweay gamus gideaba nung' eebeaha hoyyoo, aba gideaba ng'eang'deanya ghaghus ng'eanyiideaba sugoochcheanji aba hamitta. 
ACT.12.21	Ghayi eaweechcha ghang'eat Herode ak gooshshuup geat hang'weakaaschi bea sugoochcheandumeeda, ak gawa goopteadawa hoorgeadaannyi bea sugoochcheandumeeda, hean gorgweaksa buuneeda. 
ACT.12.22	Goojuur buuneeda muuchchi nea geeyi, “Nii ghuutta aseetta gil, mii dea siida!” 
ACT.12.23	Deagheatta ghwalasta malaykajeanda Ng'uttamiida, aba gideaba moaghambiida Aseetta; ak ghwaak ghuughuutka ea ghami.
ACT.12.24	Googuulli ng'eanyiisean ng'asheega Aseetta nea gwaheedu.
ACT.12.25	Iiduw nea gabiigu Barnaba ea Sauli, Yerusaleemu nea niihiit gadiyeeda nyaawa, gweadu Yohaana bea gheawung' suuk suguura Marko.
ACT.13.1	Asi jeeda ganiiseeda Antiyokiya abeeda gwanda sibanga, ea ginealshoodiga, nea geaba Barnaba gil, ea Simoneeda suguura siittuw, ea Lukiyoyda ng'eanyiida Gurene, ea Manaeni dea ghayi hissaheeda aba gheeda sugoochcheanda suguura Herode ea Saulo. 
ACT.13.2	Ghayi eaweechcha nea ghabwat Ng'uttamiida, nea ghwarat jalooda, hean gwayeeshsha Gurorooda Ghaydit, “Aloada Barnaba ea Saulo gwasin gadiyeeda eaguursi gwasin.” 
ACT.13.3	Iing'atta radooda jalooda ea mooshta Aseetta ghwayiin geattinga nyaawa iheengeaba fiisu ak geesiksa gaweay.
ACT.13.4	Hean iiduw ea niijeakta Gurorooda Ghaydit, ghwararang'aada ea ghwahitta ng'eanyiida Seleugiya; ak geeng'eada hoowa ak gwading'da maleambooda haw ea ghwahitta ng'eanyiida Saypras. 
ACT.13.5	Iiduw nea ghwahitta Salami, gwarukkwiida ng'asheega Aseetta aba jeesinga ghoorajeega sinealshachcheewa bea fuga Yahuudi. Nea abeetta gwandeayi sea Yohaana nea ghaweat saawa. 
ACT.13.6	Iiduw nea geesuut ng'eanyiida neaweesa basooda hean geahitta ng'eanyiida Bafo, sihitta geanyasa hoowa siisi was beeneetkweanda, bea emeeda Yahuudi was sibaneeda ng'uyyeega suguura Bar-Yeesu. 
ACT.13.7	Siisi abeeda gwandeayi sea sugoochcheanda ahaghwa ng'eanyiida, suguura Sergio Baulo, ak ea siida mideawa fughareeda, hean gaguursa Barnaba ea Baulo aba gideaba gagasa ghwayiiy ng'asheega Aseetta. 
ACT.13.8	Nea Eliimayda was benetkweanda (aba gideaba nii gidawas gheawungaaschi) ghaweada saawa, nea gagasa ghwayam sugoochcheanda goheelli masaweega. 
ACT.13.9	Iiduw Sauloyda amaduw geeguura Baulo ghwanyas uurda Gurorooda Ghaydit geehhang'ooysa gheang'da siidida ak geeyi, 
ACT.13.10	“Ang'iing'i guwosi balleanda meang'nyeandeenda, ak guwosi weajoochcheanda haleanjeesean doobiiweadi, ak gaba ng'uyya muuchchi ea munyinda, ak ea minung'waadani eara hutteayda naweadinga doobiiweadi bea Ng'utamiida? 
ACT.13.11	Ng'ulla ghamneawa, gay ghwalasnyi Ng'uttamiida, ak gay ng'oawiida ea eamuttaaha weeshinda aseetta ea ghwahitta damwan.” Deagheatta aba geeshangiga ghwahidu headaannyi dung'usta ea misaneeda ak gagaseada buuneeda jea ghoang'wanyaada geattinda. 
ACT.13.12	Iiduw ghamwas sugoochcheanda, iidaa ng'asheega bunu, aba gideaba ghabeal aba ginealshooda Ng'uttamiida.
ACT.13.13	Ghang'eat Baulo ea barandaannyi ak gwading'da maleambooda ghabeawa Baafo, ak gaweay ea ghwahitta Berga mida ng'eanyiida Bamfiliya. Ghwanung'wa heeda Yohaana fiisu ak gabiikta Yerusaleemu, 
ACT.13.14	ak iiduw ghang'atta ea ghwahitta Berga hean geeweay ea ghwahitta mujiineeda Antiyokiyaayda mida Bisidiya. Hean eaweeda Sabatto gaweay jeeda ghooriida sinealshachcheewa ak goobiitpiit. 
ACT.13.15	Iing'atta nea nihit giissoomanda digheanda ea gittaabooda deayeega Muusa ea gea ng'ooruutka sibanga, hean ghang'eat fuga hees bea ghooriida sinealshachcheewa ak geechcheaksa nea geeyeeshsha, “Fuga siduupcheewi, iyoondeawi ng'asheanda ogasayi amusa appadahuukkeaba fiisu ak goomajeek goorugu.” 
ACT.13.16	Hean ghang'eat Baulo ak googeachchi buuneeda nea ghamiinda geattingaaschi ak gwayeeshsha;
ACT.13.16	“Ea fuga ng'eanyiida Israeeli, ea fuga sean awali gheang'da Aseetta oalleaydiit. 
ACT.13.17	Aseetteaba emeeni bea Israeeli ghayi ghwaloat gheamba ghweanigaasa ak ghwanung' ghoaw fuga hees damandida mideewa ng'eanyiida Misri, ak goruudu aba geattindaannyi. 
ACT.13.18	Nea aba gweannyeew haradam ghamilikghta sea saawa aba dareapcheeda. 
ACT.13.19	Iiduw nea nilas uhuudeaba daroorakkiga assispwaan mida ng'eanyiida Gananiin, ghoadaw saawa ng'eanyiida nyaawa gwahearan, aba gweannyeew bughalaji ang'wan ea haradam ea damanamughuush. 
ACT.13.20	Ng'atta hiji hean ghoadaw fuga laja girgweaguutka ea ghwahitta sibaneeda suguura Samweeli. 
ACT.13.21	Ak iiduw gagasa eattaw sugoochcheanda; hean iiduw ghoadaw Aseetta Saulo balleanda Gishi, bea dooshta Benjamin ea ghoaw gweannyeew haradam. 
ACT.13.22	Iiduw nea gegeanda niny, hean ghwaloat Dawdi ghoaw sugoochcheanda nyaawa; hean gamuuwwu ng'asheega badaydaannyi nea gwayi, ‘Naanyaschi aba jeeda Dawdi balleanda Yese siida mwas guroroodeanyu, ak nii ea siichchea gwasin ng'asheega sean eagasayi dasini.’ 
ACT.13.23	Aba siisi jea ghwahiduun niidaw Aseetta fuga Israeeli lealnoochcheanda, Yeesu, gawuurji gidaghayi helleesiinda. 
ACT.13.24	Damanda mii ghwahinna ghanyi gooshoohu Yohaana ak gwarukkwiisa fuga sean bea Israeeli gideaba gammiissa gwaduukkuuna ring'eega nyaawa ak geeppattiisan. 
ACT.13.25	Iiduw nea niihiit Yohaana gadiyeadaannyi gwayeeshsha, ‘Ghoaghanyi gili aniini eawoschi ng'eaha? Aniini meawosi siitta oofurdiin. Manda, ak gwanda siida jea gamaseawnean, ak aniini ea mammiisean deattin deandooda geakkaaschiin.’
ACT.13.26	“Fugeaduupcheewi, balloojiga dooshta Abrahaamu, ea buuneessean mida jeedeang'wa awali gheang'da Aseettean, giijasi bea lealnoodean siyanneasa. 
ACT.13.27	Aba gideaba fuga mida Yerusaleemu ea fuga nyaawa ambaliischi, ak ea mwanala niny ghana gwajeeng'u ng'asheega sibanga sissoomani aba giliwas sabatto, hean ghoahiit aba girgweaksiinda. 
ACT.13.28	Ak earappeadi ea meadaaha ramaseanda miisa nuustaannyi, geemus Bilatto ak ghwanung' eenuus. 
ACT.13.29	Iiduw nea geehiit ng'asheega sean ghayi sung'oorsa badaydaannyi, gerrareang'na uhuuda geetta, ak geeyiin jeeda bung'eeda. 
ACT.13.30	Ak gooduuna Aseetta jeeda miyeeda; 
ACT.13.31	ak gabussa eawoojiga saang'a fukka ghayi adeana aba Galilaaya ea ghwahitta Yerusaleemuun, was ghamneawa muushoodigaaschi aba heeda buuneeda. 
ACT.13.32	Aseasa geapkaannyi eyeaneegwa giijasta miy ng'asheandida ghayi heelleesa Aseetta gheamba ghweanigaasaan. 
ACT.13.33	Ak ea nisissa aba heedeanya suwoschi diibigaaschi aba duunnooda Yeesu; gawuurji gidaghayi sung'waarda aba jeeda gittaabooda nyiigheegeaba iyyeenya gideaba,
ACT.13.33	‘Ang'iing'i guwosi Balleandeanyu,
ACT.13.33	aniini eanean neajiilleey.’
ACT.13.34	Damandida gooduunna jeeda fuga nimeewean, aba gideaba adagabiikta gichcha hooweanji ak gamunyiit, hean gwayi,
ACT.13.34	‘Gaydagooneegwa ghwaooda ghaydit bea huumwa ghayi bea Dawdi.’
ACT.13.35	Ak gwayi aba jeemba gittaabwajaan bea nyigheega,
ACT.13.35	‘May nung'waada Siidaang'u Ghaydit ghwanyas munyida.’
ACT.13.36	Eara Dawdi iing'atta sinooda gadiyeeda Aseetta damanda seaygeadaannyi, hean ghami, ak gebunyuudayyi ghwanigaaschi, ak ghwanyas saseadaannyi munyinda; 
ACT.13.37	Nea siitta aduuna Aseetta jeeda miyeedean amwanyasa munyinda. 
ACT.13.38	Ak ghoanalli ng'asheanji, fugeasu eaduupcheewi gideaba aba naweedeaba siisi gajeerukuneegwa samsiinda ring'eeda, 
ACT.13.39	ak aba niny siisi nyoo ghamwas gaygoobal geaw aba haleanjeessean gidagwachchi maygwasa aba deaweedeeda ghayi bea Muusa. 
ACT.13.40	Asi ashageada geat, adaghwanyaseagwa gea ghayi beangwargu subanga nea gwayi:
ACT.13.41	‘Ang'ulla, agooga fuga foolafii, ahamwang'eanyi, ak goroodayi;
ACT.13.41	aba gideaba geasinnyi ng'asheanda aba damandeang'wa,
ACT.13.41	ng'asheanda mwajamwasa gil, eara gwarukuneegwa siida.’”
ACT.13.42	Damanda ritteawa hean gamus buuneeda gabiigu gichcha eaweeda sabattoyda jea ghwaan gwargu muuchchi iitteaba ng'asheesu. 
ACT.13.43	Iiduw nea ghwadardaawa buuneeda girgweageeda gheeda sinneaoshachcheewa, hean ghwaat geeshta geaba Baulo ea Barnaba fuga saang'a bea Yahuudi ea fuga emoojiga suuk ghayi weay dineeda Yahuudi, hean goobaloola saawa gideaba aweayeena mwadi aba jeeda dagheerjeandumeeda Aseetta.
ACT.13.44	Hitta eaweeda sabattoyda bassa ghabwat geat fugeaba mujiineedida gooleeysiit ng'asheega Aseetta. 
ACT.13.45	Hean ghwadaa fuga Yahuudi fuga saang'a, nea ghapka gwashissa ghaang', hean geeheawa ng'asheega gwachchi rukku Baulo, nea geebiissa eng'ng'eawi. 
ACT.13.46	Gabalool Baulo ea Barnaba aba meaynatta nea gwayi, “Gammiisa gideaba gayghanyi erukuneegwa ammadeeda ng'asheanda Aseetta. Amaduw nea ghoaheawi ak gohindi geat gili mammiiseegwa eaweega manda muudeanooda, ang'ulla, gajeeyamsiina geat Emoojiga. 
ACT.13.47	Aba gideaba nii gidaghayi rukuneasa Ng'uttamiida, nea gwayi,
ACT.13.47	‘Naanung' huwa weeshinda Emoojiga,
ACT.13.47	ak gihuwi lealeanooda ea ghwahitta muudeanooda ng'eanyiida.’”
ACT.13.48	Iiy fuga Emoojiga ng'asheanji, gahoosan ak geakghambiit ng'asheanda Aseetta; nea giikka ghayi sirarsean ghwanyas eaweega manda muudeanoodean hean ghamwas Aseetta. 
ACT.13.49	Ghaghayda ng'asheanda Ng'uttamiida aba ng'eanyiitta seaniin. 
ACT.13.50	Iiduw ghwahaak fuga Yahuudi gadeemga was fuga hees ghayi bada Aseetta ea headiga hees siiwali gheang'da bea mujiineedida, hean ghaghabwas Baulo ea Barnaba, ak gehoan ghang'amwa ng'eang'da nyaawa. 
ACT.13.51	Ng'atta gabardeaysa birjeanda geeshanga nyaawa, ak gaweay ng'eanyiida Ikonio. 
ACT.13.52	Gahoosan ginealanga nea ghwanyas Gurorooda Ghaydit.
ACT.14.1	Hitta ng'eanyiida Ikkoniyo gaweay jeeda ghooriida sinnealashachcheewa bea fuga Yahuudi, ng'atta ghamiinaada ak gwarukuta ng'asheega Aseetta ak ghamwas fuga saang'a, was fuga Yahuudi ea gea Yunaani. 
ACT.14.2	Nea fuga Yahuudi suuk heawa ng'asheesu goong'uchchi buuneeda was Emoojiga suurja ak ghwadattas fughareenga nyaawa ghaheawa fuga siduupcheewi. 
ACT.14.3	Iiduw goobiida hoowa ea gageawiit, nea gabaloola meaynatta appadayda Ng'uttamiida, nea gamuuwwu ng'asheanda dagheerjeandumeadaannyi, nea ghoadaw gwadeagooda ea ng'asheega deamdeameadi jea gwasin aba geattinga nyaawa. 
ACT.14.4	Gwaheelli fugeaba mujiineedida; gea maba meatkweeda fuga Yahuudi suuk gaba meatkweeda giijasoodiga. 
ACT.14.5	Hean gagasa fuga Emoojiga ea fuga Yahuudi, ea fuga nyaawa ambaliischi ak geegasa naweeda jea esawana giijasoodiga nea geefta lagheanga, 
ACT.14.6	iiduw nea gwajeeng'u ng'asheanji gwasalda gaweay ng'eanyiida Listra ea Derbe, mida jeeda ng'eanyiida Lugaonia, ea ng'eanyiida neekkeewa; 
ACT.14.7	hit goobiida hoowa nea gwarukwiida giijasta miy.
ACT.14.8	Aba ng'eanyiitta bea Listraan gwanda siisi apteada bea geeshanga badeeda; ghang'eada deaghayi sijiila mii ghanyi gaweelweel. 
ACT.14.9	Siisi abeetta gooleeysiit Baulo damanda baloola; hean gang'ulla Baulo siisi muuchchi, ak ghwadaa gideaba siisi gwandeawa masaweega jea eahhaabwa, 
ACT.14.10	hean gwayeeshsha aba ghuutta haw, “Miinaadawana geeshangaagu.” Hean ghang'eat siitta aba geeshangiga ak gawa. 
ACT.14.11	Daa emeetuw gidasin Baulo, hean goojur aba ghuutta haw nea gwayi, Lugaonia nea gwayi, “Niiiseasa aseechcheekka nea gawuurji buuneeda!” 
ACT.14.12	Gaba siisi sing'assa gheawungaaschi Barnaba geeguura Seu nea Baulo, aba gideaba niny siida gwachchi balooli, geeguura Heeme. 
ACT.14.13	Iiduw ghwahidu ashoohoochcheanda gheeda sibatta Aseetta bea Seu mida ritteayda mujiini, nea gweadu heewga ea shiipka deakghweeda ak ghwayiin gidaghuutta mujiini, ak gagasa emeeda ghoadaw haleanjeeda sisappa geadi bea ghadooweedean. 
ACT.14.14	Iiy giijasoodiga was Barnaba ea Baulo ng'asheanji, hean ghabwaashaada hang'weakka nyaawa ak gwasalda gaweay jeedeaba emeetta nea gooyyeawda. 
ACT.14.15	Nea geeyi, “Buneeda, ghwasaan andagoosinnyi ng'asheesu? Aseasa geawoschi buuneeda mideawa searoojiga uurjeewaneegwa, ak geapkaannyi erukuneegwa giijasta miy, ak ghoanung'waadi haleanjeeni bea mwadaaghaan, ak gooyamsi geat Aseetta majeek ghayi bwat humng'eeda ea ng'eanyiida ea basooda ea haleanjeessean mida jeeda. 
ACT.14.16	Ghayi garay Aseetta ghwanung'waada gilinyoo ea emoojiga gil gwasin gidagasa; 
ACT.14.17	ak eara aba sarean ea mii ghwanung'waada muwwunoodeaba geaw aba ng'asheega miyaas sin, gagooneegwa roopta leabu humng'eeda ea booga aba damandaannyi, ak ghwanung' gwalang'u guroruunatkeagwa aba daghwara ea hooseaneega.” 
ACT.14.18	Eara gabalooldunu ghwaraay gideaba gajeatteala buuneeda amoadawa giijasoodiga haleanjeeda sisapa geadi bea ghadooweeda.
ACT.14.19	Iiduw ghapka fuga Yahuudi leabu ng'eanyiida Antiyokiya ea Ikkoniyo; ak gafoolan buuneeda, ak geefutta Baulo lagheanga ak geengiir ea erruutteawa jeeda mujiini, nea geaghayi gili nimi. 
ACT.14.20	Hean iiduw nea gwaneaweesa ginealanga hean ghang'eat ak gabiikta jeeda mujiini; muchchu eaweedeabiyyeenya goodeayi Barnaba ng'eanyiida Derbe.
ACT.14.21	Ahiit rukwiideayda giijasta miy aba mujiini nea ninyas ginealanga saang'a, hean ghang'eatng'eat gabiikta Listra ea Ikkoniyo ea ghwahitta Antiyokiya, 
ACT.14.22	hean goomajeek guroruunatka ginealanga, nea gobaloola gideaba oppiidana jeeda masaweega, ak gwayeeshsha gajeanyasa sawanaduutka saang'a ijea eweaya jeeda sugoochcheandumeeda Aseetta. 
ACT.14.23	Iiduw nea niloat gweargwa jea ghoahaaghwa aba jeeda ganiisa, aba mooshta Aseetta ea raditta jalooda, ghwayiin geattinga Ng'uttamiida was dea mwas saawa.
ACT.14.24	Iiduw ghang'eatng'eat gaweay nea gwasik ng'eanyiida Bisidiya, ak ghwahitta Bamfiliya. 
ACT.14.25	Iiduw nea ghoahiit rukwiideayda ng'asheanda aba ng'eanyiida Beerge, hean ghang'eat gaweay Attaliya; 
ACT.14.26	hean ng'eada hooweanji gealach bugusta basooda nea geeding'da maleambooda haw nea geebiikta Antiyokiya; heeda ghayi siittawa dagheerjeandumeeda Aseetta aba gadiyeeda nihiit. 
ACT.14.27	Iiduw nea ghwahitta, geebwadageat ganiisa ak geerukusa ng'asheega sean nisissa Aseetta saawa, ea gidanijaatta Aseetta gidaghuutta masaweega aba heeda fuga Emoojiga. 
ACT.14.28	Hean goobiida hooweanji ea gageanu eawoojiga saang'a sea ginealanga.
ACT.15.1	Iiduw ghapka fiisu ng'ay leabu ng'eanyiida Yahuudi ak ghoanal fuga siduupcheewi, nea gwayeeshsha, “Imeayaadeagwa ghasmeahooda gawuurji gidaghayi bea deaweedeeda Muusa, abeetta ea majeelealneegwa.” 
ACT.15.2	Ng'asheanji ghwanung' gwardu sheang'nyeeda ak gobalool Baulo ea Barnaba sea saawa, ak gealoat Baulo ea Barnaba sea buuneeda mwaatkwa ak geanung' gaweay Yerusaleemu heeda giijasoodiga ea heeda gweargwa ghoanyaashta ng'asheanji. 
ACT.15.3	Iiduw nea goojeakta ganiisa gaweay gwasik dageascheeda Foynikke ea dea Samariya, nea gwarukku gideaba fuga Emoojiga niyamsa geat Aseetta, ak gahoosan buuneessean appadayda fuga siduupcheewi. 
ACT.15.4	Hean gaweay amahitta Yerusaleemu, ghwadeapta fuga ganiisa bea hooweanjiin ea giijasoodiga ea gweargwa, hean geerukuta ng'asheega sean sin Aseetta aba badahuukka nyaawa. 
ACT.15.5	Iiduw ghang'eat fii suuk mideawa masaweega was fuga Farisayo, ak gwayi, “Ghwahit gideaba gajeeyaat fiisu ghasmeahooda, ak geerukusi ghoang'ng'waay deaweedeeda ghayi bea Muusa.”
ACT.15.6	Hean ghabwat geat giijasoodiga ea gweargwa ak gabaloola badaydeaba ng'asheanji. 
ACT.15.7	Geebalool ea gageawiit baloolda, hean ghang'eat Betro ak gwayeeshsha, “Ea fuga eaduupcheewi, agooga ghoanalli gideaba ghayi ammwadi Aseetta ghwaloadan aba bugusteang'wa, ak aba ghuutteanyu ghwayiiy fuga Emoojiga ng'asheanda giijasta miy ak ghammwas. 
ACT.15.8	Nea Aseetta nal guroruunatka buuneeda gamuwwu ng'asheanji ak ghoadaw saawa Gurorooda Ghaydit gawuurji gidaghayi gondaneasa aseasa; 
ACT.15.9	ak ea masna shiitmeeda aba aseasa ea saawa, ak goohuun guroruunatka nyaawa aba masaweega. 
ACT.15.10	Asi ghwasaan andagoosimsimnyi Aseetta ak ghoayiinnyi gheatkweakka ginealanga jokki nea eara ghweanigaasa ghana aseasa ameammuusi? 
ACT.15.11	Ak geamwaschi gideaba aseasa gajeelealneasa aba naweeda dagheerjeandumeeda Ng'uttamiida was Yeesu ewuurjeewana saawa.”
ACT.15.12	Gwayi buuneessean saw; ak gooleeysiit Barnaba ea Baulo nea gwarukwiisa buuneeda gwadeagooda ea ng'asheega deamdeameadi sin Aseetta aba jeannyaawa aba jeeda fuga Emoojiga. 
ACT.15.13	Ahiit baloolda nyaawa, ghwasha Yakkobo nea gwayeeshsha, “Fuga eaduupcheewi, 
ACT.15.14	Simon ghwasaan nea nirgu gidaghayi deaptaayda Aseetta fuga Emoojiga, ak ghwaloat fiisu ng'ay aba jeannyaawa ghoaw fugaaschi. Ak aba nii ghamwas ng'asheega sibanga, gawuurji gissung'waarda. 
ACT.15.15	Nea ng'asheanji ghamwas muuchchi ng'asheega sibanga, gawuurji gissung'waarda,
ACT.15.16	‘Iing'atta ng'asheesu gaydabiigu,
ACT.15.16	ak gaydadeas gichcha gheedida bea Dawdiin, ghayi abeadaan;
ACT.15.16	gaydabiikta dadeas heeda nyar,
ACT.15.16	ak gaydanung' ghamiinaada,
ACT.15.17	ak buneesuurja gaygagasa Ng'uttamiida,
ACT.15.17	sea Emoojiga sean ghayi sigurriisiina gheawungeasu,
ACT.15.18	gwayi Ng'uttamiida, ng'eaha siida ghayi nung' ghwanal buuneeda ng'asheesu ammwadi.’
ACT.15.19	“Asi aba girgweageedeanya nihi, adootteawiichchi fuga Emoojiga yamsa geat Aseetta, 
ACT.15.20	ak ging'oorsi gideaba adoayaaji hamichchoojiga mideawa ririnnyeanda gidamawosa Aseetta ak ghwasaja geat hiseadayeandumeeda ea gida sing'ng'waay ghuutta ea foojeanda. 
ACT.15.21	Aba gideaba ghang'eada seaygoojiga gwandeawa Muusa fuga rukkwiida ng'asheagaaschi aba jeesinga giliwas mujiini, iissa geassoamwa gilinyoo ea sabatto gil aba jeesinga ghoorajeega sinnealshachcheewa.”
ACT.15.22	Ng'atta ghwadaa giijasoodiga ea gweargwa gideaba amiy ea fuga sean bea ganiisa, gideaba ghwaloat fii iyyeenya aba jeannyaawa ak ghwanung' gaweay ng'eanyiida Antiyokiya sea Bauoo ea Barnaba. Hean gealoat Yuudaayda suguura Barsaba, ea Sila, ak fiisu geannaal muuchchi aba jeeda fuga siduupcheewi, 
ACT.15.23	ak ghwaat barawajeanda sung'waardunu, “Fuga eaduupcheewi was giijasoodiga ea gweargwa, heeda fuga siduupcheewi was fuga Emoojiga mida Antiyokiya ea Siriya ea Gilikiya, ghaghachcheagwa. 
ACT.15.24	Geeyiinyi gideaba gwanda fiisu ng'ay leabu ng'eang'deanya ak ghamwanmwaneagwa aba ng'asheega nyaawa, nea ghwanung' ea moapta ng'eanyi fughareengeagwa, nea ng'asheesu sin fiisuun ea meattawi aseasa, 
ACT.15.25	ak aba heedeanya amiy gideaba gajeeneajeatta gilagi, ak gealoat buuneeda ak geechcheagu ng'eang'deang'wa nea goodeana fuga subwariinyi was Barnaba ea Baulo, 
ACT.15.26	fuga ghayi ramagu gabeagu eaweega nyaawa aba badayda Ng'uttamiida was Yeesu Gristo. 
ACT.15.27	Ghamneawa geechcheagu heedeang'wa Yuuda ea Sila, ak gaygwarukuneegwa saawa ng'asheega uurji suu aba ghuusiga nyaawa. 
ACT.15.28	Ak amiy aba heeda Gurorooda Ghaydit ea heedeanya gideaba majeesareenneegwa sarean nuut geaghus haleanjeetta miseegwean: 
ACT.15.29	nea gideaba anung'waada hamichchoojiga sighadoawana gidamawosa Aseetta ea foojeanda adoayaaji bannyeega gidasing'ng'waay ghuutta ea hiseadayeandumeeda. Abeeda iyohhelleewi geat haleanjeani abeeda ghoattoabiiwji. Ebeaseayu.”
ACT.15.30	Iiduw geechcheakta gaweay, ng'eanyiida Antiyokiya ghabwada geat fuga mwas Aseetta, amahit geettayda barawajeanda. 
ACT.15.31	Hean nea geassoamwa barawajeandida ghwanung' gahoosan aba ng'asheega ammajeek saawa. 
ACT.15.32	Nea Yuuda ea Sila, abeeda saawa ea sibanga gil, hean goomajeek fuga siduupcheewi aba ng'asheega saang'a ak ghwanung' gamajeekcheewiidi. 
ACT.15.33	Ng'atta nea nibiida hoowa askwearjoojusu ng'ay gojeakta fuga siduupcheewi nea ghabeawa weada gabiiksa fukka ghayi ajeaguun. [ 
ACT.15.34	Ng'asheesu manda jeeda ng'ooruutkeaba garay, Ghwadaah Sila gideaba ghwahit gobiida hoowa.] 
ACT.15.35	Hean iiduw goobiida Baulo ea Barnaba Antiyokiya, nea gonnealshi nea geerukkwiida ng'asheanda Ng'uttamiida, sea fii suuk saang'a.
ACT.15.36	Iing'atta eawoojusu ng'ay gwayeeshsha Baulo Barnaba, “Beenni eebiikta mujiinajeega ghayi surukwiideaysi ng'asheega Ng'uttamiida, eadaaha fuga siduupcheewi gissin.” 
ACT.15.37	Gagasa Barnaba gideaba gaygoodeayi sea Yohaaneeda suguura Marko. 
ACT.15.38	Hean ghwadaa Baulo gideaba mwahida gideaba gaygodeayi siida ghayi nung'usa heeda saawa aba ng'eanyiida Bamfiliya, ak ea meadeayi saawa gadiyeeda. 
ACT.15.39	Hean gwardu sheang'nyeeda haw aba dageascheeda nyaawa ea iiduw gwaheelli; hean goodeayi Barnaba Marko ghwalach bugusta basooda ak gaweay ng'eanyiida Saypras, 
ACT.15.40	ng'atta ghwaloat Baulo Sila ak godeayi, ak ghwanung' fuga siduupcheewi ghabeawa dagheerjeandumeeda Ng'uttamiida. 
ACT.15.41	Hean ghang'eat gwasik ng'eanyiida Siriya ea Gilikiya nea goomajeek ganiisajeega.
ACT.16.1	Iiduw ghwahitta ng'eanyiida Derbe ea Listra. Nea abeeda gwanda hoowa ginealaneeni suguura Dimotteo, was balleanda gatmooda Yahuudi mideawa masaweega; nea ghwaan gaba emeeda suguura Yunaani. 
ACT.16.2	Nea abeeda ea nimuuwwu fuga siduupcheewi mida Listra ea Ikkoniyo ng'asheagaaschi. 
ACT.16.3	Baulo abeeda gagasa gideaba gaygoodeay sea niny; hean ghwaat ghasmeahooda aba fuga Yahuudi mida hooweanji, aba gideaba ghwanal sean gideaba ghwaan gaba emeeda Yunaani. 
ACT.16.4	Damanda beawa nea gwasik jeeda mujiinajeegean, hean ghoadaw gang'ul ng'asheega gasa giijasoodiga ea gweargwa aba Yerusaleemu. 
ACT.16.5	Hean ghwanyas ganiisajeega uurda aba masaweega, ak ghoahaada monneeda nyaawa galeagasean.
ACT.16.6	Iiduw geesik ng'eanyiida Fregiya ea Galattiya aba gideaba ghaheawa Gurorooda Ghaydit gwarukwiida ng'asheanda aba ng'eanyiida Asiya. 
ACT.16.7	Iiduw nea geehitta monghooda ng'eanyiida Musiya, geegasa eeweay Bituuniya, hean amoadawa gheatta beatta Gurorooda Yeesu; 
ACT.16.8	hean geang'atta nea geesik ng'eanyiida Musiya, ak gaweay ea ghwahitta ng'eanyiida Drowa. 
ACT.16.9	Hean eaweedida geehiimsa Baulo siyagi bea ng'eanyiida Makkedooniya nea ghamiinaada aba hoowa ak gamus Baulo nea gwayeeshsha, “Ageawuni beenni Makkedooniya weadeasa.” 
ACT.16.10	iing'atta nea ghwadaa gitta siihiimsean, deagheatta geegasayi eng'eada eweaya Makkedooniya, eahhiida ng'asheega gurneasa Aseetta erukusiina saawa giijasta miy.
ACT.16.11	Sing'eadi Drowa hean geeding'di maleambooda ak geelaji bugusta basooda ak geeweayi ea eehitta Samodrake, ammuchchu geahitti ng'eanyiida Neapoli, 
ACT.16.12	sing'eadi hoowa geehitta ng'eanyiida Filippi, mujiineeda haw mida Makkedoniya, was ng'eanyiida ambal Ruumi. Hean geeppiidi mjiineetta eawoojusu ng'ay, 
ACT.16.13	hean eaweeda Sabatto geeweayi ea eritteawana gidaghuut ak geeweayi ghuutta eenda, nea geeghanyi gideaba gwanda heeda jea eamwaashana Aseetta; hean geppiitpiichchi ak geeppaloolji gadeemsu bassageat hoowa. 
ACT.16.14	Abeeda gwanda gatmoanagi aleeyseasa iit suguura Lidiya, leabu mujiineeda Diyattira, nea gwasheahhiida hang'weakka oomng'i, haw sheayeat ak gabada Aseetta. Hean ghwajaat Ng'uttamiida guroroadaannyi goleeysiit muuchchi ng'asheega rugu Baulo. 
ACT.16.15	Iiduw nea sippattiisan, sea fugeaba gheannyi, hean gaguurneasa nea gwayi, “Iinoadaayi gideaba aniini geawoschi doabiiwaat aba heeda Ng'uttamiida, abeeda ghoapkaannyi oppiidana gheenyu.”
ACT.16.16	Ghayi eaweechcha nea geeweayi heeda sibatta Aseetta, geeroonnyeewi hudi was ging'ng'oonyaneeda mideawa gurorooda ng'ushteayda, nea inyeessa aba ng'ushtaaydaannyi ghwanung' ghwanyas meanang'oodigaaschi lappiyeeda saang'a. 
ACT.16.17	Hean ghwaat hudida geeshta Baulo ea geeshteanya nea goojuur nea gwayeena, “Fiisu soomjooga Aseetta haw gil, ak ghapka gwarukuneegwa naweeda lealeanooda.” 
ACT.16.18	Seareedida bea hudideani inyeesa gwasnu askwearjoojiga saang'a, gwaybwak ea ghwanyareas Baulo, ak gwayamsa geaw meang'nyeandida bea eendean ak gwayeeshsha, “Aba gheawunga Yeesu Gristo geayi ritteawana hudi.” Hean gwaritta aba geeshangiga.
ACT.16.19	Daa meanang'oodigiga bea hudideaniin ng'asheanji ea gideaba naweedida eawoojusu nyassa meanang'oochcheandumeedean biissa mutgwanda, hean geang'ng'waay Baulo ea Sila ak geengiir ea ehiitta jeannaada was madeeda fuga hees ambaliischi; 
ACT.16.20	ak iiduw geayaat heeda fuga laja girgweaguutka ak geeyeeshsha, “Fiisu fuga Yahuudi gil ak ghwadattas mujiineedeanya. 
ACT.16.21	Aba gideaba gwarukwiisa buuneeda deaweedeeda mammiiseasa aseasa fuga Ruumi gideaba gajeeng'ng'waanya ak geeyaachchi geeshta.” 
ACT.16.22	Ghwaat geeshta nyaawa emeetuw nea ninyareas nea geegasa eabwar ak gageanu fuga laja girgweaguutka ak ghwanung' efakta hang'weakka Baulo ea Sila aba uurda ak ghwanung' ebwar aba ng'aritka. 
ACT.16.23	Iiduw nea nihit bayiiga nea sisawan muuchchi, hean geejaksa ghealooniga, ak geeyeeshsha furiischoochcheanda gheeda sirattiisa buuneeda gideaba furiischeena muuchchi. 
ACT.16.24	Iiy ng'asheanji, hean gageanu ak ghwaat jeeda ghooriida duukteawa niirja mida hoowa bea gahiin ak geerassa geeshanga nyaawa gumsheekka daranajeega.
ACT.16.25	Hitta bugusta eaweeda abeeda Baulo ea Sila ghamwaash Aseetta nea gwasarman sarmeeda gigheambiitta Aseetta, nea gooleeysiit buneesuurja bea ghealooniga, 
ACT.16.26	deagheatta gwasimgeaw ng'eanyiida, ak ghwanung' gwadumdum sindeetta gheeda sirattiisa buuneeda; miighoaw gil goottina gidaghuudajeega ak goottineada eara munyalaalajeega siratta fukka bea ghealoonigean. 
ACT.16.27	Iiduw nea ghang'eat shirikkarajeanda gwachchi furiischi nea ghwadaa gidaghuut ajaadaat, hean gafagu bwaangeadaannyi ak gagasa gwanuus geaw, nea ghaghay gil nuwaapta buuneeda mida ghealooniga. 
ACT.16.28	Hean gaguurda Baulo nea goojuur nea gwayeeshsha, “Adinuusi geaw aba gideaba aseasa geendi hiji sean.” 
ACT.16.29	Hean gaguurda shirikkarajeanda eyeadu gheaboong'nyeanda amahit ghafwach gawa gah, nea ghabwaadan aba muuwda ak goobeedeaysa madeeda Baulo ea Sila, 
ACT.16.30	hean gooruudu jarooda ak goobearsa nea gwayeeshsha, “Ea fuga Mureeda, ak daysin naaha ijea dalaalaan?” 
ACT.16.31	Ghwalamda saawa ak gwayeeshsha, “Mwasa Ng'uttamiida was Yeesu, ak gajeelealneey, ea fugeaba gheang'u.” 
ACT.16.32	Hean geerukusa ng'asheega Ng'uttamiida niny ea fugeaba gheanyi sean. 
ACT.16.33	Iiduw ghwaat shirikkarajeandida ghoah ak goohuun deaneaduutkeaba fukkeani eaweedida, hean geeppattiisan aba geeshangiga niny ea fugeaba gheanyi. 
ACT.16.34	Ng'atta ghwaat shirikkarajeandida gheanyi, ak ghoadaw gichchea ghwaak; ak gahoosan sea fugeaba gheanyi aba gideaba nimwas Aseetta.
ACT.16.35	Muchchu sakteayda, goojeakta fukka laja girgweaguutkean shirikkara nea gwayeeshsha, “Aweayeena ak goosiksi fukka mida ghealoonigean.” 
ACT.16.36	Gawa shirikkarajeandida gwachchi furiischiin ak gwarukusa Baulo ng'asheega nea gwayeeshsha, “Niijeagu fukka laja girgweaguutkean eesikseegwa; asi arinni ak gooweayi nea goobea hoyyoo.” 
ACT.16.37	Ghwalamda Baulo ak gwayeeshsha, “Aseasa geebwareasa aba madeeda buuneeda, nea meergweakseasa, ak gabiissa aseasa eawosa fuga ng'eanyiida Ruumi, hit geejakseasa ghealooniga; ak ghamneawa geegasa esikseasa aba makcheameeda? Manda! Nung'waada ghapka saawa gwasikseasa.” 
ACT.16.38	Goodeelsa shirikkarajeega ng'asheanji heeda fuga laja girgweaguutkean, iiduw nea ghwanyas iitta gideaba fuga ng'eanyiida Ruumi gil; 
ACT.16.39	ghapka gamearmearani. Gooruuna gah ak gwayeeshsha abeawana jeedeaba mujiineedida. 
ACT.16.40	Iiduw nea gwaritteawa ghealooniga ak gaweay gabareassa Lidiya; hitta nea ghwadaa fuga duupchi, hean goomajeek amahit ghang'eang'eat gaweay.
ACT.17.1	Muchchu ghang'eatng'eat gaweay nea gwasik ng'eanyiida Amfipooli ea Appoloniya, ghwahitta ng'eanyiida Desalonikke, mida ghooriida sinnealshachcheewa bea fuga Yahuudi. 
ACT.17.2	Hean gawa Baulo jeeda ghooriida, gawuurji gideabeawoojusu bea geallaan, ak gwasheang'dooschi sea buuneeda aba ng'asheega Ng'ooruutka Ghaydit eawooji diktam ea agi; 
ACT.17.3	abeeda gwarukusa buuneeda gidanyaah ng'ooruutka bea gideaba Gristo gayghwanyas hang'weaniidooda ak gwaduuna miyeeda, ak gabiikta gwayeeshsha, “Yeesuheeni ghamneawa earukuneegwean, Gristo gil.” 
ACT.17.4	Hean iiduw ghamwas fuga mwaatkwa ak ghwaat geeshta Baulo ea Sila; ak eara fuga saang'a bea Yunaani awali gheang'da Aseetta ea gadeemga saang'a was fuga hees. 
ACT.17.5	Gwashissa ghaang' fuga Yahuudi, ak gaweay ghamwaghaada fuga munyas seara saang'a aba jeeda mujiini ak gooyuuk buuneeda, hean geeng'eessa gheeh Yason, nea geegasa erruudu jarooda ak geayaat madeeda buuneeda. 
ACT.17.6	Ama iiduw nea mudeanyas, hean geengiir Yason eayaat sea fiisu ng'ay siduupcheewi ak geayaat ea eehitta madeeda sugoodiga mujiini, nea geechchuur nea geeyi, “Fiisu yam ng'eanyiidean nupka eara hiji, 
ACT.17.7	ak Yason ea nideapta fiisu; ak fiisu seaniin eanisin ng'asheanda meatteayi sea digheanda sugoochcheanda suguura Gaysaari, nea gwayi, gwanda sugoochcheanda nuut suguura Yeesu.” 
ACT.17.8	Hean gwahirbaban sugoodiga ambal mujiin iiyiy ng'asheanji. 
ACT.17.9	Iiduw geeyaaga ghoorjooda Yason ea fugaaschi, amahit geesiksa gaweay.
ACT.17.10	Deagheatta gojeakta fuga siduupcheewi Baulo ea Sila eawa gaweay Berooya; hean hitta hooweanji geeweay jeeda ghooriida sinnealshachcheewa bea fuga Yahuudi. 
ACT.17.11	Fugeaba ng'eanyiitta gooleehiidiit muuchchi mawuurji fuga ng'eanyiida Desalonikke, aba gideaba ghwadeapta ng'asheanda aba hooseaneega, ak ghwasikkiideawa ng'ooruutka ghaydidi galagasean ghwadaa gideaba ng'asheega huumwa gil. 
ACT.17.12	Ak ghamwas fuga saang'a, aba jeedeaba fiisu eara gadeemga mii ng'ay was fuga hees bea fuga Yunaani ea headiga. 
ACT.17.13	Iiduw nea ghwayiiy fuga Yahuudi bea ng'eanyiida Desalonikke gideaba Baulo gwarukwiida ng'asheega Aseetta earaba ng'eanyiida Berooya, geeweay ama sihitta geeyuuk buuneeda nea geang'uda foolayda. 
ACT.17.14	Deagheatta gojeakta fuga siduupcheewi Baulo gawa ng'eanyiida ghuutta basooda nea Sila ea Dimotteo saawa goobiida hoowa. 
ACT.17.15	Iiduw fukka ghwanyawa adoabiiw Baulohiin ghwaat ea ghoahiitta Adene; hean ghwanung' eyeassa Sila ea Dimotteo, gideaba abeanni alamwajaana hean ghang'eatng'eat gaweay.
ACT.17.16	Damani ammuukghna Baulo saawa aba Adeenehiin, abeetta ea ninyareas muuchchi aba gideaba ghwadaa mujiineedida nea saang'a duguuga sinung' ghoaw aseechcheekka. 
ACT.17.17	Aba damani mideawa jeeda ghooriida sinnealshachcheewean hean gwasheang'nyi sea fuga Yahuudi ea Emoojiga suurja awalli gheang'da Aseetta, ea fuga naadi galagasean ea fuga mida hoowa. 
ACT.17.18	Iiduw gwaroannyi sea fuga suguura Eppikuriya ea Stoigi mideawa fughareenga. Hean gwayeeshsha fuga mwaatkwa, “Siisi ajuuriin gagasa gwayiin?” Gwayi mwaatkwa, “Iisung'ulayi ea rabascheanda rukkwiida giijasta aseechcheekka meenala,” aba gideaba gwarukku ng'asheega Yeesu ea ng'asheega dunnooda. 
ACT.17.19	Hean geang'ng'waay amahit geayaat heeda Areopago, ak geeyeeshsha, “Geegasayi eanala gidawas ginealshooni eesh gwachchi igooniin? 
ACT.17.20	Aba gideaba ng'asheesu iyeaduun aba idigaasa gidabunu gil; asi geegasayi eanala deayeegeaba ng'asheesu gidawas.” 
ACT.17.21	Fuga ng'eanyiida Adene ea rabasta abiitta hoowa ea mandeawana gheatta jea gwasna gil nuut geaghus rukwiideayda ng'asheega ea giileeysiindeabiit bea ng'asheega bunu.
ACT.17.22	Hean ghamiinaada Baulo aba madeeda emeeda mida hiji suguura Areopagohiin ak gwayeeshsha, “Ea fuga ng'eanyiida Adeene ghaadaayi gideaba agooga ghoabwariinyi muuchchi ng'asheega diini. 
ACT.17.23	Aba damanda ang'attaawi, ghaadaayi haleanjeedeang'wa bea ghadoweeda, ghaadaayi aba heeda wagiida heeda sung'oorsa ng'asheesu, ‘Heeda aseetta meadaaha.’ Siida obadayi nea moanaliin, dea earukuneegwa iittaannyi. 
ACT.17.24	Aseetta ghayi bwat muunda ng'eanyiida ea haleanjeesean, niny Ng'uttamiida humng'eeda gil ea ng'eanyiida, niny moobiitteena jeeda gealga sibatta Aseetta sideasa geattinga, 
ACT.17.25	ak niny ea moammu geattinga buuneeda gagadiiyeesa, gawuurji gili niny gasa gil, deagoona eaweega gil, ak ghoadaw buuneeda gisimeanda ea haleanjeesean. 
ACT.17.26	Ak gwasin niny aba siyagi emoojiga sean was buuneeda ak ghwanung' goobiida badayda ng'eanyiida, ama ng'atta nea niidaw damannyoojiga ghayi bay gwarukuta niny, ea monghajeega gibinda nyaawa. 
ACT.17.27	ak abeeda gagasa Aseetta earappeadi rar gideaba eara ghanyi ghawaas niny ak ghwanyas niny. Nea niny ea mii sheageewa siida wassean.
ACT.17.28	‘Iisindi jeadaannyi aseasa gendeawi eaweega, ak geeweelweelli, ak gendeawi sasanuukkaasa;’
ACT.17.28	gawuurji gidanyaashta siyagi aba duumdaannyi nea gwayi,
ACT.17.28	‘Aba gideaba geewoschi diibigaaschi.’
ACT.17.29	Ak aseasa iisiwoschi diibiga Aseetta, ea mwahida gideaba geenung' gawuurji Aseetta lagheanga meang'meang'i, ghana lappiya, ghana lagheaneeda, sin siida ea ghwadaamdaam aba gearinda. 
ACT.17.30	Damanda lendeeda ninaawa geaw Aseetta, ak ghamneawa gwarukusa buuneeda gideaba aduukkuunana ring'eegeagwa, 
ACT.17.31	aba gideaba nisin eaweeda jea goorgweaksiina fuga muunda ng'eanyiida nea ghoadoabiiw, aba siitta ghayi loat ninyiin, ak ea niidaw buuneessean ng'asheesu nea goomajeek aba gidaduutteayda aba jeeda miyeeda.”
ACT.17.32	Siyiiy iitta ng'asheega duunnooda miyeeda, hean gwajuuga nwaatkwa; nea mwaatkwa gwayeeshsha, “Geegasayi elleeysiiniit gichcha ng'asheanji.” 
ACT.17.33	Hean ghang'eat Baulo gwanung'usa heeda fukka. 
ACT.17.34	Iiduw ghwaat geeshtaannyi fuga mwaatkwa ak ghamwas, aba jeedeaba fiisu siyagi Dionisiya gil was siida gheeda girgweageeda bea Areopago, ea biissa gatmooni suguura Damaari ea fii suuk mideawa.
ACT.18.1	Ng'atta ng'asheesu ghang'eat ghabeawa Adeene ak gawa ng'eanyiida Goriinto. 
ACT.18.2	Hitta hoowa ghwanyasa siispa Yahuudi suguura Akkila, ghayi sijiilsa ng'eanyiida Bontas, nea ris gwaleabu ng'eanyiida Italiya sea gatmoadaannyi suguura Brisila, aba gideaba Glaudio abeeda ninung' gwaritteawa fuga sean bea Yahuudi ng'eanyiida Ruumi. Hean ghang'eat Baulo gawa ghwadaa fiisu; 
ACT.18.3	iiduw aba gideaba gwasin gadiyeanagi gopteada sea saawa, ak gagadiiyi, aba gideaba gadiyeeda nyaawa sinooda udahabaschajeega. 
ACT.18.4	Inyeessa eaweeda Sabatto, gawa jeeda ghooriida sinnealshachcheewa ak gabalool nea ghaghurghur fuga Yahuudi ea gea Yunaani.
ACT.18.5	Iiduw nea ghapka geaba Sila ea Dimotteo nea gwaleabu Makkedoniya, ghoang'eat Baulo rukwiideayda giijasta, nea gwarukusa fuga Yahuudi gideaba Gristo niny Yeesu. 
ACT.18.6	Iiduw nea ghaheawa nea geeng'ng'eawi, hean ghang'eat ghwalalakta hang'weakaaschi nea gwayeeshsha, “Foojeandeang'wa gagasa goobiida iheengeagwa! Aniini meandeawani gidamuy. Ak gidang'eada ghamneawa gaydaweesa Emoojiga.” 
ACT.18.7	Ng'eada hoowa gawa goobiida gheapa siisi suguura Ditto Yusto, was siida bada Aseetta, nea gheedeaba siisi gwanda murdeeda ghooriida sinnealshachcheewa. 
ACT.18.8	Nea Grispayda was siida ahaaghwa ghooriida sinnealshachcheewa, ghamwas Ng'uttamiida, sea fugeaba gheanyi sean; nea eara fuga Goriinto iiy gidabaloolda Baulo ghamwas ak geppattiisan. 
ACT.18.9	Ghayi aweanagi gwayeeshsha Ng'uttamiida Baulo aba jeeda girgweatka, “Adibeali, rukwiida giijasta miy nea adisiindi. 
ACT.18.10	aba gideaba aniini ea ang'iing'i geendeayi, manda siisi jea ghwasannyi ghana gwasawannyi; aba gideaba hiji bea mujiiniin geandeawi fuga saang'a.” 
ACT.18.11	Hean goobiida ng'eanyiitta ea gwaduulu gweanyagi ea shealah nea ghoanaal ng'asheanda Aseetta aba jeannyaawa.
ACT.18.12	Ak damanda waseewa Galiyo sugoochcheanda ahaghwa ng'eanyiida Akkaya, gaguuyi fuga Yahuudi ak gang'eessa Baulo ak geayaat gheeda sirgweachcha, 
ACT.18.13	nea geeyi, “Siisi ghaghurghur buuneeda ghabwat Aseetta aba naweeda mwaada geeshta deaweeda.” 
ACT.18.14	Damanda mii gabaloola Baulo, ghwalamda Galiyo ak gwayeeshsha fuga Yahuudi, “Gwachchi inyeeda eanisin gidamuy ghana ng'asheanda mwadoabiiwa, abeeda gaydealeeyseegwa iit, Ea fuga Yahuudi; 
ACT.18.15	ama sughus ng'asheega sheang'nyeeda bea ng'asheega ea gheawunga deaweedeedeang'wa, adaaha agooga nea goobeayi geat; aniini ghaheawi doaw sichchea gorgweakkiisa ng'asheesu.” 
ACT.18.16	Ak ghahoan gooruutteawa jeeda gheeda sirgweachcha. 
ACT.18.17	Hean geeng'eessa sean ak geeng'ng'waay Sostene, was siida ambal ghooriida sinnealshachcheewa, ak geebarsa madeeda girgweageeda. Nea Galiyo gang'ula nea maduupeewana gil ng'asheanji.
ACT.18.18	Iing'atta ng'asheesu gobiida Baulo hoowa eawoojiga saang'a, hean ghang'eat gwanung'usa heeda fuga duupchi ak gawa ng'eanyiida Sirya, nea godeayi Brisila sea Akkila. Ng'atta ghwareakghu budeagaaschi aba Gengreya, aba gideaba ghayi gwandeawa radannyeanda. 
ACT.18.19	Gabiikta ng'eanyiida Efeeso, ak gwanung'usa saawa hoowa; hean gawa niny jeeda ghooriida sinnealshachcheewa ak gwasheang'dooschi sea fuga Yahuudi. 
ACT.18.20	Hean geemus endeayi gilgeaw, ak ghaheawa. 
ACT.18.21	Damani ng'eada gawean gwayeeshsha, “Gaydabiigu heedeang'wa gichcha ng'eang'deang'wa iimwas Aseetta.” Hean ghang'eat gwading'da maleambooda ak ghabeawa Efeeso.
ACT.18.22	Gawa amahitta ng'eanyiida Gaysariya, ghwararang'aana ak gawa googeechchi fuga ganiisa, amahit ghang'eat gawa Antiyokiya. 
ACT.18.23	Hit goobiida hoowa eawoojusu ng'ay ak gawa nea ghabeawa daroar ak gawa daroar nea gwasik ng'eanyiida Galittiya ea Firgia, nea goomajeek ginealanga.
ACT.18.24	Ghayi gwanda siispa Yahuudi suguura Appolo sijiilsa ng'eanyiida Aleksandariya, ghwahidu ng'eanyiida Efeeso. Siisi abeeda baloolaneeda gil, ak gabiissa ghwanal muuchchi ng'ooruutka ghaydidi. 
ACT.18.25	Aba gideaba niny ghayi sinnaal naweani bea Ng'uttamiidean; ak ea guduashang'shang' guroroadaannyi, hean ghoanaal muuchchi nea gabaloola badayda Yeesu, nea ghwadoabiiw ak siisi ghwanal gibattiisanda ghayi bea Yohaana akghwahit. 
ACT.18.26	Hean ghoang'eat balooldaannyi aba muraneandumeeda aba jeeda ghooriida sinnealshachcheewa; hean iiduw nea ghwayiiy Brisila sea Akkila ghuuttaannyi, geayaat ak geennaal muuchchi ng'asheega Aseetta. 
ACT.18.27	Iiduw nea gagasa ghoaghaaw gawa Akkaya, gageanu fuga siduupcheewi ak gommajeek niny, ak geeng'waar barawajeanda gaweesa ginealangiga ghwadeapta siisi. Damanda hittaawa hoowa, ghaweat fukkeanji muuchchi ghayi mwas aba dagheerjeandumeedean, 
ACT.18.28	aba gideaba gabalool nea mwaawala gil ea ghwajoar fuga Yahuudi aba eeshpwaara, nea ghoahiimu aba ng'ooruutka ghaydidi gideaba Gristo niny Yeesu.
ACT.19.1	Damanda mideewa Appolo Goriinto, hean ghang'atta Baulo nea gwasik jeeda ng'eanyiida ea ghwahitta Efeeso hitta ghwanyasa hoowa ginealang'su ng'ay. 
ACT.19.2	Hean gwayeeshsha saawa, “Heappi noanyaschi Gurorooda Ghaydidi damanda oamwaseewi?” Ghwalamda saawa ak gwayeeshsha, “Manda, eara gideaba gwanda Gurorooda Ghaydit miyeayiinya.” 
ACT.19.3	Goobearsa gichcha nea gwayeeshsha, “Abeetta Ghoanyaschi gibeattiisanda uurjiin?” Geeyeeshsha, “Gibeattiisanda Yohaana.” 
ACT.19.4	Ghwalamda Baulo ak gwayeeshsha, “Yohaana ghayi goobattiisan aba gibattiisanda duukkuunooda ring'eega, ak gwayeeshsha buuneeda amwasa jea gweadu geeshteanyu, was Yeesu.” 
ACT.19.5	Hean siyiiy ng'asheesu geeppattiisan aba gheawunga Ng'uttamiida was Yeesu. 
ACT.19.6	Iiduw nea ghwayiin Baulo geattingaaschi iheenga nyaawa, gaba niishuubeesa Gurorooda Ghaydit; ghang'eat gaba niibaloola iit nuut nea gwaramoorani ng'asheega. 
ACT.19.7	Monneeda buuneessean ea damaniyyeenya.
ACT.19.8	Gawa jeeda ghooriida sinnealshachcheewa gwarukwiida ng'asheega gheambalmeeda Aseetta nea ghabwadatka ea gwaduulu sheah samwagu, nea goobalool buuneeda nea gwasheang'dooschi aba ng'asheega sugochcheandumeeda Aseetta; 
ACT.19.9	ak mwaatkwa eahang'oonyi iheen ak ghaheawa ghamwas, ak gong'eawi Naweedida aba madeeda buuneeda, hean ghang'eat gwaheelli fiisu, ak gaweay hichpa geat nea ghwaat ginealanga, ak goobalool galagasean aba seammooda gheappa siisi suguura Dirano. 
ACT.19.10	Ng'asheesu gwasindunu ea goosha gweannyeew iyyeenya, ea ghwayiiy fuga sean bea ng'eanyiida Asiya ng'asheega Ng'uttamiida sea fuga Yahuudi ea gea Yunaani.
ACT.19.11	Gwasin Aseetta gwadeagooda haw aba geattinga Baulo, 
ACT.19.12	inyeessa gageanu buuneeda weasta hang'da rassa manandaannyi ak geeyeassa fuga miyeani, ak ghahaabwa geeyooning'weaka nyaawa, ak eara fuga bearji meang'eenda gwaritteawa. 
ACT.19.13	Abeeda gwanda fiisu ng'ay bea Yahuudi neaydooschi aruuttiida meangeenda munyas inyeessa gamanya rukkuunooda gheawunga Ng'uttamiida was Yeesu, appadahuukka fuga mideawa meangeenda munyas nea gwayi, “Geeyeenyi ritteaysiina siisi aba gheawunga Yeesu diitta rukwiida Baulohiin.” 
ACT.19.14	Eara balooji ispwa bea ashoohoochcheanda haw bea Yahuudi suguura Sikkewa eara saawa gwanda jeedeaba fiisu sin gadiyeaniin. 
ACT.19.15	Ghwalamda meang'nyeandeenda ak gwayeeshsha saawa, “Ghaanalli Yeesu, ak ghaanalli eara Baulo; as agooga goowoscho geabeang'a?” 
ACT.19.16	Hean gootkwealsa siidida bearji meang'nyeandeendean saawa ak ghwajoar sean, aba uurda, hean gwasalda jarooda gwaritteawa jeedeaba gheedida nea dawiiri nea sukghuraada. 
ACT.19.17	Hean geanal iitteaba ng'asheanji aba ng'eanyiida Efeeso ea ghwayiiy gil wassean was fuga Yahuudi ea fuga Yunaani; ea ghang'ut buuneeda sean muuwda; ak geekghambiit gheawunga Ng'uttamiida was Yeesu. 
ACT.19.18	Iiduw ghapka fuga saang'a numwas Aseetta ak gwaduukkuuna ring'eega aba madeeda buuneeda ea ng'asheega munyas ghayi sina. 
ACT.19.19	Nea fuga saang'a ghayi sina ng'asheega meang'nyeandumeeda ghoamughuush gittaabajeega nyaawa ak ghaghwarda aba madeeda buuneessean; gwayiida monneeda lappiyeeda sishaaha gittaabwajeegiga ak ea sagalamnyooji haradam ea damanamughuush. 
ACT.19.20	Ak aba sarean gageawiit iitta ng'asheanda Ng'uttamiida nea ghwanyas uurda muuchchi.
ACT.19.21	Ng'atta ng'asheesu ghwanung' Gurorooda ghang'eat Baulo gawa nea gwasik ng'eanyiida Makkedoniya ea Akkaya ak gawa Yerusaleemu nea gwayi, “Iyaahitti hoowa, gaydawa dadaah eara Ruumi.” 
ACT.19.22	Ng'atta goojeakta fii iyyeenya was weedangaaschi nea Dimotteo gil ea Erasto, nea niny ghanyi goobiida Asiya eawoojusu ng'ay.
ACT.19.23	Aba damandida ghoaptu deakghuyandeeda haw aba ng'asheega Naweeda. 
ACT.19.24	Aba gideaba siisi suguura Demetriyo, sina lappiya, ghayi biissa gwasna ghoorajeega sibatta Aseetta sisna lappiya bea Artemi, iissa ghwanung' ghwanyas deekshoodiga haleanjeesaang'a. 
ACT.19.25	Ghang'eat ghabwada geat, fuga gadiyeeda ea fii suuk sin gadiyeeda uurji ak gwayeeshsha, “Ea oorjooga, ghoanalli gideaba daghwardeanya gwaleabu heedeaba gadiyeani. 
ACT.19.26	Ak ghamneawa gajayiinya nea gajadeaksiina geat ng'asheega ak ea meakghusa aba Efeeso niriikghta googuulli ng'eanyiisean bea Asiya niny nighurghur fuga saang'a nea ghwayam fughareenga buuneeda nea gwayi aseechcheekiga sisna geattingean mii aseechcheeka huumwa gil. 
ACT.19.27	Mii gideaba gadiyeedeanya gwanda jeeda washta foolaweega, eara gheeda sibatta aseetta was gatmooda suguura Artemi, ak geanung' ghoaw gili mii gili, ak geegeandeawa hawundaannyi, biissa gagadoowani Asiyaayda sean ea muunda ng'eanyiida.”
ACT.19.28	Iiy ng'asheesu geenyareesi ak geechchuur nea geeyi, “Arteemeeda Efeeso ahaw!” 
ACT.19.29	Hean ghwadaakghuyan buuneeda sean bea mujiini; ak geetkwealsa ak geeng'waay Gayo ea Aristago saawa abeeda fuga ng'eanyiida Makkedoniya nea gaba bwaranagi sea Baulo, hean geesaldeawa ea eehitta heeda sideanganna. 
ACT.19.30	Baulo niny abeeda gagasa gawa jeedeaba emeani, ak ghoadeal ginealanga. 
ACT.19.31	Ak goojeaksa Baulo fuga hees bea Asiya was fugaaschi ghayi duupchi, ak geemus nea geeyeeshsha, adiidu guwi heeda sideanganna. 
ACT.19.32	Aba damandida gaba siisi ajuur, nea mwaatkwa gabalooldunu; gwayibwak ea ghwadarda girgweageedida ea eamudeanal gidasibattiisa geat. 
ACT.19.33	Iiduw gwayi buuneeda mwaatkwa siida eadu deakghuyandeeda Iskanda gil, aba gideaba fuga Yahuudi ghwanung' gawa madeeda buuneeda. Hean gang'wachsa Iskanda buuneeda geattindaannyi, ak ghaweat geaw aba baloolda aba madeeda buuneeda. 
ACT.19.34	Sidaah gideaba niny siida Yahuudi gil, hean geechchuur ea goosha aseechcheew iyyeenya nea geeyeena, “Arteemeeda Efeeso ahaw!” 
ACT.19.35	Iiduw nea ninung' siida ng'oorshachchi ghwasiinda emeeda gwayeeshsha, “Ea headiga Efeeso, moanali gideaba mujiineeda Efeeso furiischoochcheanda gheeda sibatta aseetta bea Arteemeeda hawi, ak ea dea lagheaneeda abinna humng'eedeani? 
ACT.19.36	Ak ea manda siida jea ghwashaang' ng'asheesu, asi asiinda, ak ea adoojirjirsi sinooda ng'asheanda. 
ACT.19.37	Aba gideaba ghamneawa gooyeadu fiisu hiji nea manda ginijagwat aba jeeda gealga sibatta Aseetta nea miigoong'eawi aseetteanya was gatmooda. 
ACT.19.38	Asi Demetriyo ea fugaaschi bea gadiyeeda, iimida ng'asheanda jea goorgweaksiina siida wassean, asi gealga sirgweachcha ea fuga laja girgweaguutka gwanda; asi orgweaksiina geat aba hoowa. 
ACT.19.39	Ama mida gilnuut sajaada ogasayi, ayaada madeeda emeeda eesin. 
ACT.19.40	Aba gideaba aseasa geendi jeeda washta jea ergweakseasa aba deakghuyandeani bea ghamneaweani, ak ea manda samsiinda aba deakghuyandeeni seaniin ak geanung' ghoaw doobiiwnatta deakghuyandeani.” 
ACT.19.41	Iiduw nea niihit ng'asheesu hean ghoadaarda girgweageeda.
ACT.20.1	Iiduw nea ning'atta deakghuyandeedida, hean gaguursa Baulo ginealanga ak goomajeek jeesinga nyaawa ak ghang'eat gawa ng'eanyiida Makkedoniya. 
ACT.20.2	Hean nea gwasik jeeda ng'eanyiida nea goomajeek saawa gawa ng'eanyiida Yunaani. 
ACT.20.3	Ng'atta goobiida hoowa sheeh samwagu, muchchu nea gagasa fuga Yahuudi ng'asheega munyas appadaydaannyi nea abeeda eanigasa niny gawa ng'eanyiida Siriya, hean gwasheamu ak gabiigu nea gwasku naweeda Makkedoniya. 
ACT.20.4	Gawa nea goodeayi Soppattoyda was balleanda Birho leabu Desalonikke; ea Gayoyda leabu Derbe, ea Dimotteo ea Dikkiko sea Drofimoyda ng'eanyiida Asiya. 
ACT.20.5	Fiisu goosheedeawaneasa ak ghoamukghneasa aba ng'eanyiida Drowa, 
ACT.20.6	hean geabeawi ng'eanyiida Filippi nea geeding'di maleambooda iing'atta eaweeda mukkattajeega memmattawiitta, ghang'atta eawooji muut ak geahitti heannyaawa aba Drowa, akkeeppiidi hoowa eawooji ispwa.
ACT.20.7	Eaweeda madeeda bea eawooji ispwa, nea abeeda ea subwachchi geat easuunya mukkatte, hean goobalool Baulo saawa, nea abeeda gagasa gideaba gaygawa iimuchchu; hean googeawiit baloaldaannyi ea ghoaw bugusta eaweeda. 
ACT.20.8	Abeeda gwanda beascheekka saang'a aba jeedeaba gheetta sideeksa uhuudeaba niirjean nea subwachchi geat. 
ACT.20.9	Nea abeeda gwanda balleanji mwanang' suguura Ewudekko apteada aba seawadeeda. Hean ghwalas gheatta ruweanga damanda baloola Baulo ea gageawiit; ea eeyibwak ea ghwajoar ruweanga, ng'atta ghang'adaana humng'eeda uhuuda gheeda siroap samwagu ak geegatkanna ng'eanyi nea nimi. 
ACT.20.10	Ghwararang'aada Baulo amahitta gwahiiysa geaw, ak ghwayiin daghattaannyi nea gwayi, “Adaghahameagwa ng'eanyi, aba gideaba eaweagaaschi gudugwanda.” 
ACT.20.11	Iiduw nea gabiikta Baulo gwadiyeada ak ghwasuuy mukkatte ak ghwaak, hean goobalool saawa, ea gageawiit, geeyibwak ea goorearu aseetta, ak ghang'eat Baulo gawa. 
ACT.20.12	Ng'atta geayaat balleanda ghoah nea majeek, ak ghwanyas buuneeda hawdeayda.
ACT.20.13	Iiduw geeshsheedi eweaya mwadi ak geeding'di maleambooda, ak geegasayi ettiing'da Baulo; aba gideaba niny abeeda nibada beatta jea ghwala ng'eanyiida ghajaam. 
ACT.20.14	Iiduw nea geeroonnyeesi Asso, hean geettiing'di niny ak geapkaannyi ea eahiinna Mitilene. 
ACT.20.15	Geabeawi jeeda basooda ea eahitta Giyo eaweedeaba iyyeenya; eaweeda bassa geahiitti Samos; ammuchchu eaweeda niirja geahitti Miletto. 
ACT.20.16	Aba gideaba gagasa Baulo ghwalach bugusta basooda gwasik Efeeso, aba gideaba magassa ghwashing'da aba ng'eanyiida Asiya; aba gideaba gwalamajeesa hitteayda Yerusaleemu, ijea ghoammu ghwahitta eaweeda Bendekosti.
ACT.20.17	Damanda mideewa Miletto goojeaksa eeguursa gwearugwa ganiisa mida Efeeso. 
ACT.20.18	Hean hidu headaannyi, gwayeeshsha saawa, “Agooga ghoanalli gideabiideatti aba heedeang'wa damanyoojiga sean ng'eada dea nallaabi geeshteanyu ng'eanyiida Asiya, 
ACT.20.19	nea geagadiyeesi Ng'uttamiida nea geayeadayi geaw ng'eanyi muuchchi nea geasni dabeakka ea samsiinda anyaschi aba foolayda fuga Yahuudi; 
ACT.20.20	ea gideaba mii daheawa rukunooda ng'asheanda wassean miiseegwa, ak ghaanalleagwa aba eeshpwara nea ghaabeawi gheawi ak geawi gheawi, 
ACT.20.21	ak geamuuwwiisi sean fuga Yahuudi ea fuga Yunaani ak gearukusi iitta duukkuunooda aba heeda Aseetta ea iitta masaweega mida jeeda Ng'uttamiideanya was Yeesu Gristo. 
ACT.20.22	Ak ghamneawa, ng'ulla, geawi Yerusaleemu, nea ghwaadan Gurorooda, nea mwaanali ng'asheega jea gabussean aba hoowa; 
ACT.20.23	geaghus gitta nimuwwunean Gurorooda Ghaydit aba mujiinajeega sean bea gideaba ghoamuukghunaan ghealooniga ea sawanadeeda. 
ACT.20.24	Ak ea mwanung' ghoaw eaweegeasu gil ghana danung' ghoaw gidaghaloamwaat, geagasayi ghanyi dahiit gadiyeedeanyu anyaschi aba heeda Ng'uttamiida was Yeesu, ak geammuuwwu iitta giijasta miy bea dagheerjeandumeeda Aseetta. 
ACT.20.25	Asi ghamneawa, ng'ulla, aniini ghaanaalleagwa oagasean nea geaneayeewi jeedeang'wa nea geerukkwiidi giijasta sugoochcheandumeeda ak ea manda siida jea gudughwadaah gheamamdeanyu. 
ACT.20.26	Asi ng'asheesu geamuwwuneegwa askwareani gideaba mandanean gidinyeanda aba foojeandeang'wa oagasean, 
ACT.20.27	aba gideaba mii danung'waada rukunooda girgweageeda Aseetta. Asammiisiina geat oagasean sea hawanda, 
ACT.20.28	was gea ghayi nung' Gurorooda Ghaydit ahuuwa fuga jea ghoahaaghwa, ak goong'ulayi ganiiseeda Aseetta ghayi nyas aba foojeanda Balleandaannyi bea saseadaannyi. 
ACT.20.29	Ak ghaanalli iimuchchu nea neawi gayghwahidu jeedeang'wa suuyeekka ng'weani, jea ea mayghwalach hawanda; 
ACT.20.30	nea aba jeedeang'wa agooga gaygwarinna fuga jea gwargu ng'asheega ng'ooweatta, jea ghwanung' ghwaat ginealanga geeshta nyaawa. 
ACT.20.31	Asi oang'ng'wearni, nea ghoapkaachchi gideaba aba gweannyeew samwagu mii danung'waada rekusiimba giliwas sih aba dabeakka. 
ACT.20.32	Ak ghamneawa ghadawjeegwa Aseetta ea ng'asheanda dagheerjeandumeeda, jea ghoammu gwadeekneegwa nea gagooneegwa hearaniischooda aba jeeda fuga sean ghayi simmiidu. 
ACT.20.33	Ak ea mii dashissa ghaang' lappiyeeda siida ghana lagheanga meeng'meeng'i ghana eagweega. 
ACT.20.34	Ak ghoanalli agooga gideaba aniini geagasayi aba geattingeasu, ak ghaanyaschi haleanjeeda aba gitteenna, sea fugeandeawi. 
ACT.20.35	Aba haleanjeessean naahiimneegwa gideaba iisawaneattunu abeeda giweadi fuga ng'arng'ari, nea ghoapkaachchi ng'asheega Ng'uttamiida was Yeesu, heeda eneewa, ‘Ghang'wana giidaydeayda mwasamwa gideaba geegoonnyi,’”
ACT.20.36	Iing'atta rukunoodeaba ng'asheesu, gwatkuy ak ghamwaash Aseetta sean. 
ACT.20.37	Ng'atta gooyyeawda sean ak ghwayiin Baulo daghanuunatka nyaawa nea ghwasam, 
ACT.20.38	ghwanung' gwaramagu gagiisan sean appadaydeaba ng'asheandida rukutean, bea gideaba maygudu abiikta adaaha gheamamdeanyu. Hean geayaat heeda maleambooda.
ACT.21.1	Iiduw nea gwaheelli saawa, hean geeding'di maleambooda ak geeweayi ea ehitta ng'eanyiida Gosi muchchu geeweayi ea ehitta Rode, sing'eadi hoowa geeweayi Battara. 
ACT.21.2	Sihiitti hoowa geanyaschi maleambooda jea gawa ng'eanyiida Foinikke, hean geeding'di ak geeweayi. 
ACT.21.3	Iiduw nea geang'ng'weardi geedaayi ng'eanyiida Saypras, hean geelaabi meatkweeda geattinda ghaadaam ak geeweayi Siriya, iiduw geewuschi aba ng'eanyiida Diro; aba gideaba gajeerrareeng'u dabitta mida jeedeaba maleambooni. 
ACT.21.4	Sihitti hoowa geenyasi ginealanga ak geendeayi ea ghang'atta eawooji ispwa, hean gabaloola ginealang'su uurda Gurorooda ak geeyeeshsha Baulo aduwi ng'eanyiida Yerusaleemu. 
ACT.21.5	Iiduw nea niisha askwearjoojigaasa, geeweayi bareannyeekkaasa nea ghoadoabiiweasa sean ea gadeemga nyaawa ea diibiga nyaawa, ea gooruutteawaneasa mujiini; hean sihitti ghuutta basooda geetkunyi ak geemwaaschi Aseetta nea geakghachchi geat sean. 
ACT.21.6	Hean iiduw geeheeli ak geeding'di maleambooda nea gabiikta saawa ghoah.
ACT.21.7	Iiduw nea gwaduulean bareannyeekka aba Drowa, geeweayi ea ehitta Domayi; ak geekkeachcheewi fuga siduupcheewi ak geendeayi eaweechchaanjagi. 
ACT.21.8	Iimuchchu geeweayi Gaysariya, amasihitti geeweayi gheeh Filippo was siida rukwiida giijasta miy, niny gaba jeedeaba fughayi assispwa siloat ak geeppiidi gheannyi. 
ACT.21.9	Ak siisi ghayi gwandeawa haw ang'wan miyeasat, nea abeeda haweesu gwarukwiida ramooranga. 
ACT.21.10	Iiduw nea geeppiidi hoowa eawoojusu ng'ay, iiduw ghwahidu sibaneeda suguura Agabo leabu ng'eanyiida Yahuudi. 
ACT.21.11	Hidu heedeanya gageanda ghealooda mananda Baulo ak ghwarada geeshangaaschi ea geattingaaschi ak gwayeeshsha, “Gwayi Gurorooda Ghaydit, ‘Fuga Yahuudi mida Yerusaleemu gayghwarattunu siisi bea ghealooniin, ak geeyiin geattinga Emoojiga.’” 
ACT.21.12	Siyiinyi ng'asheesu, hean geemearmearanayi aseasa ea fukka mida hooweanjiin gideaba adagawa Yerusaleemu. 
ACT.21.13	Ghwalamda Baulo ak gwayeeshsha, “Agooga goosinnyi naaha, shookka nea googasayi ang'udanaan guroroodeanyu muuwda? Aba gideaba meakghusa gideaba geerattean, geawoschi hidaat eara enuusan aba Yerusaleemu aba gheawunga Ng'uttamiida was Yeesu Gristo.” 
ACT.21.14	Iiduw nea ghaheawa ng'asheagaasa, hean geasiindi ak geeyeenyi, “Nung'waada gwasin Ng'uttamiida gidagassiida.”
ACT.21.15	Iing'atta gibindeaba eawoojigiga, hean gearachchi sareendeanya ak geeweayi Yerusaleemu. 
ACT.21.16	Nea geetteayyeewi ginealanga mwaatkwa bea ng'eanyiida Gaysariya ak ghwaadeasa ea ghoahiittaneasa gheeh Mnasoni was siida ng'eanyiida Saypras, ak siisi was ginealaneeda, ak ea siida jea eppiidana gheannyi.
ACT.21.17	Sihitti Yerusaleemu, ghwadeaptaneasa muuchchi fuga siduupcheewi aba hooseaneega. 
ACT.21.18	Iimuchchu geetteayi sea Baulo ea eeweaya gheeh Yakkobo ak eara gweargwa sean gwanda hoowa. 
ACT.21.19	Hit gigeachcheeda hean gwarukuta iitta huumwa bea ng'asheega sean sissa Aseetta fuga Emoojiga aba gadiyeadaannyi. 
ACT.21.20	Siyiiy ng'asheesu, geekghambiit Aseetta. Ak geeyeeshsha niny, “Ea oorjeediyya, ghamneawa gidaahi gideaba gwanda fuga Yahuudi nyiit sagalamnyoojiga ak ghamneawa ea numwas; ak ghoang'ng'waay muuchchi ng'asheega deaweeda. 
ACT.21.21	Ak ea sinyas iittaang'u gideaba inyeessa ginaali fuga Yahuudi mida bugusta Emoojiga ghaheawa Muusa, amwaada diibiga nyaawa ghasmeahooda ak ea adaghwaat geeshta searoojiga fuga Yahuudi. 
ACT.21.22	Ghamneawa gajeesna naaha? Gajeasinyas iitta gideaba nihidu. 
ACT.21.23	Asi ghamneawa sinda gissurukuneey. Geendeawi fii ang'wan ghayi mideawa radannyeanda, 
ACT.21.24	geanda fisu ak gimmiidu geaw sea saawa ak giidaydi haleanjeeda deaschi gimmiinooda, ak ghwareakghwa iheenga nyaawa. Ak abeeda ghwanal buuneessean gideaba manda gil appadayda ng'asheega surgu appadaydaang'u duukku ang'iing'i gipteadi nea ging'ulayi deaweeda. 
ACT.21.25	Ng'asheega badaydeaba fukka was Emoojigean numwasiin, goolla eng'oorsiina barawajeanda gideaba adaghwaak giliwassean sibwara heelga aseechcheekka ng'uyyeega, ea gideaba adeali foojeanda, adeayaak bannyeega diyeayda wassean sing'ng'waay ghuutta, ak geepuut hiseadayeandumeeda.”
ACT.21.26	Muchchu ghang'eat Baulo ak goodeayi fukkeanji ghadoweeda ak ghoammiidu geaw sea saawa ak gawa jeeda gheeda sibatta Aseetta, gwarukusa buuneeda huydeanda eaweeda gimmiinoodeabwa geat nea gaba siisi adayda haleanjeeda sisappa geadi appadahuukka nyaawa.
ACT.21.27	Iiduw nea niriikghta goosha eawooji ispwa hean ghwadaa fuga Yahuudi leabu Asiya ak ghwadaa nea gwanda jeeda gheeda sibatta Aseetta, hean geehaak emeessean ak geeng'ng'waay, 
ACT.21.28	ak geechchuur nea geeyi, “Ea fuga Israeeli apkaani aweadeesa! Siisi nii dea ghayi aneali buuneeda aba ng'eanyiisseani ak ghwanung' gafool buuneeda deaweeda ea ng'eang'i; ak gabiissa gweadu fuga Yunaani jeeda gheeda sibatta Aseetta, ak ea nung'uda ririnnyeanda heeda ghadit.” 
ACT.21.29	Ng'asheanji geerukuna gideaba geadaah ammwadi siisi suguura Drofimo bea ng'eanyiida Efeeso, nea gwandeawa niny aba mujiini ak geeghay gideaba Baulo gweadu jeeda gheeda sibatta Aseetta.
ACT.21.30	Hean googuuli mujiineesean nea ghwadakghuyan ea ghapka buuneessean leabu meadajeega sean ak ghabwat geat hean geeng'ng'waay Baulo ak geengiir ea eruutteawa jeeda gheeda sibatta Aseetta ak gearat ghuutta gheeda. 
ACT.21.31	Damandida duu eegassa nuustaannyiin, hean ghwanyas iidi shirikkarajeanda haw gideaba Yerusaleemu nidakghuyan. 
ACT.21.32	Gooseelu shirikkarajeanda haw aba geeshangiga lugooda shirikkara ea ashoohoodiga nyaawa ak gaweesa saawa; ang'wearda nea ghwadaa shirikkarajeanda haw ea lugoodaannyi bea shirikkara, hean geenung'waada bayiiga Baulo. 
ACT.21.33	Gaweesa shirikkarajeanda haw Baulo ak ghwang'ng'waay, ak gwayeeshsha aradana munyaloalaji iyyeenya, amahit ghoabwaarda, siida was ng'eaha, ea ginnisin. 
ACT.21.34	Buuneeda mwaatkwa mida jeedeaba emeedida goojuur nea marukuna gili nuut gwargu diitta; ea mutghwanal gichchea gwasin aba giijuureandeaba fiisu, hean gwarukusa fugaaschi gideaba ayaada Baulo ghealooniga. 
ACT.21.35	Iiduw nea sihitta ak ghoalla giding'eanda gidaghuut, geeyibwak ea ghwasar shirikkara aba gideaba niraanya emeeda; 
ACT.21.36	aba gideaba ghwaat geeshtaannyi emeetuw nea goojuur nea gwayi, “Anuusa!”
ACT.21.37	Damani riikghta eahhiinna Baulo ghealoonigean, hean gamus shirikkarajeanda haw nea gwayeeshsha, “Gisagasayi darukuneey ng'ashaani?” Ghwalamda ak gwayeeshsha, “Heappi ginali iitta emeeda Yunaani? 
ACT.21.38	Ang'iing'i muwosi siida ng'eanyiida Misri, heetta neekki ang'eat ng'uchcheeda ak ghwaat fii sagalamnyooji ang'wan, bea Asaasin ghwaat dareapcheeda?” 
ACT.21.39	Ghwalamda Baulo ak gwayeeshsha, “Aniini geawoschi siida Yahuudi, leabu Darso mida Gilikkiya, aniini geawoschi siida mujiineeda mii nalaat; eaniyean siksean deabalool fiisu.” 
ACT.21.40	Hean sisiksa gabalool, hean ghamiinaada Baulo aba uhuuda giding'eeda ak ghamiinda geattinda gwareekusa buuneeda ghwasiinda hean ayi saw buuneeda, hean ghoang'eat gabalool aba ghuutta Eburaniya nea gwayi:
ACT.22.1	“Fuga eaduupcheewi, ea geaba Bwaabwa, eaniyean olleaydiit dargu ng'asheegeasu aba madeedeang'wa.” 
ACT.22.2	Siyiiy gidabaloolda aba ghuutta Eburaniya, hean geeyi saw ak geelleeysiit muuchchi aba damanda baloola ak gwayi:
ACT.22.3	Aniini geawoschi siida Yahuudi, geejiilsean ng'eanyiida Darso mida Gilikkiya, ak geahissiini heeda mujiineeni, ak ghwaanaalaan Gamaliyeeli muuchchi ng'asheega deaweedeeda ghayi bea gweargwaasa ak geasinnyi gadiyeeda Aseetta gawuurji gidaghamneawa owuurjeewi agooga. 
ACT.22.4	Ghayi inyeessa ghaanung' ghwanyas hang'weaniidooda fukka aat Naweaniin nea geanuuseadi, ak ghaarachchi, inyeessa geajaksi ghealooniga sean headiga ea gadeemga, 
ACT.22.5	ng'asheesu aba damandida gamuuwwu ashoohoochcheanda haw ea gweargwa sean bea girgweageeda aba gideaba gagoonan barawajeanda fuga eaduupcheewi, ak ghaayaachchi Dameski, hean geawi daang'ng'waay fukkeanji ak geayeadu Yerusaleemu nea sirada geattinga ammuchchu geabwar.
ACT.22.6	“Iiduw nea geawi bareannyeekkeasu nea geaneekkiisi Dameski, abeeda nihitta aseetteaba lah bea askweari, deagheatta ghoabwaanyan weeshinda haw muuchchi leabu humng'eeda. 
ACT.22.7	Ak geabeedeaysi ng'eanyi ak ghaayiinyi ghuutta siida nea gwayi, ‘Sauli, Sauli, ghwasaan andagighabwaschaan?’ 
ACT.22.8	Ak ghaanyaaschi, ‘Ang'iing'i ng'eaha gil Ng'uttamiida?’ Ak gwasha nea gwayeeshshean, ‘Aniini geawoschi Yeesuyda Nasareetti ighabwasi.’ 
ACT.22.9	Fukkeanji gwachchi eandeawiin ghwadaa weeshindida ak eamiighwayiiy ghuutta siida abaloolan. 
ACT.22.10	Ak geabearsi gideaba, ‘Ghamneawa gaydasin naaha Ng'uttamiida?’ Ak gwayeeshshean Ng'uttamiida, Ng'eada ak guwi Dameski ak gajeerukuneey haleanjeesean jea eegoonnyi sina. 
ACT.22.11	Hean nea muttaammu daang'wearda aba weeshindida ng'waaniin, hean ghoang'ng'waanyaada geattindeanyu fukwachchi eandeawi ea ghoahiittanaan Dameski.”
ACT.22.12	“Abeeda siyagi suguura Ananiya was siida doabiiwaat ang'ng'waay muuchchi deaweeda, biissa gwarukkuuna buuneessean bea Yahuudi mida hoowa ng'asheega miyaas badaydaannyi, 
ACT.22.13	ghwahidu heedeanyu, ak ghamiinaada aba murdeedeanyu ak gwayi, ‘Oorjeediyya Sauli, ang'wearda.’ Hean ghang'weardi aba geeshangiga ak ghaadaayi niny. 
ACT.22.14	Hean gwayeeshshean, ‘Aseetta ghweanigaasa niloannyi aba gidagasa, ak gidaahi dea Assagi Doabiiwaat ak giyiinyi ghuuttaannyi; 
ACT.22.15	ak gayhuwa muushoochcheanda aba heeda buuneessean, aba ng'asheega idaahi nea giyiinyi. 
ACT.22.16	Ghamneawa gimuughu naaha? Ng'eada eppattiisannyi, ak geehhuun ring'eegaagu, nea giguursi gheawungaaschi.’”
ACT.22.17	“Iiduw nea geebiikti Yerusaleemu ak ghamwaaschi Aseetta aba jeeda gheeda sibatta Aseettean, hean geargweadayi 
ACT.22.18	ghaadaayi niny ak gwayeeshshean, ‘Lamwaja ak gibeawi Yerusaleemu, aba gideaba fiisu mayghamwas ng'asheesu imuuwwu bea badaydeanyuun.’ 
ACT.22.19	Ghaalamdi ak geayeeshshi, ‘Ng'uttamiida, saawa ghwanal muuchchi gidaghayi eabadiinniidi jeeda ghoorajeega sinnealshachcheewa ak ghang'ng'waannyi buuneeda nea ghaabwarji fuga mwasnyi ak geajaksi ghealooniga. 
ACT.22.20	Eara damanda ghayi sihhiidaawa foojeanda muushoochcheandaang'u suguura Stefaano, abeeda geandi heeda ak ghaadaayi aba heedeanyu gideaba ng'asheandida ghwadoabiiw, ak geefurji hang'weakkeaba fukka nuusiin.’ 
ACT.22.21	Ak gwayeeshshinean, ‘Una aba gideaba gaydeajeaktaneey heeda sheagi was ng'eanyiida Emoojiga.’”
ACT.22.22	Geelleeysiit ama rugu ng'asheanji; hean geechchuur muuchchi nea geeyi, “Oang'ng'aamwana siisi hiji ak goonuuschi! Mammiisiina giibinda.” 
ACT.22.23	Ea mwasiinda giijuureanda nea gooyuuk hang'weakka nyaawa nea gwasaksa birjeanda humng'eeda, 
ACT.22.24	hean gwayeeshsha shirikkarajeanda haw ayaada ghealooniga ak ghoabwarji nea ghoannyaashchi ng'asheesu ak gajeanala gidajuura fiisu ea gwasnu appadaydaannyi. 
ACT.22.25	Iiduw nea nihit raditta aba ghealooniga, ghoanyaash Baulo shirikkarajeanjagi miinaada aba hoowa nea gwayeeshsha, “Heappi ghwadoabiiwi gideaba geabwar siida ng'eanyiida Ruumi, nea miyeergweaksa?” 
ACT.22.26	Iiy ng'asheanji shirikkarajeandida gawa gwarukusa shirikkarajeanda haw nea gwayeeshsha, “Gigasayi sina naaha? Siisi gaba ng'eanyiida Ruumi.” 
ACT.22.27	Hean gaweesa shirikkarajeanda haw ak gwayeeshsha, “Heappi rukunean, ang'iing'i guwosi siida ng'eanyiida Ruumi?” Ghwalamda ak gwayeeshsha, “Ea geawoschi.” 
ACT.22.28	Ghwalamda shirikkarajeanda haw ak gwayeeshsha, “Eara aniini geawoschi siida ng'eanyiida Ruumi, aba gideaba ghaadaydi lappiyeeda saang'a.” Ghwalamda Baulo ak gwayeeshsha, “Aniini ghayi geejiilsean ng'eang'i.” 
ACT.22.29	Hean ghang'eatng'eat gaweay aba geeshangiga fukka gwachchi gasa goonyeeri ng'asheegean aba geeshangiga; eara shirikkarajeanda haw iiduw ghabeal, iijeeng'u gideaba Baulo siida ng'eanyiida Ruumi gil, ea gideaba gwachchi nirada.
ACT.22.30	Iimuchchu sakteayda, gagasa danal gidabaysiina fuga Yahuudi giheakteaydaannyi, ak abeeda goottin, ak ghwanung' ghabwat gea ashoohoodiga hees sea gweargwa girgweageeda, ak gweadu Baulo ak ghwanung' ghamiinaada aba madeannyaawa.
ACT.23.1	Hean gang'ula Baulo fukka bea girgweageedean muuchchi ak gwayeeshsha niny, “Fugeaduupcheewi, aniini geabiideawi gurorooda miy aba madeeda Aseetta ea ghoaw ghamneawa.” 
ACT.23.2	Ghwalamda ashoohoochcheanda haw suguura Ananiya ak gwayeeshsha fukka miinaada aba murdeadaannyiin, alasa ghuutteaba siisi. 
ACT.23.3	Ghwalamda Baulo ak gwayeeshsha, “Gayghwalasnyi Aseetta ang'iing'eani uwosi ghamarda siyeasha ronghoodean! Iijea apteada ak girgweaksean aba naweeda deaweeda, nea ang'iing'i giyami deaweeda ak ginung' eabwaran?” 
ACT.23.4	Gwayeeshsha fukka miinaada aba hooweaniin, “Aba sarean ging'eaway ashoohoochcheanda haw bea Aseetta?” 
ACT.23.5	Ghwalamda Baulo ak gwayeeshsha, “Fuga eaduupcheewi, miidanal gideaba niny ashoohoochcheanda haw gil; aba gideaba geang'waar, ‘Adirgu ng'asheanda muy aba badayda siida ambal fugaagu.’”
ACT.23.6	Hean nea gwajeeng'u Baulo gideaba fukka bea giegweageedean mwaatkwa Sadukkayajeega gil nea mwaatkwa ea Farisayajeega gil, hean goojuur aba madeeda girgweageeda nea gwayi, “Fugeaduupcheewi, aniini geawoschi Farisayajeanda, balleanda Farisayu; ak geandeawi mureeda aba gidaararji ea duunnooda miyeeda ak ghamneawa geergweaksean.” 
ACT.23.7	Ahiit rukunoodeaba ng'asheesu, hean gwardu jaliida aba heeda fuga Farisayu ea gea Sadukkayo ea ghabwaasha girgweageeda. 
ACT.23.8	Aba gideaba gwayi fuga Sadukkayo manda duunnooda, ghana malaykajeanda, ghana gurorooda; nea fuga Farisayajeega ghamwas gideaba suu gwanda sean. 
ACT.23.9	Hean ghoahaada giijuureanda; ak ghamiinaada ng'oorshoodiga mwaatka bea Farisayu ak ghoaniikgh nea gwayi, “Aseasa meadaahi gilimuy aba heedeaba siisi. Siisi ideeppa eaniibalool gurorooda ghana malaykajeanda abeeda gwanda naaha?”
ACT.23.10	Geeyibwak ama heedu jaliida ea ghang'ut muuwda shirikkarajeanda haw nea gwayi, eannean Baulo gajeabwaashaada, ak gwayeeshsha shirikkarajeanda eaniyean oappitta jeedeaba fukka ak goong'ng'oonyu Baulo amahit ghoattealdi ghealooniga. 
ACT.23.11	Hean eaweeda bassa gwadaah Baulo nea ghamiinaada Ng'uttamiida aba murdeadaannyi ak gwayeeshsha, “Adibeali, aba gideaba nimuwwuunean aba Yerusaleemu, ak gaymuwwuuni aba Ruumi.”
ACT.23.12	Iimuchchu sakteayda, gaweay gwasin fuga Yahuudi makcheameeda ak ghwaak habeawooda gideaba, “Mwajeayaaga gil nea mwajealeaha gil ea eaghus ea sinuuschi Baulo.” 
ACT.23.13	Fuga gasa enuus Baulo ghwanaawa haradam. 
ACT.23.14	Hean geeweay heeda ashoohoodiga hees ea gweargwa ak geeyeeshsha, “Aseasa siyaaji habeawooda gideaba majeayaaga gil ea eaghus ea sinuuschi Baulo. 
ACT.23.15	Eaniyean agooga ea gweargwa gheeda girgweageeda, ochcheaksiina shirikkarajeanda haw gideaba eanni Baulo heedeang'wa ak goohindi geat giloogasayi anala ng'asheega muuchchi aba headaannyi ak geawoschi hidaat enuusa nea mii gwaneekkiit.”
ACT.23.16	Hean ghwayiiy ng'asheesu balleanda huda geennyea Baulo, hean gawa heeda abiitta shirikkara ak gwarukusa Baulo ng'asheesu. 
ACT.23.17	Hean gaguursa Baulo shirikkarajaanjagi ak gwayeeshsha, “Eaniyea aada balleanji heeda shirikkarajeanda haw gwanda ng'asheanda gasa gwarukusa.” 
ACT.23.18	Ghwaat balleandida ea ghoahiitta heeda shirikkarajeanda haw ak gwayeeshsha, “Goojeakneani Bauloyda mida ghealooniga deanneey balleanji aba gideaba gwanda ng'asheanda jea gwarukuneey.” 
ACT.23.19	Hean ghoang'ng'waay shirikkarajeanda haw geattinda balleandida ak ghwaat hichpwa geaw ak ghoannyaash, “Gigasayi rukunean naaha?” 
ACT.23.20	Ak gwayeeshsha, “Heetta niirgweach fuga Yahuudi ak gwaheelleesa gideaba gajeepka eemusnyi aada Baulo gheeda sirgweachcha nea gaygwahinda geat fukka bea gheeda sirgweachcheen giligasa ghwanal ng'asheega muuchchi aba badaydaannyi. 
ACT.23.21	Asi adumwasi aba gideaba ghamneawa gwanda fuga abiina haradam jea gwanuus, eaniyaak habeawooda gideaba maygweagischi nea mayghwali gil ea eaghus ea sinuus Baulo; ghamneawa saawa ghoammughu gidajea nyaasha ang'iing'i.” 
ACT.23.22	Ghwalamda shirikkarajeanda haw ak gwayeeshsha, “Eaniyean adaghwayiiy sih gideaba nihidu rukunean ng'asheanji, asi ng'eada una.”
ACT.23.23	Hean gaguursa shirikkaraji iyyeenya ak gwayeeshsha, “Iibea eaweeda samwagu ghoang'aapchi shirikkaraji bughalaji iyeenya sea shirikkaraji laadam ea damwanamughuush mideawa farasajeega ea shirikkaraji bughalaji iyyeeya ng'uchcheatta ng'utkeakka ak gooweayi ng'eanyiida Gaysariya. 
ACT.23.24	Ak gigasayi faraaseeda jea gwading'da Baulo, ak giyeadu nea gaba seayu ea ahiinni heeda Feliiseeda was sugoochcheanda haw.” 
ACT.23.25	Ak ghang'waardunu barawajeanda:
ACT.23.26	“Aniini Gilawdiyooyda Lisiya gil, ak geang'oorneey barawajeanji ang'iing'i Sugoochcheanda Mureeda Feliisi. Seayu. 
ACT.23.27	Siisi ghoang'ng'waay fuga Yahuudi, ak gwaramagu gwanuus, iiduw geawi ronnyeeda nea geadeani shirikkara ak ghaweachchi, ak geegu iitta gideaba siisi gaba ng'eanyiida Ruumi. 
ACT.23.28	Hean geagasayi danal gidinyeandeaba siisi, ak ghayaachchi madeeda girgweageeda. 
ACT.23.29	Hean geajeeng'u gideaba geergweaksiina sheang'nyeeda ng'asheega deaweedeeda gheannyaawa, ak ea mwaadaahi ramaseanda sin siisi miisa nuusta ghana gawa ghealooniga. 
ACT.23.30	Iiduw nea geeyeanean iitta gideaba geesin badiida gichchea gwanuusta, hean geabay deadu headaang'u, gwargu fuga argweaksa gidamideayeesa siisi.”
ACT.23.31	Hean gageanu shirikkara aba gitta ghayi sinnaldaan, ak ghwaat Baulo eawa ea ghoahiitta heeda Antipatri. 
ACT.23.32	Iimuchchu gabiikta shirikkareetta heeda abiitta, nea ghwanung'wa heeda shirikkareeda beawa farasajeega nea ghwaat Baulo. 
ACT.23.33	Geeweay, ama sihitta ng'eanyiida Gaysariya ak ghoadaw sugoochcheanda barawajeandida, hean geayiin Baulo madeadaannyi. 
ACT.23.34	Ahiit gisoomandeaba barawajeandida, hean ghoannyaashta gideaba gwaleabu ana daroar. Iiduw ghwanal gideaba gwaleabu ng'eanyiida Gilikkiya. 
ACT.23.35	Ghwalamda ak gwayeeshsha, “Gaydealeeysiit girgweageadaang'u iihidu fuga ahaaktaneey. Ak gwayeeshsha, ayaada jeeda gheeh Heroode ak goofurji.”
ACT.24.1	Iing'atta eawooji muut ghang'eat ashoohoochcheanda haw suguura Ananiya hean ghwaan nea goodeana gwearsu ng'ay ea dinagiida suguura Dertulo. Hean ghwayiin madeeda sugoochcheanda haw gidasiihaaktaawa Baulo; 
ACT.24.2	iiduw nea geeguursa, ghoang'eat Dertulo giiheakteayda nea gwayi, “Dea nihaghwideawaneasa iissa geehoosannyi nea geebeayi hoyyoo, nea aba gheambalmeadaang'u, Feliseeda Mureeda, nirdu ng'asheega siyamyam appadaydeaba ng'eanyiin, 
ACT.24.3	aba naweadinga sean ea heeda wassean iissa geamwaschi ng'asheesu aba badiischooda. 
ACT.24.4	Ak ea meegassi deammiikta aseettaang'u, geemuscheeyi aba alooheadaang'u alleeyseasa iit muuchchi. 
ACT.24.5	Aba gideaba sidaayi siisi gaba ng'ooweatta, siida ang'eedi giiheakteayda buuneeda aba jeeda fuga Yahuudi sean mida muunda ng'eanyiida, ak gabiissa ea siida mida madeeda fuga Nasarayo gil. 
ACT.24.6	Ak siisi gagasa ghang'uda ririnyeanda gheeda sibatta Aseetta, ak iiduw geeng'ng'waannyi. Ak [geegasayi eergweaksiinana naweeda deaweedeeda ghaheanya.] 
ACT.24.7	Iihahidu shirkarajeanda haw sunguura Lisiya ak ghwareadeasa aba uurda. 
ACT.24.8	Asi ginyaashi ang'iing'i gwadeeppa nyasa aba headaannyi ng'asheega sean siihaaktaawi.” 
ACT.24.9	Ghwaroop ghuutta fuga Yahuudi nea gwayeeshsha ng'asheesu siihaaktaawa ghoahiimu gideaba sean huumwa gil.
ACT.24.10	Hean nea gwayeeshsha sugoochcheanda haw baloola, ghwasha Baulo nea gwayeeshsha, “Ghaanalli gideaba niyaagi gweannyeekka saang'a aba gadiyeani bea lachchooda girgweaguutkean aba jeedeaba emeani. Asi gaydaweat geaw nea geahoosannyi. 
ACT.24.11	Giimmuusi gakkiisiina geaw huumeandeaba ng'asheanji, gideaba miighwanaawa eawooji damaniyyeenya dea nabeawi damwaash Aseetta aba Yerusaleemu; 
ACT.24.12	ak ea miyeenyasanaan hich nea geesheang'nyeewi sih ghana ehidu nea ghang'waalng'waalli buuneeda, aba jeeda gheeda sibatta Aseetta ghana jeeda ghooriida sinnealshachcheewa ghana hiji wassean bea jeeda mujiini. 
ACT.24.13	Ghana sikteawana ng'asheanda ahaaktaawanaan; 
ACT.24.14	asi ghaamwaschi ng'asheanji aba madeadaang'u, nea gideaba aba naweeda, was dea diini, iissa ghaabwachchi Aseetta ghweanigaasa, ak ghaamwaschi ng'asheega sean siyiin madeedeanyu aba deaweeda ghana dea sung'oorsa sibanga, 
ACT.24.15	nea ghaaghuschi Aseetta, ak eara saawa ghamwas ng'asheanji, bea gideaba gaygwanda duunooda aba heeda fuga doobiiweadi ea gea mii doobiiweadi. 
ACT.24.16	Iissa aniini ghaanyaschi sawanadeeda galeagasean ak ghaanyaschi fughareeda miy aba heeda Aseetta ea heeda buuneeda. 
ACT.24.17	Iing'atta gweanyeekka saang'a ghawunnyi deassa fuga emeedeanyu haleanjeeda sisappa geadi bea ghadooweeda ea gujaweeda. 
ACT.24.18	Damandida easni ng'asheesuun, ghwahidu nea ning'atta gimmiinoodeaba geaw aba jeeda gheeda sibatta Aseetta, nea manda emeani eandeawi ghana deakghuyandeeda. 
ACT.24.19	Abeeda gwanda fiispa Yahuudi ng'ay leabu ng'eanyiida Asiya, fiisu gidabal gwachchi ghapka hiji ak goshooynaneegwa ak gwasin gichchea ghoahaaktaawa, iimida ng'asheanda wassean jea ghoahaaktaawanaan. 
ACT.24.20	Ghana nung'waada fiisu gwargu ramaseanda deaksean aba damanda ghayi amiinaadawi aba madeeda girgweageeda, 
ACT.24.21	geaghus ng'ashaanjagi earukutti nea ghaamiinaadi aba madeannyaawaan, ‘Appadayda duunnooda fuga nimeewa ghoaw gissirgweaksiinanean ghamneawa aba madeedeang'wa.’”
ACT.24.22	Abeeda Feliksi ea doobiiwaat fughara aba Naweeda, iiduw gwayeeshsha, “Iihidu hiji shirikkarajeanda suguura Lisiya, gaydeang'weersa girgweageadaang'u.” 
ACT.24.23	Hean ghoadaw shirikkarajeanda iitta gideaba ayiina gah ak ghoanung' goobal geaw gilimwanang', ak ea adoakghuumnyi fugaaschi duupchi aba eassiinda haleanjeeda gasa.
ACT.24.24	Ng'atta eawoojusu ng'ay ghwahidu Feliksi nea godeana gatmoadaannyi suguura Drusila, bea emeeda Yahuudi; hean ghwanung' eeyeadu Baulo amahit gooleeysiit ng'asheega baloola bea iitta masaweega Yeesu Gristo. 
ACT.24.25	Damanda balool Baulo ak ghwasat ng'asheega doobiiwnatta ea gheadeenda ea iitta girgweaksiinda jea ghwahidu, ghabeal Feliksi ak gwayeeshsha, “Nyoobiikta, iyaanyaschi gheatta gichcha gaydaguurneey.” 
ACT.24.26	Inyeessa damandida ghaghay gideaba Baulo gayghwasaaw. Hean inyeessa gaguursa ak goobalool. 
ACT.24.27	Muchchu nea ning'atta gweannyeew iyyeenya, ghoaghiis hoorgeeda Feliksi siisi suguura Barkiyo Festo; ak gagasa gooduupchi geaw fuga Yahuudi, muchchu Feliksi ghwanung'wa Baulo ghealooniga.
ACT.25.1	Muchchu ghwahidu Festo jeeda ng'eanyiidaannyi, ng'atta eawooji samwagu hean ghang'eat ak gawa Yerusaleemu nea ghabeawa Gaysariya. 
ACT.25.2	Hean ghang'eat ashoohoodiga hees sea fuga hees bea Yahuudi ak geattaw iitta girgweageeda Baulo, hean geemus, 
ACT.25.3	ghamwas eyeadu siida Yerusaleemu, aba gideaba geasach naweeda jea eabwara ghami damanda mideewa naweeda. 
ACT.25.4	Ghwalamda Festo ak gwayeeshsha, Baulo geefur aba hoowa bea Gaysariyahiin, ak aniini geagasayi dawa hoowa askwearjoojusu duwaawiin. 
ACT.25.5	“Asi,” aba ginnyah, “fukka ambaliischi aba jeedeang'wean anung' deadeayi, ama iimida ng'asheanda muy nisin siisi abeeda gorgweaksa.”
ACT.25.6	Iing'atta gibindeaba hoowa eawooji sis ghana damanamughuush sea saawa, iiduw gawa Gaysariya, muchchu gawa jeeda gheeda sirgweachcha ak goopteada aba hoorgeeda amahit gwayeeshsha ayeanni Baulo. 
ACT.25.7	Iiduw nea geeyeadu, hean gwaneaweesa fuga Yahuudi leabu Yerusaleemu ak geahaakta, hean geenappiisa ng'asheega saang'a durmani moammu gogingiini. 
ACT.25.8	Hean ghaweat geaw Baulo nea gwayeeshsha, “Aniini manda gidinyeanyi neasinnyi bea ng'asheega deaweedeeda fuga Yahuudi, ghana gheeda sibatta Aseetta ghana ramaseanda aba heeda sugoochheanda suguura Gaysaari.” 
ACT.25.9	Festo abeeda gagasa ghoammiidu geaw aba heeda fuga Yahuudi, hean ghoanyaash Baulo nea gwayeeshsha, “Gigasayi una Yerusaleemu ak geergweakseeyi aba ng'asheesu nea gindi madeedeanyu?” 
ACT.25.10	Ghwalamda Baulo ak gwayeeshsha, “Aniini ghaamiinaadi aba heeda sirgweachcha bea Gaysaari, ak hiji ea heeda miisean ergweaksiinanean gil; ginali muuchch gideaba manda ng'asheanji muy neasissi fuga Yahuudi, ak eara ang'iing'i ginali muuchchi. 
ACT.25.11	Ama naaramwaschi deaweeda ghana ineasinnyi ng'asheanda muy wassean miisa miyeeda, amwaaheawani miyeeda; ama ng'asheesu sirgweaksiinaneaniin ii mii huumwa ea manda siida jea ghwaadan, gaydaang'aatta girgweageedeanyu heeda Gaysaari.” 
ACT.25.12	Hean gabalool Festo sea gweargwaaschi bea gheeda girgweageeda, gwayeeshsha, “Gigasayi ghang'atta girgweageedaang'u gawa heeda Gaysaari; gajakkuwi heeda Gaysaari.”
ACT.25.13	Ng'atta eawoojusu ng'ay ghwahitta Gaysariya sugoochcheanda suguura Agripa sea Bernise googeachchi Festo. 
ACT.25.14	Hean goobiida hoowa ea gageanu eawoojiga saang'a, iimuchchu ghoadaw Festo sugoochcheanda iitta girgweageeda nea gwayeeshsha, “Gwanda sih hiji ghayi nung'wa Feliki ghealooniga; 
ACT.25.15	nea damandida eandeawi Yerusaleemuuni, hean ghapka ashoohoodiga hees ea gweargwa fuga Yahuudi ak geahaakta, ak geemusan deargweaksa. 
ACT.25.16	Ak geayeeshshi saawa, nii mii naweeda fuga Ruumi, aba gideaba gajeergweaksa siida siihaakta nea mii gwaroannyi fuga ahaakta ak geattaw gheatta jea ghaweada geaw aba ng'asheesu siihaaktaawan. 
ACT.25.17	Hean nea ghabwat geat aba hiji, ea mwashing'dani iimuchchu geawi jeeda gheeda sirgweachcha ak geapteadi, ak ghaanung' eyeadu siidida. 
ACT.25.18	Iiduw nea ghamiinaada fukkeanji ahaaktaan, ea miidayiiy ng'asheanji muy siihaaktaawa ak ea mawuurji gidagwachchi eararsiindi; 
ACT.25.19	ak geaghus sheang'nyeeda nyaawa sea niny aba ng'asheega diini ea badayda siisi suguura Yeesu ghayi meah, ak goomajeek Baulo gideaba eamajeek. 
ACT.25.20	Hean roat gichchea daanyaashta huumeandeaba ng'asheesu, geabearsi gideaba gigasayi una Yerusaleemu ak geergweakseey aba ng'asheesu siihaaktaawaneeyiini? 
ACT.25.21	Iiduw gamus Baulo gideaba anung'waadanaan deabiida ghealooniga ak gayghoang'aatta girgweageedaannyi heeda sugoochcheanda haweewa sean, ghaanung' eefur ea ghwahitta eaweeda jea daada heeda Gaysaari.” 
ACT.25.22	Ghwalamda Agrippa ak gwayeeshsha Festo, “Geagasayi eara aniini dealleeysiit siisi.” Ghwalamda Festo ak gwayeeshsha, “Gajalleeysiiniit numuji.” 
ACT.25.23	Iimuchchu gaweewa gharbeeda Agripa jeeda gheeda girgweageeda sea Bernike, nea goodeay shirikkareeda hees, ea fuga hees bea mujiini. Hean ghwanung' Festo eruudu Baulo. 
ACT.25.24	Hean ghang'eet Festo ak gwayi, “Ea sugoochcheandeanya was Agiripa ea buuneessean mida hiji siisi mida madeedeang'wean goong'ulayi nii ghayi gooniiksean fuga Yahuudi mida ng'eang'i ea gea mida Yerusaleemu, inyeessa geechchuur nea geegasa nuustaannyi. 
ACT.25.25	Ak aba meatkweedeanyu ea mwaadaahi ng'asheanji nisin muy miissa miyeeda; geaghus gideaba gagasa niny ghoang'aatta girgweageadaannyi heeda sugoochcheanda haweewa sean, hean ghaanung' eyeadu. 
ACT.25.26	Ak aniini ea meandeawani gidahuumwa jea dang'oorsa siideanyu haw aba badaydeaba siisi. Ak ghoaw ng'asheanji eayeanni madeedeang'wean raanya madeadaang'u ang'iing'i Sugoochcheanda was Agirippa, ak inyearayi ng'asheega gaydanyas gichchea dang'waar. 
ACT.25.27	Aba gideaba ghaadaayi mwadoabiiwa, gideaba ghaayaachchi siida ghealooniga nea meeng'oorsiina ng'asheega siihaaktaawa.”
ACT.26.1	Gwayeeshsha Agirippa Baulo, ng'atta ghamiinda Baulo geattindaannyi “Neagoonnyi gheatta ng'eada baloola ang'iing'i.” 
ACT.26.2	“Aniini ghaaghanyi geandeawi gheamamda aba gideaba geandi madeadaang'u, Sugoochcheanda was Agrippa, eannean gaydabalool aba weetteaba geaw appadayda ng'asheega sean ahaaktaawanaan fuga Yahuudi, 
ACT.26.3	aba gideaba ang'iing'i ginali muuchchi naweadinga sean ea jaleadingeagwa bea fuga Yahuudi; ak geamuscheey aleeysean iit nea gimilikghti.
ACT.26.4	“Seareedeanyu ea giibindeanyu ghang'eada jeepcheandumeedeanyu, geagadiyeatti ghang'eada mwadi aba jeeda emeedeanyu aba ng'eanyiida Yerusaleemu, ak ghwanal fuga sean bea Yahuudi. 
ACT.26.5	Ak ghayi gabean ghwanalan nea iigasa ghoammu gamuuwwu gideaba ghayi geabean dawas majeek nea ghaayaachchi naweeda diineedeanya doabiiwaat ak geabiideatti Farisayajeanda. 
ACT.26.6	Ak ghamneawa ghaamiinaadi aba hiji ergweaksean aba gideaba ghaararji neajeeda ghayi heelleesa Aseetta sea gheambaghweanigaasa. 
ACT.26.7	nea diitta ghus dooshingaasa was damaniyyeenyean gil ak ghwarar gideaba gayghwanyas iibwat Aseetta eawa ea askweari. Nea aba gidaararji gidaghamna ahaaktaawanaan fuga Yahuudi ea sugoochcheanda! 
ACT.26.8	Ea fuga Yahuudi ghwasaan anda agooga ghoaraannyi amwasa ng'asheanji bea gideaba Aseetta ghoammu gooduudu fuga nimeewean? 
ACT.26.9	Aba huumwa aniini ghayi geadeaksi geaw gideaba gamiisean dasin haleanjeesean, maweapchi sea gheawunga Yeeseeda ng'eanyiida Nasareetti. 
ACT.26.10	Geasinyi ng'asheesu aba Yerusaleemu; ak ea meekghusa gideaba naarachchi fuga saang'a ghaydidi, iiduw nea geenuuseada ghaamwaschi earaniini. 
ACT.26.11	Inyeessa ghaanung' ghwanyas sawanadeeda aba jeeda ghoorajeega sinnealshachcheewa sean nea geading'si gong'eawi Aseetta; inyeessa ghaanyareaschi muuchchi aba badahuukkeaba fiisu, hean geawi ak ghaaghabwaaschi aba mujiinajeega sheagi.”
ACT.26.12	“Aba jeedeaba bareannyeeksu eawi Dameskiin nea geandeawi gheambalmeeda ea barawajeanda leabu heeda ashoohoodiga heesiin. 
ACT.26.13	Ea sugoochcheanda ghayi eaweechcha nea geandi naweeda ghaadaayi weeshinda abwaay leabu humng'eeda, nea aba eeshmeeda ghang'al dea aseetta arearu, ak gwaneaweesean weeshinda ea bareandeanyu. 
ACT.26.14	hean geappeedeaysi ngeanyi, ak ghaayiinyi ghuutta nyah aba iitta fuga Ebraniya, ‘Sauli, Sauli, ghwasaan anda ang'iing'i gighabwaschaan? Ahang'waay aba headaang'u gideaba gaydasa geetta ng'aniip.’ 
ACT.26.15	Ak ghaanyaschi, ‘Ang'iing'i ng'eaha gil Ng'uttamiida?’ Ghwasha Ng'uttamiida nea gwayi, ‘Aniini Yeesuudida ighabwaasi. 
ACT.26.16	Asi ng'eada ak gimiinaadi aba geeshangaagu; aba gideaba naahiimneey geaw appadayda ng'asheanji ak ghaloachcheay ak ghoaloachchi amaduw ghaloachchi ak gimmuusi ak gamuuwwu haleanjeeda gwachchi nidahi aba heedeanyu ea heedeaba fukka jea dabassean, 
ACT.26.17	gaydalealnaneey heeda buuneeda ea heeda Emoojiga, ak geajeaktaneegwa nyaawa, 
ACT.26.18	ak ghwayam gheanyanga nyaawa, geat gwaheelli misaneeda ak gaweay jeeda weeshinda ak gwaritteawa jeeda uurda Shattaani amahit gwayamsa geat Aseetta, ak ghwanyas samsiinda ring'eega ea giibinda aba jeeda fukka ghayi simmiidu aba masaweega aba jeedeanyuun.’”
ACT.26.19	“Ea sugoochcheandeanyu was Agirippa, aba sareani aniini mii daahang'waay uhuudeanyu aba gitta gissiihiimnaan aba humng'eedean, 
ACT.26.20	ak aba madeeda ghaang'eachchi rukwiideayda ng'asheega Aseetta aba ng'eanyiida Dameski, ea Yerusaleemu ea ng'eanyiisean bea Yahuudi, ea heeda fuga Emoojiga, gideaba gwaduukkuuna ak gwayamsa geat Aseetta ak ghoahiimu aba gadiyoojiga nyaawa gideaba niduukkuuna. 
ACT.26.21	Hean aba ng'asheanji iiduw ghoang'ng'waanyan fuga Yahuudi aba jeeda gheeda sibatta Aseetta ak gagasa gwanuusan. 
ACT.26.22	Iiduw ghaweadan Aseetta ak ghoaw gidaghamna amiinaadawi nea geawoschi majeek nea geamuuwwiisi ng'asheega fuga manang'i ea gea hees, nea ng'asheega eabalooli ea gea ghayi rugu sibanga ea Muusa gil gideaba gayghwahidu: 
ACT.26.23	bea gideaba Gristo gayghwanyas sawanadeeda, ea gideaba niny ihuuw dea asheeda eattuuna miyeeda, gaygwarukkwiida iitta weeshinda aba heeda fugaaschi ea heeda fuga Emoojiga.”
ACT.26.24	Aba damani weada geaw Baulo aba balooldean, hean ghang'eat Festo goojuur nea gwayeeshsha, “Baulo, ang'iing'i gibwageas, gissoomani ittaang'u hawiin ning'ulnyi geeska.” 
ACT.26.25	Ghwalamda Baulo ak gwayeeshsha, “Ea Festo, siida mureeda, aniini mwabwa geas, geargu ng'asheega fughareeda bea huumeanda. 
ACT.26.26	Aba gideaba sugoochcheanda ghwanal iitteaba ng'asheesu, ak aniini ghammuschi deabalool nea mwaawali gil; aba gideaba ghaanalli muuchchi gideaba manda eara ng'ashaanjagi mwanala niny, aba gideaba ng'asheanji meesna aba heeda funyaat. 
ACT.26.27	Heappi sugoochcheandeanyu was Agirippa, subanga gumwasi? Ghaanalli gideaba gumwasi.” 
ACT.26.28	Ghwalamda Agirippa ak gwayeeshsha Baulo, “Aba gheadi nuwaas gigasayi nung' doaw siida Gristohi?” 
ACT.26.29	Ghwalamda Baulo ak gwayeeshsha, “Ea nuwaas ghana ea geaw gaydamus Aseetta ea mii ang'iing'i gil gabeachchi, eara fuga sean aleeyseaniit ghamneawa gidabal gawuurjeewean ak ea meeratta gawuurjeewean.”
ACT.26.30	Hean ghang'eat sugoochcheanda haw ea sugoochcheanda haw bassa ea Bernike ea buuneessean gwachchi abiitpiit mideay. 
ACT.26.31	Iiduw nea ghang'eatng'eat gaweay geebalooleada nea geeyi, “Siisi mii gwasin gilmuy miisa miyeeda ghana ghealooniga.” 
ACT.26.32	Siisi inyeeda gwachchi ea mii ghoang'aatta girgweageadaannyi heeda Gaysaari, gwachchi gajeesiksiina.
ACT.27.1	Iiduw nea nihidu beatta ng'eanyiida Ittaliya, hean geattayda Baulo goodeayi sea fiisu ng'ay mida ghealooniga, nea gafur fiisu shirikkarajeanda haw bea “Gharmuchcheanda Agustoyda suguura Yuliya.” 
ACT.27.2	Hean geeding'di maleambooda haw leabu Adiramito, maleamboodida abeeda ghwariikghta ghwahitta mujiineeda mida ghuutta basooda ng'eanyiida Asiya, hean geeng'ng'eachchi ghuutta beatta nea abeeda geetteayeewi siispa ng'eanyiida Makkedoniya suguura Aristarko leabu ng'eanyiida Desalonikke. 
ACT.27.3	Iimuchchu geefuufchi aba Sidoni; ak gwasissa Uuliya Baulo gawa googeachchi fugaaschi duupchi nea gearrear. 
ACT.27.4	Sing'eadi hooweanji geeweayi nea geegeanni ng'eanyi Saypras, aba gideaba ghoadealeasa jeammeeda. 
ACT.27.5	Hean nea silaji bugusta basooda Gilikkiya, ea Bamfiliya, geehidu Mira mida Lugiya. 
ACT.27.6	Hean sihitti hoowa ghwadaa Shirikkarajeandida maleambooni haw leabu Aleksandariya nea gawa ng'eanyiida Ittaliya, hean goodiing'daneasa. 
ACT.27.7	Hean geeweayi nea geeghwalghwalaadi ea ghwasang'ayiit eawoojiga ea iiduw ehitta mujiineeda Nido nea sisawani, aba gideaba gudang'wan jeammeeda inyeessa ghoadealeasa, hean geadoabiiwji eweaya nea geeleapnani Grette ng'eanyi nea neekkeewa Salmone. 
ACT.27.8	Ak geeweayi nea geeghwalghwalaadi nea geesikchi ghuutta basooda ak geahittaawi sawanadeeda hiji suguura Ghuutta basooda miy nea neekkeewa mujiineeda Laseya.
ACT.27.9	Ghayi nea ning'atta eawoojiga saang'a, nea bareanyeekka gwanda washta ak eara damanda siratta jalooda ea goolla ghang'atta, hean gwareekusa Baulo saawa nea gwayeeshsha, 
ACT.27.10	“Ea oorjooga ghaadaayi bareanyeeksu ikkaasaan gajeeshageadana ak gayghwaageasa lugooda, majeeghus dea sareenda ea maleambooda akghwahit, eara dea aweagaasa.” 
ACT.27.11	Ak gooleeysiit shirikkarajeandida muuchchi siida mwanmwan maleambooda ea siida bea maleambooda, nea maduuppa ng'asheega gwachchi rugu Baulo. 
ACT.27.12	Ak hooweanji sindean amwahida aba giibinda damanda gooroogeeda, hean iiduw gagasa fuga saang'a gideaba isimmu geeweayi ea ehitta ng'eanyiida Foynikke, mida ghuutta basooda ng'eanyiida Grete, mida meatkweeda wilooda ng'eanyiida ghayeawa, ea wilooda ng'eanyiida biyeara, ak geeppiidi hoowa damanda gooroogeeda.
ACT.27.13	Hean iiduw nea ghaghuudu jeammeeda leabu wilooda ng'eanyiida biyeara, hean ghaghay saawa gideaba ninyas gidagasa, hean geettin maleambooda ak geeweay nea geesik ghuutta basooda neekkeewa Grete. 
ACT.27.14	Miighoagil ghaghuudu jeammeeda ng'waan, wunda shaarara leabu wilooda ng'eanyiida ghayeawa; 
ACT.27.15	hean ghwalas jeammeeda maleambooda ea ghwaraay beatta aba jeammeeda, geanung'waadi gagutgutta aba gideaba meammuusi eatteala. 
ACT.27.16	Iiduw nea geang'atti nea gealamwajaadi aba murdeeda ng'eanyiida neaweesa beega suguura Gawuda, geayaaji milaada aba giding'deayda maleambooda mwanang' uhuuda maleambooda haw. 
ACT.27.17	ng'atta gageanu gidasittenniida ak ghwarada maleambooda; iiduw ghabeal nea ghaghay gili jea ghoabitta jeeda iseaskweanda, ng'atta ghwanung' gojiileada gidasumwanmwana, amang'atta geahoan. 
ACT.27.18	Iiduw nea niraanya jeammeetta, hean iimuchchu geesuuy sareenda mida jeeda maleambooda ak geejaksa jeeda basooda; 
ACT.27.19	eaweedeaba samwagu geehiista haleanjeeda mida maleambooda aba geattinga. 
ACT.27.20	Muchchu nea ning'atta eawoojiga saang'a nea miyeedaa aseetta ghana miinga, nea manda madeedeanya siilakghta, iiduw goosha gitta sirarji gwachchi jea gwalealneasean.
ACT.27.21	Iiduw nea nigeanu buuneeda eawoojusu ng'ay nea mandeawana hamitta, hean ghang'eat Baulo ak gwayeeshsha, “Ea oorjooga, inyeeda goolleeyseaniit, ak ea meeng'amwani Grete, gwachchi washi ea lugooni mwajeanyasa. 
ACT.27.22	Ak ghamneawa geayeeshiineegwa adoabealli; aba gideaba manda eara siyagi jea gahutta eaweegaaschi geaghus maleambooda akghwahit. 
ACT.27.23	Aba gideaba ghoossa eawa gwahisseani malaykajeanda Aseetta eabeayi nea geabadayi, ghwahidu ak gwayi, 
ACT.27.24	‘Baulo adibeali; gaygwasa gideaba gaymiinaada aba madeeda Gaysaari; ak ea nigoonnyi Aseetta baraandaang'u sean.’ 
ACT.27.25	Asi adoabealli, aniini geandeawi masaweega aba heeda Aseetta ak gaygwasa girrukunean. 
ACT.27.26	Ak maleamboodeanya gayghwaat jeammeeda ea ghwahitta ng'eanyiini mida bugusta basooda.”
ACT.27.27	Hean ng'atta eawooji damanang'wan, nea gagutguttaneasa jeammeeda googealeasa meatkwajeega sean bea basooda Adiriya, hean bugusta eaweeda ghaghay fukka bea maleamboodean gideaba sineekkiisa ng'eanyiida ghajaam. 
ACT.27.28	Iiduw geegeanu ak geerassa lagheaneeda uhuuda mareamarooda ak geeppuutta jeeda basooda eadaa gidayang'da sheaginda, ak geanyas geeshan haradam; iiduw geebiikta gichcha eeppuutta mareamarooda ak geenyas geeshan damanamuut. 
ACT.27.29	Iiduw geewal gideaba gajiiduw gagul maleambooda lagheanga, hean geegeanu laghean ang'wan jea ghoammu ghoadeal maleambooda ak geerassa uutta maleambooda ak geappuutta jeeda basooda ak geamwaash Aseetta gabean gaweeshiit. 
ACT.27.30	Hean iiduw gagasa ghawaapta fukka bea maleamboodean, ak ea nirareang'sa maleambooda jeeda basooda, ak gwahinda geat giliweay mwadi goorareang'sa jeeda basooda lagheanga jea ghoadeal maleambooda, 
ACT.27.31	ghwalamda Baulo ak gwayeeshsha shirikkarajeanda haw ea shirikkara, “Fiisu bea maleamboodean imeabiidana jeeda maleambooda ea mayghaghu.” 
ACT.27.32	Hean gageanu shirikkarajeega ak ghwalach mareamarajeega maleambooda, ak geenung'waada gawa.
ACT.27.33	Iimuchchu nea gaweeshiit, gamus Baulo gweagiischi sean nea gwayeeshsha, “Askwareani deaba damanang'wan gil nea geammuughu nea geerat jalooda, ak ea mii ayaaga gil. 
ACT.27.34	Asi geamuscheegwa ayeagischeena; aba gideaba gajanyasa uurda, aba gideaba eara budeanjagi bea iheengeagwa manda dea jea ghwaroat.” 
ACT.27.35	Iiduw nea ghoahiit balooli, hean gageanu mukkatte ak gabadiischeesa Aseetta aba madeennyaawa hean ghabwanach ak ghwaak. 
ACT.27.36	Hean ghoabit ng'eanyi jeesinga nyaawa ak gaba siisi agiischi. 
ACT.27.37	(Moonneeda fuga mida jeeda maleambooda ea bughalaji iyyeenya ea laadam ea damwallah.) 
ACT.27.38	Iiduw nea nilang'u, hean geesuuy sareenda maleambooda, ak geegeanu mushoodakka ngano ak geehisa jeeda basooda.
ACT.27.39	Ng'atta nea numuchchu, eamut ghwanal ng'eanyiitta heeda was, hean geadaa ghwanadeeda basooda ea iseaskweanda ghuutta basooda, hean geebaloola gideaba eenung' gawa maleambooda hoowa. 
ACT.27.40	Hean geegeanu ghoabuutta gitta sirattiisa lagheangean ak geenung'usa jeeda basooda, ak aba damandida geepealbeal mareamarajeegiga sirada gissimanmanniidean; hean geegeanu weastideani adeeli jeammeedean ak geetting'da eeyiin madeeda maleambooda hean geeweesa iseaskweandida. 
ACT.27.41	Hean ghoabitta maleambooda jeeda iseaskweanda saang'a uurji dulgwajeanda; ak ghoang'ng'waay madeeda maleambooda iseaskweanda ea ghwaraay ghwasat geaw, nea uutta maleambooda gwahirja laweajajeega. 
ACT.27.42	Iiduw gagasa shirikkara gwanuuseada fuga ghealooniga aba gideaba ghoawal gideaba fiisu gwadeeppa ghabwar gaydooda ea gwaritteawa jeeda basooda ak gawappiida; 
ACT.27.43	ng'atta gagasa shirikkarajeanda haw ghoaghu Baulo, ghoaghuum ea masna ng'asheanda gasa gwasin. Gwayeeshsha fuga ammu ghabwar gaydoodean dahisana geat jeeda basooda googeawsa ng'eanyiida ghajaam, 
ACT.27.44	nea fuga buuneeda suurja ghoang'ng'waanyaada beehajeega maleambooda ghana beareadanga loadaana maleambooda. Hean ghoaw gidaritteayda buuneessean nea gaba seayu ak ghwahitta ng'eanyiida ghajaam.
ACT.28.1	Iiduw nea geebea seayu, geejeeng'u gideaba ng'eanyiitta geeguura Molta. 
ACT.28.2	Nea fuga ng'eanyiitta amiyaas muuchchi aba gideaba ghwadeaptaneasa ak gagwarneasa beasta eesasean, aba gideaba ghang'at humng'eeda ak gwanda jeammeeda. 
ACT.28.3	Iiduw gageanu Baulo goolliimu ghweenga ak ghwayiin jeeda beasta, hean gwajakna beasta ichchibooda jeeda ghweenga ak ghaghanya, amwahit ghabwarda ghaat aba geattindaannyi. 
ACT.28.4	Daa fukkeanji gidabwardayda ghaat diyeayda aba geattinda, gaba nii eesha nuut, “Siisi isung'ulayi ghayi ea nibwar siida. Ak earanighu aba jeeda badooda, gili mwayghamwas doobiiwnatta ghoaghu aweagaaschi.” 
ACT.28.5	Hean gwalalaksa diyeayda jeeda beasta, ak ea mii gwasma gil ichchibooda. 
ACT.28.6	Ghoammuughu nea ghaghay gili jea ghoapka geattinda ghana ghoabeada aba geeshangiga ak ghami; geebassa ea gageawiit ak ea meedaaha gili muy, hean ghwayam fughareenga nyaawa ak gwayi, aseetta gil.
ACT.28.7	Abeeda ea neekkeewa hoowa madameespa siisi haw bea ng'eanyiitta suguura Bubliyasi, hean ghwadeaptaneasa ak geeppiidi gheanyi eawooji samwagu. 
ACT.28.8	Abeeda ghamnyaan ghweanda Bubliyasi gabearji sheagheeda nea gabearji jeeda; hean gabareessa Baulo ak ghamwaash Aseetta amwahit ghwayiin geattingaaschi uhuuda siida miyaan ak ghahaap. 
ACT.28.9	Iiduw nea geesin ng'asheanji, ghapka fuga miyeani sean bea ng'eanyiitta ak geehaap. 
ACT.28.10	Ak ghoamwareasa buuneeda; ak eara damandida sing'eadi nea gajeeweaya bareannyeekkean, hean geeyiin eara jeeda maleambooda haleanjeeda wassean sigasayi.
ACT.28.11	Ng'atta sheesamwagu hean geeng'eachchi eeweaya nea geeding'di maleambooni mida ng'eang'i damanda gooroogeeda leabu Aleksandariya suguura Oorjooga was Saleahooga. 
ACT.28.12	Hean geeweay ea ehitta mujiineeda Sirakasi ak geeppiidi hooweanji eawooji samwagu. 
ACT.28.13	Iiduw geeng'eadi hoowa ak geehitti mujiineeda suguura Regiyam; ng'atta aweachchanjagi ghang'eat jeammeeda leabu wilooda ng'eanyiida biyeara, hean eaweedeabiyyeenya geehitti Butteoli. 
ACT.28.14	Sihitti hooweanji geenyasi fuga siduupcheewi ak gammiiseasa gideaba endeayeena sea saawa ea ghang'atta eawooji ispwa. Ng'atta geehitti ng'eanyiida Ruumi. 
ACT.28.15	Iiduw nea ghwanyas iitta fuga siduupchcheewi mida hooweanji iitteanya ghapka ghwadeaptaneasa aba hiji battiisa geat buuneeda suguura Appiya, “Gealsamwagu bea Agiischooda.” Daa Baulo ng'asheanji hean gabadiischeesa Aseetta ak ghoabit ng'eanyi. 
ACT.28.16	Nea geehitti Ruumi, geamwas goopteada Baulo nea gaba geaw sea shirikkarajeanjagi jea gafur.
ACT.28.17	Ng'atta eawooji samwagu gaguursa fuga ambaliischi bea Yahuudi; iiduw nea ghabwat geat goobalool nea gwayeeshsha, “Fuga eaduupcheewi, earappeadi aniini manda gilmuy neasinnyi aba heeda fugaasa ak ea mii daheawa naweadinga ghayi bea gweargwaasa, ak geeng'ng'waanyaan amahit geejaksean ghealooniga aba Yerusaleemu ak geeyiinan geattinga fuga Ruumi. 
ACT.28.18	Iiduw nea gwasikteawean, gagasa gwasiksean aba gideaba iisiippaloolan ea meedaaha ng'asheanji muy miissa miyeadeanyu. 
ACT.28.19	Iiy ng'asheanji fuga Yahuudi ghaheawa gideaba gajeesiksean, ghwanung' fiisu ghang'atta girgweageedeanyu heeda Gaysaari, nea ghanyea manda ng'ashaan jea daahaaktaawa fuga emeedeanyu. 
ACT.28.20	Ghoaw gideagurnaneegwa ak geebaloolli aba gideaba geeratteewean munyaloalajeega aba gitta ghus fuga Israeeliin.” 
ACT.28.21	Ghwalamda saawa ak gwayeeshsha, “Aseasa manda barawajeanda sinyaschi leabu ng'eanyiida Yahuudi appadaydaang'u, ak ea manda eara siyagi siduupcheewi nihidu hiji nirgu ghana gabaloola ng'asheanda muy appadaydaang'u. 
ACT.28.22	Ak ghang'wana geelleeysiit ng'asheega leabu ghuuttaang'u ang'iing'eesean; ea gididaakti ng'asheesu, asi geenalli gideaba geerukkuuna badahuukkeaba fiisu bea diineeniin ng'asheega munyas aba gideaba gabaloola buuneeda.”
ACT.28.23	Iing'atta nea niheelleesa eaweeda jea gwaroonnyeewa, gaweesa fuga saang'a eanyasa gheeda abiitta. Gwarukusa nea gweassa geaw ghang'eada sakteayda ea ghoaw shing'ada muwwunooda ng'asheega sugoochcheandumeeda Aseetta, nea ghaghughur aba ng'asheega Yeesu, aba deaweedeeda ghayi bea Muusa ea dea sibanga. 
ACT.28.24	Hean ghamwas fiisu ng'ay ng'asheagaaschi, nea mwaatkwa ea mwamwasa. 
ACT.28.25	Iiduw ghang'eat gaweay nea moang'ng'waanya geat baloolda nyaawa iing'atta ng'asheanda assagi rugu Baulo bea gideaba, “Aba huumwa ghoadoabiiw Gurorooda Ghaydit aba ng'asheega rukusa ghwanigaasa aba naweeda sibaneeda suguura Isaaya:
ACT.28.26	‘Una heedeaba fiisu, ak giyeeshshi,
ACT.28.26	ing'shooda gajayiinya huumwa ak ea mwajanala,
ACT.28.26	ging'weerdeayda huumwa ak ea mwajadaaha.
ACT.28.27	Aba gideaba guroruunatkeaba fiisu eahang'oonyi,
ACT.28.27	nea iidiga nyaawa eadurmani aba iing'shooda,
ACT.28.27	nea gheanyanga nyaawa ea nudukutta;
ACT.28.27	ak amwadaaha aba gheanyanga nyaawa,
ACT.28.27	ak ghwayiiy aba iidiga nyaawa,
ACT.28.27	ak ghwanal aba guroruunatka nyaawa,
ACT.28.27	ak gwayamsean geat ak gaheaba.’”
ACT.28.28	Asi agooga anala gideaba lealeanooda Aseetta siyeassa fuga, “Emoojiga; saawa gaygooleeysiit.” [ 
ACT.28.29	Ng'ooruutka suuk bea garayi ghoahaat ghealoodeaba 29, Ahiit rukunoodeaba ng'asheesu, gaweay fuga Yahuudi gabiikta gealga nyaawa nea gaba siisi anyeari nuut ng'asheega.]
ACT.28.30	Ng'atta goobiitta hoowa ea ghang'atta gweannyeewi iyyeenya nea goodayyiida lappiya aba gibindeaba gheawi, inyeessa ghwadeapta buuneessean hidu gooloong'sa, 
ACT.28.31	gwarukkwiida sugoochcheandumeeda Aseetta nea goonealli ng'asheega badayda Ng'uttamiida was Yeesu Gristo ng'asheesu gwasin aba eeshpwaara nea manda siisi adeal.
ROM.1.1	Baulo, soomjeanda Yeesu Gristo, suguursa ghoaw giijasoochcheanda, sisach aba gadiyeeda giijasta miy bea Aseetta 
ROM.1.2	ghayi siheelleesa ammwadi aba naweeda sibangaaschi aba jeeda ng'ooruutka ghaydidi, 
ROM.1.3	giijasi miy bea badayda Balleandannyiin, leabu jeeda jeatta Dawdihiin aba gissijiilda aba saseeda 
ROM.1.4	Balleanda Aseetta sihhiimu gideaba gwandeawa uurda aba Gurorooda ea ghaydidanda aba duunnoodaannyi aba jeeda miyeeda, Yeesu Gristoyda was Ng'uttamiideanya, 
ROM.1.5	nea appadaydeaba niny ghayi geanyaschi dagheerjeandumeeda ea giijasoochcheandumeeda ak ghwanyas mureeda ea masaweega aba ghawungaaschi aba jeeda emoojiga sean; 
ROM.1.6	nea ghabwada agoogeeni suguureewaneegwa fuga jea gaba Yeesu Gristohiin; 
ROM.1.7	aba fuga sean mida ng'eanyiida Ruumi, ghayi bwariiy Aseetta, suguursa ghoaw fuga ghaydidi:
ROM.1.7	Gagasa anyasa dagheerjeandumeeda ea hoyyooyda leabu heeda Aseetta was Ghweandeanya, ea heeda Ng'uttamiida was Yeesu Gristo.
ROM.1.8	Gidamadeeda geabadiischeesi Aseetteanyu aba Yeesu Gristo appadahuukkeagwa oagasean aba gideaba masaweegeagwa geerukkwiida aba muunda ng'eanyiissean. 
ROM.1.9	Aba gideaba Aseetta muushoochcheadeanyu gil, eagadiyeesi aba guroroodeanyu aba jeeda Giijasta miy bea Balleandaannyi, nea iissa ea meapri aba rukunooda badahuukkeagwa galeagasean aba jeeda mooshteanyu bea Aseetta, 
ROM.1.10	ak geamuschi gideaba gayghamwasan Aseetta ak ghammuuschi dahidu heedeang'wa. 
ROM.1.11	Aba gideaba geagasayi muuchchi dadaheang'wa, ak abeeda geagoonnyeegwa haleanjeeda gurorooda ak abeeda gagooneegwa uurda, 
ROM.1.12	nea abeeda geeheettu nea geemmajeekchi geat aba masaweega giliwas siida, deang'wa ea deanyu. 
ROM.1.13	Iiduw fuga eaduupcheewi, geagasayi anala, gideaba iissa geagasayi galeagasean wunooda heedeang'wa, (ak geattealan ea ghoaw ghamneawa), ak abeeda ghaanyaschi haghweega aba heedeang'a, gawuurji gidanyasti aba jeeda Emoojiga. 
ROM.1.14	Geandeawi gidamisean aba heeda fuga Yunaani ea geamawosa, heeda fuga was weaghoodiga ea gea dasheahi: 
ROM.1.15	Asi, aniini geagasayi muuchchi rukkwiideayda Giijasta Miy earaba heedeang'wa agoogeeda mida ng'eanyiida Ruumi.
ROM.1.16	Aba gideaba maydabwaspwas aba Giijasta Miy, ba gideaba uurda Aseetta gil dea eadu lealeanooda aba heeda siida wassean mideawa masaweega, heeda siida Yahuudi ammadeeda ak gabassa siida Yunaani. 
ROM.1.17	Aba gideaba doobiiwnatta Aseetta geattahaach aba jeadaannyi, ghang'eada masaweega ea gagul masaweega, gawuurji gidasung'waarda gideaba, “Siida doabiiwaat aba masaweega gaygoobiideawa masaweega.”
ROM.1.18	Aba gideaba nyarasta Aseetta sittahaach aba humng'eeda appadayda fuga heawa ea gea munyas amaduw aba munyasnachcheekka nyaawa ghaminighis humeanda. 
ROM.1.19	Aba gideaba ng'asheega jea eanal aba heeda Aseetta nidaajiit aba jeennyaawa, aba gideaba niihiimsa Aseetta saawa. 
ROM.1.20	Hean dea sisna ng'eanyiida aba gidameadaakta niny, raanya uurdaannyi maygammudean aba gidawasta Aseetta, sidaa aba jeeda haleanjeeda ghayi sisin. 
ROM.1.21	Ak earappeadi nal Aseettean ghanyea masissiina mureeda niny gawuurji Aseetta ghana gabadiischeesa niny, hean ghoaw duguuga mwadaagha aba iheenga nyaawa nea fughareenga nyaawa marachchi gil geanung' gamisaniit. 
ROM.1.22	Fuga hinda geat gili weaghoodi, gwadasheahiidi, 
ROM.1.23	ak gooyamuuji gigheambiitta Aseetta manda mudeanooda ak ghwanung' gawuurji haleanjeeda uurji sea siida jea ghami munyinda ghana dariidakka ghana diyeanga ghana diyeanga badiinna ng'eanyi. 
ROM.1.24	Iiduw ghwanung'waada Aseetta goobiida jeeda haleanjeeda bwariiy guroruunatka nyaawa ak gwasin ririnnyeanda, ak gwajakteaysa sasanuukka nyaawa mureeda. 
ROM.1.25	Aba gideaba niyamuuji humeanda Aseetta ghoaw ng'uyyeega, ak ghabwat gida sidamali nea gagadiyeesa nea ghwanung'waada Aseetta sin halanjeessean, siduumsheesa damanda manda mudeanooda! Amin.
ROM.1.26	Aba sareani ghwanung'waada Aseetta gwasin gidashissa ghaang'. Ak eara gadeemga nyaawa ghwayam searoojiga miisa gissisinniida, ak gwasinda gidaghayi mawosa seareetta bea gisisinniidean, 
ROM.1.27	gwasnu eara heediga ghwanung'waada seareetta bea gissindeaydooscheatta sea gadeemgean ak gwayamsa geat headiga aba geawunnyeekka gheanyanga, ak gwasin headiga ng'asheega baspaseega sea headiga ak ghwanyas aba sasanuukka nyaawa ghoorjooda aba gidiinyeannyeekka nyaawa.
ROM.1.28	Hean nea ghwadaa gideaba mwahida gideaba gayghamwas Aseetta, ghwanung'waada Aseetta gwasin searoojiga munyas gasa fugheerga nyaawa. 
ROM.1.29	Ninnyiit jeesinga nyaawa ng'asheega sean munyas, munyinda, ea shidoodeaba ghaang; geawunda gheangda. Lajoodeaba ghuut, ea nuusta buuneeda, ea jaleadinga, ea reengaweega, sichcheeda, fuga aga badahuukkeaba geat, 
ROM.1.30	nappiisa geat ng'uyyeega, fuga biissa ghwasit Aseetta, bea ghwarja, fuga manda gidamwanang', bea ghwarjeeda, fuga iissa gwasin ng'asheega munyas, masinsiina ghweaniga nyaawa mureeda, 
ROM.1.31	fuga dasheahi, mandeawana masaweega, biissa ng'weani jeesin, fuga mabayyiida suurja. 
ROM.1.32	Earappeadi nal muuchchi digheanda Aseetta nea fuga sina ng'asheesu gammiisa miyeeda, ameakghusa gideaba gwasin ng'asheesu, iissa ghamwas eara fuga sina ng'asheesu.
ROM.2.1	Asi mondeawani samsiinda, ea siida, neada guwosi ng'eaha, irgweaksi siinuut, aba inyas girgweaksi siida ada abeeda girgweaksi geaw ang'iing'i, aba gideaba ang'iing'eada argweaksa siida, gisni ng'asheanda uurji diitta. 
ROM.2.2	Ak geanalli aseasa gideaba girgeageeda Aseetta gaba huumwa appadahuukka fuga sina ng'asheesu. 
ROM.2.3	Ang'iing'i siida, iissa girgweakkiissi fuga sina ng'asheesu, ak gisni ang'iing'i ng'asheegiga gwachchi sin saawaan, gajammuusa siyoara ghoorjooda Aseetta? 
ROM.2.4	Ghana ang'iing'i irari nga'sheega baruureega aba ng'eenindaannyi ea gidamajeekta ea riyeang'deayda? Ak ea minali gideaba ng'eeninda Aseetta gayghoadoabiiwnyi ea ghoahiittaneey jeeda dukkunooda? 
ROM.2.5	Nea aba hang'ooynattang'u bea gurorooda mandeawana duukkuunooda gidiiwsi geat nyarasta aba eaweetta nyarasta jea ghwahinna ghoorjooda Aseettean. 
ROM.2.6	Imuchchu ghoadaw giliwas siida gitteenna seang'ayda ng'asheega nisin: 
ROM.2.7	aba heeda fuga milikghta aba sinooda gadiyoojiga miyaasiin gagaseadayyi gigheambiitta ea mureeda ea ng'asheega maygameewa, gayghoadaw eaweega manda muudeanooda; 
ROM.2.8	nea fukka aheakkiida suurjeaniin biissa ea moawalla ng'asheega huumwaan, nea gwasinniisa mureeda ng'asheega munyas, gay ghwanyas nyarasta ea gharbeeda. 
ROM.2.9	Ak gaygwanda deawiitmeeda ea sawanadeeda aba heeda buuneessean sina ng'asheega munyas, ammadeeda siida Yahuudi ea siida Yunaani, 
ROM.2.10	duukku gigheambiitta ea mureeda ea weayda aba heeda siida wassean sina ng'asheega miyaas, ammadeeda siida Yahuudi akkabassa siida Yunaani. 
ROM.2.11	Aba gideaba aba heeda Aseetta manda shiitmeeda. 
ROM.2.12	Aba gideaba fukka sean ghayi adiiy nea manda deaweedean, gay gwarooda nea manda deaweeda, nea fuga sean adiiy mideawa deaweeda gajergweaksiina deaweeda. 
ROM.2.13	Ak ea mii fuga iiy deaweeda gil gea jea ghwanyas doobiiweadi aba madeeda Aseetta, geaghus fukka sina deaweeda jea eattaw doobiiwnatta. 
ROM.2.14	Aba gideaba fuga Emoojiga mandeawana deaweeda aba gealaan was gidagasa deaweeda, niiw deaweeda aba heannyaawa, earappeadi mandeawana deaweeda. 
ROM.2.15	Ak ghoahiimu gadiyeeda deaweedeeda ghayi sung'oorsa guroruunatka nyaawa, nea gammuuwu fughareenga nyaawa ea gidamida jeesinga nyaawa, ghoahaakta ghana eesamsa saawa 
ROM.2.16	nea aba eaweettida aba ginnyaashta giijasteanyu miy, goorgweaksa Aseetta macheamuutka buuneeda aba naweeda Gristo Yeesu.
ROM.2.17	Ak ang'iing'i iguuri geaw siida Yahuudi nea gikghusi deaweeda ak gighwari geaw aba gidindeayeatti Aseetta 
ROM.2.18	ak ginali gitta bwariiy ninyiin, ak gumwasi ng'asheega was gea miyaas, ak abeeda ea sinnaalnyi aba deaweeda, 
ROM.2.19	ak inali aba huumwa gideaba ang'iingi guwosi siida ahhaghwa fuga ng'oowwi, weeshinda fuga mida jeeda misaneeda, 
ROM.2.20	siida aneali fuga dasheahi, ginealshoochcheanda diibiga, gwandeawa aba jeeda deaweeda saseeda aba fughareeda ea humeanda, 
ROM.2.21	asi ang'iing'eada anaal fii suuk, ghwasaan anda minali geaw ang'iing'i? Ang'iing'eada rukkwiidi gideaba adijagwadiischi siida, gijagwadiischi ang'iing'i? 
ROM.2.22	Ang'iing'eada iyeenniisi siida adimealuuli, gimealuuli ang'iing'i? Ang'iing'eada sit haleanjeeda sibada sinung' gawuurji aseechcheekka ak gijagwadi gheeda sibatta Aseetta? 
ROM.2.23	Ang'iing'eada iissa gighwari geaw gideaba ginali deaweeda, iissa gijakteaysi Aseetta mureeda aba heheeweega deaweeda? 
ROM.2.24	Ak geang'waar gideaba, “Gheawunga Aseetta iissa geerukuna ng'asheega munyas aba jeeda Emoojiga appadahuukkeagwa.” 
ROM.2.25	Aba gideaba ghasmeahooda gammiisa iwosi siida sissa mureeda deaweeda ama inuusi deaweeda abeeda ghasmeahoadaang'u aniiw gideaba mii una ghasmeahooda. 
ROM.2.26	Nea siida miyeayaat ghasmeahooda iyang'ng'waay deaweeda, abeeda nyoattaannyi bea beetta ghasmeahooda majeanung' ghoaw gil nuwa ghasmeahooda? 
ROM.2.27	Nea fukka miyeayaat ak ghoanng'waay deaweedean, heapi maygorgweakseegwa agoogeeda mideawa gittaabooda deaweeda ea ghasmeahooda ak gwanuus deaweeda. 
ROM.2.28	Aba gideaba niny mii Yahuudajeanda huumwa gil appadaw, ak ea mii ghasmeahooda huumwa gabeachchi badayda saseeda. 
ROM.2.29	Niny Yahuudajeanda gil aba gurorooda, ea ghasmeahooda huumwa leabu jeeda guroroooda, ghaydit ak ea meemmaseawa nuut. Nea dumsheesiindaannyi ea maygwaleabu heeda buuneeda gaygwaleabu heeda Aseetta.
ROM.3.1	Asi siida Yahuudi gaburda naaha? Ama ghasmeahooda gwarachi naaha? 
ROM.3.2	Gaburda muuchchi aba naweadinga sean. Aba madeeda fuga Yahuudi siittaw ng'asheega gasa Aseetta. 
ROM.3.3	Gay gawuurjiin abeeda ii mwamwasa fuga mwaatkwa? Nyootta masaweega nyaawa gay ghoammu ghwayam doobiiwnatta Aseetta? 
ROM.3.4	Manda! Aseetta adoobiiwaat galeagasean earappeadi bea ng'uyya buuneessean. Gawuurji ginnyaashta ng'ooruutka,
ROM.3.4	“Ng'asheagaagu iissa iirgu eadoobiiweadi,
ROM.3.4	nea girgweageeda iissa gijooriischi.”
ROM.3.5	Nea munyasnachcheakkaasa iyadahaach doobiiwnatta Aseetta, gajeayeanaan? Gajeeyeena Aseetta miidoabiiwaat iiyeadu ghoorjooda? (Aba hiji geabalooldi siida.) 
ROM.3.6	Manda! Aba dascheani gwachchi gay ghoammu Aseetta gorgweaksa ng'eanyiida nea ghoadoabiiw? 
ROM.3.7	Asi aba ng'uyyeegeasu iiniibiida huumeanda Aseetta jeeda gigheambiitta abeeda ghwasaan gudeergweaksiinanean siida riing'eeda? 
ROM.3.8	Ak abeeda ghwasaan inyas measni ng'asheega munyas ghwahidu gea miyaas? Aba gideaba fuga beasheasa goorgweakseasa aseasa nea gwayi. Girgweageeda nyaawa ghwadoabiiw.
ROM.3.9	Asi gajeayeanaan? Aseasa fuga Yahuudi geewoschi miyaas muuchchi? Manda, eara gili mwanang'. Aba gideaba sisikteawi aseasa gideaba buuneessean, fuga Yahuudi ea fuga Yunaani, eara saawa gwanda jeeda uurda ring'eeda, 
ROM.3.10	gawuurji gissung'waaarda;
ROM.3.10	“Manda siida doabiiwaat, mandana eara akkalealla;
ROM.3.11	manda siida nal gil, manda siida gaseadayyi Aseetta.
ROM.3.12	Niyam geat sean, ak ea nimunyasiidi sean;
ROM.3.12	manda siida sina ng'asheega miyaas, eara akkalealla.”
ROM.3.13	“Muwooguukka nyaawa bung'eeda abwara ghuusi,
ROM.3.13	nea ng'ushapkeakka nyaawa iissa gwareengani buuneeda.”
ROM.3.13	“Gwarittuuna ghuusiga nyaawa furooda uurji dea ichchibooda.”
ROM.3.14	“Ghuusiga nyaawa ghwannyiit mooshteayda ng'waan.”
ROM.3.15	“Geeshanga nyaawa eang'weani aba gihideayda foojeanda,
ROM.3.16	naweadinga nyaawa sik sea gwanda nyariida ea hirbabandeeda,
ROM.3.17	nea ghanyea mwanala naweeda weayda.
ROM.3.18	Nea gheawalmeeda Aseetta ghanyea manda gheanyanga nyaawa.”
ROM.3.19	Asi sinalli gideaba ng'asheega sean rugu deaweeda gwarukuna badahuukka fuga mida jeeda deaweeda, ak abeeda gearat ghuusiga sean, ak gawa ng'eanyiisean jeeda girgweageeda Aseetta; 
ROM.3.20	ak ea manda siida jea ghwanyas doobiiwnatta aba madeadaannyi aba gadiyoojiga deaweeda, nea aba deaweeda iissa geanyas fughareeda ring'eeda.
ROM.3.21	Ak ghamneawa doobiiwnatta Aseetta ea nidaajiit nea manda deaweeda, aba gideaba sibanga ea deaweeda gamuuwwu ng'asheesu, 
ROM.3.22	ak ea doobiiwnatta Aseetta gil, aba naweeda masaweega mida jeeda Yeesu Gristo aba heeda buuneessean mideawa masaweega. Aba gideaba maheelli; 
ROM.3.23	aba gideaba nisin buuneessean ring'eeda, ak ghwasunyeawa gigheambiitta Aseetta, 
ROM.3.24	iissa geattaw doobiiwnatta mwadaagha aba dagheerjeandumeadaannyi, aba naweetta bea lealeanooda mida heeda Gristo Yeesuun; 
ROM.3.25	nea niny ghayi ea ninung' Aseetta ghoaw siida jea goohuun buuneeda, aba foojeandaannyi, ak geanyas aba masaweega. Ak abeeda ghoahiimu doobiiwnattaannyi ak gwasindunu nea gagasa ghoahiimu gideaba niny adoobiiwaat ak ghwanung'waada Aseetta ring'eega ghayi siisheeda eesin; 
ROM.3.26	ak ghoadaajiit aba damani gideaba niny ea doabiiwaat ea gideaba gaygoomajeek siida mideawa masaweega aba jeeda Yeesu. 
ROM.3.27	Asi gwandeenu ghwaroadeaba geaw? Sirassa jarooda. Aba deaweedeeda uurjiin? Aba deaweedeeda jea eesini? Manda! Geaghus deaweedeeda mideawa masaweega. 
ROM.3.28	Asi sidaayi gideaba siida iissa ghwanyas doobiiwnatta aba masaweega nea meakna sinooda deaweeda. 
ROM.3.29	Ama Aseetta niny Aseetta fuga Yahuudi gil akghwahidi? Niny mii Aseetta Emoojiga seani? Huumwa, niny Aseetta Emoojiga seani. 
ROM.3.30	Aba huumwa Aseetta iiyagi, nea dea jea ghoadaw doobiiwnatta fukka siyaat ghasmeahooda aba masaweegeani abeeda gay ghoadaw doobiiwnatta eara fukka mii gaweay ghasmeahoodean aba masaweega. 
ROM.3.31	Abeeda gajeayamwa deaweeda aba masaweegiga? Manda! Iisiyam abeeda geemajeekchi deaweeda.
ROM.4.1	Asi gajeayeanaan appadayda Abrahaamooda was gheambaaghweandeanya aba saseeda? 
ROM.4.2	Asi abeeda Abrahaamu iinyas doobiiwnatta aba gadiyeeda, abeeda gwandeawa gichchea ghaghwara geaw, ak ea mii madeeda Aseetta. 
ROM.4.3	Aba gideaba gwayiin Ng'ooruutka? “Abrahaamu ghamwas Aseetta, ak geanung' ghwanyas niny doobiiwnatta.” 
ROM.4.4	Nea siida sin gadiyeeda, ea majeanung' ghoaw mushaahareadaannyi gissiittaw mwadaagha gajeanung' ghoaw sileeda. 
ROM.4.5	Nea aba siida masna gadiyeeda ghus gideaba ghoadaw doobiiwnatta siida mammiisiina, abeeda masaweegeaba siisi sinung' ghoaw doobiiwnatta. 
ROM.4.6	Ak ghwanyaashtunu Dawdi nea gabadiischeesa siitta adaw Aseetta doobiiwnatta nea masna gadiyeedeani:
ROM.4.7	“Ghang'wana fukka sisamsa gidinyeannyeekka nyaawaan, ea giikka siihuun ring'eega nyaawaan;
ROM.4.8	ghang'wana siitta may ghoapkaat Ng'uttamiida ring'eadaannyiin.”
ROM.4.9	Asi, ng'wanaweesu geargu appadahuukka fuga nuweay ghasmeahooda, ghana earaba heeda fuga mii eayaat ghasmeahooda? Aba gideaba geayeennyi “Abrahaamu sinung' ghoaw masaweagaaschi doobiiwnatta.” 
ROM.4.10	Abeeda geattawdaan niny? Geattaw ammwadi ghana iing'atta beatta ghasmeahooda? Mii iing'atta beatta, ghwanyas nea miyeayaat ghasmeahooda. 
ROM.4.11	Iiduw ghwanyas ghasmeahooda ak ghoaw gwadeagooda ghana mascheewda doobiiwnatta mideawa aba masaweega nea mii gawa ghasmeahooda. Ak abeeda ghoaw niny ghweanda fuga mideawa masaweega nea miyeayaat ghasmeahooda ak abeeda eara saawa ghwanyas doobiiwnatta, 
ROM.4.12	gwasnu eara ghweanda ghasmeahooda, nea meakna gideaba nuweay ghasmeahooda, geaghus gideaba ghwaat naweetta bea masaweega ghayi aat Abrahaamu nea miyeayaat ghasmeahoodean.
ROM.4.13	Aba gideaba heelleesiindida bea Abrahaamu ea jeattaannyiin, bea gideaba gaygwahearan ng'eanyiida mwaani aba deaweeda geattaw aba doobiiwnatta siittaw aba masaweegean. 
ROM.4.14	Aba gideaba iijea ghoaw fuga deaweeda fuga jea gwahearaniischi, masaweega ak ghoaw heelleesiinda gidamwadaagha. 
ROM.4.15	Aba gideaba deaweeda dea anyareesi fih gil, aba gideaba ii manda deaweeda abeeda ea may gwanda gidinyeanda.
ROM.4.16	Asi ng'asheanji gapnu aba masaweega, ak abeeda heelleesiinda ghoang'waay geat sea dagheerjeandumeeda, ak abeeda gamajeegiit heelleesiindida aba heeda jeachcheengaaschi sean, nea meakghusa fukka bea deaweedean ak ghwahit geabwada eara fukka mideawa masaweega Abrahaamun, was gheambaaghweandeanya eesaseaniin, 
ROM.4.17	gawuurji gissung'waarda bea gideaba, “Neahuwjeey huuwa ghweanda emoojiga saang'a,” aba madeeda Aseetta ghayi mwas, adaw eaweega fuga nimeewa ak gaguursa ak ghwanung' goobiida haleanjeeda mandana. 
ROM.4.18	Ak gafurda ng'asheega meammu eefurda, ak abeeda ghoaw ghweanda emoojiga saang'a, aba gidaghayi sinyaashta, “Ak ea gichchea gwadeenna diibiga jea jiila gil.” 
ROM.4.19	Niny miighabealbeal aba masaweega aba iing'ula niny saseadaannyi, sam gidasam miyeeda aba gideaba niriiksa gweannyeew bughala aba gweargumeeda, ghana iing'ula nyootta jeatta mida jeeda Saara. 
ROM.4.20	Nea iisibaloola badayda ghanyea mashta aba iitta heelleessiinda Aseetta, hean gamajeegiit aba masaweega, nea ghoaghambiit Aseetta, 
ROM.4.21	nea ghwanal aba huumwa gideaba Aseetta ghoammu gwasin ng'asheega niheelleesa. 
ROM.4.22	Ak geanung' ghoaw “masaweega aba headaannyi doobiiwnatta.” 
ROM.4.23	Nea ng'asheega, “surgu appadaydaannyi,” ea meang'waara aba niny akghwahit, 
ROM.4.24	earaba aseasa. Gajeegoaneasa aseaseeda mideawa masaweega aba ninnyeeda ghayi aduunna Yeesuuyda was Ng'uttamiideanya jeeda miyeeda, 
ROM.4.25	ak geenuus aba gidiinyeannyeakkaasa ak gooduudu ak geenyaschi doobiiwnatta.
ROM.5.1	Asi iisugoaneasa doobiiwnatta aba masaweega, abeeda geanyaschi weayda aba heeda Aseetta aba naweeda Ng'uttamiideanya was Yeesu Gristo. 
ROM.5.2	Nea appadaydeabwa niny ea sinyaschi naweeda dagheerjeandumeeda ghamneawa simiinaadawiin, nea geehoosannyi aba rarooda gigheambiitta Aseetta. 
ROM.5.3	Ameakghusa nii, aseasa geehoosannyi aba jeeda sawanaduutkaasa, nea geanalli gideaba sawanadeeda iissa gweadu milikghteayda, 
ROM.5.4	nea milikghteayda gaygweadu hang'ooynatta jeeda, nea hang'ooynatta jeeda gaygweadu rarooda, 
ROM.5.5	nea rarooda ea maygwareenganneasa, aba gideaba bariinyeega Aseetta nigeawiit ghwayiin jeesingaasa Gurorooda Ghaydit ghayi sugooneasa aseasan. 
ROM.5.6	Aba gideaba damandida meendeawani uurdean, iiduw nea ghwahitta damanda ghami Gristo appadahuukka fuga munyas. 
ROM.5.7	Ghwasaan, inyas gayghami siida appadayda siida doabiiwaat, iiduw ghoammu siida gabadaksa miyeeda appadayda siida miy. 
ROM.5.8	Iiduw aniihiimu Aseetta bariinyeagaaschi niny nea gaba geaw appadahuukkaasa aseasa aba gideaba Gristo ghami appadahuukkaasa nea abeeda ea gudeebeaha riing'a. 
ROM.5.9	Ak gay ghwaraanya iisugooneasa doobiiwnatta aba foojeandaannyi, ak ghwaraanya muuchchi gajeelealnaneasa jeedeaba nyarastida bea Aseettean appadaydaannyi. 
ROM.5.10	Aba gideaba damanda duuw eawooseewana weajoodiga geettuupchaneasa sea Aseetta aba miyeeda Balleandaannyi, raanya muuchchi, iing'atta giduupcheeda geelealneasa aba jeeda aweagaaschi. 
ROM.5.11	Ameakghusa nii, geehoosannyi aba heeda Aseetta aba naweeda Ng'uttamiideanya was Yeesu Gristo, nea appadaydeaba niny ghamneawa asinyaschi giduupcheeda.
ROM.5.12	Asi ring'eeda iihidu jeeda ng'eanyiida appadayda siida assagi ak gweadu ring'eani miyeeda, iiduw ghwahitta miyeeda heeda buuneessean aba gideaba nisin sean ring'eeda, 
ROM.5.13	aba huumwa ghwahidu ring'eeda jeeda ng'eanyiida nea miyeegu deaweeda, ak ring'eeda ea meyiitta aba heeda manda deaweeda. 
ROM.5.14	Nea abeeda miyeeda goombalischi damanda Adam ea gagul Muusa, ak gabiisa goombal eara fuga mii gwasin ring'eeda uurji dea Adam was siida sigala dea jea ghwahidu. 
ROM.5.15	Nea gidasiittayda ea mawuurji sea gidiinyeanda. Aba gideaba ghayi iimeewa fuga saang'a aba gidiinyeamba siyagi, ak ghwaraanya muuchchi dagheerjeandumeeda Aseetta ea gidasugu aba dagheerjeandumeeda siida assagi was Yeesu Gristo naawda appadahuukka fuga saang'aani. 
ROM.5.16	Amaduw gidasiittayda mwadaagha ea mawuurji sea gidiinyeandida bea siida assagiin. Aba gideaba girgweageeda iissa gamaseaw gidiinyeanda jea gweadu ghoorjooda, duukku gidasugu appadahuukka gidiinyeannyeekka saang'a gaygweadu doobiiwnatta. 
ROM.5.17	Aba gideaba ghayi iyadiiy siyagi, hean goombaliischi miyeeda appadaydeaba siitta assagiin, gay ghwaraanya muuchchi fukka jea ghwanyas dagheerjeandumeeda naawda ea gitta siittaw mwadaaghaan aba doobiiwnatta, ak abeeda gay goombaliischi aba jeeda eaweegeaba siitta assagi was Yeesu Gristohiin. 
ROM.5.18	Asi ghayi aba gidiinyeanjagi geergweaksa buuneessean hean aba gadiyeemba siyagi doabiiwaat gweadu eaweega aba heeda buuneessean. 
ROM.5.19	Asi gwasnu iiheawa siyagi iiduw ghwanyas buuneessean ring'eeda, gwasnu eara iisin siyagi mureeda iiduw ghwanyas buuneessean doobiiwnatta. 
ROM.5.20	Deaweeda ghwahidu ak gwaheedu gidinyeandida muuchchi, ammuchchu nea gwaheedu ring'eeda hean gwaheedu dagheerjeandumeeda ea ghwanaawda, 
ROM.5.21	gawuurji gidambalda ring'eeda miyeeda, gwasnu eara miyeenooda goombal doobiiwnatta ak gweadu eaweega manda muudeanooda aba naweetta bea Yeesu Gristoyda was Ng'uttamiideanyean.
ROM.6.1	Asi gajeayeanaan? Gajeeppiidana jeeda ring'eeda ak abeeda gwaheedu dagheerjeandumeeda? 
ROM.6.2	Manda! Aseaseeda ghayi simeewayi appadayda ring'eeda gajeeppideattaan gichcha jeeda ring'eeda? 
ROM.6.3	Moanali gideaba aseaseeda ghayi siippattisaneasa aba jeeda Gristo Yeesu geeppattiisaneasa aba jeeda miyeadaannyi? 
ROM.6.4	Asi geepnyeasa sea niny aba naweeda giibattiisanda aba jeeda miyeada, ak gawuurji gittutteayda Gristo aba jeeda miyeeda aba naweetta bea gharbeeda Ghweandean, gwasnu earaseasa gagasa eabeawana jeeda weeshinda mideawa eaweega eeshish. 
ROM.6.5	Aba gideaba gawuurji gidaghayi siikkuuyeattaneasa sea niny aba jeeda miyeadaannyi, gwasnu gajeekkuuyaneasa gawuurji gidaghayi dutteayda niny. 
ROM.6.6	Nea geanalli gideaba sasanuukkaasa bea garayi geengoorsiinnyi sea niny ak abeeda ghwanyawa saseani bea ring'eedean nyariida, ak ea mudeahuuwa gichcha ging'ng'oonyanga ring'eeda. 
ROM.6.7	Aba gideaba siida nimi sihheelli ring'eeda. 
ROM.6.8	Asi ghayi iisimeewuudayi sea Gristo, abeeda geamwaschi gideaba iimuchchu gajeendeayeena sea niny. 
ROM.6.9	Nea geanalli gideaba iimuchchu nea gwaduunna Gristo miyeeda abeeda ea maygudu gabiikta ghami; nea miyeeda ea maygwandeawa uurda appadaydaannyi. 
ROM.6.10	Aba gideaba miyeeda ghayi meah gameewsa badayda ring'eeda nibwagi akghwahit, ak aba giibindaannyi niny, goobiideewa badayda Aseetta. 
ROM.6.11	Gwasnu earagooga asna geat fuga nimeewa aba ring'eeda ak goowooschi fuga majeekcheewi aba heeda Aseetta aba naweeda Gristo Yeesu. 
ROM.6.12	Asi adagoombal ring'eeda sasanuukkeagwa ammu gameewa, nea ghoamwaschi gitta gasean. 
ROM.6.13	Nea adiiduw ghoattaydi sasanuukeagwa ghoaw dabitta jea eesna ng'asheega munyas bea ring'eeda, ghang'wana ghoattawji geat Aseetta nea goowuurjeewi fuga majeekcheewi iing'atta miyeeda, nea ghoattawji Aseetta sasanuukkeagwa ghoaw dabitta doobiiwnatta. 
ROM.6.14	Aba gideaba maygudu goombal ring'eeda sasanuukeagwa, aba gideaba moondani jeeda deaweeda, goondi jeeda dagheerjeandumeeda.
ROM.6.15	Asi naaaha? Gajeesna ring'eeda aba gideaba meendani jeeda deaweeda nea gweagu gideaba geendi jeeda dagheerjeandumeeda? Manda! 
ROM.6.16	Moanali gideaba iyoaytaydi geat agooga awuurjeewana ging'ng'oonyanga mideawa mureeda, noahuuyi ging'ng'oonyangeaba siitta oosissi mureedean, ghana dea ring'eeda, ghoanung' ghoaw siida gadiyeesa ring'eeda jea gweadu miyeeda, ghana siida gadiyeewa mureeda jea gweadu doobiiwnatta? 
ROM.6.17	Ak gagasa ebadiischeesa Aseetta, aba gideaba ghayi goowooschi ging'ng'oonyanga ring'eeda amaduw goosinnyi mureeda aba gurorooda gawuurji fughareetta ghayi siinnaleagwean, 
ROM.6.18	amang'atta nea sinung' ooppala geat ak goosheagiidi ring'eeda, iiduw ghoahuuyi ging'ng'oonyanga doobiiwnatta. 
ROM.6.19	Asi geabalooli nea gearukutteaydi siida, aba ng'arng'arandeang'wa bea geallaan. Aba gideaba ghayi noattaydi sasanuukkeagwa gwasin ririnnyeanda ea munyinda haw, asi ghamneawa oattawa sasanuukkeagwa doobiiwnatta ak geammiidu. 
ROM.6.20	Aba gideaba damanda oowoseewi ging'ng'oonyanga ring'eeda, abeeda gooppalli geat nea goowooschi sheageewa doobiiwnatta. 
ROM.6.21	Abeeda ghoanyaschi alooheemba naaha aba damandida oosinni ng'asheekka ghamneawa nung' ghahameagwa ng'eanyiin? Aba gideaba huydeandeaba ng'asheesu miyeeda gil. 
ROM.6.22	Ak ghamneawa iisinung' ooppala geat ak goosheagiidi ring'eeda ak geanung' ahuuwa ging'ng'oonyanga Aseetta, abeeda gichchea anyasa gimminnooda gil, ama aba huydeanda gajanyasa eaweega manda muudeanooda. 
ROM.6.23	Aba gideaba mushaahareeda ring'eeda miyeeda gil, nea gichchea gagu Aseetta mwadaagha ea eaweega manda mudeanooda gil aba jeeda Gristo Yeesu Ng'uttamiideanya.
ROM.7.1	Fuga eaduupcheewi moanali (gideaba ng'asheesu geabalooli fuga nal deaweeda) gideaba deaweeda goobal siida iiduweamajeegi? 
ROM.7.2	Aba gideaba gatmooda mideawa siyeeda nirada deaweeda aba siyeeda damanda duweamajeegiin, ammuchchu nea ghami siyeeda, abeeda ea siitin deaweedeedida bea siyeedean. 
ROM.7.3	Asi abeeda gajeeguura gili mealuul iimideayi sea ng'eedeeda nuut iiduu ea majeek siyeadaannyi. Ama meah siyeedaannyi abeeda gaygoobal geaw aba deaweedeedida, ama gheah siinuut abeeda ea mamealuula. 
ROM.7.4	Asi gwasnu ofuga eaduupcheewi, earagooga noomeewsi deaweeda, aba saseeda Gristo, ak ghoahuuyi haleanjeemba siinuut, siida ghayi duunna jeeda miyeeda ak abeeda geenyaksi Aseetta haghweega. 
ROM.7.5	Aba gideaba damanda duweeppiideewana saseeda aba gassooda ring'eeda, mida appadayda deaweeda, sin gadiyeeda aba sasanuukaasa ak iiduw gwajiilsa miyeeda haghweega. 
ROM.7.6	Nea ghamneawa ea sittinneasa aba jeeda deaweeda, aba gideaba simeewwiisi gidaghayi nung' eahuuwa ging'ng'oonyanga, ak abeeda ea meegadiyeeni aba hiing'eadayda deaweedeeda sung'waar geaghus aba jeeda Gurorooda.
ROM.7.7	Asi gajeeyeanaan? Neada deaweeda ea ring'eedea? Eara gwasa! Gwachchi iimanda deaweeda, gwachchi ea mwaydanal ring'eeda. Ak ea mwaydanal geawunda gheangda iimarukuna deaweeda nea gwayi, “Adishti ghaang'.” 
ROM.7.8	Iiduw ghwanyas gheatta ring'eeda aba diigheandida, ak gwasin aba jeedeanyu haleanjeessean siimmu eeshissa ghaang. Aba gideaba ring'eeda ii manda deaweeda ea nimi. 
ROM.7.9	Nea abeeda geawooschi majeek nea abeeda ea manda deaweeda, ammuchchu nea ghwahidu digheanda, gamajeegiit ring'eeda ak ghaameayi; 
ROM.7.10	ak digheandida jea gweadu eaweegean gweadu miyeeda heedeanyu. 
ROM.7.11	Aba gideaba ring'eeda ghwanyas gheatta aba digheanda, gwareengannean amang'atta gwanuusan. 
ROM.7.12	Asi deaweeda aa ghaydit, ak diigheanda earada aa ghaydit nea gabiissa aa doabiiwaat, ak aa miy. 
ROM.7.13	Heapi gitta miyiin niyeadu miyeeda heedeanyu aniini? Eara gwasa! Ring'eeda gil, ak gweadu miyeeda jeedeanyu ak gwajakta gidamiy, ak abeeda geahhiimu ring'eeda gideaba ring'eeda, ak aba naweeda digheanda ghwanyas ring'eeda haw meammu etteen.
ROM.7.14	Aba gideaba geanalli beadi deaweeda gaba gurorooda; amaduukku aniini geawooschi siida beachchi saseeda, sishaaydaawa jeeda ring'eeda. 
ROM.7.15	Aniini mwaanali eara gideasinnyi, aba gideaba iissa gitta aabwariinyiin ea maydasin, iissa geasinnyi gitta mwaabwariinyiin. 
ROM.7.16	Iiduw nea geasinnyi gitta mwaabwariinyiin, abeeda ghaamwaschi gideaba deaweeda aamiy. 
ROM.7.17	Asi ghamneawa mii aniini gil deasin ng'asheesu, gwasin ring'eetta mida jeedeanyuun. 
ROM.7.18	Asi ghaanalli gideaba jeedeanyu manda gidamiy, nii aba saseedeanyu. Iissa geagasayi dasin gil doabiiw, ak ea maydasin. 
ROM.7.19	Aba gideaba gitta miy aabwariinyiin iissa ea measni, iissa geasinnyi gida mwaabwariinyi. 
ROM.7.20	Asi ghamneawa iissa iyeasinnyi gitta meagassiin, measni aniini nea gabwageaw, iissa gwasin ring'eetta mida jeedeanyuun. 
ROM.7.21	Asi naadaayi deaweedeani gideaba aniineeda gasa gwasin ng'asheanda miyiin iissa gwaneawu ng'asheanda muy. 
ROM.7.22	Aba gideaba geahoosassi deaweedeeda Aseetta aba jeedeanyu, 
ROM.7.23	amaduw ghaadaayi aba saseedeanyu deaweeda nuut nea gang'uchchi sea deaweedeeda fughareedeanyu ak ghwanung' doaw ging'ng'oonyaneeda deaweedeeda ring'eeda mida jeeda saseedeanyuun. 
ROM.7.24	Aniini meahoosani earahay! Nii gajea ng'eaha gil jea gwalealnanean saseani bea miyeedean? 
ROM.7.25	Geabadiischeesi Aseetta aba Yeesu Gristoyda was Ng'utamiideanya! Asi iisunu aniini geagadiyeesi deaweedeeda Aseetta aba fughareedeanyu nea aba saseedeanyu geagadiyeesi deaweedeeda ring'eeda.
ROM.8.1	Asi ghamneawa manda girgweaksiinda appadahuukka fuga mida jeeda Gristo Yeesu. 
ROM.8.2	Aba gideaba deaweedeeda Gurorooda eaweega mida jeeda Gristo Yeesu nigoonan gibaldeaba geaw, aba heeda deaweedeeda ring'eeda ea miyeeda. 
ROM.8.3	Aba gideaba ng'asheekka meammu aba deaweedean, aba gideaba manda uurjeenga aba ng'asheega saseedean, iiduw aba gijeaknooda ajeagu Aseetta Balleandaannyi nea ghwanung' gawuurji siida mideawa ring'eeda, amaduw appadayda ring'eeda iiduw goorgweaksa ring'eeda mida saseeda; 
ROM.8.4	ak abeeda gwasa ginnyaashta deaweeda aba jeesingaasa aseaseeda meaduubi ng'asheega saseeda geaduupchi ng'asheega gurorooda. 
ROM.8.5	Aba gideaba fukka aat geeshta ng'asheega saseedean iissa ghoapkaat iheenga nyaawa ng'asheega saseeda, amaduukku fukka aat gheeshta ng'asheega guroroodean ghwayiin iheenga nyaawa ng'asheega Gurorooda. 
ROM.8.6	Aba gideaba gidagasa saseeda miyeeda gil, nea gidagasa gurorooda ea eaweega gil ea weayda. 
ROM.8.7	Nea fughareeda sikkeal ng'asheega saseeda ea muy aba heeda Aseetta; ghanyea mwamwasa deaweedeeda Aseetta, nea aba huumwa ghanyea maygwasissa mureeda; 
ROM.8.8	nea fukka aat geeshta saseedean, ghanyea may ghoammu goohoosan Aseetta. 
ROM.8.9	Ak ea moowosi fukka aat geeshta ng'asheega saseedean, gowoschi fuga Gurorooda, aba huumwa iimida jeesingeagwa Gurorooda Aseetta. Siida mandeawana Gurorooda Gristo ghanyea maba niny. 
ROM.8.10	Nea Gristo ii mida jeesingeagwa earappeadi sasanuukeagwa nimeewa aba ring'eedean, guroruunatkeagwa ea majeekcheewi aba doobiiwnatta. 
ROM.8.11	Nea gurorooda siida ghayi aduunna Yeesu jeeda miyeeda ii mida jeedeang'wa, abeeda siida ghayi aduunna Gristo Yeesu jeeda miyeedean, gay ghoaghu sasanuukkeagwa mida jea gameewa aba guroroodaannyi mida jeesingeagwa. 
ROM.8.12	Asi fuga eaduupcheewi, geendeawi siileeda, nea maba saseeda, ak geayaachchi geeshta ng'asheega saseeda, 
ROM.8.13	nea iyoppideewi ng'asheega saseesa gajameewwa, ama oppideewi Gurorooda abeeda ghoanung' gameewa gadiyoojiga saseeda ak abeeda gajanyasa eaweega. 
ROM.8.14	Aba gideaba buuneessean adoabiiw Gurorooda Aseetta, fiisu abeeda ea balloojiga Aseetta gil. 
ROM.8.15	Aba gideaba ghayi meegoaneagwa gurorooda ging'ng'oonyaneandumeeda jea gweadu muuwda, ghayi geegooneegwa gurorooda jea ahuuweewana balloojiga. Nea geeyeawdi, “Bwaabwa! Bwaabwa!” 
ROM.8.16	Gurorooda niny gamuuwwu sea guroruunatkaasa gideaba aseasa geewooschi diibiga Aseetta, 
ROM.8.17	ama suwooschi diibiga, adabeeda geewooschi fuga jea gwahearaniischi, fuga adaw Aseetta hearaniischooda, jea gwahearaniischi sea Gristo, asaha, iisisawaneasa sea niny abeeda iimuchchu geakghambiideasa sea niny.
ROM.8.18	Aba gideaba ghaanung' ghoaw sawanadeen bea ghamneawean gili mii gili iyeahiimnyeadi sea giigheambiitta numuji jea eettahaachneasa. 
ROM.8.19	Aba gideaba haleanjeessean weelweel appadayda ng'eanyiida gafuurda nea gahoosan aba furdeayda gidaheachta balloojiga Aseetta; 
ROM.8.20	nea haleanjeeda ghayi sisin geanung' ghoaw duguuga mwadaagha, nea mii gidagassiida niny gil gidagassiida deaghayi nung' earara, 
ROM.8.21	aba gideaba haleanjeessean weelweel gay ghwanyas giibaldeaba geat ak geegeandeawa jeeda ging'ng'oonyaneandumeeda eadu nyariida, ak geanung' ghwanyas giibaldeaba geat bea giigheambiitta diibiga Aseetta. 
ROM.8.22	Ak geanalli haleanjeessean weelweel iissa gamnyeani sean nea gwasawana ea ghoaw ghamneawa; 
ROM.8.23	ak ea meakghusa haleanjeeda sisin, earaseaseeda mideawa haghweega madeeda bea Gurorooda, ak earaseasa geenniikghchi aba guroruunatkaasa, nea geammuughu eahuwa balloojiga nea lealnooda sasanuukaasa gil. 
ROM.8.24	Aba gideaba aseasa geelealneasa aba gitta sirarjiin. Nea gitta sirarji nea geadayiin ea mii gichchea earar gil. Aba gideaba gajea ng'eaha jea ghwarar gitta daahiin? 
ROM.8.25	Ama sirarji gittta meadaahaan, abeeda geefurdi nea gearjeang'di. 
ROM.8.26	Gwasnu eara Gurorooda ghaweadeasa aba ng'arng'arandeanya, aba gideaba meammuusi eamwaashta Aseetta gidahaguuwsiindaneasa, iiduw iissa ghamwaash Gurorooda ghawooda appadahuukkaasa nea gaba geaw nea gwasawana aba gisimeanda meammu eergu. 
ROM.8.27	Nea siida sikkiideawa guroruunatka buuneeda ghwanal fughareeda Gurorooda, aba gideaba Gurorooda gamusiischeesa fuga ghaydidi aba gidagassiida Aseetta. 
ROM.8.28	Ak geanalli gideaba aba jeeda ng'asheega sean iissa gwasin Aseetta gadiyeeda miy sea fukka bwariiy ninyiin, fukka ghayi suguursa aba gidagassiida ninyiin. 
ROM.8.29	Aba gideaba fukka ghayi bay ghwanal niny ammwadiin geegala sea balleandaannyi, ak abeeda ghoaw niny siichchea eeshsheeda eeji aba jeeda fuga eaduupcheewi saang'a. 
ROM.8.30	Amaduw fukka ghayi bay ghwaloat ammwadiin, iiduw earaga siguursa, amaduw fukka guursean hean ghoadaw nea fukka adaw doobiiwnattean ghoadaw gigheambiitta.
ROM.8.31	Asi gajeeyeenaan appadaydeaba ng'asheesu? Aseetta iimida meatkweedeanya, abeeda gwanda ng'eaha uhuudeanya? 
ROM.8.32	Ninyeeda ghayi mabwayda eara Balleandaannyi assakkalealla, ak gagu appadahuukkaasa easasean, niny maygagoaneasa haleanjeeda miyaas sea ninyi? 
ROM.8.33	Nii gajeang'eaha jea goorgweaksa fuga loat Aseetta? Aseetta gil dea adayyiida doobiiwnatta; 
ROM.8.34	gaygoorgweakseegwa ng'eaha? Gristo Yeesu gil, ghayi meah, huumwa, ak gwaduunna miyeeda, ak gwanda geattinda dugwa bea Aseetta, amaduw gamusiischoaweasa? 
ROM.8.35	Ak ea ng'eaha gil siida jea gooheellaneasa sea bariinyeega Gristo? Heappi, gajea hang'weaniidoodea, ghana deawiitmeeda, ghana sawanadeeda, ghana jalooda, ghana dawiishnatta, ghana halootta, ghana bwaanga? 
ROM.8.36	Gawuurji gidaghayi sung'waarda,
ROM.8.36	“Apwadaydaang'u geenuuseasa askwearda sean,
ROM.8.36	sinung' eewuurjeewana gisilga jea eenuuseada.”
ROM.8.37	Manda, aba jeedeaba ng'asheesu seaniin iissa geang'alli fuga jooriischi, aba heeda siida ghayi bwariinyeasa. 
ROM.8.38	Aba gideaba naanalli aba huumwa gideaba ea miyeeda, ghana eaweega, ghana malaykajeega, ghana gea ambaliischi, ghana ng'asheega ghamneawa bunu, ghana gea jea ghwahidu, ghana fuga mideawa uurda, 
ROM.8.39	ghana haleanjeeda mida humng'eeda, ghana haleanjeeda mida ng'eanyi, ghana gidawassean may ghoammu gooheellaneasa sea bariinyeega Aseetta mida jeeda Gristo Yeesu was Ng'uttamiideanya.
ROM.9.1	Asi geargu huumwa aba jeeda Gristo, mearukuni ng'uyyeega; nea eara fughareedeanyu gamuuwwu ng'asheega badaydeanyu aba jeeda Gurorooda Ghaydit, 
ROM.9.2	gideaba geandeawi giiseaneega muuchchi ea sawanadeeda measha aba jeeda guroroodeanyu. 
ROM.9.3	Ak gwachchi aniini geagasayi gideaba gajeamwaashtanaan ak geheellewean Gristo appadahuukka fuga eaduupcheewi bissea buweadeegeasu gil aba emeedeanya. 
ROM.9.4	Saawa fuga Israeeli, nea saawa ea balloojiga gil, was gigheambiitta, ea neajeeda, ea giidaydeayda deaweeda, ea baditta Aseetta ea heelleesiinda; 
ROM.9.5	aba geannyaawa gwanda gheamba ghweaniga, bea emeannyaawa, aba saseeda, aba heannyaawa Gristohi. Aseetta haweawa haleanjeessean gagasa eebadiischeesa ea ghoaw damanda manda muudeanooda. Amin. 
ROM.9.6	Nea mii gideaba niyamwa ng'asheanda Aseetta aba gideaba may ghoaw buuneessean bea Israeeli jeatta Israeeli, 
ROM.9.7	ak ea mii diibiga Abrahaamu sean aba gideaba jeattaannyi gil, “Geagus aba naweeda Isakka abeeda jeattang'u gajeeguurdeaweey.” 
ROM.9.8	Nea mii gideaba saawa mii diibiga sijiila saseeda gea was diibiga Aseetta, saawa diibiga heelleesiinda gea was jeattaannyi. 
ROM.9.9	Aba gideaba ng'asheanda neajeeda niigil, “Gay dahidu damanda uurji nii, nea Saara gajeaninyas balleanda.” 
ROM.9.10	Ak ea meakghusa nii, eara Rebeekka iigweayiit aba siyeanagi was Isakkaayda was ghweandeanya, 
ROM.9.11	earappeadi saawa miyeejiin ak ea miigwasin ng'asheanda miy ghana dea muy, ak abeeda gitta gasa Aseetta aba loottean abeeda geesin, nea mii aba gadiyeeda gil geaghus aba gidaguurdeayda, ak geeyeeshsha, 
ROM.9.12	“Siida haw gaygagadiiyeesa dea mwanang.” 
ROM.9.13	Gawuurji gidaghayi sung'waarda, “Naabwariinyi Yakkobo ak ea naasichchi Esawu.” 
ROM.9.14	Asi gajeeyeanaan? Neada heeda Aseetta gwanda munyinda? Manda! 
ROM.9.15	Aba gideaba gwayeeshsha Muusa, “Gay dabwayda siida eagasayi dabwayda, ak gaydasamsa siida eagasayi dasamsa.” 
ROM.9.16	Asi meakghusa gitta gasa siidean gil ghana badiidaannyi, geaghus aba baydeayda Aseetta. 
ROM.9.17	Aba gideaba ng'ooruutka gwargu appadayda Faraawo gideaba, “Ghayi ghaanung' miinaada appadaydeaba ng'asheanji, ak abeeda ghaahiimneey uurdeanyu, ak abeeda geerukkwiida gheawungeasu aba jeeda ng'eanyiissean.” 
ROM.9.18	Asi iissa ghabwayda siida gasa ghabwayda, nea goomajeek gurorooda siida wassean gasa niny.
ROM.9.19	Asi gajayeeshshinean aniini, “Ghwasaan anda niny gudugagaseadayyi gidinyeanda? Aba gideaba gajea ng'eaha jea ghamilikghta gitta gasean?” 
ROM.9.20	Ak ang'iing'i siida guwosi ng'eaha jea ghwasha ghuutta Aseettean? Gidasisin ak gwayeeshsha dea sin, “Ghwasaan anda gisinduneani?” 
ROM.9.21	Neada siida sina dahuunatka mandeawana uurda aba heeda sigeeda, ak gageanu mughuusheanda sigeeda ak gwasin dabichcheanjagi miy, ak gwasin nuut dea majeahhaak ghaang'i? 
ROM.9.22	Asi naaha iigasa Aseetta ghoahiimu nyarastaannyi nea ghwanung' eanala uurdaannyi, ak ghamilikghta muuchchi nea ghwarjeang'da aba dabitiida nyarasta sisissa nyaroodean, 
ROM.9.23	ak ghwanung' eanala gitteenna gigheambiittaannyi dabitta baydeayda, ghayi nibay gwasisin ammwadi aba giigheambiittaannyi, 
ROM.9.24	meakghusa fuga Yahuudi ak ghwahit, gaguursa eara fuga Emoojiga. 
ROM.9.25	Aba huumwa gwayi aba jeeda Hoseeya,
ROM.9.25	“Fukka mawosa fugeasuun
ROM.9.25	gaydaguura ‘fugeasu,’
ROM.9.25	nea ninyeeda ghayi meabwariinya
ROM.9.25	gaydaguura dea abwariinyi.”
ROM.9.26	“Nea heeda ghayi siyeeshshiina saawa, ‘Moawosi fugeasu’,
ROM.9.26	gajeeguura ‘balloojiga Aseetta majeek.’”
ROM.9.27	Eara Isaaya ghwanya ghuutta appadayda Israeeli nea gwayi:
ROM.9.27	“Nea moonneeda Israeeli earappeadi saang'a ea gwadeenna iseaskweanda basooda, eang'ay gea jea eelealu;” 
ROM.9.28	Aba gideaba Ng'uttamiida gay gwasin ng'asheandaannyi appadayda ng'eanyiida ak gorgweaksa nea gooduumduum ak ghoadayda. 
ROM.9.29	Hean gawuurji gidaramoaranda Isaaya,
ROM.9.29	“Inyeeda Ng'uttamiida bea lugooda ea mwanung'uneasa diibiga,
ROM.9.29	ghwanyawa gajeasuwuurjeewi Sodooma ak gowuurjeewi Gomoora.”
ROM.9.30	Asi gajeayeanaan? Gajeeyeena fuga Emoojiga mwaada geeshta doobiiwnatta ninyas doobiiwnatta, nea ghwanyas doobiiwnatta aba masaweega; 
ROM.9.31	nea fuga Israeeli ang'ng'waay doobiiwnatta ea simmajeek aba deaweeda ea miighoahiit deaweedeedida. 
ROM.9.32	Nea gweaguuni? Gweagu gideaba mwaada geeshta aba masaweega, ghaghus naweetta bea gissin saawaan. Nea gagul lagheaneetta beanya fihiin, 
ROM.9.33	gawuurji gidasung'waarda, “Ng'ulla, ghaayiinyi Sayuuni lagheaneeda beanya fih, lagheaneeda jea ghwanung' goobeedeayi; nea siida mwas niny ea mwajeappwaspwas.”
ROM.10.1	Fuga eaduupcheewi, gideagasayi muuchchi aba guroroodeanyu iyamwaashchi Aseetta appadahuukka fuga Israeeli ea gideaba abeeda geelealu. 
ROM.10.2	Geamuuwwu appadahuukka nyaawa gideaba gwandeawa badiida aba gassooda Aseetta, amaduw ea meabwadana fughareeda. 
ROM.10.3	Nea isidasheahiidi appadayda doobiiwnatta leabu heeda Aseetta, ak gagasa ghoang'eat danyaawa. abeeda ea modeagana geat doobiiwnatta Aseetta. 
ROM.10.4	Aba gideaba Gristo muudeanooda deaweeda, ak abeeda siida wassean mideawa masaweega abeeda ghwanyas doobiiwnatta.
ROM.10.5	Muusa ghang'waar gideaba siida sina ng'asheega doabiiw aba deaweeda, gaygoobiideewa nih. 
ROM.10.6	Nea doobiiwnattida sinyassa masaweegean gwayi, adiiduw giyeeni aba jeeda guroroodaang'u, “Gajea ng'eaha gil jea gwadiyeada gawa humng'eeda?” (nii abeeda eannooda Gristo bea ng'eanyi gil) 
ROM.10.7	ghana gideaba “Gay gawa ng'eaha uutta ng'eanyiida?” (Nii gideaba geescheeng'na Gristo uutta ng'eanyiida heeda fuga nimeewa). 
ROM.10.8	Neada gwayiin? Gwayi ng'asheanda eaneekeeweey, ak gabissa gwanda ghuuttaang'u ak gabissa gwanda guroroodaang'u, (nea ng'asheanda ghayi bea masaweega ghayi sirukkwiidi); 
ROM.10.9	aba gideaba, iirgu aba ghuuttaang'u gideaba Yeesu Ng'uttamiida gil, ak gumwasi aba guroroodaang'u gideaba ghayi gooduunna Aseetta jeeda miyeeda, gay lalaana. 
ROM.10.10	Aba gideaba siida iissa ghamwas aba gurorooda ea ghwanyas doobiiwnatta, ak siida gwargu aba ghuutta ea ghwanyas lealeanooda. 
ROM.10.11	Aba gideaba gwayi ng'ooruutka, “Manda siida wassean mwas niny ak ghabwaspwas.” 
ROM.10.12	Aba gideaba manda gidaheeleetta siida Yahuudi ea dea Yunaani; aba gideaba niny Ng'uttamiida buuneessean gil, bissa gwandeawa baruureega appuneessean guuriisa niny. 
ROM.10.13	Aba gideaba, “Siida wassean jea gaguurna gheawunga Ng'uttamiida gay ghwalaalaan.”
ROM.10.14	Asi gajamusischeesindaan siida mandeawana masaweega? Ak gay ghwamwastaan nea mii ghwayiiy iittaannyi? Ak gay gwayiing'shattaan ii manda siida rukkwiida giijasta? 
ROM.10.15	Ak gay gwarukkwiidaaydaan siida ii miyeechcheakta? Gawuurji gissung'waarda bea gideaba, “Amiyaastaan geeshanga fuga rukkwiida Giijasta miy!” 
ROM.10.16	Iiduw ea moang'ng'waanya buuneessean giijastida miyiin; aba gideaba gwayi Isaaya, “Ng'uttamiida ng'eaha siida mwas iitta siittawji?” 
ROM.10.17	Asi masaweega ging'eettaannyi iing'da gil, nea iing'da gweadu ng'asheanda surukkwiida bea Gristo.
ROM.10.18	Ak ghanyaashti gichcha, neada saawa ea mii ghwayiiyi? Huumwa gil niyiiy;
ROM.10.18	“Ghuusiga nyaawa nighayda aba ng'eanyiissean,
ROM.10.18	nea ng'asheega nyaawa ea nihitta muudeanooda ng'eanyiida.”
ROM.10.19	Ak ghoanyaashti, neada fuga Israeeli mwanala? Ammwadi gwayi Muusa,
ROM.10.19	“Gay danung' ashissiina ghaang' fuga mawosa eamwa;
ROM.10.19	nea eemeeda dasheahi gaydanung' anyareessa.”
ROM.10.20	Eara Isaaya ghabwadakta ak gwayi,
ROM.10.20	“Ninyasan fuga ghayi magassean;
ROM.10.20	neahiimsi geaw fukka moanyaashta iitteanyu.”
ROM.10.21	Nea aba heeda fuga Israeeli gwayi, “Askwearda sean ghaamiindi geattingeasu aba heeda fuga manda mureeda ea fuga was muranga.”
ROM.11.1	Asi gay danyaashta, Heappi! Aseetta niheawa buuneedaannyi? Manda! Aba gideaba earaniini geawoschi siida Israeeli, was siyagi aba jeeda jeatta Abrahaamu, was siida dooshta Benjamini. 
ROM.11.2	Aseetta mii ghaheawa fugaaschi ghayi bay ghwanal. Ghana moanali ng'asheega ghayi rugu ng'ooruutka appadayda Eliya, gidaghayi ahaaktaayda fuga Israeeli ammadeeda Aseetta? 
ROM.11.3	“Ng'uttamiida subwar sibangaagu, ak ea sinyarja heeda wagiida edaang'u, ak ea sikghusan aniini nea gabwageaw, ak gagasa eaweegeasu.” 
ROM.11.4	Iiduw ghwasha Aseetta nea gwayeeshshaan? “Neabuussi geaw fii sagalamnyooji ispwa matkunnya aba madeeda Baali.” 
ROM.11.5	Asi gwasnu eara damani bea ghamneaweani gwanda gheaptanga ghayi siloat aba dagheerjeandumeeda. 
ROM.11.6	Abeeda ii dagheerjeandumeeda, abeeda ea maba gadiyeeda sisin; abeeda dagheerjeandumeeda ea mudu ea dagheerjeanduuma gil. 
ROM.11.7	Abeeda ghoawattaan? Fuga Israeeli ghwaraay ghwanyas gidagasa. Nea fukka ghayi loadiin ghwanyas, nea suurja geemajeek, 
ROM.11.8	gawuurji gidaghayi sung'waarda bea gideaba,
ROM.11.8	“Aseetta ghoadaw gurooruunatka hang'oonyi,
ROM.11.8	ak eara gheanyanga nyaawa ea moang'wearda nea mayiing'shi iidiga nyaawa,
ROM.11.8	ea ghoaw askweareani bea ghamneawean.”
ROM.11.9	Ak gabiissa gwayi Dawdi,
ROM.11.9	“Measajeega nyaawa gagasa ghoaw ghealooda gheatta ea ghaseeda,
ROM.11.9	ak ea gadageeda jea ghwaak gil mureandooda aba heanyaawa;
ROM.11.10	gheanyanga nyaawa sinung' gamisaniidi ea moang'wearda,
ROM.11.10	ak ginung' gaguumiisachchi mananuunatka nyaawa damanda mammuudeana.”
ROM.11.11	Asi ghanyaashti, Heapi nidiiy ea goobeedeayi? Manda! Aba gidinyeanda nyaawa iiduw ghwanyas fuga Emoojiga lealeanooda ea ghwashit ghaang fuga Israeeli. 
ROM.11.12	Asi gidinyeanda nyaawa iiniiw baruureega jeeda ng'eanyiida, nea reanyaweega nyaawa ghoaw baruureega aba jeeda Emoojiga suurja, abeeda hidooda badiischeesiinda nyaawa majaahawi!
ROM.11.13	Asi ghamneawa geebaloolleegwa agoogeeda was Emoojiga. Aba gideaba geewooschi giijasoochcheanda Emoojiga, 
ROM.11.14	gaydaghwar gadiyeedeanyu ak abeeda ghanung' gwashissean ghaang' fugeasu was Yahuudi, ak abeeda gealealu mwaatkwa. 
ROM.11.15	Asi heeheeweega nyaawa ghayi iyeadu gidupcheeda badayda ng'eanyiida, abeeda masitta nyaawa naaha gil ii mii eaweega gil iing'atta miyeeda? 
ROM.11.16	Asi murmurjeanda isiittayda ghoaw haleanjeeda sisabwa geadi was haghweega madeeda iighaydit, gwasnu eara murmurjeanda sean; ak eara hawunnyeanda iighaydit, gwasnu eara damealga. 
ROM.11.17	Nea damealga mwaatkwa iisihirjeaweada, ama ang'iing'eeda was maseytunajeanda dareabeetta, sing'eapsa bugusta nyaawa, ak goobareannyi baruureega geetta sabiibu asi damealga adoaghwarji geat. 
ROM.11.18	Asi iighwari geaw, giipkaadi gideaba mii ang'iing'i gil dea ang'ng'waay hawunnyeanda, hawunnyeanda gil dea ang'ng'waanyi ang'iing'i. 
ROM.11.19	Asi gajeena, “Damealgiga ghayi gealach aba gideaba geegasa eang'eapsean aniini jeedida.” 
ROM.11.20	Asi huumwa. Gealach aba nyootta masaweega nyaawa, nea gimiinaadi aba masaweaga. Adighwari geaw, ghang'wana gibeali. 
ROM.11.21	Aba gideaba ghayi iimwanung'waada Aseetta damealga ghayi bea mwadiin, gwasnu earang'iing'i ghanyea may ghwanung'waadaneey. 
ROM.11.22	Asi nala ng'eeninda ea ng'weaninda Aseetta: ng'weaninda aba heeda fuga abeada, amaduukku ng'eeninda Aseetta aba headaang'u, gagasa gideaba gawosa ng'eeni; masa gidada earang'iing'i gajeelakseey ng'eanyi. 
ROM.11.23	Gwasnu eara fiisu, iyabiida jeeda heeheeweega masaweega, gajeebiikta eang'aapta gichcha, aba gideaba Aseetta gwandeawa uurda jea ghang'aaptaawa gichcha. 
ROM.11.24	Aba gideaba ghayi iisilaknaneey geetta mseeytunajeanda dareabeetta, amahit geang'aaptaneey, aba heeda mawosa heeda ghayi bea mwadi, mida heeda sihisa geetta msabiibu, abeeda ea mayghwaraanya muuchchi damealgiga bea geallaaniin eng'eapsa heeda msabiibajeanda ghayi leabu.
ROM.11.25	Asi awosa milmili aba ghwarjeedeang'wa, geagasayi anala gili funyaadiin, fuga eaduupcheewi: nihidu hang'ooynatta badahuukka fuga Israeeli, ea ghwahitta monneeda Emoojiga hidu. 
ROM.11.26	Abeeda fuga Israeeli gay ghwalaalaan, gawuurji gidaghayi sung'waarda,
ROM.11.26	“Gay ghwahidu Lealnoochcheanda jea gwaleabu Sayuuni,
ROM.11.26	ak gaygooheelli munyinda sea Yakkobo;”
ROM.11.27	“amaduw nii ea neajeedeanyu gil sea saawa
ROM.11.27	iyeageandi ring'eega nyaawa.”
ROM.11.28	Iiduw appadayda Giijasta Miy aniiw weajoodiga Aseetta apadahuukkeagwa; nea aba ng'asheekka bea loodittean eaniiw fuga subwariiy appadahuukka ghweanigaasa. 
ROM.11.29	Haleanjeeda sugu ea guurnooda moammu ghwayamwa. 
ROM.11.30	Gawuurji gidaghayi moosissiindani Aseetta mureeda iiduw ghamneawa anoanyaschi baydeayda aba nyootta nyaawa bea mureeda; 
ROM.11.31	asi ghamneawa niiw fuga manda mureeda ak abeeda aba baydeayda sihhiimneegwa abeeda eara saawa ghwanyas baydeayda. 
ROM.11.32	Aba gideaba Aseetta niidayda buuneessean ghoaw fuga manda mureeda, ak abeeda ghabwayda sean.
ROM.11.33	Asi gitteenna meanang'oochcheandumeeda ea weaghuumeeda ea fughareeda Aseetta! Nea meammu eesikteawa girgweageadaannyi, nea naweadingaaschi ghanyea meegaseadayyi!
ROM.11.34	“Aba gideaba gajea ng'eaha siida jea ghwanal gidagasa Ng'uttamiida,
ROM.11.34	ghana gajea ng'eaha siida was deebaneadaannyi?”
ROM.11.35	“Ghana gajea ng'eaha gil siida jea aniidaw gida ammwadi,
ROM.11.35	ak gajeebiikta eattawi?”
ROM.11.36	Aba gideaba headaannyi ea naweedeaba niny ea niny gwaleabu haleanjeessean. Giigheambiitta gammiisa niny ea ghoaw damanda manda muudeanooda. Amin.
ROM.12.1	Asi, geamuscheegwa fuga eaduupcheewi aba baydeayda Aseetta, oattayda sasanuukkeagwa ghoaw haleanjeeda majeekcheewi sigadoowanniida, ghaydit bwariiy Aseetta, nea baditteang'wa bea huumwa gil. 
ROM.12.2	Adiiduw gommaseawji giduurji ng'eanyiida, geaghus ghanyi eayameagwa ak geanung' ahuuwa fuga eashish aba fughareengeagwa, ak abeeda ghoanalli muuchchi gidabwariiy Aseetta was ng'asheega miyaas, sumwas biissa ea majeekcheewi. 
ROM.12.3	Aba gideaba dagheerjeandumeeda sugoonan gearukusi giliwassih aba jeedeang'wa ea mang'ulla geaw ea ghwanaawa damanda hit, gidabal gwandeawa gassooda nea gorgweaksa geaw, aba haleanjeeda nea goodeen, gawuurji gidadawda Aseetta giliwassih aba masaweega nea goodeen. 
ROM.12.4	Aba gideaba gawuurji saseeda iissa gwandeawa damealga saang'a nea damealsu ghanyea masna gadiyeanagi, 
ROM.12.5	gwasnu eara aseaseeni saang'aan, geewooschi saseanagi aba jeeda Gristo, ak gaba roobadeeni roochchi sea nuut. 
ROM.12.6	Asi ii nukwa geegoaneasa haleanjeeda heelleat aba dagheerjeandumeeda sigooneasa, asi eegadiyeatta: ea sibaneandumeeda gil, aba gitteenna masaweegaasa; 
ROM.12.7	ii gadiyeeda gil, aba jeeda gadiyeedeanya; ama ii siida anealshi, aba jeeda ginealshoodaannyi; 
ROM.12.8	ea siida reekkwiisa buuneeda gil, aba jeeda reekusiindaannyi; ea siida adayyiida haleanjeeda, aba jeedeesh; ea siida weeda buuneeda mideawa doobiiwnatta; siida sina gadiyeeda baydeayda, biissa gahoosani. 
ROM.12.9	Bariinyeega gagasa gaba huumwa; sit ng'asheanda muy, nea ghoang'ng'waannyi ng'asheega miyaas; 
ROM.12.10	abariinnya geat agooga, aba bariinyeega huumwa bea oorjooga giyeang'wa nea aba mureeda gooshsheedi buuneeda suurja. 
ROM.12.11	Nea adoabealbealli aba badiida, ak goondeawi badiida aba jeeda gurorooda, nea googadiyeesi Ng'utamiida. 
ROM.12.12	Ahoosana aba gitta oararjiin, amilikghta sawanadeeda, amwaasha Aseetta galeagasean. 
ROM.12.13	Oattayda haleanjeeda gasa fuga ghaydidi, awosa fuga innyeani jeesin. 
ROM.12.14	Abadiischeesiina fuga sawaneegwa; abadiischeesiina nea ghanyea adoamwaashti. 
ROM.12.15	Ahoosana sea fuga hoosan, oyyeawda sea fuga ayyeawda. 
ROM.12.16	Gagasa andeawana iitteaba geat agooga; adoaghwarji geat muuchchi aba gassooda ng'asheega hees, agassa ng'asheega manang'i. Adoahuuyi fuga jea ghaghuuda geat fughareeda. 
ROM.12.17	Iisimaneey siida ng'asheanda muy ea aduwaldaawi ng'asheanda muy, asna ng'asheega miyaas aba madeeda buuneeda. 
ROM.12.18	Iiduw aba meatkweedeang'wa abeaha weayda aba heeda buuneessean. 
ROM.12.19	Fuga abwariinyi, adoowalliidi mureandooda aba heedeang'wa, ghang'wana ghoanung'waadi ghawalda nyarasta Aseetta; aba gideaba geang'waar, “Waldeayda mureandooda deanyu, gay dawalda aniini gwargu Ng'uttamiida.” 
ROM.12.20	Manda, “Iibearji weajoochcheandaang'u jalooda, giidaw gichchea ghwaak, amabearji muwooshta, giidawi beega; aba gideaba iisni ng'asheanji abeeda giyiini uhuudaannyi rarayga beasta.” 
ROM.12.21	Adaghwajoarnyi munyinda, gagasa joara munyinda aba miyinda.
ROM.13.1	Daba siisi sissa mureeda fuga ambaliischi. Aba gideaba manda sugoochcheandumeeda maleapna heeda Aseetta, ak eara giikka midean earaga ghwayiin Aseetta. 
ROM.13.2	Asi gwasnu earaba siida shaang' fuga ambaliischi siisi gang'uchchi sea ng'asheanda guuh Aseetta, nea fuga shaang' gay ghwanyas ghoorjooda. 
ROM.13.3	Aba gideaba sugoodiga iissa ea mwanung' ghabeal fuga miyaas, iissa ghwanung' ghabeal fuga sina ng'asheega munyas. Asi gigasayi amiiwali fuga ahaaghwa ng'eanyiida? Sina ng'asheega miyaas, ak abeeda gay ghaghwarnyi, 
ROM.13.4	aba gideaba niny soomjeanda Aseetta gil appadaydaang'u. Ama iisni ng'asheega munyas, gishageadi, aba gideaba niny meatta bwaanga mwadaagha; aba gideaba niny soomjeanda Aseetta jea ghwalas aba nyarasta siida sina ng'asheega munyas. 
ROM.13.5	Asi ghang'wana gwasin siida mureeda, ak ea adisni aba mulsiinda nyarasta Aseetta akghwahit, sina aba gitta apkaatta uhuudaang'uun. 
ROM.13.6	Aba sareani goottayyiidi gwaadi, aba gideaba fuga ambaliischi fuga gadiyeeda bea Aseetta, nea ghoashng'u aba jeedeaba gadiyeeni. 
ROM.13.7	Oattawa buuneessean haleanjeeda doobiiwsa, siida gwaadi adawa gwaadi, nea siida gujaweeda adawa gujaweeda, siida haguuw gideaba gajeawal gheangda deattaw gheawalmeeda, nea siida haguuw mureeda deattawa mureeda.
ROM.13.8	Adiiduw gindeawi sileeda siida wassean, anung'waada eaghus bariinyeegeaba geat, aba gideaba siida bwariiy giischewoochcheandaannyi niing'ng'waay deaweeda. 
ROM.13.9	Digheannyeekka ayi, “Adimealuuli, Adinuusi siida, Adijagwadiischi, Adishissi ghaang' gissiida,” ghana gwanda diigheannuut wassean, geekkuuyeasa jeedeaba ng'asheanji, bea gideaba, “Bwariiyda gischewoochcheandaang'u gidubwariiydi geaw.” 
ROM.13.10	Bariinyeega moammu gwassisa gischeewoochcheanda ng'asheanda muy, asi bariinyeega giimajeekta deaweeda gil. 
ROM.13.11	Asi iisinalli gideaba nihitta damanda jea eang'eatng'eadana jeeda ruweanga. Aba gideaba ghamneawa lealeanoodeanya eaneekkeewaneasa muuchchi ea eamawuurji damanda ghayi sumwaseewi; 
ROM.13.12	eaweeda nigeawiit muuchchi, askwearda ea nineekiit. Asi eehista gadiyoojiga misaneeda ak geashshaash dabitta weeshinda; 
ROM.13.13	asi eara aseasa gagasa eabeada fuga mida heedeesh, mii geawunda gheang'da gil ea booktumeeda, mii ng'asheega munyas gil ea hiseadayeandumeeda, mii jaliida gil ea lajoodeaba ghuut. 
ROM.13.14	Ookweala Ng'uttamiida was Yeesu Gristo, nea adoong'ulayi ng'asheega saseeda ghana asna gidagasa.
ROM.14.1	Siida ng'arng'ar aba masaweega, adeapta, nea adoojaluudayeewi aba fughareadaannyi. 
ROM.14.2	Siida mideawa masaweega ghwaak haleanjeessean nea siida ng'arng'ar ghwaak nyeanyiida. 
ROM.14.3	Siida iiyak gida ea adagafool siitta mwaaga, nea eara siitta mwaagaan ea adagoorgweaksa siitta agiin; aba gideaba niny numwas Aseetta. 
ROM.14.4	Ak guwosi ng'eaha ea argweaksiina soomjeamba siinuut? Aba gideaba aba heeda siidaannyi haw adaw gadiyeeda iissa ghamiinaada ghana ghoabeada. Asi, gajeanung' ghamiinaada, aba gideaba ghoammu Siida haw ghwanung' ghamiinaada. 
ROM.14.5	Siinuut iissa ghwanung' aamiy askwearjeanjagi, ea ghang'al suurja, nea siinuut iing'ula askwearjoojiga sean ghwanung' gawuurji. Asi daba siisi ammajeek fughareadaannyi. 
ROM.14.6	Siida ng'ulla askwearjeanda, iissa gang'ulla aba sinooda mureeda aba heeda Ng'uttamiida. Gwasnu eara siida iyak gida, ghwaak aba sinooda mureeda aba heeda Ng'uttamiida, nea gabadiischeesa Aseetta; nea siida nung'waada, ghwanung'waadawa mureeda aba heeda Ng'uttamiida ak gabadiischeesa Aseetta. 
ROM.14.7	Aba gideaba aba jeedeang'wa manda siida ammu goobiideewa geaw, ak ea manda siida ammu ghami nea gaba geaw. 
ROM.14.8	Aba gideaba iisiippiidi ng'eanyiida, geeppiidi appadayda Ng'uttamiida, amasimeewayi, geemeewayi appadayda Ng'uttamiida; asi, iisiippiidi ng'eanyiida ghana eemeewa, geewoschi fuga Ng'uttamiida. 
ROM.14.9	Aba gideaba Gristo ghayi ghami ammuchchu gabiikta gamajeegiit, ak goombal fuga nimeewa ea gea majeekcheewi.
ROM.14.10	Ama ang'iing'i, ghwasaan anda giirgweaksi oorjeeda giyeang'wa? Ghana ang'iing'i, anda gufooli oorjeeda giyeang'wa? Aba gideaba gajeamiinaada easasean aba madeeda hoorgeeda girgweageeda Aseetta; 
ROM.14.11	aba gideaba geang'waar,
ROM.14.11	“Gawuurji gideandeatti, aba girrugu Ng'uttamiida, giliwas gudung'da gajeekula ng'eanyi ammadeedeanyu,
ROM.14.11	nea giliwas ng'ushapta gaygwaduumsheesa Aseetta.
ROM.14.12	Asi gwasnu giliwassih aba jeedeanya gaygagu iittaannyi aba madeeda Aseetta.”
ROM.14.13	Asi adagudu ergweakkiisiina geat, ak ghang'wana siida ea masna gichchea ghabwaay ghana gwaruusa oorjeeda geannyaawa. 
ROM.14.14	Ghaanalli ak ghaabwadi gideaba neasikteawi muuchchi aba heeda Ng'uttamiida was Yeesu gideaba manda gidamideawa ririnyeanda aba simnoadaannyi; amaduw aba heeda siitta daa gida ak ghwanung' ghoaw gilibea ririnyaaniin, aba heedeaba siisi gili gaba ririnyaan. 
ROM.14.15	Iiduw oorjeeda giyeang'wa iisawana ea gagiisan appadayda hamitta iyaagi, abeeda eamudumidana jeeda bariinyeega. Adiiduw gubwari siida darari aba hamittaang'u iyaagi nea siisi ghayi ghami Gristo appadaydaannyi. 
ROM.14.16	Asi alooheedeang'wa adiiduw geerukuna munyinda. 
ROM.14.17	Aba gideaba gheambalmeeda Aseetta mii agiischooda gil ea leeshooda, ada doobiiwnatta gil ea weayda ea hooseaneega aba jeeda Gurorooda Ghaydit; 
ROM.14.18	aba gideaba siida gadiyeesa Gristo aba jeedeaba ng'asheesu siisi goohoosan Aseetta ak ghabwada gideaba siisi ghamwas buuneeda. 
ROM.14.19	Asi iisunu geang'ng'waanyi ng'asheega weayda ea ng'asheega miyaas jea gwadeekneegwa. 
ROM.14.20	Aba iitta hamitta, adiiduw gidattasi gadiyeeda Aseetta. Haleanjeessean aba huumwa amiyaas, ak ea muy aba heeda siida wassean jea ghwanung' ghoabeada suurja aba hamittak; 
ROM.14.21	ghang'wana aamwaaga siida bannyeega ghana ghwali difaayeeda ghana gwasin ng'asheanda wassean jea ghabwaay oorjeeda giyeang'wa. 
ROM.14.22	Masaweekka indeawiin, gagasa mideawana aba jeadaang'u aba madeeda Aseetta; ghang'wana siitta meargweaksiina geaw aba ng'asheandida mwasiin. 
ROM.14.23	Iiduw siida mideawa machmajeega sirgweaksa, iyak, ea mwaaga aba masaweega, nea gidawassean sisin iimeesnina masaweega ea ring'eeda.
ROM.15.1	Asi gamiiseasa aseaseeda mideawa uurjeenga eaweeda fuga ng'arng'ari, ak ea adeabwariinyi geat aseasa nea geabwaageat; 
ROM.15.2	aba jeedeanya daba siisi ahoosan gischeewoochcheandaannyi aba ng'asheega miyaas ak geemmajeek masaweagaaschi. 
ROM.15.3	Aba gideaba Gristo mwabwariinya geaw; gawuurji gissung'waarda bea gideaba, “Ng'asheega munyas rukuneey fuga ruguun ninyasan aniini.” 
ROM.15.4	Aba gideaba ng'asheega sean ghayi sung'waar aba askwearjoojigeaba mwadiin geang'waar ak abeeda ghoadoabiiweasa, ak aba alooheeda ea gidamajeektaneasa ng'ooruutka abeeda geanyaschi gissirarji. 
ROM.15.5	Nea Aseetta mideawa alooheeda ea giimajeekta gagasa gagooneegwa duupcheeda agooga nea goobwaageat, nea googali geat Gristo Yeesu, 
ROM.15.6	abeeda aba ghuudagi abeeda ghoakghambiichchi Aseetta ea Bwaabwa Ng'uttamiideanya was Yeesu Gristo.
ROM.15.7	Asi daba siisi deapta nuut, gawuurji gida ghayi deaptaaydaneegwa Gristo, aba gigheambiitta Aseetta. 
ROM.15.8	Aba gideaba geayeeshshiineegwa, Gristo ghoaw soomjeanda aba heeda fuga ghasmeahooda appadayda ng'asheega huumwa bea Aseetta, ak abeeda ghoadaajiit heelleeda ghayi siittaw ghweanigeagwa, 
ROM.15.9	ak abeeda ghoaghamiit fuga Emoojiga Aseetta aba baydeaydaannyi. Gawuurji gissung'waarda,
ROM.15.9	“Asi gaydaduummiseey aba jeeda Emoojiga,
ROM.15.9	ak gay dasarmani gheawungaagu;”
ROM.15.10	ak gebiikta eeyi,
ROM.15.10	“Ahoosana Emoojiga, sea fugaaschi;”
ROM.15.11	nea gichcha gwayi,
ROM.15.11	“Oduumshesiina Ng'uttamiida, Emoojiga sean,
ROM.15.11	ak goorukusi buuneessean gwaduumsheesa niny;”
ROM.15.12	nea gichcha gwayi Isaaya,
ROM.15.12	“Gayghwahidu hawunnyeanda Yeesi,
ROM.15.12	ak gay ghwahidu goombal Emoojiga,
ROM.15.12	ak ea siida jea ghaghus Emoojiga gil.”
ROM.15.13	Asi Aseetta rarooda gagasa ghoannyiideagwa hooseaneega sean ea weayda aba masaweega, ak abeeda aba uurda Gurorooda Ghaydit goppiidi jeeda rarooda.
ROM.15.14	Asi neasikteawi aniini iitteang'wa, fuga eaduupcheewi, gideaba earagooga goondeawi alooheeda haw, ak ghwanyiideagwa fughareenga sean, ak ghoammuuschi oattoabiiwa geat. 
ROM.15.15	Ak ghamneawa ghaang'waarji nea ghaamwanyiichchi muuchchi nea geapkeaneegwa aba miyeenooda goonan Aseetta, 
ROM.15.16	ak abeeda ghahuuyi siida gadiyeeda bea Gristo Yeesu aba jeeda Emoojiga, ak abeeda geasissi gadiyeeda Giijasta miy bea Aseetta gadiyeeda was ashohoochcheandumeeda ak abeeda ghoaw Emoojiga haleanjeeda sisappa geadi bea ghadooweeda miyaas, iing'atta nea nimmiidu Gurorooda Ghaydit. 
ROM.15.17	Aba jeeda Gristo Yeesu geandeawi gichchea daghwara geaw aba gadiyeedeanyu aba madeeda Aseetta. 
ROM.15.18	Iiduw ea maydaammu dargu ng'asheanda masna Gristo aba gadiyeedeanyu, danyas buuneeda aba heeda Emoojiga, aba ng'asheanda ak gissin, 
ROM.15.19	aba uurda gwadeagooda ea ng'asheega deamdeameadi, aba uurda Gurorooda Ghaydit, nea gwaneayeewa ng'eanyiissean ghang'eada Yerusaleemu ea geeng'oojiga ea ghwahitta Ihiriko ak gearukkwiidi Giijasta miy bea Gristo, 
ROM.15.20	aba jeedeaba gassoodeanyu bea Giijasta miyiin, ea mii aba heeda ghayi surukusa gheawunga Gristo, ak abeeda ea meadeeksheewani uhuuda sindeetta ghayi deas siinuut, 
ROM.15.21	gawuurji gidaghayi sung'waarda bea gideaba,
ROM.15.21	“Fukka miyeerukusa giijasta miyiin gay ghwadaa niny,
ROM.15.21	ak gayghwanal fukka ghayi mii ghwayiiyiin.”
ROM.15.22	Aba sareani geetteellean galeagasean amwaawuni ng'eang'deang'wa. 
ROM.15.23	Duukku ghamneawa iinukwa muttandeawa gheatta gadiyeeda aba ng'eang'i, ak ghaabwadi gideaba nigeawiit dagaseadayyi wunoooda ng'eang'deang'wa gweannyeekka saang'a, 
ROM.15.24	ghaararji dadaheagwa nea ghaang'atti dawa ng'eanyiida Spaniya, abeeda ghaalamwaji bareannyeekkeasu doan dadaheagwa agooga, ak ghaanyaschi weetteang'wa, gilimwanang'. 
ROM.15.25	Amaduw ghamneawa geawi Yerusaleemu dagadiyeesa fuga Ghaydidi. 
ROM.15.26	Aba gideaba gahaguuw fuga Makkedoniya ea gea Akkaaya ghoawaam gujaweeda aba weetta fuga ghaydidi mida hoowa bea Yerusaleemu biissa ea barbariin; 
ROM.15.27	ghabwariiy saawa gideaba gaygwasindunu, ak ea huumwa gil, gwandeawa sileeda appadahuukeaba fiisu; aba gideaba fuga Emoojiga isuguuyi ghawooda abeeda gammiisa gideaba gayghaweat aba haleanjeeda sinyas aba ghawooda. 
ROM.15.28	Iiduw nea naahiichchi gadiyeetta ak ghaadawji saawa gissiwwaam gaydabeawa heedeang'wa ak geawi ng'eanyiida Spaniya; 
ROM.15.29	ak ghaanalli gideaba iyaahidu ng'eang'deang'wa gaydoan nea geawoschi hidaat aba ghawooda Gristo. 
ROM.15.30	Fuga eaduupcheewi, geamuscheegwa aba naweeda Ng'uttamiideanya was Yeesu Gristo ea aba bariinyeega Gurorooda eang'ng'waanya geat ea aniini aba mooshta Aseetta aba madeeda Aseetta appadaydeanyu, 
ROM.15.31	ak geelealnean aba heedeaba fukka mandeawana masaweega mida ng'eanyiida Yuudeeya, ea gadiyeedeanyu eandeawi aba Yerusaleemuun ghamwas fuga ghaydidi mida hoowa, 
ROM.15.32	ak abeeda ghaahidu ng'eadeang'wa nea geahoosannyi aba gidabwariiyda Aseetta ak abeeda geafuufchi sea saawa. 
ROM.15.33	Aseetta mideawa weayda gagasa goobiida headeang'wa oagasean. Amin.
ROM.16.1	Geagasayi danung'uneagwa hudiyya suguura Foibe, was siida gadiyeesa ganiiseeda mida ng'eanyiida Gengreya, 
ROM.16.2	ak geagasayi gideaba gajadeapta aba gheawunga Ng'uttamiida, gawuurji gidahaguuwda fuga ghaydidi, ak ghoaweachchi aba ng'asheega wassean deeppa gagasa aba heedeang'wa, aba gideaba niny nuweat fuga saang'a ak ghaweadan earaniini. 
ROM.16.3	Aghada Briska ea Akkiila, was fuga sin gadiyeeda sea aniini aba jeeda Gristo Yeesu, 
ROM.16.4	saawa ghayi eahideadi eara ealajaada gheetkweakka nyaawa aba eaweegeasu, ak ea mii aniini gil akghwahit, eara ganiisajeega sean bea Emoojiga ghoaghadeagwa; 
ROM.16.5	oakghada eara ganiiseeda mida jeedeaba gheannyi. Oakghada Epainettoyda abwariinyi, was siida madeeda mwas Gristo aba ng'eanyiida Asiya. 
ROM.16.6	Oakghada Mariyaayda ghayi deawiit muuchchi aba jeedeang'wa. 
ROM.16.7	Oakghada Androniiko sea Yuuniya, was fugeaduupcheewi ghayi siraduudayeewean; biissa analaat aba jeeda giijasoodiga, nea saawa goosheedeawean nalooda Gristo. 
ROM.16.8	Oakghada Ampliyanooyda abwariinyi aba jeeda Ng'uttamiida. 
ROM.16.9	Oakghada Urbano, was siida easnuudayeewi aba jeeda Gristo ea Stakkisiiyda abwariinyi. 
ROM.16.10	Oakghada Appeeleeyda was siida doabiiwaat aba jeeda Gristo. Ak gookeacheewi fuga gheeh Aristobulo. 
ROM.16.11	Oakghada Heeroodiooni was siideaduupcheewi, oakghada fuga gheeh Narkiso, mideayi sea Ng'uttamiida. 
ROM.16.12	Oakghada fukkadiyeeda mida jeeda Ng'uttamiida, was Drifaina ea Drifosa. Oakghada Bersisiyda abwariinyi biissa gagadiyi muuchchi aba heeda Ng'uttamiida. 
ROM.16.13	Oakghada Rufo, was siida gadiyeeda haw bea Ng'uttamiida, ea ghaamwat biissa ea iyya gil. 
ROM.16.14	Oakghada Asinkrito, Flegoni, Herme, Batroba, Herma, sea oorjooga giyeanya mideawa. 
ROM.16.15	Oakghada Filologo ea Yuliya, Nereya, sea huda ghaamwat, ea Olimpa, sea fuga sean ghaydidi mideawa. 
ROM.16.16	Oakghada geat aba samitta ghaydit. Ghoaghadeagwa ganiisajeega sean bea Gristo.
ROM.16.17	Ofuga eaduupcheewi, geamuscheegwa gideaba ang'ulla fuga eattu jaleadinga ea ng'asheega jea gwaruusa buuneeda, mawoosa giinealshooda ghayi sinnaleagwa; asi ohheelleewana geat. 
ROM.16.18	Aba gideaba fuga sina ng'asheesu magadiyeesiina Ng'uttamiideanya was Gristo, saawa gagadiyeesa jeesinga nyaawa, nea gaba geat aba ng'asheega nyaawa bea ng'uyyeega iissa gwareengani guroruunatka fuga manang'i fughareeni. 
ROM.16.19	Aba gideaba mureedeang'wa ninal buuneessean, ak geahoosannyi appadahuukkeagwa, ak geagasayi gideaba gajahuuwa fuga mideawa weaghuumeeda aba jeeda ng'asheega miyaas, nea ghoahuuyi fuga doobiiweadi aba nga'sheega munyas; 
ROM.16.20	nea Aseetta mideawa weayda gaygabay ghwanung' adattasa Shattaani aba geeshangeagwa. Dagheerjeandumeeda Ng'uttamiideanya was Yeesu Gristo gagasa goobiida jeedeang'wa.
ROM.16.21	Dimotteoyda was siida gadiyeeda sea aniini ghoaghadeagwa; sea Lukkiyo, ea Yasooni ea Soosipatroyda eaduupcheewi.
ROM.16.22	Aniineeda was Dertiyo siida ng'waar baroajeanji gil, ghoaghadeagwa aba jeeda Ng'uttamiida.
ROM.16.23	Gayooyda was siida eabareassi ea ganiiseessean ghoaghadeagwa. Erastooyda was siida adiing'ng'iida lappiya sea Gwarto, ghoaghadeagwa. 
ROM.16.24	Dagheerjeandumeeda Ng'uttamiideanya was Yeesu Gristo gagasa goobiida jeedeang'wa oagasean. Amin.
ROM.16.25	Asi ghamneawa siitta ammu goomajeegeegwean, aba gitteascheetta sea giijasteanyu miy ea gissurukkwiideayda Yeesu Gristo, ak gwadeaschi sea gidaheachta makcheameetta ghayi funyaat ng'eada deaghayi bea garayiin, 
ROM.16.26	ak geattahaach ghamneawa aba ramooranga sung'waar amaduw ghwanal emoojiga, aba gidaghayi rukutteayda Aseetta manda muudeanooda, ak abeeda gwasin mureeda aba masaweega, 
ROM.16.27	heeda Aseetta mideawa weaghuumeeda gagasa nyasa giigheambiitta damanda manda mudeanooda aba naweeda Yeesu Gristo! Amin.
1CO.1.1	Baulo, ghayi suguursa aba gidagassiida Aseetta ghoaw giijasoochcheanda Gristo Yeesu, ea oorjeediyya was Sosteene, 
1CO.1.2	Heeda ganiiseeda Aseetta mida Goriinto was fuga ghayi simmiidu aba jeeda Gristo Yeesu, ghayi suguursa ghoaw fuga ghaydidi, sea fuga sean guriisa gheawunga Ng'uttamiideanya was Yeesu Gristo aba heeda wassean. Niny Ng'uttamiida nyaawa gil, ea deanya. 
1CO.1.3	Gagasa andeawana dagheerjeandumeeda ea hooyyoo leabu heeda Aseetta was Ghweandeanya ea heeda Ng'uttamiida was Yeesu Gristo.
1CO.1.4	Geabadiischeesi Aseetta galeagasean appadahuukkeagwa appadayda dagheerjeandumeeda Aseettaa ghayi sugooneegwa aba jeeda Gristo Yeesu, 
1CO.1.5	ak aba naweadinga sean geepparureegwa aba jeedeaba niny aba weaghuumeeda ea fughareeda sean. 
1CO.1.6	Ak abeeda gawuurji muuwwuunooda Gristo gidamajeekta aba jeedeang'wa, 
1CO.1.7	ak abeeda ea mwashoadeewaneegwa haleanjeeda sugu bea guroorooda, nea ghoammuughu giidaheachta Ng'uttamiideanya was Yeesu Gristo; 
1CO.1.8	niny gaygoomajeegeegwa ea ghwahitta mudeanooda, nea manda ramaseanda aba eaweeda Ng'uttamiideanya was Yeesu Gristo. 
1CO.1.9	Aseetta ea doabiiwaat, was deaghayi gurneegwa ak abeeda gobareannyeewi Balleandaannyi was Yeesu Gristo was Ng'uttamiideanya.
1CO.1.10	Geamucheegwa fuga eaduupcheewi aba gheawunga Ng'uttamiida was Yeesu Gristo, gideaba abaloolda gilagi oagasean, nea adagwanda dageascheedeang'wa fuurjeeda, ak gidabal goguuyi aba fughareanagi ea girgweageanagi. 
1CO.1.11	Aba gideaba nirukunean fuga Gloe gideaba gwanda jeedeang'wa jaliida, fuga eaduupcheewi. 
1CO.1.12	Asi gideargu nii gil gideaba giliwassih aba heedeang'wa iissa gwayi, “Aniini geabeayi Baulo,” ghana, “Aniini geabeayi Appolo,” ghana, “Aniini geabeayi Geefa,” ghana, “Aniini geabeayi Gristo.” 
1CO.1.13	Heappi neada Gristo gabearshi? Heappi Baulo ghayi geengoor appadahuukkeagwa? Ghana heappi geepaatiisaneegwa aba gheawunga Bauloohi? 
1CO.1.14	Geabadiischeesi Aseetta aba gideaba mii deabaatiisan siida aba ng'eangdeang'wa. geaghus Grispo ea Gayo; 
1CO.1.15	adiiduu gwayi sih ghayi geepaatiisan aba gheawungeasu. 
1CO.1.16	(Hean geabattiisannyi eara fuga gheeh Stefaano. Iing'atta suu ea mwaapkaadi ea neabaatiisanyi sih nuut wassean.) 
1CO.1.17	Aba gideaba Gristo ghayi meajeaknean deabaatiisan, goojeaknean darukkwiida giijasta miy nea meakna bareaynatta weaghuumeeda, ak abeeda ea moawa beehiida Gristo gidamwadaagha.
1CO.1.18	Aba gideaba ng'asheanda beehiida aba heeda fuga roodeadi leendeeda gil, nea aba heedeanya aseaseeda silealu ea uurda Aseetta. 
1CO.1.19	Aba gideaba geang'waar,
1CO.1.19	“Gaydanyarja weaghuumeeda fuga weaghoodi,
1CO.1.19	nea fughareenga fuga mideawa fughareeda gaydaheawa.”
1CO.1.20	Gwandeenu siida was weaghoochcheanda? Gwandeenu ng'oorshoochcheanda? Gwandeenu siida argweaji bea damani? Neada Aseetta ea mii ghwanung' ghoaw lendeeda weaghuumeeda ng'eanyiida? 
1CO.1.21	Nea, aba weaghuumeeda Aseetta, ghanyea mwanala ng'eanyiida Aseetta aba naweeda weaghuumeeda, gohoosan Aseetta aba naweeda lendeetta bea ng'asheega surukkwiidiin ak abeeda geelealu fukka numwasiin. 
1CO.1.22	Aba gideaba fuga Yahuudi gagaseadayyi gwadeagwajeega, nea fuga Yunaani gagaseadayi weaghuumeeda, 
1CO.1.23	amaduukku aseasa geerukkwiidi Gristoyda ghayi singoor, aba heeda fuga Yahuudi gwaruusa fii nea aba heeda fuga Emoojiga ea lendeeda gil, 
1CO.1.24	nea aba heeda fuga suguura, sean Yahuudi ea Yunaani, Gristo ea uurda Aseetta ea weaghuumeeda Aseetta. 
1CO.1.25	Aba gideaba dasheaynatta Aseetta gaburdeawa muuchchi fughareeda buuneeda, nea ng'arng'aranda Aseetta gwandeawa uurda muuchchi ea ghoadaraam buuneeda.
1CO.1.26	Asi asikteawana gurnoodeang'wa, fuga eaduupcheewi; aba jeedeang'wa mii weaghoodi fuga saang'a aba ing'ulleegwa buuneeda, mii saang'a gea mideawa uurjeenga, ak ea mii saang'a fuga sijiilsa gealga hees; 
1CO.1.27	iiduu ghwaloat Aseetta ng'asheekka sifool bea jeeda ng'eanyiidean ak ghoabwaaspwaas fuga mideawa fughareenga, ghwaloat Aseetta haleanjeeda ng'arng'ari mida ng'eanyiida ak ghoobwaaspwaas gea mideawa uurjeenga, 
1CO.1.28	Aseetta ghwaloat haleanjeeda ng'arng'ari sifool aba jeeda ng'eanyiida, ea haleanjeeda mandana, ak ghwanung' ghoaw haleanjeeda mwadaagha gea mida, 
1CO.1.29	ak ea manda siida jea ghoammu ghaghwar geaw aba madeeda Aseetta. 
1CO.1.30	Niny gumdooda eaweegeagwa gil aba jeeda Gristo Yeesu, ghayi nung' Aseetta ghoaw weaghuumeedeanya, ea doobiiwnatteanya ea gimmiinnooda, ea lealeanooda; 
1CO.1.31	asi gawuurji gidaghayi sung'waarda, “Siida ammu ghaghwar geaw, daghwara geaw appadayda Ng'uttamiida.”
1CO.2.1	Hean iyaawunnyi heedeang'wa, fuga eaduupcheewi, mwaawuuni darukuneegwa muuwwuunooda Aseetta aba ghwarjeeda ghana aba weaghuumeeda. 
1CO.2.2	Aba gideaba aniini meagassi danal ng'asheanda wassean aba jeedeang'wa geaghus Yeesu Gristo, dea ghayi singoor. 
1CO.2.3	Nea aniini ghayi gendeayi nea geawoschi ng'arng'ar ea muuwda sea hirbabandeeda; 
1CO.2.4	nea girgweageedeanyu ea giijasteanyu ghanyea maba ng'asheega gurguriischooda bea weaghuumeeda, gagadiiyi Guroorooda aba uurda, 
1CO.2.5	ak abeeda masaweegeagwa ea mabeachchi weaghuumeeda buuneeda, gagasa gwaleabu uurda Aseetta.
1CO.2.6	Nea jeeda fuga nihittiisa heeda aba masaweega ginaali weaghuumeeda, earappeadi mii weaghuumeedeaba damani ghana dea fuga ambaliischi aba damani, was gea jea gammuudean gil. 
1CO.2.7	Ak geergu makcheameetta ea weaghuumeetta funyaat bea Aseettean, ghayi nung' Aseetta ghoaw digheanda ammwadi aba gigheambiitteanyean. 
1CO.2.8	Ea manda aba jeeda fuga ambaliischi aba damani dea nal ng'asheanji; aba gideaba inyeeda heetta ghwanal, abeeda ea maygongoor Ng'uttamiida ghambiidaat. 
1CO.2.9	gawuurji gissung'waarda,
1CO.2.9	“Haleanjeeda manda gheang'da nidaa, ghana iitta niyiiy,
1CO.2.9	ghana ghoapkaat guroorooda siida,
1CO.2.9	haleanjeeda nigeawiit gwasissin Aseetta appadahuukka fuga bwariiy niny.”
1CO.2.10	Aseetta niihiimneasa aseasa aba naweeda Guroorooda. Aba gideaba Guroorooda iissa ghwanal haleanjeessean, eara haleanjeeda mida jeeda Aseetta. 
1CO.2.11	Nii gajea ana sihi jea ghwanal fughareemba sih nuut iimeakghusa guroorootta mida jeessiidean? Gwasnu manda siida ammu ghwanal fughareeda Aseetta geaghus Guroorooda Aseetta. 
1CO.2.12	Aseasa meanyasi guroorooda ng'eanyiida, geanyaschi guroorooda leabu heeda Aseetta, ak abeeda geenalli gidagoaneasa Aseetta aba innyeanda jeeda. 
1CO.2.13	Ak geerukkwiidi gili aba ng'asheega maleapna weaghuumeeda anaal fii siida geaghus dea anaal fii Guroorooda, ak gwaroobu humeanda guroorooda aba heeda fuga mideawa Guroorooda.
1CO.2.14	Siida maba guroorooda mayghwanyas gida jea ghoadaw Guroorooda Aseetta, aba gideaba aba headaannyi lendeeda gil, ak ea mayghwanal aba gideaba geaghus eanal aba jeeda guroorooda. 
1CO.2.15	Siida guroorooda iissa goorgweaksa haleanjeessean, nea niny ghanyea manda siida jea goorgweaksa. 
1CO.2.16	“Aba gideaba, siida nal fughareeda Ng'uttamiida ng'eaha, ak abeeda ghoanaal?” Duukku aseasa gendeawi fughareeda Gristo.
1CO.3.1	Nea aniini fuga eaduupcheewi mwammuusi deabalooldaneegwa fuga mideawa guroorooda, geaghus awuurjeewana fuga saseeda, nea goowuurjeewi diibiga Gristo. 
1CO.3.2	Aniini ghaabiyeagwa eanooga, meagooneegwa hamitta hang'waay; aba gideaba agooga miyoammuusa; asi eara ghamneawa miyoammuusa, 
1CO.3.3	aba gideaba agooga gudabeaha saseeda. Nea iimida jeedeang'wa lachng'eanyiida ea ng'alealleeda, abeeda mowosi fuga saseeda, nea ghoabeadi fuga geallaani? 
1CO.3.4	Aba gideaba iyayi siyagi, “Aniini geabeayi Baulo,” nea gwayi nuut, “Aniini geabeayi Apoolo,” abeeda agooga ea mowosi buuneeda?
1CO.3.5	Asi Apoolo ng'eaha? Ama Baulo ng'eaha? Soomjooga ghayi nung amwasa gil, gawuurji gidadawda Ng'uttamiida giliwas sih gwasin. 
1CO.3.6	Aniini ghayi geahisti, ak ghwayiin Appolo beega, nea dea arruudu ea Aseetta. 
1CO.3.7	Siida hista mii gili ghana siida iin beega geaghus Aseetta arudu. 
1CO.3.8	Siida hista ea dea iin beega gooyang'deayyi, amaduu gay gaba siisi nyas gimeardaannyi gawuurji gidaghayi sinda gadiyeeda. 
1CO.3.9	Aba gideaba aseasa geewooschi fuga sin gadiyeeda Aseetta; agooga goowooschi madamnyeanda Aseetta, nea goowooschi gheeda Aseetta.
1CO.3.10	Aba gitteenna dagheerjeandumeeda goonan Aseetta, ak geawuurjeewi siida geariir haweewa fuga deekshi geasinyi sindeetta, ak gwadeeksheewa siinuut uhuuda. Ak ea daba siisi ng'ula gitteeksheatta aba uhuudeaba sindeedi. 
1CO.3.11	Aba gideaba manda siinuut jea gwasin sindeetta nuut, geaghus diitta ghayi nigeawiit eesiniin, nea Yeesu Gristohi. 
1CO.3.12	Iiduu nea gwadeeksheewa siinuut uhuudeaba sindeedi, iideakta lagheanga meeng'meeng'i, ghana lappiya, ghana lagheanga haw sheayeat, ghana geediga, ghana seenga, ghana nyeega, 
1CO.3.13	abeeda gajeattajiit gadiyeemba giliwas sih; aba gideaba gayghoahiimu Eaweettida, aba gideaba gajeattaajiida beasta, ak abeeda gwasin beasta gadiyeeda ghayi sisin giduurji. 
1CO.3.14	Nea gadiyeeda sin siida wassean nea gwadeeksa uhuudeaba sindeettida gayghaghu abeeda gayghwanyas gimearda. 
1CO.3.15	Nea siida dattasa gadiyeadaannyi, gay ghwaak lugooda, amaduuku niny gajeelealu, gay gawuurji gili mwanmwandaawa jeeda beasta.
1CO.3.16	Moanali gideaba agooga goowooschi gheeda sibatta Aseetta bea Aseetta, ea gideaba Guroorooda Aseetta gwanda jeedeang'wa? 
1CO.3.17	Siida iinuus gheeda sibatta Aseetta, gay gwanuus Aseetta siisi. Aba gideaba gheeda Aseetta aaghaydit, nea agooga gil.
1CO.3.18	Siida adagwareengani geaw. Siida idaah geaw, gideaba gwandeawa weaghuumeeda aba jeedeang'wa aba gweannyeeksu adadashahiida ak abeeda ghwanyas weaghuumeeda. 
1CO.3.19	Aba gideaba weaghuumeedeaba ng'eanyiini leendeeda gil aba heeda Aseetta. Aba gideaba geang'waar, “Siida ang'ng'oonyi siida weaghoot aba jeeda milmilanda nyaawa,” 
1CO.3.20	nuut gichcha, “Ng'uttamiida ghwanal fughareenga fuga weaghoodi gideaba mwarachchi gil.” 
1CO.3.21	Asi siida wassean adagagwarsa geaw buuneeda. Aba gideaba haleanjeessean geagwa gil, 
1CO.3.22	ea Bauloohi, ghanea Apooloohi, ghanea Geefaahi, ghanea ng'eanyiida, ghanea eaweega, ghanea miyeeda, ghanea haleanjeeda ghamneawa mida, ghanea gea jea ghwahidu gil, suu geagwa sean; 
1CO.3.23	nea agooga goowooschi fuga Gristo; nea Gristo gaba Aseetta.
1CO.4.1	Nii gidagasa ghwadaaktaneasa siida gil, gideaba geewooschi soomjooga Gristo ea fuga siitteaga gadiyeeda funyaat bea Aseetta. 
1CO.4.2	Nea gissigasa aba heeda fuga siitteaga gadiyeeda doobiiwnatta gil. 
1CO.4.3	Nea aba heedeanyu nii ea ng'asheanda mwanang' gil gideaba goorgweaksean agooga ghana girgweageeda wassean bea buuneeda. Ak aniini ea mii deargweaksa geaw. 
1CO.4.4	Aba gideaba aniini mwaanali gidawassean appadaydeanyu, ak ghanyea meesiksean. Ng'uttamiida dea jea goorgweakseani. 
1CO.4.5	Asi iissa ea adoorgweaksi ng'asheanda nea miighwahitta damanda nea miighwahidu Ng'uttamiida. Jea ghoabwaay haleanjeeda funyaat mida jeeda misaneeda, ak ghoadahaach ng'asheega mida jeeda guroorooda. Abeeda giliwas sih gay ghwanyas gwarsiinda aba heeda Aseetta.
1CO.4.6	Ak geamuschi haleanjeani seaniin sea Appolo ak abeeda ghoanyagaadi, fuga eaduupcheewi, ak abeeda ghoanaalaneasa ea moannaawani gitta ghayi sung'waariin, ak abeeda ea mwaghwara geaw sih aba jeedeang'wa aba giduuksiideaba geaw bea siinuut. 
1CO.4.7	Ghwadaah ng'eaha gidawassean sajaadawaat aba jeedeang'wa? Ak gondeawi naaha ghayi moanyasi? Ama ghayi oanyaschi, ghwasaan inyas ghoaghwarji geat ea gawuurji gili megooneegwa?
1CO.4.8	Asi nihit noolang'uuchchi! Asi nihit noobaruurji! Nea iimeendani ea noahuuyi sugoodiga! Nea appadaydeaba nii ea noombaliischi, ak abeeda geeguuyi gheambalmeeda sea agooga! 
1CO.4.9	Aba gideaba naapkaachchi gideaba Aseetta ghayi gwasneasa aseasa giijasoodiga eahuuwa fuga huydeana sean, ewuurjeewana fuga sirgweaksiina miyeeda; aba gideaba suhuuyi meagheang'da aba ng'eanyiida, ea aba heeda malaykajeega ea heeda buuneeda. 
1CO.4.10	Aseasa geewooschi dasheahi appadayda Gristo, amaduu agooga goondeawi weaghuumeeda appadayda Gristo. Aseasa geewooschi ng'arng'ar, nea agooga goondeawi uurda. Agooga geesinneegwa mureeda, nea aseasa ghanyea meesinneasa mureeda. 
1CO.4.11	Aba damani bea ghamneawean geebearjeewi jalooda ea muwooshta, ak ea mekkwealsheeni muuchchi, geabwareasa, ak ea meendeawani gealga, 
1CO.4.12	geebiissi edeawiida nea geesinnyi gadiyeeda aba geattingaasa. Iisingng'eaweasa geebadiischeesi, iisibwareasa gearjeang'di. 
1CO.4.13	Iisibeasheagwa googasayi duupcheeda; sunung eahuuwa haleanjeeda mwadaagha aba jeeda ng'eanyiida, nea geewooschi haleanjeeda mwadaagha aba haleanjeessean.
1CO.4.14	Ng'asheesu mwaang'waari nea geegasayi dabwaspwaseegwa, geabaysiini miinda gheang'deang'wa nea geahindaneegwa diibiga abwariinnyi. 
1CO.4.15	Aba gideaba earappeadi ondeawi ginealshoodiga manda moonneeda aba jeeda Gristo, ea moondeawani ghweaniga saang'a. Aba gideaba aniini naahuuyi ghweandeang'wa aba jeeda Gristo Yeesu aba naweeda giijasta miy. 
1CO.4.16	Asi geamuscheegwa, ayeanni geeshteanyu. 
1CO.4.17	Hean ghoaw gideajeakni Dimotteo heedeang'wa, was jeepteanyu abwariinnyi, biissa adoabiiwaat aba jeeda Ng'uttamiida, jea goopkeaneegwa naweadingeasu aba jeeda Gristo, ak gawuurji gideanealshacheatti aba ng'eanyiissean aba jeesinga ganiisajeega sean. 
1CO.4.18	Asi buuneeda mwaatkwa nung'ut ghwarjeeda nea ghaghay gilimaydoan heedeang'wa. 
1CO.4.19	Nea gaydabay doan heedeang'wa iimwas Ng'uttamiida, ak ea mwajeaghu gideaba gaydasikteawa ng'asheega fuga ghwarjeeda gaydasikteawa eara uurjeenga nyaawa. 
1CO.4.20	Aba gideaba sugoochcheandumeeda Aseetta manda jeeda baloolda, gwanda jeeda uurda. 
1CO.4.21	Ghoabwariinyi anneeda? Gaydoan heedeang'wa nea geayeadu bileangida, ghana jea doana bariinyeega ea guroorooda garbabu?
1CO.5.1	Gwanda iitta huumwa nighayda bea gideaba jeedeang'wa gwanda fuga mideawa searoojiga munyas, ak gabiissa ea muy ea manda earaba jeeda Emoojiga; bea gideaba iissa siida gwalluudayi gatmooda ghwaan. 
1CO.5.2	Ak ghoaghwarji geat! Gwachchi mang'wana gogiisannyi? Siida nisin ng'asheanji oang'ng'aamwana jeedeang'wa.
1CO.5.3	Nea earappeadi meandani aba saseeda geandi aba guroorooda, ama uurji gileandi, abeeda ea meargu girgweaksiinda 
1CO.5.4	aba gheawunga Ng'uttamiida was Yeesu nang'aatti girgweaksiinda siida sin ng'asheanda muy sunuun. Hean nea ghoabwachchi geat, abeeda eara gurooroodeanyu gaygwanda hiji, sea uurda Ng'uttamiideanya was Yeesu, 
1CO.5.5	ak geattaw Shattaani siisi ak ghwanyas saseadaannyi lasooda, ak abeeda gelealu gurooroadaannyi aba eaweeda Ng'uttamiida was Yeesu.
1CO.5.6	Ghwaroodeang'wa bwaageat miimiy. Moanali gideaba gidamwanang mwattaw ghoammu ghoamwattawiit murmurjeanda seani? 
1CO.5.7	Asi ageanda mattawandeaba garayi ak abeeda ghoahuuyi murmurjeanda eesh, ak ea huumwa gil miyeammwattawiideegwa. Aba gideaba Gristo, was dayeenda gisilleanda bea basakka, ning'atta giidaydeayda. 
1CO.5.8	Asi esna ghweelmeeda, nea mii dea mattawanda ghayi bea garayi was mattawanda bwada geawunda gheang'da ea munyinda, gagasa gaba mukkatteyda meammwattawiida, nii weeshinda jeeda gil ea huumwa.
1CO.5.9	Geang'oorneegwa aba barawajeanji itteanyuun, gideaba adooguuyeewi fuga mealuuli; 
1CO.5.10	meayeeshshiineegwa eara hay gideaba adooguuyeewi fuga munyas bea jeedeaba ng'eanyiini, ghana fuga geawwi ghaanyan, ea fuga areedi buuneeda haleanjeeda, ghana fuga bada gidamawosa Aseetta, abeeda gwachchi gajea gideaba gagasa ang'amwana jeeda ng'eanyiida gil. 
1CO.5.11	Ak geang'oorneegwa gideaba adoobareannyeewi siida was oorjeeda suguura dea giyeang'wa, iyaadiiy ghana gwaseeja haleanjeeda, ghana ea siida bada haleanjeeda mawosa Aseetta, ghana ea siida ang'eawi buuneeda gil, ghanea siida boogidi, ghana ea siida areedi buuneeda haleanjeeda, siissunu adoamwaschi eara gideaba gajoombucheewana. 
1CO.5.12	Abeeda gaygwarachchi naaha iyeargweaksi fuga jarooda? Nea ea mii fukka mida jeeda ganiisaan gil gea jea argweaksiina. 
1CO.5.13	Aseetta gaygoorgweaksa fuga mida jarooda. “Ak ghahoan fuga munyas aba jeedeang'wa.”
1CO.6.1	Ideeppa gwanda jeedeang'wa siida giisan appadayda oorjeeda ghaamwat, ghwadoabiiw gideaba gaygabadaksa gawa ghoahaakta aba madeeda fuga mii doobiiweadi nea ghwanung'waada fuga ghaydidi? 
1CO.6.2	Moanali gideaba fuga ghaydidi gaygoorgweaksa ng'eanyiida? Ama abeeda ng'eanyiida ijeaorgweaksiina agooga, abeeda ea moahiidi iyorgweaksi ng'asheega manang'i? 
1CO.6.3	Moanali gideaba galannya gajeergweaksiina malaykajeega? Asi abeeda ea may ghwaraanya, ng'asheesu bea ghamneaweani! 
1CO.6.4	Asi iyoondeawi girgweaguutka sunu, ghwasaan inyas ghoayiinnyi madeeda fuga meawwala gheanyanga aba jeeda ganiisa? 
1CO.6.5	Geargu ng'asheesu nea geagasayi dabwaspwaseagwa. Heappi gwasin gideaba aba jeedeang'wa manda siida eara siyagi was weaghoochcheanda ammu ghwalach girgweageeda fuga gheannyaawa, 
1CO.6.6	iissa gawa siida ghoahaakta oorjeeda ghaamwat, ea biissa aba madeeda fuga mandeawana masaweega?
1CO.6.7	Hean gohheakkiidi geat agooga ak ghoaw joorda aba heedeang'wa. Neada ea mwang'wana goosawani aba gidiinyeanji? Neada ea mwang'wana gearreannyi haleanjeadaang'u? 
1CO.6.8	Iiduu earagooga iissa goottinnyi nea goorreedayi haleanjeeda, nea iissa ghoareachchi eara fuga oduupcheewi.
1CO.6.9	Ghana moanali gideaba fuga mii doobiiweadi maygwahearan sugoochcheandumeeda Aseetta? Adeereenganneegwa; fuga munyas searooji gil, ghanea fuga bada haleanjeeda gidamawosa Aseetta, ghanea fuga mealuuli, ghanea fuga ashiigi suurja, 
1CO.6.10	ghana mareanghooga, ghana fuga geawi ghaanyan, ghana leeyda, ghana fuga giing'weaka, ghana fuga areedi fii haleanjeeda jea gwahearan sugoochcheandumeeda Aseetta. 
1CO.6.11	Nea aba jeedeang'wa ghayi goowooschi fuga sina ng'asheesu. Iiduu ea siihhuuneegwa, ak ea simiineegwa, ak geegooneegwa doobiiwnatta aba gheawunga Ng'uttamiida was Yeesu Gristo, ea aba Guroorooda Aseetteanya.
1CO.6.12	“Haleanjeessean aba heedeanyu ghwahit,” ak ea mii sean gil gea doabiiw. “Haleanjeessean ghwadoabiiw aba heedeanyu,” ak aniini ea meagassi gideaba gayghoaw soomjeanda gidawassean. 
1CO.6.13	“Hamitta gaba jeeda, nea jeeda gaba hamitta,” ak gaygwanyarja Aseetta duwaaw. Amaduukku saseeda ea maba mealuuleega, gaba Ng'uttamiida, nea Ng'uttamiida gaba saseeda. 
1CO.6.14	Nea Aseetta ghayi gooduudu Ng'uttamiida ak gaygooduunneasa aseasa aba uurdaannyi. 
1CO.6.15	Heappi nea ea moanalli gideaba sasanuukkeagwa damealga Gristohi? Asi gay dageanu damealga Gristo ak ghanung' ghoaw damealga giweakshoochcheanda? Manda! 
1CO.6.16	Ghana moanali gideaba siida guuyi sea giweakshoochcheanda niiw saseanagi sea ninyi? Aba gideaba geang'waar, “Fiisu assiyyeenyean gay ghoaw saseanagi.” 
1CO.6.17	Nea siitta guuyi sea Ng'uttamiidean gaguuyi gurooroonagi sea niny. 
1CO.6.18	Asalda anung'wana heeda mealuuleega. Gilinyoo ea riing'eeda gil sin siida gwanda badayda saseeda; amaduukku siida mealuul gwasin riing'eeda aba saseadaannyi nea gabwageaw. 
1CO.6.19	Ammoanali gideaba sasanuukkeagwa gheeda sibatta Aseetta gil bea Guroorooda Ghaydit mida jeedeang'wa, ghayi gooneegwa Aseetta? Nea sasanuukkeagwa ea mii geagwa gil. 
1CO.6.20	Agooga geashaheagwa. Asi, oakghambiida Aseetta aba sasanuukkeagwa.
1CO.7.1	Asi aba iitta ng'asheekka ghayi oang'warjiin. Ghang'wana ng'eedeeda aamwasada gatmooda. 
1CO.7.2	Iiduu aba simsimda ea ng'asheega mealuuleega, gilinyoo ea ng'eedeeda gil gagasa gwandeawa gatmoadaannyi, nea giliwas gatmu gagasa gwandeawa siyeadaannyi. 
1CO.7.3	Ng'eedeeda dandeayeatta gatmoadaannyi gittoobiiwusa aba jeeda gheeda, ak gwasnu eara gatmooda aba heeda siyeadaannyi. 
1CO.7.4	Asi gatmooda meabala saseadaannyi, goobal siyeadaannyi; ak gwasnu eara siyeeda meabala saseadaannyi, goobal gatmoadaannyi. 
1CO.7.5	Adooheewachchi geat inyeessa gooneaji damanda, ak abeeda ghoanyaschi gheatta mooshta Aseetta; ak iiduu goobiiksiinnyi gichcha, ak amwanyasa Shattaani gheatta gichchea gwasimdaneegwa imandaneegwa gheadeenda. 
1CO.7.6	Asi geargu ng'asheesu nea geagoonyi gheatta, nea mii digheanda gil. 
1CO.7.7	Nea gidagwachchi aabwariiydi aniini gideaballi gawuurjeewean buuneessean, amaduu gaba siisi nyas gidaghayi miy sajaada adaw Aseetta, siisi geattaw gili nea niirja geattaw gilnuut.
1CO.7.8	Ak geayeeshshi fuga mii gageeshshi ea masiinng'weega ghang'wana gwandeawa siida geaw gawuurjeewean aniini. 
1CO.7.9	Amadeappa ghwaraay giingng'ooydeaba geat, ea dageeshshi. Aba gideaba ghang'wana gageeshshi mwasamwa gideaba gayghaghwarda geawunda gheang'da.
1CO.7.10	Ak gaydarukusa fuga nigeeshshi, ak ea mii aniini Ng'uttamiida gil, gatmooda adagwaheelli sea siyeadaannyi, 
1CO.7.11	(amadeappa gwaheelli, ea deabideada nea gaba geaw, ghana gabiikta gwaneaji sea siyeadaannyi), ea gideaba siyeeda adaghwanung' gatmoadaannyi.
1CO.7.12	Nea buuneeda suurja gearukusi aniini mii Ng'uttamiida gil gideaba iimida oorjeeda giyeanya wassean mideawa gatmooda mandeawana masaweega, ak ghamwas gideaba gay gwandeayi sea niny adaghwanung' gatmoani. 
1CO.7.13	Nea gatmooda mideawa siyeeda mandeawana masaweega, nea ghamwas gideaba gaygwandeawa Gatmoani, ea adaghwanung'sa heeda siyeadaannyi. 
1CO.7.14	Aba gideaba ng'eedeetta mandeawana masaweegean gajeammiidu appadayda gatmoodaannyi, ak eara gatmootta mandeawana masaweegean gajeammiidu appadayda siyeadaannyi. Ghwanyawa iimasunu diibigeagwa gajeamiimiyaas, amaduuku ghamneawa ea ghaydidi. 
1CO.7.15	Nea fuga nigeennyi mandeawana masaweega igasa ghwadarda, ea dadarda; aba sareani oorjeediyya ea hudiyya ea mii radeadi. Aba gideaba Aseetta gaguurneasa aba hooyyooh. 
1CO.7.16	Gatmooda ginaldiin ang'iing'i ea jea lealni siyeadaang'u? Ng'eedeeda gaynaldaan ang'iing'i ea jea lealni gatmoadaang'u?
1CO.7.17	Giduurji sean daba siisi abiideatta gidaghayi goondaneey Ng'uttamiida giibinda, ea gidaguursiinda Aseetta. Ak nii ea gidearukkwiidi aba jeeda ganiisajeega sean gil. 
1CO.7.18	Heappi siida iissa geaghus eguursa nea siyaat ghasmeahooda? Asi adagageanda girooraneeda ghasmeahooda. Siida damanda siguursiina mii gawa ghasmeahooda? Asi adagagasa ghasmeahooda. 
1CO.7.19	Beatta ghasmeahooda mii gili ak siida meayaada ghasmeahooda ea mii gili, geaghus ging'ng'ooyda digheanda Aseetta. 
1CO.7.20	Daba siisi abiideatta gidaghayi bea mwadi suguursiinda. 
1CO.7.21	Ang'iing'i ghayi geeguurneey nea guwosi ging'ng'oonyaneeda? Adiiduubayi. Asi iimmuusi gideaba gajabala geaw, ada abeeda ghwahit. 
1CO.7.22	Aba gideaba siida siguursa aba jeeda Ng'uttamiida nea ging'ng'oonyaneeda gil, siisi goobal geaw aba heeda Ng'uttamiida. Gwasnu eara siida suguursa nea goobal geaw niny ging'ng'oonyaneedda Gristo. 
1CO.7.23	Agooga geashaheagwa aba sheayeeda haw; adeahuuyi ging'ng'oonyaneemba sih. 
1CO.7.24	Asi fuga eaduupcheewi, damanda wassean siguursiina siida, gagasa gwandeayi sea Aseetta.
1CO.7.25	Asi ghamneawa aba fuga miigageeshshi, meandeawani digheanda Ng'uttamiida, geargu aba fughareedeanyu aniineeda nubwaydanaan Ng'uttamiida aba gideaba geawoschi doabiiwaat. 
1CO.7.26	Ghaaghanyi iyeang'ulayi aba sawanadeeni bea ghamneawean ghwahit gideaba siida gaygoobiideatta giduurji bea ghaneawa. 
1CO.7.27	Heappi niratteey geeshshooda? Adigasayi gideaba gajabala geaw. Ang'iing'i giibali geaw mii geeshsheena? Adiiduu gigasayi geeshshooda. 
1CO.7.28	Asi igeeshshi, ea misni riing'eeda, nea eara huda iisighi ea masna riing'eeda. nea fukka geshshiin gayghwanyas sawanaduutkka ng'eanyiida, ak gaydaweasaneegwa gili. 
1CO.7.29	Geayii fugea eaduupcheewi, damanda sigasa nineekkiit muuchchi; ghang'eada ghamneawa ak gagal mwadi fukka mideawa gadeemgean gidabal gobiideatta fuga mandeawana, 
1CO.7.30	nea fuga giisan ea dawuurji gili magiisana, nea fuga hoosan ea dawuurji fuga mahoosana, nea fuga shaah haleanjeeda ea dawuurji fuga mandeawana haleanjeeda, 
1CO.7.31	nea fukka mideawa gadiyeeda aba jeeda ng'eanyiidean ea dawuurji fuga masna gil. Aba gideaba haleanjeeda muunda ng'eanyiida gay ghang'atta.
1CO.7.32	Geagasayi oppala geat aba deawiitmeeda. Siida mii gageeshshi iissa gwadeawiissa ngasheega Ng'uttamiida, gida jea gohoosanda Ng'uttamiida; 
1CO.7.33	nea siida nigeeshshi iissa gwadeawiit aba ng'asheega muunda ng'eanyiida, was gichchea goohoosanda gatmoadaannyi, 
1CO.7.34	nea gidagasa ea nibearshi. Nea gatmooda meegeenna ghana huda iissa gwadeawiit appadayda Ng'uttamiida, gichchea ghoawaatta siida ghaydit aba saseeda ea guroorooda; nea gatmooda sigeena iissa gwadeawiit appadayda haleanjeeda ng'eanyiida, gichchea gohoosanda siyeadaannyi. 
1CO.7.35	Geargu ng'asheanji ak abeeda ghoanyagaadi, ak ea mii gideaba ghaghuumnyeegwa agooga, geagasayi gideaba gajooppiidana jeeda doobiiwanatta ea naweeda miy ak ghaghu mooshteang'wa mabwaasha aba heeda Ng'uttamiida.
1CO.7.36	Asi siida idaah gideaba masissiina huda jea ghaghi gidahaguuw, nea geawundaannyi bea gheang'da gwandeawa uurda, ak ea mayghwashiy gidagasa, gidabal gwasin gitta gasean: ghang'wana gageennyi, masna riing'eeda. 
1CO.7.37	Nea siida wassean hang'waanyiit aba jeeda gurooroadaannyi, ak ghanyea mediing'siina nea ghoammu ghoadeal gitta gasean, ak ea nimanya aba jeeda gurooreadaannyi, gideaba gaygwandeawa ghoaw gatmoadaannyi, abeeda ghoadoabiiw. 
1CO.7.38	Nea eara siida adayda hudaannyi ghoadoabiiw; nea dea meaghi ghoadoabiiw muuchchi.
1CO.7.39	Gatmooda aradaat iduugwanda siyeadaannyi. Amaduu nea nimi siyeadaannyi, ea niibal geaw ak ghoammu ghaghi siida gasa niny, ak geaghus fuga mida jeeda Ng'uttamiida. 
1CO.7.40	Nea aba girgweageedeanyu gaygahoosan ak gang'wana muuchchi inyeeda goobiideada ameaghi. Aba gideaba earaniini iyeang'ulay geandeawi Guroorooda Aseetta.
1CO.8.1	Asi ghamneawa aba iitta hamichchoojiga siittaw haleanjeeda mawosa Aseetta; geanalli gideaba “Aseasa easasean gendeawi fughareeda.” Fughareeda iissa ghaghwar geaw, nea bariinyeega iissa gwadeegu. 
1CO.8.2	Siida iighay gili nal ng'asheanda, siisi mwanala eara gil eara ghamneawa, mwanalda gidagwachchi haguuw ghwanalda. 
1CO.8.3	Nea siida iibwariiy Aseetta, abeeda siisi ghwanal Aseetta.
1CO.8.4	Hean aba iitta agitta hamitta siittaw haleanjeeda mawosa aseetta, geanalli gideaba, “Gidamawosa aseetta mayghwashng'u,” ea gideaba manda Aseetta nuut geaghus akkalealla. 
1CO.8.5	Earappeadi mida fuga suguura aseechcheekka, aba humng'eeda ghana ng'eanyiida, aba huumwa gwanda “aseechcheekka” saang'a ea “ng'uttamooji” saang'a, 
1CO.8.6	iiduu aba heedeanya aseasa Aseetta aakkalealla, was Ghweanda, was deaghayi leabu haleanjeessean, ak geepiideewi bwadaydaannyi ak gabiissa gwanda Ng'uttamiinagi, was Yeesu Gristo, ghayi rinna haleanjeessean badaydeaba niny, nea eara aseasa geepiideewi niny.
1CO.8.7	Eara gwasa, mii sean gil gea mideawa fughareani. Geaghus suuh ng'ay, aba gideaba nineaji haleanjeeda mawosa aseetta, nea fughareenga nyaawa, ng'arng'ari, ea sung'uda ririnnyeanda. 
1CO.8.8	Nea hamitta ghanyea maygagwarseasa aba heeda Aseetta. Iisunung'waadi agitta amwasunyeawaneasa gil, ama siyaaji ea maygooheadeeseasa gil. 
1CO.8.9	Asi ashageada giibali itteang'wa bwaageadiin adiiduu gwaruusa fukka ng'arng'ariin. 
1CO.8.10	Aba gideaba siida idaannyi, ang'iing'eeda mideawa fughareeda, nea gipteadi ak giyeagiischi aba jeeda gheeda sibatta haleanjeeda mawosa Aseetta, neada ea majiiduu gwayeessa jihi, iing'arng'ar fughareedaannyi, ak ghwaak hamitta siittaw maloonghajeega? 
1CO.8.11	Nea aba fughareadaang'u genuus siida ng'arng'ar, was oorjeeda giyeang'wa ghayi meah Gristo appadaydaannyi. 
1CO.8.12	Asi iyoonung gwasin fuga oduupcheewi riing'eeda nea gookkachchi fugheerga nyaawa nea ng'arng'ari, abeeda ea nootiiysi Gristo. 
1CO.8.13	Asi, hamitta ijea ghoaw gichchea ghabwaay oorjeediyya, abeeda ea may guttaak bannyeega, ak abeeda amwabwaanyi oorjeediyya.
1CO.9.1	Neada aniini meabali geawi? Aniini meawosi giijasoochcheanda? Aniineeda ea mii dadaa Yeesuuyda was Ng'uttamiideanya? Agooga moowosi gadiyeedeanyu aba jeeda Ng'uttamiida? 
1CO.9.2	Aba gideaba iimeawoosi giijasoochcheanda, aba heeda buuneeda suurja, iiduu geawoschi aba heedeang'wa agooga; aba gideaba agooga goowooschi girooraneeda giijasoochcheandumeedeanyu aba jeeda Ng'uttamiida.
1CO.9.3	Nii gidearukkwiisi fuga sikkiideaweani. 
1CO.9.4	Neada ea madoobiiwseasa gideaba geyeagiischi nea geeleeshi? 
1CO.9.5	Neada ea mammiiseasa gideaba getteayeewi gatmooda, aba jeeda neayeedeanya eewuurjeewana giijasoodiga suurja sea o oorjooga geenyea Ng'uttamiida sea Geefa? 
1CO.9.6	Ghana sughus Barnaba sea aniini was fuga jea gagadiiyi ak ea mwanyasa hamitta? 
1CO.9.7	Nii gajea ana shirikaarajean gil jea gawa ng'uchcheeda aba lappiyeadaannyi niny nea gaba geaw? Nii gajea ng'eaha gil siida jea gwahista msabiibu jea ea may ghwaak haghweagaaschi? Nii gajea ng'eaha gil jea gooheagwiischi ak aamwali eanooga haleanjeeda ahaaghwa?
1CO.9.8	Heappi ng'asheesu geargu aba gheambalmeeda siida? Neada deaweeda earada marukuna ng'asheesu? 
1CO.9.9	Aba gideaba aba jeeda deaweedeeda Muusa geang'waar gideaba, “Adiradi ghuutta heeyda dattas booga.” Abeeda gajeeyeena Aseetta gang'ula ng'asheega heewga? 
1CO.9.10	Neada niny ea mabaloolana badahuukkaasa? Ng'asheesu geang'waar appadahuukkaasa, aba gideaba siida bwar ng'eanyi iissa gidabal ghabwar ng'eanyi nea ghwarar nea siida las booga ea dalasa nea ghwarar gideaba gayghwanyas booga. 
1CO.9.11	Abeeda aseasa ghayi iisihisi mbeeyooda miyaas bea guroorooda jeesingeagwa, abeeda gajea ng'asheanda haw gil gideaba gealaji haleanjeedeang'wa oanyaschi? 
1CO.9.12	Asi iinyas buuneeda suurja haleanjeeda doabiiw aba heedeang'wa, abeeda amearaanyani aseasa?
1CO.9.12	Iiduu, ea meagasi aseasa gideaba gajeatoabiiwdunu, iissa geamilikghti haleanjeassean ak ameatteali Giijasta miy bea Gristo. 
1CO.9.13	Moanali gideaba fukka sin gadiyeeda aba gheeda sibatta Aseettean gwanyassa hamitta nyaawa gheeda sibatta Aseetta, nea fuga sin gadiyeeda, aba altaari iissa amwanyasa haleanjeetta sisappa geadi bea lukghumajeegeani? 
1CO.9.14	Gwanu, eara Ng'uttamiida gwargu gideaba fukka rukkwiida Giijasta miyiin gay ghwanyas hamitta nyaawa appadayda Giijasta miy.
1CO.9.15	Amaduu aniini ghanyea mii dasin aaragi aba ng'asheesu doabiiwiin, ak amwang'waari aba gideaba geagasayi danyas haleanjeani. Aba gideaba ghang'wana ghaameayi mwasamwa gideaba gayghaweedanaan siida ghwaroodeanyu bea geaw. 
1CO.9.16	Earappeadi earukkwiidi Giijasta miyiin manda gichchea daghwara geaw. Aba gideaba sugoonan dasin gadiyeani. Eamuy deanyu imearukkwiidani giijasta miy! 
1CO.9.17	Aba gideaba iyeasinnyi aba gideagassiidi aniini, abeeda geandeawi gimearda; ama iimii gideagassiidi aniini, abeeda gadiyeeni geetteaganean. 
1CO.9.18	Abeada giimeardeanyu annaaha? Ada nihi: gideaba gaydarukkwiida giijasta miy nea meegu gili, ak aamwanung eegu gittoobiiwsean aba rukkwiideayda giijasta miy.
1CO.9.19	Earappdi eaballi geaw aba heeda buuneessean iin geasinyi geaw ging'ng'oonyaneeda buuneessean, ak abeeda geanyaksi geaw fuga saang'a. 
1CO.9.20	Iissa geawuurjeewi Yahuudi aba heeda fuga Yahuudi, ak abeeda ghaanyaschi fuga Yahuudi; aba heeda fuga deaweeda, iissa geasinyi geaw siida deaweeda, earappeadi meandani jeeda deaweedean, ak abeeda ghaanyaschi fuga ang'ng'waay deaweeda. 
1CO.9.21	Nea fukka manda jeeda deaweedean geasinyi geaw gilimeandani jeeda deaweeda, nea mii gideaba meandeawani deaweeda aba heeda Aseetta gil, nea bih geawoschi siida mideawa deaweeda aba heeda Gristo, ak abeeda ghaanyaschi fukka mandeawana deaweedean. 
1CO.9.22	Aba heeda fuga ng'arng'ari iissa geawoschi ng'arng'ar, ak abeeda ghaanyaschi fuga ng'arng'ari. Geandi damannyoojiga sean aba heeda buuneessean, ak abeeda aba naweadinga sean ghaanyaschi gichchea dalealdeayda buuneeda. 
1CO.9.23	Ak geasinyi haleanjeessean appadayda giijasta miy, ak abeeda geeppareanyi ghawooda sea buuneeda suurja. 
1CO.9.24	Neada ea moanali gideaba fuga galleada iissa gwasalda sean gang'aleallli, nea siida jea ghwanyas shiipka aagi? Asi agalleada ak ghoanyaschi. 
1CO.9.25	Nea siida mida jeeda deangheeda iissa ghwasaja geaw haleanjeessean. Asi iissa gwasindunu ak abeeda ghwanyas shiipka, ak geegalleadi ak abeeda geanyaschi shiipka mayghwadattasa. 
1CO.9.26	Asaha, earaniini mwafwaji mwadaagha nea manda gidabuurbuurji, ak ea meakuli dawuurji siida bwar jeammeeda; 
1CO.9.27	aba sareani geasawannyi saseedeanyu nea geagadiiyi, ak amwahuuwi siida rukkwiisa giijasta buneessuurja, amaduu ghaahuuyi aniini siida jea eaheawa.
1CO.10.1	Fuga eaduupcheewi, geagasayi anala gideaba, gheambaghwanigaasa ghayi gookkwa shamooghooda sean, ak ghoaghaawa sean basooda, 
1CO.10.2	amang'atta geeppattiisan sean ghoaw fuga Muusa aba jeeda shamooghooda ea jeeda basooda, 
1CO.10.3	ama ng'atta ghwaak sean hamittida bea gurooroodean 
1CO.10.4	ak ghwali sean beekka bea gurooroodean. Aba gideaba ghwaleaydaawa badayda lagheaneeda was guroorooda ghayi aat geeshta, nea lagheaneetta ea Gristohi. 
1CO.10.5	Nea gwanda fuga saang'a aba jeennyaawa magassa Aseetta; ammuchchu gealas uhuuda aba dareapcheeda.
1CO.10.6	Asi ghamneawa ng'asheesu niiw reekusiinda aba heedeanya, ak abeeda ea meegassi ng'asheega munyas. 
1CO.10.7	Nea adoowoschi fuga bada haleanjeeda mawosa Aseetta, ak goowuurjeewi giduurji fuga mwaatkwa; gawuurji gidaghayi sung'waar bea gideaba, “Buuneeda ghayi gobiitpiit gweagiischi nea gwaleeshi, ama ng'atta ghang'eatng'eat ghwaanghan.” 
1CO.10.8	Nea adeemealuulli ak gewuurjeewi gidasiinda fuga mwaatkwa aba jeennyaawa, ak ghoabeeda fii sagalamnyooji diktam ea samwagu aweachchaanjagi. 
1CO.10.9	Nea adaghanyi eesna Ng'uttamiida, ak geewuurjeewi gidaghayi simda fuga mwaatkwa aba jeannyaawa, ak ghwaak inchipkeega; 
1CO.10.10	nea adoannikghti gidaghayi aniikghta fuga mwaatkwa aba jeannyaawa, ak ghwalas uhuuda habitkwajeega. 
1CO.10.11	Asi ghamneawa, ng'asheesu ghwanyas nea gawuurji reekusiinda, ak geang'waar ghoahiimu gichchea eabeada, aba heeda fuga jeagweadu mudeanooda gweannyeekka. 
1CO.10.12	Asi siida eeshsha geaw giminaadi dang'ulla geaw adiiduu ghoabeeda. 
1CO.10.13	Manda simsimda ninyaseagwa agooga mawosa dea geallaan aba heeda siida. Aseetta doabiiwaat, nea niny ea mayghwanung'waada eesmeegwa ea ghwanaawa uurjeengeagwa, earappeadi jea eesmeegwean gaygwasin naweeda jea aritteawana ak abeeda ghoammuuschi arjeang'da.
1CO.10.14	Asi fugeasu abwariinnyi, aba sareani anung'waada baditta gidamawosa aseetta. 
1CO.10.15	Geabalooldaneegwa fuga mideawa fughareenga; asi otteemsheesiina agooga ng'asheesu earguun. 
1CO.10.16	Bayooktida bea ghawooda sippareannyi aba ghawoodean, heappi mii giibareannyeeda foojeanda Gristohi? Ama mukkateeyda subwanajaadi mii giibareannyeeda saseeda Gristohi? 
1CO.10.17	Aba gideaba gwanda mukkatteheanagi, nea aseasa geawoschi saang'a ak gewooschi saseanagi, aba gideaba aseasa eesasean geanyaschi banajaneedeaba mukkatteydida assagiin. 
1CO.10.18	Ang'ulla fuga Israeeli; neada ea mii fukka ghayi akk haleanjeeda ghasmeahooda bareannyi sea altaarihi? 
1CO.10.19	Asi gaydayiin? Gaydayi hamitta sighadoawana haleanjeeda mawosa aseetta gili, ghana maloonghajeanda gili? 
1CO.10.20	Manda, geargu gideaba haleanjeetta sisappa geadi adayda fuga mandeawana masaweega ghoadaw meangeenda nea moadawa Aseetta. Ak ea meagassi aniini gideaba gajabareannyeewana meangeenda. 
1CO.10.21	Mwajoammuusa aleayda bayookta Ng'uttamiida ea bayookta meang'eenda. Ak ea mwajoammuusa oppareannyeena measeeda Ng'uttamiida ea measeeda meangeenda. 
1CO.10.22	Ghana sigasayi eang'udana Ng'uttamiida lachng'eanyiida? Neada gendeawi uurda ea eburdeawana ninyi?
1CO.10.23	“Haleanjeessean ghwahit,” ak ea mii haleanjeessean gil gea jea ghaweat fii, ak ea mii sean gil gea jea gwadeegu. 
1CO.10.24	Siida adagagakkiisa geaw haleanjeeda miyaas, ghang'wana gagasa ghwanyas gischeewoochcheandaannyi gidamiy. 
1CO.10.25	Ayaaga haleanjeessean sikghaas aba heeda sigheahhiideawa bannyeega was jeeda naada nea adoonnyeariidi aba gidamwachmwach fughareedeang'wa. 
1CO.10.26	Aba gideaba, “Ng'eanyiida gaba Ng'uttamiida, sea haleanjeessean mida jeeda.” 
1CO.10.27	Asi iguurneey siida mandeawana masaweega hamitteaba shing'ada ak gigasayi beatta, aga gidawassean sugoonnyi nea adinyaashti ng'asheanda wassean aba gidamwachmwach fughareeda. 
1CO.10.28	(Ama deeppa gwayeeshshineey sih, “Gili geattaydaawa lukghumajeega,” iiduu nea mang'ulleey siida ghwanyawa rukuneey, ea aba gidamwachmwach fughareeda, 
1CO.10.29	geargu gitta mwachmwach fughareadaannyiin, mii geagwa gil, adiiduu giyaagi.) Ghwasaan abeeda inyas gibaldeanyu bea geaw jea goorgweaksa fughareemba siinuut? 
1CO.10.30	Abeeda iyaagi nea geabadiischeesi Aseetta, abeeda ghwasaan inyas geeng'ng'eawwean aba gili naabwachchi Aseettean?
1CO.10.31	Asi iyooyeagiischi ghana iyooleeshi, ghana iyoosinnyi ng'asheanda wassean, asna sean aba gigheambiitta Aseetta. 
1CO.10.32	Adoanung' goodiiy fuga Yahuudi ghana gea Yunaani ghana ganiiseeda Aseetta, 
1CO.10.33	asi gawuurji gidiissa eagassiidi aniini deahoosan buuneessean aba haleanjeessean easinnyi, ak ea meegassi gideaba gaydanyagaada nea gabwageaw, geagasayi dea buuneessean, ak abeeda geelealu.
1CO.11.1	Awuurjeewanean aniini, gawuurji gideabeaheatti Gristo.
1CO.11.2	Asi ghaaghwarjeedwa aba gideaba noapkachchaan aba haleanjeessean ea gideaba noang'ng'waanyi searoojikka ghayi eagoonnyeegwean. 
1CO.11.3	Ak geagasayi anala gideaba giliwas gatmooda ea ng'eedeeda Gristo gil, nea uhuuda gatmooda ea siyeadaannyi, nea uhuuda Gristo ea Aseetta. 
1CO.11.4	Ng'eedeeda wassean moora Aseetta, ghana gwaramoorani ng'asheega nea gwadukuta uhuudaannyi, ghoabwaaspwaas uhuudaannyi, 
1CO.11.5	nea gatmooda wassean mwaash Aseetta ghana gwaramoorani ng'asheega nea madukuta uhuudaannyi masissiina uhuudaannyi mureeda, abeeda gawuurji gili uhuudaannyi sireakghu. 
1CO.11.6	Aba gideaba gatmooda ii madukuta uhuudaannyi, ghang'wana ghwareakghu budeagaaschi; amadeeppa gaba baspaseega gideaba gayghwalach gatmooda buudeagaaschi ghana eareakghu abeeda ghang'wana gwadukuta uhuudaannyi. 
1CO.11.7	Aba gideaba ng'eedeeda mammiisiina gideaba gaygwadukuta uhuudaannyi, aba gideaba niny geegala sea gigheambiitta Aseetta; nea gatmooda ea gigheambiitta ng'eedeeda gil. 
1CO.11.8	(Aba gideaba ng'eedeeda maleapna heeda gatmooda, gwaleabu gatmooda heeda ng'eedeeda. 
1CO.11.9	Nea ng'eedeeda ea meesna appadayda gatmooda, nea gatmooda geesin appadayda ng'eedeeda.) 
1CO.11.10	Nii gidasibaysiina gil gideaba gatmooda gagasa gwandeawa gichchea gwadukuteawa uhuudaannyi, appadahuukka malaykajeega. 
1CO.11.11	(Eara gwasa, aba heeda Ng'uttamiida asi gatmooda mii gili, ii manda ng'eedeeda nea ng'eedeeda ea mii gili ii manda gatmooda, 
1CO.11.12	aba gideaba gatmooda ghayi gwarinna heeda ng'eedeeda gwasnu eara ng'eedeeda ghamneawa gwajiilu gatmooda. Nea haleanjeessean gwaleabu heeda Aseetta.) 
1CO.11.13	Asi asikteawana nea gobwageat; ghwadeabiiwi gideaba ghamwaash gatmooda Aseetta nea madukuta uhuuda? 
1CO.11.14	neada geallaan ea moanaaleagwa gideaba ng'eedeeda ii mideawa buudeega geawwi ghoabwaaspwaas geaw, 
1CO.11.15	Iiduu gatmooda ii mideawa buudeega geawwi gahaguuwsa? Aba gideaba geattaw budeega geawwi gwadukuta saseeda. 
1CO.11.16	Amadeeppa gwanda siida gasa ghang'ut foolayda, ghanyea meanali seareeda nuut ghana eara ganiisajeega Aseetta.
1CO.11.17	Asi aba goonidi eagoonnyeegwa ng'asheesu bea gichchea ebeedaan, mwaaghwareegwa, aba gideaba iyoabwachchi geat, moobatteeni geat alooheeda, goobatti geat munyinda. 
1CO.11.18	Aba gideaba gidamadeeda, iyoroonnyi nea goowoschi ganiisa, anayiinyi gideaba gwanda jeedeang'wa dardeayda; ak hich ghaamwaschi, 
1CO.11.19	aba gideaba jeedeang'wa ghaghanyi gwanda foolayda ak abeeda fuga sumwas aba heedeang'wean abeeda geanal. 
1CO.11.20	Asi iyoabwachchi geat, ea mwahida gideaba gajayaaga hamitta Ng'uttamiida. 
1CO.11.21	Aba agiischooda, iissa gaba siisi geanda hamittaannyi, nea siyagi gabearji jalooda nea niirja ea boogideat. 
1CO.11.22	Naaha! Neada ea moondeawani gealga jea ayeagiischeewana nea gooleeshi? Ghana ofoolli ganiiseeda Aseetta nea ghoanung ghabeal fuga mandeawana gil? Gaydayeeshshineegwaan? Gaydagwarseegwa aba ng'asheanji? Manda! Maydagwarseegwa.
1CO.11.23	Aba gideaba ghaanyaschi aba heeda Ng'uttamiida gitta ghamneawa eagoonnyeegwa agoogean, nea Ng'uttamiida was Yeesuun eaweetta jea ealaabwa bwadawiin gageanu mukkatte, 
1CO.11.24	hean, iing'atta badiischeesiinda, ghabwanach, ak gwayi, “Nii saseedeanyu gil ghayi sibeagu appadahuukkeagwa, asindunu aba giipkeatteanyu.” 
1CO.11.25	Gwasnu iing'atta agiischoodeaba shing'ada gageanu bayookta ak gwayi, “Bayoogi neajeedeesh gil aba foojeandeanyu. Asindunu, iinyoo aleesheena, aba giipkeatteanyu.” 
1CO.11.26	Aba gideaba iyoayaaji mukkatteheeni nea ghoaleaydi bayoogi, goorukkwiidi miyeeda Ng'uttamiida ea ghwahitta eaweeda jea ghwahinna.
1CO.11.27	Nea siida wassean, akk mukkatte ghana ghwalealeada bayookta Ng'uttamiida aba naweeda mwadoabiiwa, abeeda gaygwanyaksa geaw giidinyeanda ak ghang'uda saseeda ririnnyeanda ea foojeanda Ng'uttamiida. 
1CO.11.28	Nea siida ea dasikteawana geaw, ak ghwaak mukkatte ak ghwaleayda bayookta. 
1CO.11.29	Aba gideaba siida wassean akk nea ghwali nea masikteawana ghwaak nea ghwali ghoorjooda saseadaannyi. 
1CO.11.30	Nii gidaghamneawa nung' gang'arng'ariidi fuga saang'a aba jeedeang'wa gil nea gamnyeani, nea mwaatkwa ea nimeewa. 
1CO.11.31	Ama inyeetta ghwanyawa gergweaksi geat huumwa, ghwanyawa ea majeergweakseasa. 
1CO.11.32	Nea iyargweakseasa Ng'uttamiida, geanung' eanyasa mureeda ak abeeda ea mergweakseasa sea fuga muunda ng'eanyiida.
1CO.11.33	Asi fuga eaduupcheewi, iyoabwachchi geat nea googasayi ayeagiischeena, ommuukkuuni geat, 
1CO.11.34	siida ibearji jalooda, ea deagiischi aba gheannyi, adiiduu gweadu nyeascheedeang'wa girgweaksiinda. Nea ng'asheega suurja iyaawunnyi gaydarukuneegwa.
1CO.12.1	Fuga eaduupcheewi, asi ghamneawa aba iitta haleanjeeda sugu bea guroorooda, aniini meagassi amoanali. 
1CO.12.2	Ak ghoanalli gideaba damanda ghayi owoseewi fuga mandeawana masaweega, geehutteawweegwa ak ghoabwachchi haleanjeeda mawosa aseetta, ak earagwasa ghaghanyi sihheelleewaneegwa. 
1CO.12.3	Asi geagasayi gideaba anala gideaba manda siida jea gabaloola badayda Gurorooda Aseetta jea gwayi, “Yeesu sumwaashta!” Ak ea manda siida jea gwayi, “Yeesu Ng'uttamiida gil,” geaghus gwargu Gurorooda Ghaydit.
1CO.12.4	Asi gwaheelli giimmuusta sugu, nea Gurorooda ea agi; 
1CO.12.5	Ak gabiissa gwaheelli sinjeandinga gadiyeeda, nea Ng'uttamiida ea agi; 
1CO.12.6	Iiduu gwaheelli uurda gadiyeeda, nea Aseetta ea akkalealla dea adoabiiw sean appadahuukka buuneessean. 
1CO.12.7	Nea giliwas sih goohiimsa Aseetta Guroroadaannyi aba alooheeda buuneessean. 
1CO.12.8	Aba gideaba siyagi aba Gurorooda geattaw gwarukku weaghuumeeda, nea geattaw nuut gwarukku ng'asheega aba fughareeda aba gidabwariiyda Gurorooda, 
1CO.12.9	nuut geattaw masaweega aba Guroroodida, nea nuut geattaw giimmuusta jea ghoahaabwa buuneeda aba Gurorooda assagiin, 
1CO.12.10	nea nuut geattaw gadiyeeda jea gwasna ng'asheega deamdeameedi, nea nuut geattaw sibaneandumeeda, nea nuut gooheeldooschi gurooruunatka, nuut heeluutka ghuusiga emoojiga, nea nuut geattaw rooppiideayda ghuusiga emoojiga. 
1CO.12.11	Nea gadiyoojusu seaniin gwasin akkalealla aba Gurorootta assakkaleallaan, ak gwalakkiisa giliwassih nea gabwageaw gawuurji gitta gassiida ninyiin.
1CO.12.12	Gawuurji gitta waseatta agi saseedean ak gabiissa gwandeawa damealga saang'aan, earappeadi damealga saang'aan gaba saseanagi, ak ea giduurji earaba heeda Gristohi. 
1CO.12.13	Nea aba Guroroanagi geppaattiisaneasa aba saseanagi, fuga Yahuudi ghanea fuga Giriikki gili, ea ging'ng'oonyanga gil ghanea fuga abal geat gil, hean geanung' ghwaleayda sean Guroroanagi.
1CO.12.14	Aba gideaba saseeda mandeawana dameallanjagi gil asaang'a. 
1CO.12.15	Iyayi geeshta, “Aniini meawosi geattinda, ak ea meabeahi saseeda,” nii mii gidamaygabeaheewa saseeda gil. 
1CO.12.16	Ama ayi iitta, “Aniini meawosi gheang'da, ak ea meabeahi saseeda,” nii mii gidamaygabeaheewa saseeda gil. 
1CO.12.17	Abeeda saseessean iihuuw gheang'da, abeeda iing'da gaygwanda yeenu? Amabeeda huuw saseessean iitta, abeeda gwandayeenu joonda gida? 
1CO.12.18	Hean aba giduurji, Aseetta gageanu googuuyi giliwas roabwada mida saseeda, aba giliwas roabwada aba gidagassiida. 
1CO.12.19	Ghwanyawa inyeeda ghoaw roobuutka sean roobwadeanagi, abeeda saseeda gaygwanda yeenu? 
1CO.12.20	Amaduu ghamneawa roobuutka asaang'a, amaduukku saseeda aagi. 
1CO.12.21	Ak ea mayghoammu gheang'da gwayeeshsha geattinda, “Aniini meagasseey,” nea moammu gwayeeshsha uhuuda geeshanga, “Aniini meagasseegwa.” 
1CO.12.22	Abeeda iisiyam, roobuutkiga bea saseeda sideaksa ng'arng'arannyeekkean gea sigasa muuchchi gil, 
1CO.12.23	nea roobuutkiga bea saseeda mahaguuwa mureedean gajeattawa mureeda haw muuchchi, nea roobuutkaasa manda leanga geanung' gwandeawa leanga muuchchi ea ghwanaawda. 
1CO.12.24	Aba gideaba roobuutkaasa mideawa alooheeda magassa gil. Nea Aseetta ghayi gwasin saseeda, ak ghoadaw mureeda muuchchi roobadeetta ashoayiin, 
1CO.12.25	ak abeeda ea dardaawaat saseeda, ak abeeda gang'ula geat roobuutka, gaba roobadeeni ng'ula nuut. 
1CO.12.26	Nea iisawana roobadeanagi, abeeda gwasawana roobuutka sean; nea iisisissa mureeda roobadeanagi, abeeda gahoosan sean.
1CO.12.27	Asi noahuuyi saseeda Gristo nea gaba siisi was roabadeadaannyi. 
1CO.12.28	Nea Aseetta ea niloat giijasoodiga madeeda aba jeeda ganiisa, deaba iyyeenya sibanga, geaba samwagu ea ginealshoodiga, ea fuga sina ng'asheega deamdeameadi, ea fuga aheabi buuneeda, ea weedanga, ea fuga ambaliischi, ea fuga baloolla ghuusiga emoojiga mwaatkwa. 
1CO.12.29	Neada ea giijasoodiga seani? Neada ea sibanga seani? Neada ea ginealshoodiga seani? Ak gwasna sean ng'asheega deamdeameadi? 
1CO.12.30	Neada ea siittaw sean giheapta fuga miyeani? Neada gabaloolla sea iit muudi? Ak ghoammu sean rooppiideayda ng'asheega? 
1CO.12.31	Asi agassa muuchchi haleanjeeda hees jea eegu. Ak gaydahiimneegwa naweeda miy muuchchi miyadaaha.
1CO.13.1	Eara dabaloola ghuusiga fuga muunda ng'eanyiida ea dea malaykajeega, nea meandeawani bariinyeega, abeeda anaahuuyi gharinnyeanda ajuuri ea deebajeanda was moonngeanda. 
1CO.13.2	Nea eara dandeawa uurda sibaneandumeeda, ak ghaanalli makcheamuutka sean bea fughareeda, ak geandeawi masaweega sean, ammu goobaleak giijeega, ak ea meandeawani bariinyeega, meawosi gil. 
1CO.13.3	Iyaadaydi haleanjeedeanyu sean eandeawi, ama adaydi saseedeanyu eaghwarda, ak ea meandeawani bariinyeega, ea meanyasi gil.
1CO.13.4	Bariinyeega iissa ghamilikghta nea innya jih; bariinyeega mandeawana lachng'eanyiida ghana ghwarjeeda; 
1CO.13.5	ak ea maba ghunduufka ghana ghwarjeeda. Bariinyeega ea maska naweadaannyi nea gaba geaw; ak ea mii assas nyaras ghana gwandeawa sichcheeda; 
1CO.13.6	ak ea mahoosanniisiina ng'asheega munyas, iissa gahoosassa ng'asheega doobiiweadi. 
1CO.13.7	Bariinyeega iissa ghamilikghta ng'asheega sean, ak ghamwas ng'asheega sean, ak ghwarar ng'asheega sean ak ghwarjeang'da aba ng'asheega sean.
1CO.13.8	Bariinyeega manda mudeanooda; nea iimida ramooranga gayghang'atta; gwasnu eara iitta emoojiga, gaygammuudean, ama mida fughareeda gayghang'atta. 
1CO.13.9	Aba gideaba fughareangaasa iissa ea mwahitta nea eara ramoorangaasa ea mwahitta; 
1CO.13.10	Iimuchchu nea ghwahidu gitta hidaadiin, abeeda gayghang'atta gitta mii hidaadiin. 
1CO.13.11	Ghayi nea guttawos jeepta, iissa geabalooldi jeepta, ak geattemsheatti jeepta, ak gwadeenna fughareedeanyu dea jeepta; hean nea geeheedu doaw ng'eedeeda, ghaanung'waadi ng'asheega jeepchcheandumeeda. 
1CO.13.12	Aba gideaba ghamneawa geeng'ulli geat giyooh aba jeeda misaneeda, nea damandida gaygwaroonnyi gheanyangaasa. Asi ghamneawa ghaanalli aba meatkweenagi; damandida gajadanal muuchchi, aba gideaba Aseetta ghwanalan muuchchi. 
1CO.13.13	Asi masaweega ea ghusooda ea bariinyeega, ngasheesu assamwaguun, aba jeedeaba ng'asheesu daahaw muchchi bariinyeega gil.
1CO.14.1	Anung' ghoaw bariinyeega, gidajea agassa, nea goosinnyi badiida aba haleanjeeda jea eegu bea gurorooda, raanya gideaballi ghoaramwaarji. 
1CO.14.2	Aba gideaba siida baloola iitnuut meabaloola buuneeda goobalool Aseetta; aba gideaba manda siida nal ng'asheagaaschi, niny gwarukku makcheameeda funyaat aba jeeda Gurorooda. 
1CO.14.3	Nea aba meatkweeda niirja, siida ramoorani gobalool buuneeda aba gidiing'nooda nyaawa nea goomajeek ea geandeayda salagheang'da. 
1CO.14.4	Siida baloola iitnuut goomajeek geaw niny, nea siida rukku ramooranga goomajeek ganiisa. 
1CO.14.5	Ak geagasayi aniini gideaba gajabaloolana iit nuut, nea ghwaraanya muuchchi gideaba gajaramoarana. aba gideaba siida ramoorani ahaweewa siida baloola iit nuut, geaghus gwarooppu siinuut, ak abeeda geemmajeek ganiisa.
1CO.14.6	Ak ghamneawa fuga eaduupcheewi, iyaawunnyi heedeang'wa ak geabaloolli aba iit nuut, abeeda gaydanung' anyagaadaydaan, geaghus darukuneegwa nea ghadahaaji ghana aba fughareeda, ghana daramooran, ghana aba ginealshooda? 
1CO.14.7	Eara haleanjeeda mandeawana gurooruunatka, uurji durumbeatti, ghanea gidondoriida gil, iimwanya nea gwaheelli nyeashta, gajeanaldaan duumda was? 
1CO.14.8	Aba gideaba giguuleanda iinyaa nyeashta meanala, gajeang'eaha siida jea ahidaat aba ng'uchcheeda? 
1CO.14.9	Asi gwasnu earagooga; iyoobalooli iit nuut meanala, gajeang'eaha jea ghwanal gissurgu? Aba gideaba gajuurjeewana siida rukkwiisa ng'asheega jeammeeda. 
1CO.14.10	Asi gwanda iidiga saang'a heelli aba jeeda ng'eanyiida, ak ea manda dea meanala girrugu. 
1CO.14.11	Abeeda iimwanali ginnyah iittida, gaydoaw rabascheanda aba heeda siida balool nea siida balool gayghoaw rabascheanda aba heedeanyu. 
1CO.14.12	Gwasnu earaba heedeang'wa; aba gideaba googasayi muuchchi gideaba gajahuuwa fuga mideawa uurda aba Gurorooda, agassa muuchchi gideaba gajandeawana ak ghoadeaschi ganiisa.
1CO.14.13	Asi, siida baloola iit nuut ea damwaasha Aseetta eattaw rooppiideayda. 
1CO.14.14	Aba gideaba iyaamwaashchi Aseetta aba iit nuut, ghamwaach guroroodeanyu Aseetta, nea fughareedeanyu ea mandeawana haghweega. 
1CO.14.15	Abeeda gaydasin naaha? Gaydamwaash Aseetta aba gurorooda earada gaydamwaash aba fughareeda, gaydasarman aba gurorooda ak gaydasarman earada aba fughareeda. 
1CO.14.16	Eara gwasa, ang'iing'i iibadiischeesi aba guroorooda, siitta uurji gilimida jaroodean gaygwayeendaan “Amina,” iing'atta badiischeesindaang'u iimwanala gidurgu? 
1CO.14.17	Aba gideaba gwadeeppa badiischeesiina muuchchi, iiduu siida niirja eamaloossiina gil. 
1CO.14.18	Geabadiischeesi Aseetta aba gideaba geabalooli iit nuut ea dadarameagwa oagasean; 
1CO.14.19	amaduu, aba jeeda ganiisa ghabwariinyi gideaba gaydabaloola ng'asha muut aba fughareedeanyu, ak ghanaalli buuneeda suurja, eaghwalabwa hoowa gideaba gaydabaloola ng'asha sagalamnyooji damanamughuush aba iit nuut. 
1CO.14.20	Fuga eaduupcheewi, adoahuuyi diibiga aba fughareengeagwa; ahuuwa diibiga aba ng'asheega munyas, nea aba fughareengeagwa ghoahuuyi fuga hees. 
1CO.14.21	Geang'waar aba jeeda deaweeda gideaba, “Aba ghuusiga fuga baloola iit nuut, ea biissa ghuusiga rabasta gaydeabalool fiisu, ak earagwasa ghanyea maygoleeysean iit, gwargu Ng'uttamiida.” 
1CO.14.22	Asi, iit nuut gwadeagooda gil ak ea maba fuga mideawa masaweega, gaba fuga mandeawana masaweega, nea ramooranga ea maba fuga mideawa masaweega. 
1CO.14.23	Asi iibwat geat ganiiseessean ak gabaloola sean iit nuut, amaduu ghwahidu gah fuga jarooda, ghanea fuga mandeawana masaweega gil, heappi maygwayi goobeayi geasi? 
1CO.14.24	Ama ramoaran sean, amaduu ghwahidu gah siida iiyiin gaygoohiimsa munyindaannyi, nea ng'asheekka sean iiyiin gaygoorgweaksa, 
1CO.14.25	Makcheameeda jeadaannyi gajeanung' ghwadaajiit; ak abeeda gwatkuy, ak gayghabwat Aseetta ak gwargu gideaba aba huumwa Aseetta gwanda jeedeang'wa.
1CO.14.26	Fuga eaduupcheewi, asi gajeeyeanaan? Iyoobwachchi geat, gaba siisi mideawa duumda, ea ginealshooda, ea gidaheachta, ea iit nuut, ghana rooppunooda ng'asheega. 
1CO.14.27	Siida iibaloola iit nuut, ea dabaloola fii iyyeenya ghanea samwagu gil adaghwanaawa, nea dasinna galannyoojiga gwayamuuttooschi; ak ea darooppuuna siyagi. 
1CO.14.28	Iimanda siichchea gwarooppu, ea daba siisi siinda aba jeeda ganiisa, deabaloola geaw niny ea Aseetta. 
1CO.14.29	Nea sibanga ea dabaloola nea iyyeenya ghanea samwagu, ak ea dasikteawana ng'asheega surgu. 
1CO.14.30	Nea isittaheachsa ng'asheanda siinuut apteada, adasiinda siida ghwanyawa bea madeeda. 
1CO.14.31	Aba gideaba ghoammuuschi oagasean gaba siisi ramoaran, ak abeeda ghwanal sean, nea geemmajeek sean; 
1CO.14.32	nea gurooruunatka sibanga iissa gwasissa gadiyeeda sibanga. 
1CO.14.33	Aba gideaba Aseetta mii Aseetta ang'uuttooschi fii gil, niny gaba hoyyoo. Gawuurji aba jeeda ganiisajeega sean bea fuga ghaydidi. 
1CO.14.34	Nea gadeemga ea dasiinda aba jeesinga ganiisajeega. Aba gideaba manda gheatta jea gabaloola, gagasa gweada geat ng'eanyi, gawuurji ginnyaashta deaweeda. 
1CO.14.35	Ama mida ng'asheanda wassean gasa ghwanal, ea daanyaasha siyeedinga nyaawa aba ghoah. Aba gideaba gaba baspaseega gideaba gaygabalool gatmooda aba jeeda ganiisa. 
1CO.14.36	Heappi! Ng'asheanda Aseetta ghang'eada heedeang'wa ghana hisseegwa agooga nea goabwageadi?
1CO.14.37	Siida iyeeshsha geaw guwosi sibaneeda gil, ghana ea siida gurorooda, gayghamwas ng'asheesu eang'oorneegwean gideaba gwargu Ng'uttamiida. 
1CO.14.38	Nea siida imwanala ng'asheesu, ea mwajeanaal niny. 
1CO.14.39	Asi fuga eaduupcheewi, asna badiida ak googasayi muuchchi ramooranda ng'asheega, nea adoaheawi fuga baloola iit nuut; 
1CO.14.40	nea goosni ng'asheega sean badiida ea alooheeda.
1CO.15.1	Asi fuga eaduupcheewi, ghamneawa gaydeapkeanneegwa Giijastida miy ghayi earukuneegwean, ghayi oang'ng'waanyi was dea oamiinaadawi, 
1CO.15.2	amaduu geelealneegwa, aba iyoang'ng'waanyi muuchchi ak geaghus gaba masaweegeagwa mwadaagha.
1CO.15.3	Aba gideaba geagonnyeegwa giijasta majeek bea huumwa ghayi sigoonan, bea gideaba Gristo ghami aba riing'eagaasa gawuurji ginnyaashta ng'ooruutka, 
1CO.15.4	ea gideaba geebuy, ea gideaba geettuudu eaweetteaba samwagu, aba ginnyaashta ng'ooruutka, 
1CO.15.5	ea gideaba nibussiinnyi sea Geefa, ea biissa ginealangiga attamaniyyeenyean. 
1CO.15.6	Iimuchchu gabussiinnyi sea fuga naawa bughalaji muut aba damwanagi, nea aba jeedeaba fiisu gwanda gea saang'a duugwanda eara ghamneawa, nea mwaatkwa gwanda gea nimeewa. 
1CO.15.7	Iimuchchu gabussiinnyi sea Yakkobo, ea gichcha giijasoodiga sean. 
1CO.15.8	Amaduu aba huydeandeaba sean, geabussinnyeewi aniini, ak geawuurjeewi siida siji nea mii ghwahitta damandaannyi. 
1CO.15.9	Aba gideaba aniini geawoschi mwanang'eawa giijasoodiga, biissa ea mammiissean gideaba gajeeguureewean giijasoochcheanda, aba gideaba ghayi naaghabwaschi ganiiseeda Aseetta. 
1CO.15.10	Iiduu aba dagheerjeandumeeda Aseetta anaahuuyi gideawuurjeewi bea ghamneawa, nea dagheerjeameadaannyi aba heedeanyu ea maba mwadaagha. Aba meatkweeda niirja ghaaraanyi muuchchi aba sinooda gadiyeeda ea dalaabwa hoowa siida wassean aba saawa, nea mii aniini gil, nii gwasin dagheerjeandumeeda Aseetta mida heedeanyu. 
1CO.15.11	Asi ii aniini gil, ghanea fukka, nii gissurukkwiidi gil, ak hean ghoamwaschi.
1CO.15.12	Asi ghamneawa iinukkwa geerukkwiida gideaba Gristo niduunna miyeeda, anda ak gwayeena fuga mwaatkwa manda duunnooda fuga nimeewa. 
1CO.15.13	Ama manda duunnooda fuga nimeewa, adabeeda Gristo ea mii gwaduudu; 
1CO.15.14	ama Gristo ii mii gwaduudu, abeeda rukkwiideaydeanya bea giijasta gaba mwadaagha ak masaweegeagwa gaba mwadaagha. 
1CO.15.15	Iissa earaseasa geanung' eahuuwa gili sinappiisi Aseetta ng'uyyeega, aba gideaba gemuuwwu gideaba niiduudu Gristo, was dea mii gwaduudu ii huumwa gil gideaba ghami ak ea mii gwaduudu. 
1CO.15.16	Aba gideaba ii meettuttuuna fuga nimeewa, abeeda eara Gristo ea mii gwaduudu. 
1CO.15.17	Ama Gristo iimii gwaduudu, masaweegeagwa gaba mwadaagha, adabeeda ea gudandana jeeda riing'eegeagwa. 
1CO.15.18	Gwasnu abeeda eara fukka sean ghayi meewa aba jeeda Gristohiin ea nirooda. 
1CO.15.19	Aba gideaba aba jeedeaba eaweesu bea ghamneawean isindeawi rarooda aba heeda Gristo, gidabal geabwaydaneasa ea ealaabwana hoowa buuneessean.
1CO.15.20	Ak aba huumwa Gristo ea nuduunna miyeeda, was haghweega madeeda aba jeeda fuga nimeewa. 
1CO.15.21	Aba gideaba miyeeda ghayi gweadu siida, gwasnu eara duunnooda miyeeda gweadu siida. 
1CO.15.22	Gawuurji ghayi aba Adam gameewa buuneessean, gwasnu earaba heeda Gristo gaygwaduuttu sean. 
1CO.15.23	Ak gaygaba siisi siittuudu aba badiida Aseetta: Nea Gristo ea haghweega madeeda gil, nea damanda jea ghwahinna gayghwaan heeda fuga was gea Gristo. 
1CO.15.24	iing'atta hiji gayghwahidu mudeanooda, damanda jea ghoadawa Aseetta was Bwaabwa gheambalmeeda iing'atta nyarjeawuda sugoochcheandumeeda ea fuga ambaliischi sean ea uurda. 
1CO.15.25	Ak ghanyi goombaliischi ea eaghus ghwayiin weajoodigaaschi sean jeeda baneaguuka geeshangaaschi. 
1CO.15.26	Weajoochcheanda huydean jea eejakta miyeeda gil. 
1CO.15.27	“Aba gideaba Aseetta niyiin haleanjeen jeeda baneaguukka geeshangaaschi.” Haleanjeessean siyiin hing'eadaydaannyi, ak ea daach gideaba numwas siida iin haleanjeessean jeeda baneaguukkaaschi. 
1CO.15.28	Asi iisiyiin haleanjeessea jeeda baneaghuukka geeshangaaschi, abeeda Balleanda gayghwayiin geaw jeeda baneaguukka Aseetta, ak abeeda Aseetta ghoaw haleanjeessean aba hichpa giliwas siida.
1CO.15.29	Asi ghamneawa gwayeenaan buuneeda isippattiisa aba hoorgeeda fuga nimeewa? Iimuchchu nea meettuunna fuga nimeewa earahay, abeeda buuneeda geppeattanniisa naaha aba hoorgeeda nyaawa? 
1CO.15.30	Abeeda ghwasaan inyas geendi jeeda gidiinyeanda damannyoojiga seani? 
1CO.15.31	Fuga eaduupcheewi, aniini geargu ng'asheesu nea ghaaghwarji geaw appadahuukkeagwa agoogeeda mida jeeda Gristo Yeesu was Ng'uttamiideanyean, iissa genuusan galeagasean! 
1CO.15.32	Gaydanya naaha abeeda iyeabalooldi siida, aniini geang'uchcheewi diyeanga aba Efeesohiin? Aba imaduuttuuna fuga nimeewa, “Asi eyeagiischeena nea geeleeshi, aba gideaba numuji gajeemeewwa.” 
1CO.15.33	Adeereenganneegwa, “Baloolda muy iissa gwanuus searoojiga miyaas.” 
1CO.15.34	Anung' ghwadoabiiw fughareengeagwa, ak ea adagudoosinnyi riing'eeda. Aba gideaba buuneeda mwaatkwa mandeawana fughareeda Aseetta. Geergu ng'asheesu ak abeeda ghoabwaaspwaaschi.
1CO.15.35	Iiduu gwadeeppa ghoanyaashta sih, “Fuga nimeewa gettuuttaydaan? Ak gayghapka nea gweadu sasanuukka uurjiin?” 
1CO.15.36	Ea siittasha, haleanjeeda ihisti maygwahissa heeda ea eaghus ghanyi ghami. 
1CO.15.37	Nea gidihisti ea mii bookcheanda niheedu, iissa gheang'nyeanda, deeppa gaba nngano ghana gaba booga suurja. 
1CO.15.38	Nea Aseetta ghoadaw saseeda loat nea gilinyoo ea mbeyooda gil iissa ghwanyas saseadaannyi. 
1CO.15.39	Aba gideaba sasanuukka sean mawuurji, amaduu sasanuukka buuneeda gawuurji, nuut gaba diyeanga, nuut gaba dariidakka, nuut gaba ghweayeega. 
1CO.15.40	Ak gwanda sasanuukka humng'eeda ea sasanuukka ng'eanyiida; nea gigheambiitta sasanuukka humng'eeda ea agi, nea gigheambiitta sasanuukka ng'eanyiida ea nuut gil. 
1CO.15.41	Asi gwanda gigheambiidagi bea Aseetta, ak gigheambiit nuut gaba sheeda, nea gigheambiit nuut gaba miinga; aba gideaba ming'weanda gwaheelli sea ming'weanda aba gigheambiitta.
1CO.15.42	Gwasnu eara duunnooda fuga nimeewa. Gidasihista iissa ghami, nea gisittuudu ea mayghami. 
1CO.15.43	Geehista nea ghasghasaat, ak geettuunna nea gwandeawa gigheambiitta. Geehista ng'arng'aranda, ak gettuudu nea gwandeawa uurda, 
1CO.15.44	Geehista saseeda geallaan, ak gettuudu saseeda gurorooda. Iimida saseeda geallaan, gwanda eara dea gurorooda. 
1CO.15.45	Gawuurji gissung'waarda bea gideaba, “Siida madeeda was Adam ghoaw siida mideawa eaweega,” nea Adamooda huydean ea Gurorooda adawi buuneeda eaweega gil. 
1CO.15.46	Nea dea asheeda giibinda ea mii saseeda guroorooda gil, geaghus saseetta bea geallaaniin amang'atta ghabwat saseeda gurorooda. 
1CO.15.47	Siida madeeda ghayi gwaleabu ng'eanyiida, ak geesna birjeanda; siideaba iyyeenya gwaleabu humnng'eeda. 
1CO.15.48	Gawuurji siitta bea birjeandean, ea giduurji fukka sisna birjeandean gil; gawuurji siitta bea humng'eedean, ea giduurji fukka bea humng'eedean gil. 
1CO.15.49	Ak gawuurji sea gissuwuurjeatti sea siida ghayi sisna sigeedean, gwasnu geewuurjeewi siitta ghayi leabu humng'eedean. 
1CO.15.50	Gearukuneegwa ng'asheesu, fuga eaduupcheewi: saseeda ea foojeanda maygwahearan sugoochcheandumeeda Aseetta, ghana dea jea ghami mayghoammu gwahearan dea mayghami. 
1CO.15.51	Asi ng'ulla gearukuneegwa agooga makcheameeda. Aseasa majeemeewwa sean, ak gajeayameesa eesasean, 
1CO.15.52	aba gheadi nuwaas, aba dukuteayda gheanyanga ea jeaditta, damanda jea ghwanyaasha durumbeatteeda huydean. Aba gideaba gayghwanya durumbeatti, ak gaygwaduuttu fuga nimeewa, ak ea maygudu ghwadaa miyeeda, ak aseasa gajeayameesa. 
1CO.15.53	Aba gideaba saseani meewean gayghanyi gookkwa saseeda mayghami, nea saseeda jea ghami abeeda gookkwa saseeda mayghami. 
1CO.15.54	Abeeda nii iissa ghamiin eaweetta jea gookkwealla saseeda mayghamiin, nea diitta meewean gookkwa dea mayghami, abeeda aba damani gaygwasa ng'asheanda ghayi sung'waar:
1CO.15.54	“Miyeeda sijoar, ak ea nisa jooriischchooda.”
1CO.15.55	“Ea miyeeda, jooriischoadaang'u gwanda yeenu?
1CO.15.55	Ea miyeeda, ng'weanindaang'u gwandayeenu?”
1CO.15.56	Ng'weaninda miyeeda riing'eeda, nea uurda riing'eeda ea deaweeda gil. 
1CO.15.57	Iiduu gagasa ebadiischeesa Aseetta, dea goona jooriischchooda aba Ng'uttamiideanya was Yeesu Gristo.
1CO.15.58	Asi fuga eaduupcheewi abwariinnyi, andeawana alooheeda, ak ea adoabealbealli, ak goosinnyi galeagasean gadiyeeda Ng'uttamiida, ak ghoanalli gideaba gadiyeedeang'wa mii mwadaagha gil aba heeda Ng'uttamiida.
1CO.16.1	Aba iitta gujaweeda jea ghaweat fuga mideawa masaweega ghaydidi, aba gidaghayi earukusiindi ganiisajeega Galattiya, earagooga asindunu. 
1CO.16.2	Eaweetta madeeda aba eawooji ispwa aba jeedeang'wa daba siisi adiing'da gil deenna gidamideawa, ak ea mowweamsheeni iyahiidu. 
1CO.16.3	Damanda jea dahinna, gaydeajeakta fuga jea ageanni ghwaat barawajeanda ea haleanjeeda oattaydi ak ghwaat gujaweedeang'wa ea ghoahiitta Yerusalmeemu. 
1CO.16.4	Nea abeeda idoabiiw gideaba gaydeadeayi aniini, abeeda gaydeadeayi sea saawa.
1CO.16.5	Asi gaydabareasseegwa agooga iing'atta beatta ng'eanyiida Makkedooniya, aba gideaba geagasayi dasku jeeda ng'eanyiida Makkedooniya, 
1CO.16.6	ak gwadeeppa deabiida heedeang'wa ghana deabiida damanda goorogeeda, ak abeeda ghoammuuschi aweadaan dalamwajaada aba bareannyeekkeasu, aba heeda eagasayi dawa. 
1CO.16.7	Aba gideaba meagassi dagoonneegwa ghamneawa nea ghaang'atti; aba gideaba ghararji deabiida ng'eang'deang'wa gilinuwaas, iimwas Ng'uttamiida. 
1CO.16.8	Ak gayghanyi deabiida ng'eanyiida Efeeso ea ghwahitta damanda ghweelmeeda Bendegoosti, 
1CO.16.9	aba gideaba nijaada gidaghuut muuchchi aba gadiyeedeanyu aba hiji, earappeadi saang'a weajoodiga.
1CO.16.10	Eaweeda hinna Dimotteo, goong'ulayi goobiida heedeang'wa nea mwabeada, aba gideaba gwasin gadiyeeda Ng'uttamiida gawuurji gideasindi aniini. 
1CO.16.11	Asi adagafool sih niny. Anung' ghwalamwajaada aba bareannyeekkaaschi nea ghabeawa hoyyoo, ak abeeda gabiigu heedeanyu; aba gideaba ghamuughu niny sea fuga eaduupcheewi.
1CO.16.12	Iiduu aba iitta Appoloyda was oorjeediyya, geamuschi muuchchi gabareasseegwa sea fuga eaduupcheewi, nea niny iinyas gheatta gayghwan.
1CO.16.13	Oang'ng'wearni, nea ghoamiinaadi muuchchi aba jeeda masaweegeagwa, adarusiitta nea ghoanyaschi uurda. 
1CO.16.14	Ng'asheegeagwa sean iyoosinnyi asna aba bariinyeega.
1CO.16.15	Asi ghamneawa, fuga eaduupcheewi, agooga ghoanalli gideaba gheah Stefaano fuga madeeda gil asheeda gwayamu geat aba ng'eanyiida Akkayahi, ak ea niidayda geat aba gadiyeesiinda fuga ghaydidi; 
1CO.16.16	geamuscheegwa asissiina mureeda fuga sunu ea heeda siida wassean sin gadiyeeda ea fuga deawiit. 
1CO.16.17	Ak geahoosannyi aba gideaba nihidu geaba Stefaano ea Fotunatto ea Akaiko, aba gideaba fiisu nidukuta seawadeeda ashoay iimoondani agooga; 
1CO.16.18	aba gideaba ninung' ghahawda guroroodeanyu ea guroruunatkeagwa. Asi anala muuchchi fuga sunu.
1CO.16.19	Ghoaghadeagwa ganiisajeega mida Asiya. Akkila sea Briska, sea ganiiseeda mida jeeda gheannyaawa. 
1CO.16.20	Ghoaghadeagwa fuga siduupcheewi sean. Oakghada geat aba samooda ghaydit.
1CO.16.21	Aniini Baulo gil, ak geang'oorneegwa giighadi aba geattindeanyu aniini. 
1CO.16.22	Siida wassean mwabwariinya Ng'uttamiida, gagasa eamwaashta. Ng'uttamiideanya ghwaan! 
1CO.16.23	Dagheerjeandumeeda Ng'uttamiida was Yeesu gagasa andeawana. 
1CO.16.24	Gagasa andeawana bariinyeegeasu oagasean aba jeeda Gristo Yeesu. Amin.
2CO.1.1	Baulo, was giijasoochcheanda Gristo Yeesu aba gidabwariiyda Aseetta, ea Dimotteoyda was orjeediyya.
2CO.1.1	Heeda ganiiseeda Aseetta mida Goriinto, sea fuga ghaydidi sean mida jeeda ng'eanyiida sean bea Akkaaya:
2CO.1.2	Gagasa anyasa dagheerjeandumeeda ea weayda leabu heeda Aseetta was Ghweandeanya ea heeda Ng'uttamiida was Yeesu Gristo.
2CO.1.3	Gagasa eakghambiida Aseetta, Bwaabwa Ng'uttamiideanya was Yeesu Gristo, Bwaabwa mideawa baydeayda, Aseetta geanniida salgheang'da sean, 
2CO.1.4	geanniida salgheang'deanya sean ea sawanadeeda, ak abeeda geammuuschi earaseasa egeandeawana salgheang'da fukka mida jeeda sawanaduutka seaniin, aba salgheang'da geandeawaneasa Aseettean. 
2CO.1.5	Gawuurji gissippareannyeatta muuchchi sawanaduutka Gristo, gwasnu aba naweeda Gristo geeppareannyi muuchchi eara geandeayda salgheang'da. 
2CO.1.6	Iiduw aseasa iisisawaneasa, gweagu geandeayda ogeandeawaneasa salgheang'da, ea lealeanooda; ama sigeandeawaneasa salgheang'da, gweagu geandeayda ogeandi salgheang'da, ak ghoanalli aba damanda oamilikghtaawi nea ghoarjeang'di aba sawanaduutkiga sisawaneasa aseasaan. 
2CO.1.7	Nea gitta sirarji aba heedeang'wean ea majeettumduum; aba gideaba geanalli gitta oppareannyeatti sawanaduutkaasaan, abeeda gajooppareannyeana geandeayda salgheang'deanya.
2CO.1.8	Aba gideaba aseasa meegassi adasheahiitta, fuga eaduupcheewi, appadayda sawanadeetta sinyaschi aba ng'eanyiida Asiyahiin; aba gideaba aseasa geewoschi hidaat, gearaanyi eamilikghta ak ghang'aaleasa ea ealagaana earaba eaweaga. 
2CO.1.9	Ghwasaan, geaghanyi gili ninyas girgweaksiinda miyeeda; gabaysiina gideaba gayghwanung' eahuuwa fuga huumwa ak ea mii aseasa gil earaba heeda Aseetta aduuttu fuga nimeewa; 
2CO.1.10	niny ghoaghuuhaneasa jeeda washta haw bea miyeeda, ak gaygabiikta ghoaghuheasa; nea aseasa ea sirarji niny gideaba gaygabiikta ghoaghuheasa. 
2CO.1.11	Earagooga aweadeasa aba mooshta Aseetta, ak abeeda gabadiischeesa fuga saang'a appadahuukkaasa aba badiischeesiindida ghayi sugoaneasa aseasa aba sheayda mooshcheenga saang'a aba heeda Aseettean.
2CO.1.12	Aba gideaba aseasa geaghwari geat ng'asheanji, nea gitta muuwwu fughareengaasaan gil ak ghoaw gissibeadi aba jeeda ng'eanyiida, ak gabiissa ghwaraanya muuchchi aba heedeang'wa, aba ghaydidanda ea baditta Aseetta bea huumwa, nea mii aba weaghumeeda ng'eanyiida gil geaghus aba dagheerjeandumeeda Aseetta. 
2CO.1.13	Ak ea manda ng'asheanda sung'oorneegwa geaghus giikka oammuuschi oassoamwana ak ghoanalliin; ak ghaararji aniini gideaba gajanala ng'asheesu muuchchi, 
2CO.1.14	gawuurji gitta oanaldi gilimwanang' ng'asheega mwaatkwaan, ak abeeda googwareessi appadahuukkaasa gawuurji gichche eebeaheattaneegwa aseasa aba eaweetta Ng'uttamiida was Yeesu.
2CO.1.15	Iiduw nea ghaanalli ng'asheanji, hean geagasayi doan heedeang'wa ammwadi, ak abeeda ghoanyaschi hooseaneega deabiyyeenya; 
2CO.1.16	ak geegasayi dabareesseegwa nea ghaang'atti dawa Makkedoniya, amang'atta geayammu geaw doan Makkedoniya, ak geabiigu ng'eang'deang'wa ak abeeda ghaanyaschi weetta aba heedeang'wa aba bareannyeekkeasu jea dawa ng'eanyiida Yahuudi. 
2CO.1.17	Neada aniini ghayamyamnyi geawi iyeagasayi dasin ng'asheanji? Neada geasinnyi badiideanyu aniini ak geawuurjeewi siida ng'eanyiida, ak ghwahit iyeayennyi Eah ghana Manda aba damanagi? 
2CO.1.18	Nea aba huumwa aba gidadoabiiwaatta Aseetta, ng'asheandeanya aba heedeang'wa ea mii Eah gil ea Manda. 
2CO.1.19	Aba gideaba Balleanda Aseetta, was Gristo Yeesuun ghayi surukku iittaannyi aba jeedeang'wa, Silwano ea Dimotteo ea aniini, mii Eahi ghana Manda; nea aba jeedeaba niny galeagasean iissa ea Eah gil. 
2CO.1.20	Aba gideaba helleesiinda sean bea Aseetta iissa ghwanyas Eah aba jeadaannyi. Nii gissurukkuuni Amin gil appadaydaannyi, aba gigheambiitta Aseetta. 
2CO.1.21	Ak ea Aseetta gil dea amajeegideasa aba naweeda Gristo, ak ghoaw dea rukuneasa; 
2CO.1.22	nea niny ea siida ghayi arooreasa gil, ak gagoaneasa Guroroodaannyi ak ghwayiin jeesinga guroruunatkaasa ak gawuurji raduutka.
2CO.1.23	Iiduw geeguursi Aseetta ghoaw mushoochcheandeanyu, ak abeeda iyaawunnyi ea moanyasi sawanadeeda ak ghoaw gissitteelsiinanean hinnooda Goriinto. 
2CO.1.24	Nea mii gideaba geegasayi eeppala masaweegeagwa; geegadiyi sea agooga aba hooseaneegeagwa, aba gideaba ghoomiinaadi muuchchi aba masaweegeagwa.
2CO.2.1	Asi geatteemsheesi geaw aba fughareedeanyu ak ea meanneegwa wunoodeanyu jea dabareasseegwa sawanadeeda. 
2CO.2.2	Aba gideaba iyaang'udaneegwa giseaneega, abeeda gajeang'eaha siida jea gohoosanan aniini ii mii siitta anung' gagiisaniini? 
2CO.2.3	Ak ghang'waarji gawuurji gideasindi, ak abeeda iyaawunnyi ea measawanani aba heedeaba fukka ghwanyawa jea ghwanung' dahoosaniin. Aba gideaba ghadaayi aba huumwa aba jeedeang'wa oagasean, gideaba hooseaneegeasu gajea hooseaneegeagwa gil oagasean. 
2CO.2.4	Aba gideaba geang'oorneegwa ng'asheesu nea geandeawi sawanadeeda haw ea hang'weaniidooda aba jeeda gurorooda nea geabeayi dabeakka saang'a, nea mii gideaba geagasayi asawanana gili, geagasayi anala bariinyeegeasu eandeawi appadahuukkeagwa gitteenna aba hawunda.
2CO.2.5	Ama deeppa ea ninung' sih ghwanyas nuut sawanadeeda, ea meagealna heedeanyu aniini, nea aba haleanjeeda mwaatkwa sitteenniida ea adinung' ghang'waaniit aba heedeang'wa oagasean. 
2CO.2.6	Siida sunu ghoahiit ghoorjooda ghayi adaw fuga saang'a; 
2CO.2.7	hean ghang'wana giyami geaw ak gisamsi nea gigeandeawi salgheang'da, ghana gajiiduw ghwajoar giseaneega ng'waan muuchchi. 
2CO.2.8	Ak geamuscheegwa gideaba ohhimsiina nea goommajeekchi bariinyeegeagwa aba headaannyi. 
2CO.2.9	Nii gideang'oorsi barawajeanji gil, gideaba geagasayi dasin danal ea goosissi mureeda ng'asheega sean. 
2CO.2.10	Siida wassean oosamsi, earaniini gaydasamsa. Gidaneasamsi, ama deeppa eaneasamsi gidawassean, nii gweagu badahuukkeagwa aba madeeda Gristo, 
2CO.2.11	adaghwanyas Shattaani gheatta jea ghwanyagaadawa appadahuukkaasa; aba gideaba meewosi dasheahi aba gitta gasean.
2CO.2.12	Hean nea ghahitti Droa darukkwiida giijasta miy bea Gristo, ghwajaada gidaghuut aba heedeanyu aba heeda Ng'uttamiida; 
2CO.2.13	ak ghanyea moapta ng'eanyi fughareedeanyu aba gideaba mwadaahi orjeediyya was Ditto aba hoowa. Ng'atta geegasayi fuufta appadahuukka nyaawa ak geawi ng'eanyiida Makkedoniya.
2CO.2.14	Asi badiischeesiinda gammiisa Aseetta, nea ghoadoabiiweasa aba naweeda Gristo aba hooseaneega, ak aba aseasa ghwadarda shearooda ng'andit bea fughareadaannyi aba hiji wassean. 
2CO.2.15	Aba gideaba aseasa geewoschi shearooda ng'andit bea Gristo aba madeeda Aseetta, aba heeda fuga lalaan ea heeda fuga nirooda, 
2CO.2.16	aba hichpa sih shearooda ng'andit gil ng'eada miyeeda ea ghwahitta miyeeda, aba hichpa sih nuut ea shearooda ng'andit ng'eada eaweega ea ghwahitta eaweega. Siida nilang'uuda ng'asheesu ng'eaha? 
2CO.2.17	Aba gideaba aseasa meewuurjeewani buuneeda suurja saang'a, fuga sheahhiida ng'asheanda Aseetta; gagasa ewuurjeewana fuga mideawa doobiiwnatta, was fuga adaw Aseetta gadiyeeda, aba madeeda Aseetta iissa geebaloolli appadayda Gristo.
2CO.3.1	Asi sing'ng'eachchi giding'noodeaba geat gichcha? Ghana sigasayi gidagassiida buuneeda suurja barawajeega gwarsiinda jea ghapka heedeang'wa, ghana gwaleabu heedeang'wa? 
2CO.3.2	Agooga gowoschi barawajeandeanya bea gwarsiinda, sing'oorsa jeesinga guroruunatkeagwa, biissa analaat nea ghoassoamwa buuneessean; 
2CO.3.3	ak ghoahhiimu gideaba gowoschi barawajeanda leabu heeda Gristo sugoaneasa aseasa, meang'waarana galaamu geang'waara Gurorooda Aseetta majeek, ak ea mii badahuukka lagheanga gil geeng'oorsa badahuukka guroruunatka hang'oonyi bea buuneeda.
2CO.3.4	Nea geendeawi masaweega aba madeeda Aseetta aba naweeda Gristo. 
2CO.3.5	Mii gideaba geahhiichchi geat aseasa gil aba gipkeatta ng'asheanda wassean gideaba gwaleabu heedeanya aseasa; hidoodeanyu gwaleabu heeda Aseetta, 
2CO.3.6	aba gideaba niny dea nung' eammuusa eahuwa fuga gadiyeesa neajeedeesh, meng'oorsiina jeeda barawajeanda geang'waar aba jeeda Gurorooda; aba gideaba gissung'waar was deaweeda gaygwanuus, nea Gurorooda gagoona eaweega.
2CO.3.7	Asi ghamneawa deaweedeeda miyeeda, iissa ghafnya geaw jeeda barawajeega lagheanga, ghwaan nea gweadu gigheambiitta ak abeeda ea mang'ulla fuga Israeeli gheamamda Muusa aba gidameang'meang'da, amaduw ghwasuunya aba giduurji, 
2CO.3.8	abeeda deaweedeeda Gurorooda ea majeefurda ak ea majeadeapta aba giigheambiitta hawi? 
2CO.3.9	Nea iimida gigheambiitta jeeda deaweeda jea gweadu girgweaksiinda, abeeda deaweedeeda doobiiwnatta gagasa ghang'atta aba gigheambiitta. 
2CO.3.10	Aba huumwa, appadaydeaba ng'asheesu, gidaghayi mideawa gigheambiitta ea mudugwandeawa gigheambiitta earahay, nea gweagu gigheambiitida adaraamiin. 
2CO.3.11	Nea gitta suunyaan iyeadu gigheambiitta, abeeda gidajea ghwashng'u gaygwandeawa gigheambiitta haw muuchchi.
2CO.3.12	Ak iinukwa gendeawi rarooda, ng'asheanda uurjunu, ada abeeda gewoschi muranga, 
2CO.3.13	nea mewuurjeewani Muusayda ghayi dukuta gheamamdaannyi ak abeeda ea mwadaaha muuchchi fuga Israeeli mudeanoodeaba gigheambiittida suunyaan. 
2CO.3.14	Iiduw fugheerga nyaawa geanung' gahang'oonyiidi; aba gideaba eara askweareani damanda sissoamwana neajeedeaba garayi, gili sikkwealliisa uhuudean gudugwanda heeda, geaghus egeanda iguuyi siida sea Gristo. 
2CO.3.15	Eah eara askweareani isissoamwa deaweedeeda Muusa geedukuta fugheerga nyaawa; 
2CO.3.16	nea siida iiyamsa geaw Ng'uttamiida hean geegeanda gitta awiimiin. 
2CO.3.17	Asi ghamneawa Ng'uttamiida Gurorooda, nea heeda mida Gurorooda Ng'uttamiida, gwanda giibaldeaba geaw. 
2CO.3.18	Hean aseasa eesasean, aba gheamamda meedukuta, ng'ulla gigheambiitta Ng'uttamiida, siyam gawuurji sea niny ghang'eada gigheambiitta ea gagul gigheambiitta; aba gideaba ng'asheanji gwaleabu heeda Ng'uttamiida was Gurorooda.
2CO.4.1	Asi aba sareani, iinukwa gendeawi gadiyeeni aba baydeayda Aseetta, ghanyea meabealbeali. 
2CO.4.2	Siheawi ng'asheega baspaseega, ea naweadinga ng'uyyeega; ak geaheawi gideaba gajeesna milmilanda ghana eyyamujeena sea ng'asheanda Aseetta, geaghus aba ng'asheega huumeanda surgu aba eeshpwara ak geaghwarji geat aba giliwas fughareemba sih aba madeeda Aseetta. 
2CO.4.3	Ama deeppa giijasteanya miy afunyaat, ada abeeda geaghus afunyaat aba heedeaba fukka rodeadiin. 
2CO.4.4	Aba sareani aseetteaba ng'eanyiini ninung' gang'oowiidi fughareenga fuga mandeawana masaweega, ak ghaweada deakta weeshinda giijasta miy mideawa gigheambiitta Gristo, nea niny gawuurji sea Aseetta. 
2CO.4.5	Aba gideaba meerukkuuni ng'asheega badahuukkaasa aseasa geerukku gideaba Gristo Yeesu Ng'uttamiida, ea gideaba aseasa geewoschi soomjoogeagwa appadayda Yeesu. 
2CO.4.6	Ak ea Aseetta gil dea ayi, “Nung'waada weeshinda ghoabwaay jeeda misaneeda,” nea niny ghoabwaay jeesinga guroruunatkaasa ak ghoadaw weeshinda fughareeda gigheambiitta Aseetta aba gheamamda Gristo. 
2CO.4.7	Asi aseasa geendeawi gheaseeda aba jeeda haleanjeeda sigeeda, ak ghoahiimu gideaba uuri hawiin gwaleabu heeda Aseetta nea maleapna heedeanya aseasa. 
2CO.4.8	Geesawaneasa aba naweadinga sean, ak ea mwasuunya uurjeangaasa; iissa geehirbabannyi, ak ghanyea meanyeahani; 
2CO.4.9	geesawaneasa, ak ea meenung'useasa heeda; iissa geefutteeweasa ng'eanyi, ak ea meeshshealani; 
2CO.4.10	galeagasean geesareenni badahuukkaasa miyeeda Yeesu, ak abeeda geattahaach eaweega Yeesu aba sasanuukkaasa. 
2CO.4.11	Aba gideaba aseaseeni sindiin iissa geattaydaneasa enuusseasa galeagasean appadayda Yeesu, ak abeeda geattahaach eaweega Yeesu aba sasanuukkaasa jea gameewa. 
2CO.4.12	Abeeda gagadiyi miyeeda aba sasanuukkaasa, nea gagadiyi eaweega aba sasanuukkeagwa.
2CO.4.13	Amaduw iinukkwa geendeawi gurorootta bea masaweegean geang'waar gideaba, “Ghaamwaschi, ak ghoaw gideabalooli,” earaseasa sumwaschi, ak ghoaw gissibalooli, 
2CO.4.14	nea abeeda geanalli gideaba siida ghayi aduudu Ng'uttamiida was Yeesu, gaygoduunneasa earaseasa sea Yeesu ak ghwayiineasa mwadeadaannyi sea agooga. 
2CO.4.15	Aba gideaba ng'asheega sean gaba badahuukkeagwa nea gidahadaatta dagheerjeandumeeda muuchchi, ghoahaada badiischeesiinda aba heeda fuga saang'a, aba gigheambiitta Aseetta.
2CO.4.16	Asi majeabealbeala. Earappeadi iissa gawosiidi sasanuunatkkaasa, iiduw guroruunatkaasa iissa gewweshiit giliwas eaweechcha. 
2CO.4.17	Aba gideaba sawanadeedeanya sinyaschi gaba gheadi nuwaas ak gwasinneasa gigheambiitta haw manda gichchea eegala, 
2CO.4.18	aba gideaba meeng'ulli haleanjeeda sidaah geaghus haleanjeetta meadaahaan. Aba gideaba haleanjeeda sidaah ghang'atta, nea haleanjeetta meadaahaan gwandeawa eaweega mammuudeana.
2CO.5.1	Aba gideaba geanalli beadi udahabeascheanji itteanya bea hiji bea muunda ng'eanyiidean eaweeda sinyarjeawa, gendeawi gheeda leabu heeda Aseetta, gheeda meesnana geattinga, ghaydit manda mudeanooda mida humng'eeda. 
2CO.5.2	Aba huumwa aba hiji iissa geamnyaannyi nea geegasayi muuchchi eshshubeesa gibindida bea humng'eedean, 
2CO.5.3	nea abeeda isishshubeesa gajeadaheasa nea meewosi dawiiri. 
2CO.5.4	Nea damani duu eendana jeedeaba gheawiin, iissa gessiimi aba sawanadeeda; nea meakna gideaba majeekkwealeasa gil, gweagu gideaba gajeekkwealeasa muuchchi, ak abeeda gitta iissa ghamiin abeeda gayghwanukghta eaweega. 
2CO.5.5	Nea siida ghayi sineasa appadaydeaba ng'asheanji ea Aseetta gil, amaduw gagoaneasa Gurorooda uurji raduutka.
2CO.5.6	Asi gewoschi daruuschi galeagasean; ak geanalli gideaba damani duwea majeekcheewi sasanuukkaasaan geewoschi sheageewa Ng'uttamiida, 
2CO.5.7	aba gideaba geabeawi masaweega, nea meabeani deakta. 
2CO.5.8	Asi edaruusiitta, ak abeeda ghang'wana geesheagiidi saseeda ak geppiidi ghoah sea Ng'uttamiida. 
2CO.5.9	Ada endana ghoah ghana ea meendani, geesinnyi gissippurbuurji ak abeeda geehhoosannyi niny. 
2CO.5.10	Aba gideaba gajeahitta eesasean madeeda hoorgeeda girgweageeda Gristo, ak abeeda gaba siisi nyas gidamiy ghanea gidamuyi, gawuurji gitta ghayi sin aba saseedean.
2CO.5.11	Asi, geanalli gissiwwaldi gheang'da Ng'uttamiida, iissa geaghurghurji buuneeda; nea gissuwuurjeewi ghwanal Aseetta, ak ghaararji gideaba analaat earaba jeesinga fughareengeagwa. 
2CO.5.12	Ak aseasa ea meegwarseegwa geat gichcha geegasayi gideaba gajaghwara geat agooga appadahuukkaasa, ak abeeda ghoammuuschi ashaaha ng'asheegeaba fukka gwara geat aba madeeda buneedean nea mii aba jeeda guroroodaannyi. 
2CO.5.13	Aba gideaba iinung'uleasa geeska, gweagu badayda Aseetta; ama sindeawi fughareangaasa, gweagu badahuukkeagwa. 
2CO.5.14	Aba gideaba bariinyeega Gristo iissa gwasinneasa uurda aba gideaba aseasa sumwaschi gideaba siyagi ghayi ghami appadahuukka buuneessean; asi abeeda ea nimeewa sean. 
2CO.5.15	Ak ghami appadahuukka buuneessean, ak abeeda fukka majeekcheewiin ea meabiideewana badahuukka nyaawa abeeda goobiideewa dea meah appadahuukka nyaawa amaduw geettuudu.
2CO.5.16	Ghang'eada ghamneawa, asi aseasa meesissiini siida wassean mureeda aba ng'asheega saseeda; earappeadi aseasa sinalli Gristo gideaba siida gil, amaduw ghamneawa ea mudea gissinaldi. 
2CO.5.17	Nea siida iimida jeeda Gristo, ea niiw siideesh; haleanjeedeaba garayi ning'atta, ng'ulla, nihidu haleanjeedeashish. 
2CO.5.18	Amaduw haleanjeessean gwaleabu heeda Aseetta, ghayi aduupchaneasa aseasa sea niny aba naweeda Gristo, amang'atta gagoaneasa gadiyeeda giduuupcheeda; 
2CO.5.19	nea aba jeeda Gristo gooduupchi geaw Aseetta ng'eanyiida, ak ea mang'ulla gidiinyeanyeekka mida badahuukka nyaawaan ak gagoaneasa giijasta giiduupcheeda. 
2CO.5.20	Asi geewoschi fuga sichcheakta bea Gristo, hean gamusiischooweasa Aseetta. Geemearmearanneegwa appadayda Gristo, ottuupcheewana geat Aseetta. 
2CO.5.21	Appadahuukkaasa geanung' ghoaw niny ring'eeda nea niny ea mwanala ring'eeda, ak abeeda aba niny geahuuyi doobiiwnatta Aseetta.
2CO.6.1	Nea aseasa iisisinnyi gadiyeeda sea niny, hean geemuscheegwa gideaba adiiduw ghoanyaschi dagheerjeandumeeda Aseetta mwadaagha. 
2CO.6.2	Aba gideaba gwayi,
2CO.6.2	“Damanda sumwas gealeyseey iit,
2CO.6.2	ak ghaweachcheey eaweetta lealeanooda.”
2CO.6.2	Ng'ulla, ghamneawa damanda sumwasi; ng'ulla ghamneawa eaweeda lealeanooda 
2CO.6.3	Meagassi eayiina naweemba siida wassean gichchea gwaruusa, ak abeeda eameedeaksiina gadiyeedeanya munyinda, 
2CO.6.4	nea iisuwuurjeewi soomjooga Aseetta abeeda geaghwarji geat aba naweadinga sean, aba naweetta haw bea milkghteaydean, aba sawanaduutka, hang'ooynachcheekka habitkwajeega, 
2CO.6.5	bayiiga, ghealooniga, gidumduumda, gadiyoojiga, ging'weernooda, jalooda; 
2CO.6.6	ea aba alooheeda, ea fughareeda, ea gihang'ooyda, ea innyeanda jeeda, ea aba Gurorooda Ghaydit, ea bariinyeega huumwa, 
2CO.6.7	aba ng'asheanda huumwa, ea aba uurda Aseetta; ea baditta doabiiw bea ng'uchcheeda mida geattinda dugwa ea geattinda ghaadaam; 
2CO.6.8	aba mureeda ea nyootta mureeda, iisismaneasa ng'asheega munyas ghana eesmaneasa ng'asheega miyaas. Ak geenung' eahuuwa fuga rengani buuneeda nea geerukku huumeanda; 
2CO.6.9	ak geewuurjeewi fuga meanala, nea geanaleasa muuchchi; ak geewuurjeewi fuga meewa nea gung'ulayi geewoschi majeekcheewi; ak geewuurjeewi fuga siyaaga ghoorjooda, ak ea menuussa; 
2CO.6.10	geewuurjeewi fuga giisan, nea ghana gehoosannyi galeagasean; nea geewuurjeewi fuga barbari, nea ghana geepparuurji fuga saang'a; geewuurjeewi fuga mandeawana gil, nea ghana geendeawi haleanjeessean.
2CO.6.11	Ghuusigaasa sijaachchi aba heedeang'wa, ea fuga Goriinto; nea guroruunatkaasa ea nibareahiidi. 
2CO.6.12	Aseasa meakghumeagwa, agooga ghoaghuumeegwa haleanjeetta oabwariinnyiin. 
2CO.6.13	Aba yamitteaba geaw geabalooldi gili eabaloolli diibiga, oapwargiida guroruunatkeagwa.
2CO.6.14	Adiiduw ghoang'ng'waanyi geat sea fuga mandeawana masaweega. Aba naweeda mwadoabiiwa, aba gideaba gwanda dupcheemba naaha mida dageascheeda doobiiwnatta ea heheweega? Nuut gichcha gwanda rorochcheemba naaha mida dageascheeda weeshinda ea misaneeda? 
2CO.6.15	Gwanda giyang'deayyeemba naaha dageascheeda Gristo sea Gidamuy? Ghana siida mideawa masaweega neada gaygwandeayeesa naaha sea siida mandeawana masaweega? 
2CO.6.16	Neada gwanda neajeemba naaha dageascheeda gheada sibatta Aseetta sea gidamawosa Aseetta? Aba gideaba aseasa geewoschi gheeda sibatta Aseetta majeek; ak gawuurji ginnyaashta Aseetta nea gwayi,
2CO.6.16	“Gaydeabiida jeannyaawa, nea gaydaneayeewa jeanyaawa,
2CO.6.16	ak gaydoaw aniini Aseetta nyaawa,
2CO.6.16	nea ghoaw saawa fugeasu.
2CO.6.17	Asi arinnana jeannyaawa,
2CO.6.17	ak gohhelleewi geat saawa gwargu Ng'uttamiida,
2CO.6.17	ak ea adoang'ng'waannyi gida mideawa ririnnyeanda;
2CO.6.17	ak abeeda gaydadeagwa ghoah.
2CO.6.18	Gaydoaw Bwaabwa aba heedeang'wa,
2CO.6.18	ak gajahuuwa agooga balloojigeasu ea haweegeasu,
2CO.6.18	gwargu Ng'uttamiida mideawa uurda.”
2CO.7.1	Iinukkwa gendeawi hellesiini fugeasu abwariinyi, abeeda ghang'wana geehhuunnyi geat aba ririnnyoojiga sean bea saseeda ea gurorooda nea geemmajeekchi ghaydidanda aba gheawalmeeda Aseetta.
2CO.7.2	Ajanneasa guroruunatkeagwa, aba gideaba miyeettiiysiina eara sih, ak ea miyeang'ala sih seawshooda, ak ea miyeanyagaada aba hichpa sih. 
2CO.7.3	Aniini mearukuni ng'asheanji aba giirgweaksiindeang'wa, aba gideaba neabay dargu ammwadi gideaba agooga goondi jeeda guroruunatkaasa, iisimewuudayi ghana iisindeayi. 
2CO.7.4	Ak geandeawi muraneandumeeda haw appadahuukkeagwa; ak gaydaghwar geaw muuchchi appadahuukkeagwa; ak ea naanyaschi hawdeayda. Earaba sawanaduutkaasa, aniini geahoosannyi muuchchi.
2CO.7.5	Nea eara damanda sihittaawi Makkedoniya, ghanyea mwanyasa sasanuukkaasa hawdeayda geanyaschi sawanaduutka aba gheatkweakka sean ak geeng'uchchi appwadaw, nea jih gwanda muuwda. 
2CO.7.6	Nea Aseetta, geanniida salgheang'da fuga giisan, gageanda salgheang'deanya aba hinnooda Ditto, 
2CO.7.7	ak ea meakghusa hinnoadaannyi ghabwada geandeayda salgheang'da gawuurji gidaghayi ogeandeaydi salgheang'daannyi, gawuurji girrukuneasa bea gidoogassiidi, ea gidogiisandi, ea gidogassiidi weetteanyu, ak abeeda geahoosannyi muuchchi. 
2CO.7.8	Aba gideaba earappeadi nanyareascheagwa aba barawajeandeanyu, maydagiisan aba gili (earappeadi neagiisannyi aba giliiin,) aba gideaba ghadaayi gideaba barawajeandida niinyareaseagwa, earappeadi gheadi nuwaasi. 
2CO.7.9	Aba giduurji, neahoosannyi, nea meakna gideaba gogiisannyi agooga, gweagu gideaba geanung' agiisan ea eanung' aduukkuunana; aba gideaba googiisandi fuga bada Aseetta, ak ea mwageagwa lugooda aba badahuukkaasa. 
2CO.7.10	Aba gideaba giseaneega fuga bada Aseetta iissa gweadu dukkuunooda eadu lealeanooda ak ea manda gichchea ghwanung' giisana, nea giiseaneega muunda ng'eanyiida gaygweadu miyeeda. 
2CO.7.11	Asi ang'ulla badiini bea fuga bada Aseettean gaygwanyakneegwa naaha agooga, ak ea gassoomba naaha bea furoodeaba geediin, nii ana nyaras gil, nii hirbabandeemba naaha, bariinyeespa naaha, giidaydeaydeaba geaw bea naaha, ghoorjoomba naaha! Aba gheatkweakka sean noahhiimu geat gideaba mondeawani ramaseamba gil aba ng'asheanji. 
2CO.7.12	Asi earappeadi eang'oorneegwean, mwang'waari appadaydeaba siitta adiiyiin, ak ea maba badaydeaba siitta sittiysean, geebaysiina gideaba bariinyeegeagwa aba heedeanya gajeattajiit aba heedeang'wa aba madeeda Aseetta. 
2CO.7.13	Asi gegeandeawaneasa salgheang'da. Nuut aba geandeayda sigeandeawaneasa salgheang'da geehoosannyi muuchchi aba hooseaneega Ditto, aba gideaba fughareadaannyi noanung'unyi oagasean gafuuf. 
2CO.7.14	Aba gideaba iyaaghwarji geaw aba madeadaannyi aba ng'asheanda wassean appadahuukkeagwa, ea maydabwaspwas; gaygawuurji haleanjeesean surukuneegwa huumwa gil, ak eara ghwaroodeang'wa bea geat ammadeeda Ditto ea niiw huumwa. 
2CO.7.15	Nea guroroadaannyi iissa gwaritta damannyooji sean appadahuukkeagwa, iyapkaat mureedeang'wa bea oagasean, ea muuwda ea boodanda damanda oang'ng'waanyi niny. 
2CO.7.16	Geahoosannyi, aba gideaba geandeawi masaweega muuchchi aba badahuukkeagwa.
2CO.8.1	Fugeaduupcheewi, geegasayi anala dagheerjeandumeeda Aseetta ghayi sihhiimu aba jeesinga ganiisajeega Makkedoniya, 
2CO.8.2	nea aba jeeda simsimda ng'waan ea sawanadeeda, hean aba hawunda hooseaneega nyaawa ea barbarannyeekka nyaawa raanya ea nibaruur muuchchi nea goobal geat aba meatkweeda nyaawa. 
2CO.8.3	Ak ghoadayda aba gidammuusta, ak gaydamuuwwu, ea ghwanaawda, aba gidagassiida saawa, 
2CO.8.4	gamuseasa muuchchi eattaw gheatta jea gobareannyi gadiyeani bea weetta fuga ghaydidiin, 
2CO.8.5	nea nii ea mii gidasirardi gil, ammwadi ghanyi ghoadaw geat Ng'uttamiida ea biissa aseasa aba gidagassiida Aseetta. 
2CO.8.6	Iiduw geamiinnyi gheang'da Ditto nea geegasayi gawuurji gidaghayi bean ghoang'eatta, gagasa ghoahiit aba jeedeang'wa gadiyeeni mideawa dagheerjeandumeedean. 
2CO.8.7	Ghamneawa iyoang'aldi aba haleanjeessean aba masaweega, ea rukunooda, ea fughareeda, aba jeeda guroroossean, ea aba jeeda bariinyeegeagwa aba heedeanya, asikteawana gideaba ghoang'aldi aba gadiyeeni bea dagheerjeandumeedean.
2CO.8.8	Asi geargu ng'asheanji nea mii gideaba geagonnyi digheanda, geagasayi asikteawana aba dagheerjeandumeeda buuneeda suurja ak abeeda bariinyeegeagwa earada gaygaba huumwa. 
2CO.8.9	Aba gideaba noanalli dagheerjeandumeeda Ng'uttamiideanya was Yeesu Gristo, earappeadi baruuriin, hean ghabwarbwariit appadahuukkeagwa, ak abeeda aba barbarandaannyi ghoahuuyi baruurji. 
2CO.8.10	Nea appadaydeaba ng'asheanji gadagooneegwa badiida: ghwahit muuchchi ghamneawa aba heedeang'wa gihiitteaba gitta gweayda heetta ng'attaan ak ea meakghusa sinooda gibwadi gassooda, 
2CO.8.11	asi aba gidowosti hidaat aba gidoogassiidi gagasa gweatteayyi sea gidoahhiitti aba jeeda haleanjeeda ondeawi. 
2CO.8.12	Aba gideaba iinyoo gwanda hidooda, abeeda gajeamwas aba gitta mideawa siidean, nea mii aba gitta mandeawaneani. 
2CO.8.13	Aba gideaba mearukuni ng'asheesu ak abeeda ghwanyas fuga mwaatkwa hooseaneega nea ghoanyaschi agooga sawanadeeda, 
2CO.8.14	iiduw aba ng'asheega giiyang'deyyeeda aba haleanjeedeang'wa ghamneawa ondeawi saang'a gagasa ghaweat fukkasa, ak abeeda haleanjeeda saang'a mideawa ghaweadeagwa iyoogasayi, ak abeeda gaygwanda giyang'deayyeeda. 
2CO.8.15	Gawuurji gissung'waarda gideaba, “Siida awaam ea ghwasaang'anyiit maburda gil, nea dea awaam geang'ay mwasunyeawana gil.”
2CO.8.16	Gagasa eebadiischeesa Aseetta iin jeeda Ditto gassoodida eandeawi aniini aba weetteang'wean. 
2CO.8.17	Aba gideaba niny mwakghusa ging'ng'ooyda ng'asheandeanya, niny abeeda gagasa muuchchi hinnooda heedeang'wa aba uhuudaannyi. 
2CO.8.18	Hean gechcheagu niny sea orjeediyya nigeawiit iitta aba rukkwiideayda Giijasta miy aba jeesinga ganiisajeega seaniin; 
2CO.8.19	ak ameakghusa nii akghwahit, niny ghwaloat ganiisajeega ak geanung' etteayeewana damanda sibeawi eesnanaa gadiyeedeanya bea bariinyeega, aba gigheambiitta Ng'uttamiida ak ghoaw gwadeagooda gitta miy gasa jeesingaasaan. 
2CO.8.20	Ak ea meagassi gideaba gaygwarukuna sih badahuukkaasa ng'asheega munyas appadayda gimmuusta sugu ak gang'ula gisilachchiida haleanjeeda, 
2CO.8.21	nea geeshsheedi ghanyi eapkaada ng'asheega miyaas, nea mii ammadeeda Ng'uttamiida gil akghwahit, earaba madeeda buuneeda. 
2CO.8.22	Hean geechcheagu sea saawa orjeediyya nigeawiit eesimsim ak geadaayi gideaba aahiidaat aba haleanjeesaang'a, ak ghamneawa ea hidaat muuchchi ea ghang'alda appadayda masaweegaaschi adareemshi aba heedeang'wa. 
2CO.8.23	Asi aba iitta Ditto, niny bareannyeandeanyu ak ea siida easnuudayeewi gadiyeeda appadahuukkeagwa gil; nea gabiissa gagasa iitta fuga siduupcheewi, saawa fuga ajeagu ganiisajeega, ak ea gigheambiitta Gristo gil. 
2CO.8.24	Asi oahhiimda aba madeeda ganiisajeega, bariinyeegeagwa ea gissughwardi geat appadahuukkeagwa aba heedeaba fiisu.
2CO.9.1	Asi ghamneawa ghwaraanya aba heedeanyu gideaba geang'oorneegwa iitta haleanjeeda sisappa geadi jea eattaw fuga ghaydidi, 
2CO.9.2	aba gideaba ghaanalli gidowosti hidaat, ak ghaaghwari geaw appadahuukkeagwa aba heeda fuga Makkedoniya, nea gideaba fuga Akkaya ahidaat ghang'eada nndeara; iiduw gidoogasayi eanimajeek fuga saang'a mwaatkwa. 
2CO.9.3	Iiduw geajeagu fuga eaduupcheewi ak abeeda amoawa ghwaroodeanya bwaageat appadahuukkeagwa gidamwadaagha aba ng'asheanji, ak abeeda gowoschi hidaat, gawuurji gidearukuteaydi jea awuurjeewana; 
2CO.9.4	amaduw nea ghawunnyi nea geadeani fuga Makkedoniya, ak ghaahidu nea mowosi hidaat, gajeappwaspwaseasa, ak abeeda ea mwajeammuusa eerukuna gil appadahuukkeagwa, aba damani sindi jeeda masaweegean. 
2CO.9.5	Hean ghadaayi gideaba ghwadoabiiw rekusiinda fuga eaduupcheewi ak ghwahidu heedeang'wa goshooynanean, ak gabean gwasin gitta sugu ghayi ohelleesiin, ak gagasa ahidaat ak ea mawuurji gissidiing'sa gawuurji gissittaydaawa masooda.
2CO.9.6	Asi gaydargu ng'asheanji: siida hista gea ng'ay gayghwalach gea ng'ay, nea siida histeawa innyeanda jeeda gayghwalaja innyeanda jeeda. 
2CO.9.7	Daba siisi sinda gadiyeeda gidagassiida aba uhuudaannyi, adagwasin nea magassa ghana eediing'sa, aba gideaba Aseetta ghabwariiy siitta adayyiida haleanjeeda aba jeedeeshiini. 
2CO.9.8	Nea Aseetta ghoammu ghoannyiideagwa ghawooda, ak abeeda gondeawi agooga heluutka haleanjeessean aba galeagasean abeeda ghoannyiideagwa muuchchi aba giliwas gadiya miy. 
2CO.9.9	Gawuurji gissung'waarda bea gideaba,
2CO.9.9	“Nidaarda, ak ghoadaw fuga barbari;
2CO.9.9	doobiiwnattaannyi gayghwashng'u damanda manda mudeanooda.”
2CO.9.10	Nea siida adaw mmbeyooda siida jea gwahista ak ghoaw mukkattee ghoaw hamitta gaygagooneegwa ak gwalakkuuneegwa haleanjeeda ak ghwanung' ghoahaada booga aba doobiiwnatteang'wa, 
2CO.9.11	Gajeenung' abaruura aba naweadinga sean abeeda gwannyeaniidi jeesingeagwa muuchchi, nea aba naweedeanya gayghoadaw Aseetta badiischooda; 
2CO.9.12	aba gideaba gadiyeeni maygabeachchi gideaba gayghaweat fuga ghaydidi aba gidagasa, gayghwanung' gabadiischeesa buuneeda Aseetta muuchchi ea ghwanaawda. 
2CO.9.13	Aba simsimdeaba gadiyeeni, gajoakghambiida Aseetta aba mureedeang'wa aba masooda Giijasta miy bea Gristo, ea appadayda innyeanda jeesingeagwa oattawji saawa ea buuneessean; 
2CO.9.14	nea saawa ghamwaash Aseetta muuchchi appadahuukkeagwa, aba dagheerjeandumeeda naawda mida jeedeang'wa. 
2CO.9.15	Ebadiischeesiina Aseetta aba gidagooneasa meammuusi rukunoodean!
2CO.10.1	Aniini Baulo, geamuscheegwa nea gabwageaw, aba garbabanda ea ng'eeninda Gristo, nea iissa geawoschi ng'eeni aba gheanyangeagwa, nea iyeawoschi sheageewaneegwa geawoschi daruus! 
2CO.10.2	Asi geamuscheegwa gideaba isindeayi ea mwahiimni dargooda aba gitta amwaschiin ak geahiimsi fuga rar gideaba aseasa geayaachchi geeshta ng'asheega gasa ng'eanyiida. 
2CO.10.3	Earappeadi sindi ng'eanyiidean aseasa meeng'uchcheewani fuga mida ng'eanyiida, 
2CO.10.4	aba gideaba dabitteanya sing'uchcheatti maba saseeda suu gwandeawa uurda Aseetta ak gwanyarja uurda lugooda. 
2CO.10.5	Ak geenyarji fughareenga sean gasa godiing'u geat appadayda fughareeda Aseetta, ak geaghaschi giliwas fughara ak abeeda gwasissa mureeda Gristo, 
2CO.10.6	nea geewoschi hidaat eayaagana ghoorjooda fuga manda mureeda, damanda hida mureedeang'wa.
2CO.10.7	Ang'ulla haleanjeeda mida madeeda gheanyangeagwa. Siida iirar gideaba gaba Gristo ea dapkaattunu niny gideaba niny siida Gristo, adabeeda earaseasa gewoschi. 
2CO.10.8	Earappeadi aghwarji geaw gilimwanang'iin aba gheambalmeeda sindeawi, ghayi goaneasa Ng'uttamiida ak abeeda gedeekneegwa nea mii gideaba gajeenyarjaneegwa, ghanyea majeappwaspwaasan. 
2CO.10.9	Meagasi eadaah gideaba geagasayi deamuuweagwa aba barawajeega. 
2CO.10.10	Aba gideaba gwayeena, “Barawajeegaaschi eadurmani nea gwandeawa uurda nea saseadaannyi iimida hiji ea ng'arng'ar, nea eara girgweageadaannyi geefool.” 
2CO.10.11	Fuga sunu gagasa ghwanal gideaba ng'asheega surgu aba barawajeanda damanda meandeewani hiji, iissa geesinnyi iimida hiji. 
2CO.10.12	Mii gideaba geegasayi eebadaksiina eahhaadana geat fuga gwara geadi ghana eegalana geat fuga adiing'ng'u geat gil. Hean nea gaba siisi adeena geaw niirja, ak gaba siisi gala geaw niirja, ak ghanyea manda ginnal.
2CO.10.13	Ak aseasa ea mwajeaghwara geat ea ghwanaawda, geaghus gheadeendida goaneasa Aseettean, nea gideaba gajeammuusa eahinna heedeang'wa gil. 
2CO.10.14	Nea meattaardani geat ea ghwanaawa gheadeendeanya, nea eara gwasa ghanyea miyeahinna heedeang'wa; aba gideaba geewoschi fuga madeeda asheeda ghwahidu heedeang'wa nea geeyeadu Giijasta miy bea Gristo. 
2CO.10.15	Nea mwajeaghwara geat ea ghwanaawa deascheeda aba sawanadeeda buneessuurja gil; abeeda gendeawi rarooda gideaba gaygwaheedu masaweegeagwa gagasa gwaheedu gadiyeedeanya aba jeedeang'wa, 
2CO.10.16	Ak abeeda gajeammuusa erukkwiida giijasta miy aba daroorakka suurja sheageewaneegwa, nea meaghwari geat aba gadiyeeda ning'atta sinooda aba jeemba madamnyeamba sii nuut. 
2CO.10.17	“Neada siida ghwargeaw, ghaghwarageaw Ng'uttamiida.” 
2CO.10.18	Aba gideaba mii siida gwarageawiini gil jea eamwas geaghus siitta jea ghaghwar Ng'uttamiidean.
2CO.11.1	Gideaballi ghwanyawa ghoamilikghti lendeedeanyu gilimwanang'. Amilikghta sea aniini! 
2CO.11.2	Aba gideaba aniini geashisseegwa ghaang' aba shidoodeaba ghaang' bea Aseetta, aba gideaba neanyearriiseegwa Gristo ak ghaadaydaneegwa awuurjeewana sibeeda miy weesa ng'eedeanagi. 
2CO.11.3	Iiduw ghabealli, gawuurji gidaghayi renganniida ichchibooda Haawa aba milmilandaannyi, gajeehutteawi fughareengeagwa ak ghoanung'waadi doobiiwnatta ea alooheeda Gristo. 
2CO.11.4	Aba gideaba iihidu siinuut ak gwarukuneegwa Yeesu nuut nyoo ea mii dea ghayi sirukuneegwa, ghana oang'ng'waanya guroroonnuut mawosa dea oang'ng'waanyi, ghana iyoamwaschi giijasta miy nuut mawosa dea ghayi oamwaschiiin, abeeda goosissi mureeda gitta. 
2CO.11.5	Aba gideaba ghaaghanyi manda gidashoadeawanaan aba gidamideawa giijasoodiga hees. 
2CO.11.6	Earappeadi aniini eawoschi siida moammu gabalooliin, nii mii gideawuurjeewi aba fughareeda gil; naweadinga sean sinung'unyi ghwadaajiit ng'asheesu aba heedeang'wa aba haleanjeessean.
2CO.11.7	Heappi aniini neasinnyi ring'eeda iyayaachchi geaw ng'eanyi ak abeeda geakghambiideegwa, aba gideaba ghayi gearukkuneegwa giijasta miy bea Aseetta nea moattaydani gili? 
2CO.11.8	Nareachchi ganiisajeega suuk haleanjeeda nyaawa goonan saawa ak abeeda ghaweachcheegwa. 
2CO.11.9	Nea aniini damanda sindeayeewi nea geegasayi weettean, ghanyea mii dasawan siida wassean, aba gideaba haleanjeeda eagasayi gagoonan fuga eaduupcheewi leabu Makkedoniya. Ak geahelleewi geaw haleanjeessean ak ea measawaneegwa aba gidawassean. 
2CO.11.10	Ak gawuurji gidabiideatta huumeanda Gristo jeedeanyu, ghanyea manda siida jea gwadukutta ghuutteanyu aba ghwaroani bea geawiin aba daroorakka ng'eanyiida Akkaya. 
2CO.11.11	Abwanaaha? Gweagu gideaba mwabwariinyeagwa agooga? Ghwanal Aseetta gideaba ghaabwariinyeagwa!
2CO.11.12	Nea gideagasayi dasin gaydasin, ak abeeda ghabwaanyi ng'asheegeaba fukka gasa aba jeeda gadiyoojiga nyaawa bea ghwarjeedean gwasinda gadiyeeda gidasisindi aseasa. 
2CO.11.13	Aba gideaba fuga uurji suu giijasoodiga ng'uyyeega, nea iissa gwasin gadiyeeda aba rengaweega, fuga iissa ghwayamgeat ak gwasin geat giijasoodiga Gristo. 
2CO.11.14	Ak ea mayghaham fih ng'eanyi, aba gideaba eara Shattaani iissa ghwayamyam geaw gawuurji malaykajeanda weeshinda. 
2CO.11.15	Adabeeda ea mii ng'asheanda haw gil gideaba eara soomjoagaaschi earaga iissa ghwayam geat ak gawuurji soomjooga doobiiwnatta. Huydeanda nyaawa gaygawuurji sea gadiyoojiga nyaawa.
2CO.11.16	Asi geargu gichcha gideaba, adaghwanung' siida doaw gili eawoschi dasha; earappeadi oanung' dasunuun, amwastanaan siittasha, ak abeeda earaniini ghaaghwarji geaw gilimwanang'. 
2CO.11.17	(Ng'asheega eargu mearukuni aba gheambalmeeda Ng'uttamiida geawuurjeewi siida dasha, aba jeedeaba ghwarooni bea geaw ararji; 
2CO.11.18	nea fuga saanga iissa ghaghwara geat haleanjeeda ng'eanyiida, ak earaniini gaydaghwar geaw.) 
2CO.11.19	Aba gideaba hooseaneegeagwa ghamilikghta fuga dasheahi, nea agooga gowoschi weaghoodi! 
2CO.11.20	Aba gideaba iissa ghoamilikghti eara siida nung' ahuuwa ging'ng'oonyanga ghana ghwanukghutaneegwa, ghana ghwanyagaadawaneegwa, ghana ghwayiineegwa heettiyeada, ghana ghwalas gheamamuunatkeagwa. 
2CO.11.21	Aba baspaseegeasu, gaydayi, aseasa geewoschi ng'arng'ari aba ng'asheanji!
2CO.11.21	Nea gidawassean ghwara geaw siida gaydaammu earaniini gaydaghwara geaw, geabalooldi siittasha, earaniini gaydaammu daghwara geaw gitta. 
2CO.11.22	Saawa ea fuga Ebraniyahi? Earaniini geawoschi. Saawa fuga Israeeli? Earaniini geawoschi. Saawa jeatta Abrahaamu? Earaniini geawoschi. 
2CO.11.23	Saawa soomjooga Gristohi? Gharaanyi aniini, geabalooldi siida geeska, biissa gaba gadiyeeda haw, gharaanyi muuchchi aba ghealooniga, bea bayiiga meammu eyiida, nea ghariikghti aba miyeeda galeagasean. 
2CO.11.24	Aba heeda fuga Yahuudi naanyaschi bayiiga niba muut niaanyaschi bayi haradam shoada akkalealla. 
2CO.11.25	Subwaranaan fuga Ruumi ng'aritka niba samwagu; ak ea sufuttewean lagheanga nubwagi. Ak ea ninyar maleambooda niba samwagu; ak geabiidi jeeda basooda eawa ea askweari;
2CO.11.26	aba bareannyeekkeasu bea galeagasean, iissa gwaramaknean guldeayda ghealooniga iissa geashageadi aba fuga areedi buuneeda haleanjeeda, ak geashageadi aba emeedeanya, ak geashageadi aba Emoojiga, ak geashageadi aba mujiini, ak geashageadi aba dareapcheeda, ak geashageadi aba jeeda basooda, ak geashageadi aba fuga eaduupcheewi bea ng'uyyeega, 
2CO.11.27	aba sawanadeeda ea deawiitmeeda, ea ging'weernooda galeagasean bea eawa, aba jalooda ea muwooshta, iissa ahoaghuut ea meandeawani hamitta, aba jeammeeda ea ng'ayinda hang'weakka. 
2CO.11.28	Ea mabeachchi ng'asheesu, gwanda eara ng'asha suuk appadaydeanyu bea galeagasean, nea machmajooda ng'ullooda ganiisajeega seani. 
2CO.11.29	Ak ea ng'eaha gil siida ng'arng'ar, ak amwang'arng'ariidi aniini? Ak ea ng'eaha siida sinung' ghoabeada, ak amwanyareasi aniini?
2CO.11.30	Imisean ghwaroodeaba geaw, gaydaghwara geaw haleanjeeda ahiimu ng'arng'arandeanyu. 
2CO.11.31	Aseetta was Bwaabwa Ng'uttamiideanya was Yeesu, ninnyeeda ghayi sibadiischeesa ea ghoaw damanda manda mudeanooda, ghwanal gideaba mearukuni ng'uyyeega. 
2CO.11.32	Abeeda aba hoowa bea Dameskiin sugoochcheanda mida hing'eadayda sugoochcheanda haw bea ng'eanyiida Aretta abeeda gafur mujiineeda Dameski ak abeeda ghoang'ng'waanyan, 
2CO.11.33	ak gearrarang'dawaan sooscheanda ak gessiigan seawadeeda ghamarda, ak ghadaraamnyi geattingaaschi.
2CO.12.1	Asi gaydaghwar geaw; earappeadi manda gichchea danyagaadawa, ak gajeahhiimnaan nea geattahaach Ng'uttamiida. 
2CO.12.2	Aniini ghaanalli siyagi aba jeeda Gristo nea aba jeemba gweannyeew damanang'wan geayaat ea ehhiitta humng'eedeaba samwagu, ada gwandeawa saseeda ghana ea mandeawana saseeda aniini mwaanali, ghwanal Aseetta. 
2CO.12.3	Ak ghaanalli gideaba siisi geng'ng'ooysa Nyeamus, ada gwandeawa saseeda ghana ea mandeawana saseeda aniini mwaanali, ghwanal Aseetta, 
2CO.12.4	ak gwandeawa haleanjeeda meammu eergu, biissa ea moommu siida rukunooda. 
2CO.12.5	Appadaydeaba siisi gaydaghwar geaw ama duukku badaydeanyu ea mwammuusi daghwar geaw, geaghus appadayda ng'asheega ng'arng'arandeanyu. 
2CO.12.6	Aba gideaba inyeeda ghwanyawa geagasayi daghwar geaw, gwachchi ea maydawos dasha, aba gideaba gaydargu ng'asheega huumwa. Iiduw ghang'ng'waanyi geaw, ak abeeda ea manda siida jea ghoapkaat gil appadaydeanyu ea ghang'al gitteaksa heedeanyu ghana gwayiing'sa heedeanyu. 
2CO.12.7	Ak goheellewean ghwaroodeaba geaw aba seang'ayda dagheerjeandumeeda sittahaach, ak geegoonan aniini halaghweeneeda aba saseeda, giijasoochcheanda Shattaani, ak goodeawiidan, ak goheellewean ghwarjeeda. 
2CO.12.8	Niba samwagu geamuschi Ng'uttamiida appadaydeaba ng'asheanji, ak abeeda ghang'amwanaan; 
2CO.12.9	ak gwayeeshshinean niny, “Dagheerjeandumeedeanyu ghoahiinnyi, aba gideaba uurdeanyu iissa gamajeegiit aba jeeda ng'arng'aranda.” Ak gaydahoosan muuchchi iyaaghwari geaw ng'arng'arandeanyu, ak abeeda gobiida uurda Gristo badaydeanyu. 
2CO.12.10	Appadayda Gristo, asi, naahiichchi aba ng'arng'aranda, ea giing'weakka, ea sawanaduutka, ea ghabasta, ea habitkwajeega; aba gideaba damanda eawosi ng'arng'ar, hean geawoschi majeek.
2CO.12.11	Nadashahiichchi! Ak ghoanung' agooga dasnu, ak gahaguuwan gideaba gajagwarsean agooga. Aba gideaba meawosi mwanang'eawa giijasoodiga suurja hees, earappeadi meawosi giliin. 
2CO.12.12	Nea gwadeagwajeega giijasoochcheanda huumwa sisin aba jeedeang'wa aba milikghteayda sean, aba gwadeagwajeega ea deamdeamanga ea gadiyoojiga hees. 
2CO.12.13	Iiduw ea nishoadeewaneegwa naaha ea eemowuurjeewani ganiisajeega suurja, geaghus gideaba aniini miidasawaneegwa? Asamsean appadaydeaba ramaseanji!
2CO.12.14	Nii ghamneawa deaba samwagu nea geawoschi hidaat aba wunooda heedeang'wa. Ak ghanyea maydoaw sareenda, aba gideaba miidagasa haleanjeedeang'wa, ghaaghuschi gassoodeang'wa agooga; aba gideaba mammiissiina diibiga gideaba gaygoodiiwsheesa ghweaniga nyaawa, ea gheamadiga nyaawa, geaghus godiiwsheesa ghweaniga ea gheamadiga diibiga nyaawa. 
2CO.12.15	Nea aba gideahoosandi aniini iyeagadiyeatti nea gegadiyeettanean, appadahuukka guroruunatkeagwa. Asi iyaabwariinyeegwa muuchchi, abeeda gajeabwariinyan gilimwanang'i? 
2CO.12.16	Asi eanung'waada gwasnu, aniini miidasawaneegwa, geawoschi milmil, ak goyeenyi, ghawaamnyeegwa aba ghasooda. 
2CO.12.17	Neada ea mwaanyagaadawaneegwa appadahuukka fuga eajeagu? 
2CO.12.18	Ghayi geareekusi Ditto nea geayeeshshi una, ak geajeagu orjeetta bea giyeanyean sea niny. Neada Ditto ea ninyagaadawaneegwa aba gili? Neada aseasa ea meegadiyeattani Guroroodida? Neada ea meallabwaadani geeshangiga?
2CO.12.19	Ghoang'ng'wa apkaada gideaba geefurji geat aba heedeang'wa? Nii ammadeeda Aseetta geebaloolli aba jeeda Gristo, nea aba sean gedeegu bariinyeegeagwa, fuga abwariinyi. 
2CO.12.20	Aba gideaba ghaawalli dahidu ak ea moowuurjeewani gideagassiidi dahidu nea goowuurjeewi, ak ea moahiimni nea geewuurjeewi gitta moogassiidaniin; ea gideaba gwadeeppa gwanda jaliida, geawunda gheang'da, ea nyarasta, shidoodeaba ghaang', giheakteayda, soomeanda baloolda, rengaweega ea deakghuyandeeda. 
2CO.12.21	Aniini ghaawalli gideaba gajiiduw iyaawunnyi gichcha gayghwahiing'naan Aseetteanyu aba madeedeang'wa, ak abeeda geagiisannyi appadahuukka fuga saang'a ghayi sin ring'eeda ammwadiin ak ea mii gwaduukkuuna munyinda, ea munyinda, ea hiseadayeandumeeda ghayi sineadayyi.
2CO.13.1	Nii deaba samwagu gil aba wunooda awunnyi heedeang'wa. Gidinyeanda wassean gayghwadajiit aba ghuusispa mushoodi iyyeenya ghanea samwagu. 
2CO.13.2	Asi geareekusi fukka ghayi sin ring'eeda ammwadiin sea buuneessean, ak ghamneawa geareekusi saawa earea meandani hiji, gawuurji gidaghayi easindi damanda eandeawi hiji aba bareannoodeanyu bea iyyeenya, bea gideaba iyaawunnyi gichcha ea maydaaghu saawa, 
2CO.13.3	iiduw nea gogaseadayi asikteawana gideaba Gristo balool aba jeedeanyu. Niny mii ng'arng'ar aba heedeang'wa, niny gwandeawa uurda aba jeesingeagwa. 
2CO.13.4	Aba gideaba niny ghayi gengoor aba jeeda ng'arng'aranda, ak gobiideewa uurda Aseetta. Nea gewoschi ng'arng'ari appadaydeaba niny, amaduw nea gagadiyeeseegwa gajendeayeena sea niny aba uurda Aseetta,
2CO.13.5	Asi asawsiina geat agooga, adaaha ea ghoang'ng'waannyi masaweegeagwa. Asma geat, agooga. Ghana moanali agooga gideaba Yeesu Gristo gwanda jeesingeagwa? Geaghus aba huumwa araanya gideaba gajeesmeegwa! 
2CO.13.6	Ak ghaararji gideaba gajanala gideaba aseasa miyearaanya. 
2CO.13.7	Iiduw geamoashchi Aseetta ea moosni ng'asheanda muy, mii gideaba geegasayi eadaheasa gideaba sismeasa gil, geegasayi asna ng'asheanda doabiiw, earappeadi suwuurjeewi aseasa fuga raay. 
2CO.13.8	Aba gideaba meammuusi eesna ng'asheanda wassean yamuuji sea huumeanda, geaghus eesna ng'asheanda was huumeanda. 
2CO.13.9	Aba gideaba geehoosannyi isuwoschi ng'arng'ari ak gondeawi agooga uurda. Gissumwaashchi Aseetta gideaba gagasa amajeegiitta. 
2CO.13.10	Ghang'waarji barawajeanji nea geawoschi sheageewaneegwa, nea geabaysiini gideaba iyaawunnyi ea mwang'waniidi aba uurdeanyu bea gheambalmeeda ghayi goonan Ng'uttamiida jea dadeekna nea mii dea nyarjeawda.
2CO.13.11	Aba huuydeanda, abeaha seayu fugeaduupcheewi. Asna naweadingeagwa, ayiinya gideargu, daba siisi mwas nuut, abeaha weayda, ak abeeda Aseetta mideawa bariinyeega ea weayda gaygoobiida heedeang'wa. 
2CO.13.12	Okkatta geat aba samoodeaba geat ghaydit. 
2CO.13.13	Ghoaghadeagwa fuga sean ghaydidi. Dagheerjeandumeeda Ng'uttamiida was Yeesu Gristo, ea bariinyeega Aseetta ea bareannyeeda Gurorooda Ghaydit gagasa andeawana oagasean.
GAL.1.1	Baulo giijasoochcheanda, nea maleapna heeda buuneeda ghana gwasku naweeda siida, gwasku heeda Yeesu Gristo ea heeda Aseetta was Ghweanda, ak gooduunna niny jeeda miyeeda, 
GAL.1.2	ea oorjooga giyeanya sean eandeawi,
GAL.1.2	Aba heeda ganiisajeega mida Galattiya: 
GAL.1.3	Gagasa anyasa dagheerjeandumeeda ea hoyyooyda leabu heeda Aseetta was Bwaabwa ea Ng'uttamiideanya was Yeesu Gristo, 
GAL.1.4	nea gabeagu geaw aba ring'eegaasa ak gwalealnaneasa aba jeeda seaygean bea ghamneawa munyasiin, gawurji gidagasiida Aseetta was Ghweanda; 
GAL.1.5	niny gwandeawa gigheambiitta ea ghoow damanda manda mudeanooda. Amin.
GAL.1.6	Aniini nihamwan ng'eanyi aba gidoobay anung'usiinda heeda dea ghayi guurneegwa aba jeeda dagheerjeandumeeda Gristo ak gooyamsi geat giijasta miy nuut, 
GAL.1.7	mii gideaba gwanda giijasta miy nuut gil, iiduw gwanda fuga mwaatkwa adeawiideegwa nea gagasa ghoaschoorda giijasta miy bea Gristo. 
GAL.1.8	Duukku aseasa ghana malaykajeanda humng'eeda, iirukneegwa giijasta wassean mawasa dea ghayi sirukneegwa, gagasa eamwaashta. 
GAL.1.9	Gawuurji gidagwachchi sibean eerukna, ak eara ghamneawa geergu gichcha, gideaba siida wassean irukuneegwa giijasta mawosa dea ghayi oadeapti, gagasa eamwaashta.
GAL.1.10	Neada goaghayi gili eagasayi dashiit buuneeda, ghana Aseetta? Ghana eegasayi deahoosan buuneeda? Asi iiduw deahoosani buuneeda, ea maydoaw soomjeanda Gristo.
GAL.1.11	Oorjoogiyya geagasay gideaba gajanala gideaba giijasta miy ghayi earukwiidi maleapna heeda buuneeda. 
GAL.1.12	Aba gideaba mwaanyasani hichpa sii, ak ea moanalaan sii, gwaleabu naweeda giidaheachta Yeesu Gristo. 
GAL.1.13	Agooga noayiinyi iitta ghayi bea giibindeanyu aba jeeda diineeda fuga Yahuudi gideaba geasawannyi muuchchi fuga Ganiiseeda Aseetta nea geagasayi dalas uhuuda; 
GAL.1.14	ak geandi mwadi aba ng'asheega dineeda Yahuudi ea dadaraam fuga seaygeedeanyu aba jeeda buuneedeanyu, al geabiissi dawos ng'waan aba searoojiga ghweanigaasa. 
GAL.1.15	Hean iiduw nea niloadaan Aseetta nea miyeejiilan, ak gaguurnean aba dagheerjeandumeadaannyi, 
GAL.1.16	ak geanung' ghoahimnaan Balleandaannyi, ak abeeda geerukkwiidi aniini iittaannyi aba jeeda Emoojiga, aniini mwaawunani saseeda ea foojeanda, 
GAL.1.17	ghana dascheang'da dawa Yerusaleemu heeda oorjooga asheedeawean ghoaw giijasoodiga, aniini geawi ng'eanyiida Araabiya; ak geabiigu Dameski.
GAL.1.18	Ng'atta gweannyeew samwagu, geawi Yerusaleemu dabareessa Gefa, ak geabiidi gheannyi eawooji damwanamuut. 
GAL.1.19	Ak ea manda giijasoocheanji naadaay nuut geaghus Yakkobo oorjeeda gheamatta Ng'uttamiida. 
GAL.1.20	(Nea ng'asheega eang'oorneegwa, aba madeeda Aseetta mii ng'uyyeega gil!) 
GAL.1.21	Iiduw geawi meatkwajeega ng'eanyiida Siriya ea Gilikiya. 
GAL.1.22	Nea abeeda ea mii ghwadaahan aba gheanyanga fuga Ganiisajeega Gristo mida Yudeeya; 
GAL.1.23	Gabeachchi gideaba ghwayiiy iitta gideaba, “Siida ghayi sawaneasa ghamneawa gwarukwiida giijasta miy bea masaweegiga ghayi gasa ghwalas uhuudean.” 
GAL.1.24	Hean geekghambiit Aseetta aba badaydeanyu.
GAL.2.1	Hean ng'atta gweanyeew damwana ang'wan geabiikti dascheeng'da gichcha dawa Yerusaleemu nea geadeayeewi Barnaba, ak eara Ditto geadeayeewi. 
GAL.2.2	Hean ghascheang'di aba giidaheachta; ak ghayiinnyi madeennyaawa (ak ghayiinnyi aba makcheameeda madeedeaba fukka siiwwal gheanyangean) giijasta miy earukwiidi aba jeeda eemoojiga, amaduw ea mwafwaji ghana dafwach mwadaagha. 
GAL.2.3	Ak eara Dittoyda eadeayeewi earappeadi siida emeeda Yunaani gil, ea miyeeding'sa eaditta ghasmeahooda. 
GAL.2.4	Iiduw appadayda oorjoogiyya bea ng'uyyeega siyeanna makcheameeda, ahuudaan ak ghamwaal giibaldeanya bea geat aba jeeda Gristo Yeesu, ak gagasa ghwaadeasa jeeda soomjeandumeeda, 
GAL.2.5	dukku aseasa eameamwasi itta nyaawa eara gilimwanang, aba gideaba geegasayi goobiida heedeang'wa humeanda gijasta miy. 
GAL.2.6	Nea ng'asheega leabu heeda fuga siiwwal gheanyangean nea geanung' ghoaw giliin (aba heedeanyu mwayamwa gil; aba gideaba Aseetta mashiitta buuneeda) fukka eayeennyi, fuga siiwwal gheanyangean manda gichchea gooheannean aniini; 
GAL.2.7	hean iiduw gwajeeng'u saawa gideaba sugoonan darukkwiida giijasta miy aba heeda fuga meayada ghasmeahooda, gawuurji Betro gwarukkwiida giijasta miy aba heeda fuga siyaat ghasmeahooda 
GAL.2.8	(aba gideaba siitta gadiyi sea Betro aba gadiyeeda ghasmeahoodean gagadiyi eara niny aba heedeanyu appadayda Emoojiga), 
GAL.2.9	iiduw nea ghwanyas dagheerjeandumeeda ghayi sugoonan, Yakkobo ea Geefa ea Yohaana, siiwwal gheanyangean, gagoonan sea Barnaba geattinda dugwa bea weechcheeda, bea gideaba gajeeweaya heeda fuga Emoojiga nea gaweay saawa heeda fuga ghasmeahooda; 
GAL.2.10	ak goopkanneasa gideaba eepkaada fuga barbari, was gitta easawani aba gasooda sinoodean.
GAL.2.11	Iiduw nea ghwahidu Geefa ng'eanyiida Antiyokkiya, geawoowsi niny aba gideaba niny ghamiinaada nea niidiiyi. 
GAL.2.12	Damandida mii ghapkaana fiisu ng'ay ajeagu Yakobo, abeeda goombuuchchi sea fuga Emoojiga; ama iiduw nea ghapka hean ghwanung'waada gimbuchcheeda ak gabiikta bwadaw ak gooheeli geaw aba gideaba ghwoawal fuga siyat ghasmeahooda. 
GAL.2.13	Ak eara fuga mwaatkwa bea Yahuudi ghwayamgeat sea niny, eara Barnaba iiduw ghwaat geeshta nyaawa aba gimmiinoodeaba geat. 
GAL.2.14	Iiduw nea ghadaayi gideaba fukka madoobiiwsiina giijasta miy bea huumwa, geayeeshshi Gefa aba madeeda buuneessean, “Earappeadi uwosi siida Yahuudi, ak gibiideatti siida Emoojiga nea muwuurjeewani siida Yahuudi, gayding'siindaan siida Emoojiga gideaba gaygobiideatta siida Yahuudi?”
GAL.2.15	Aseasa, bean eewosa fuga Yahuudi aba jeatta ak ea meewasi fuga Emoojiga bea ring'eega, 
GAL.2.16	nea geanalli gideaba siida majeattaw doobiiwnatta aba sinnooda deaweeda, geaghus aba masaweega Yeesu Gristo, aseasa ghayi geamwaschi Gristo Yeesu ak abeeda geegoaneasa doobiiwnatta aba masaweega Gristo, nea mii aba sinooda deaweeda, aba gideaba aba sinooda deaweeda manda siida jea eattaw doobiiwnatta. 
GAL.2.17	Ak aseasa isigakkiisi geat doobiiwnatta aba madeeda Gristo, geadaa gideaba geebea ring'a, heappi Gristo niiw siida gadiyeeda bea ring'eeda? Manda! 
GAL.2.18	Aba gideaba iyaadeaschi gichcha ng'asheekka ghayi eanyarjiin, ghahiimu gideaba aniineessean geandeawi gidinyeanda. 
GAL.2.19	Aba gideaba aniini aba naweeda deaweeda geameewsi deaweeda, ak abeeda geandeawi Aseetta. 
GAL.2.20	Geengooran sea Gristo, ak geawoschi majeek ak ea mii aniini gil, Gristo eamajeek aba jeedeanyu, ak majeeknatta eandeawi ghamneawa aba saseeda, geandeewi aba masaweega Balleanda Aseetta, dea bwarinyan ak gabeagu eaweegaaschi aba badaydeanyu. 
GAL.2.21	Meagassi daheawa dagheerjeandumeeda Aseetta; ak doobiiwnatta iisinyasa naweeda deaweeda, asi Gristo ghami mwadaagha.
GAL.3.1	Ea fuga Galattiya dasheahi! Goong'ushooneegwa ng'eaha, Yeesu Gristo geala bwadaw ak geengoor aba eeshpwara aba madeedeabeang'a? 
GAL.3.2	Geagasayi danyaashta ng'asheanjagi, aba heedeang'wa, Heapi ghoanyaschi Gurorooda Ghaydit aba sinooda deaweeda, ghana aba gideaba ghooyiinyi aba masaweega? 
GAL.3.3	Ak gowoschi dasheahhiidunu? Nea ghoang'ng'eachchi ghuutta sea Gurorooda Ghaydit, ak ghamneawa ghoahhiichchi aba saseeda? 
GAL.3.4	Ghoanyaschi sawanadeeda haw sunu mwadaagha? Iimwadaagha gil ea huumwa. 
GAL.3.5	Aseetta goneegwa Gurorooda Ghaydit, ak gwasin ng'asheega deamdeameadi aba jeedeang'wa, gwasin ng'asheesu aba sinooda deaweeda, ghana gideaba ghwayiiy aba masaweega?
GAL.3.6	Gawuurji gidaghayi, “Mwasta Abrahaamu Aseetta ak geenung' ghoaw doobiiwnatta.” 
GAL.3.7	Asi anala gideaba fuga mideawa masaweega, suuh diibiga Abrahaamu gil. 
GAL.3.8	Gabean gwargu Ng'ooruutka gideaba Aseetta gayghoadaw fuga emoojiga doobiiwnatta aba masaweega, Ak Giijasta Miy gabean gwaruksa Abrahaamu gideaba, “Gayghoadaw Aseetta ghawooda eemoojiga sean appdaydaang'u.” 
GAL.3.9	Nea fukka mideawa masaweegean, gajeattaw ghawooda gawuurji Abrahaamooda mideawa masaweega.
GAL.3.10	Ak fukka sean sina ng'asheega deaweedean abeeda ea sumwashta; aba gideaba gwayi Ng'ooruutka, “Simwaashta gilinyoo ea sii gil mwaada geeshta ng'asheega sean sung'oorsa jeeda gittaabooda deaweeda.” 
GAL.3.11	Asi ghamneawa adaach gideaba manda siida jea ghoodaw Aseetta doobiiwnatta aba naweeda deaweeda; aba gideaba, “Siittoabiiwaat gayghwanyas gibiinda aba masaweega;” 
GAL.3.12	Ak deaweeda ea mwahinnana masaweega, duukku “Siida sina ng'asheesu gaygoobiida jeedeaba ng'asheesu.” 
GAL.3.13	Gristo goottinnaneasa jeeda mooshteayda deaweeda, aba gideaba niny sumwaashta aba badahuukkaasa aba gideaba gwayi Ng'ooruutka, “Sumwaashta gilinyoo ea sii gil siratta aba uhuuda geetta,” 
GAL.3.14	ak aba jeeda Gristo gayghwanyas Emoojiga ghawooda Abrahaamu, ak abeeda geanyaschi helleesiinda Gurorooda Ghaydit aba masaweega.
GAL.3.15	Asi iyeagaligeat sea siida, oorjoogiyya: manda siichchea ghoammu gageanda neajeeni, ghana ghoahaat, iining'atta nea sisikteawa. 
GAL.3.16	Asi heelleesiinda ghoadaw Aseetta Abrahaamu ea jeattaannyi. Ak ea mayi, “Ea jeachcheenga,” nea gwargu buuneessean; nea ghana gwargu akkalealla, “Ea jeattaang'u,” nea Gristoohi. 
GAL.3.17	Nii gidanyaashchi: deaweedeeda, ghayi hidu iing'atta gweannyeew bughalaji ang'wan ea diktam ea damanamughuush, ea mwahinna neajeeda aba jeeda gweayda iinisikteawa Aseetta amaduw ghwanung' ghoaw heelleesiinda gidamwadaagha. 
GAL.3.18	Aba gideaba hearaniischooda gweadu deaweeda, ak ea maygweadu heelleesiinda; amaduw ghoadaw Aseetta Abrahaamu aba heelleesiinda. 
GAL.3.19	Abeeda deaweeda ghwasaan? Geegu aba gideaba geesin ng'asheega munyas, ea eeyi bwak ea ghwahidu jeattaannyi ghayi sibean eattaw heelleesiinda; ak ghoaw hawunda malaykajeega aba naweetta bea siida aduuptooschi suurjean. 
GAL.3.20	Asi siida aduuptooschi meaduupchi siyagi ak Aseetta aagi.
GAL.3.21	Heappi deaweeda gwaheelli sea heelleesiinda Aseetta? Manda aba huumwa; aba gideaba inyeeda geegeanu deaweedeeda ammu ghoadaw buuneeda eaweega, gwachchi buuneeda gayghwanyas doobiiwnatta aba naweeda deaweeda. 
GAL.3.22	Nii nibean gwargu Ng'ooruutka gideaba nijooriischi ring'eeda aba ng'eanyiisean geettaajiitunu aba gideaba fukka mwas Yeesu Gristohiin gayghwanyas heelleesiindida ghayi siruksean aba masaweega.
GAL.3.23	Damanda ghayi mii ghwahinna masaweega, abeeda geendi jeeda deaweeda, siratteasa ea ghwahidu masaweegiga jea eattaajiidiin. 
GAL.3.24	Aba sareeni deaweeda gawuurji ashoohooda gweanneasa heeda Gristo, ak geenyaschi doobiiwnatta aba masaweega. 
GAL.3.25	Ak daanihinna masaweega deaweeda eamudea ashoohooda gil; 
GAL.3.26	aba gideaba aba jeeda Gristo noowoschi oagasean balloojiga Aseetta, aba naweeda masaweega. 
GAL.3.27	Aba gideaba agoogeeda ghayi sippatttisaneegwa aba naweeda Gristo, aba sareani ea nookwealli Gristo. 
GAL.3.28	Ak biissa ea maheelli siida Yahuudi ea siida Yunaani, ghana siida was ging'ng'oonyaneeda ghana dea abalgeaw. Ea manda ng'eedeeda ghana gatmooda; aba gideaba agooga noowaschi agi aba naweeda Gristo Yeesu. 
GAL.3.29	Asi agooga iyoowoschi fuga Gristo, agooga earada gowoschi jeatta Abrahaamu, aba sareeni hearaniischooda deang'wa gil aba heelleesiindida.
GAL.4.1	Ak ng'asheanda jea darukuneegwa ea nihi, siida jea gwahearaniischi iiduw ea jeepta gil, amwang'alla ging'ng'oonyaneeda, earappeadi haleanjeesean gaaschi gil; 
GAL.4.2	niny aba damani gwanda geattinga fuga sitteaga gadiyeeda ea fuga furiischi ea ghwahitta damandida ghayi rugu ghwaaniin. 
GAL.4.3	Eara aseasa; ghayi nea geawaschi diibiga geewoschi ging'ng'oonyanga ak geegadiyeesi meang'nyeandeenda ambaliischi aba ng'eanyiida. 
GAL.4.4	Iiduw nea ghwahitta damanda, hean goojeagu Aseetta Balleandaannyi, jiilu gatmooda, aba jeeda deaweeda, 
GAL.4.5	ak goottin fukka mida jeeda naweeda deaweedean, ak geenung' eewosa balloojiga. 
GAL.4.6	Iiduw inoawoschi balloojigaaschi hean goojeagu Aseetta Gurorooda Balleandaannyi jeesingaasa, ayeawda nea gwayeena, “Aba! nea gideaba Bwaabwa gil!” 
GAL.4.7	Asi aba heeda Aseetta muduwosa ging'ng'oonyaneeda muwosi balleanda, ama muwosi balleanda abeeda eamuwoosi siida jea gwahearaniischi.
GAL.4.8	Ak aba damandida ghayi mii analana Aseettean, abeeda googadiyeesi fuga mawosa aseechcheekka. 
GAL.4.9	nea ghamneawa iinoanalli Aseetta, ghana ghwanaleagwa Aseetta, gajabiiktaydaan bwadaw gichcha jeeda haleanjeeda ng'arng'ari was meangeenda, ak googasayi abiikta jeeda ging'ng'oonyaneandumeeda gichcha? 
GAL.4.10	Agooga gong'ng'oonyayi eawoojiga ea sheega ea damanda ea gweannyeekka! 
GAL.4.11	Aniini ghaabealli aba agooga ghaghanyi gideaba gadiyeeda easinnyi aba badahuukkeagwa niiw mwadaagha.
GAL.4.12	Oorjoogiyya, geamuscheegwa awuurjeewaneani, aba gideaba aniini geawuurjeewaneegwa. Ea manda gilmuy noosinean; 
GAL.4.13	Ak ghamneawa ghoanalli gideaba aba munyinda saseeda gearukuneegwa giijasta miy dea madeeda; 
GAL.4.14	ak earappeadi amyaannyi ea mii afoolean ghana aheawaan ak ghoadeaptaydanaan malaykajeanda Aseetta, gawurji Gristo Yeesu. 
GAL.4.15	Gwandeenu abeeda ng'wanaweega oyeenniisi geat geendeawi? Aba gideaba geamuwwuneegwa gideaba aba damandida inyeeda ea gilijaaghamwas gil gajallootta gheanyangeagwa ak googoonnyean. 
GAL.4.16	Heappi! Ghamneawa ea neawoschi weajoochcheandeang'wa aba gideaba gearukuneegwa huumeanda? 
GAL.4.17	Fiisu gagasseegwa, ak ea magasseewaneegwa naweeda miy, saawa gagasa gwajapseegwa jarooda, ak abeeda agooga googasayi saawa. 
GAL.4.18	Galagasean amiy gideaba geedeawiissa buuneeda suurja aba ng'asheega miyaas, ea mii gideaba damanda sindeayi gil gabeachchi. 
GAL.4.19	Ea diibigeasu manang'i, geasawani muuchchi aba badahuukeagwa, ea eeyibwak ea ghwadaajiit Gristo aba jeesingeagwa! 
GAL.4.20	Gideaballi gwachchi geendeayi sea agooga ghamneawa ak ghwayamwa seareedeanyu, aba gideaba nung'udan muuwda appadahuukkeagwa.
GAL.4.21	Asi rukunean, ang'iing'eeda gasa gawa jeeda deaweeda, neada ea niyiinyi deaweeda? 
GAL.4.22	Ghayi geang'waar gideaba Abrahaamu gwandeawa ballooji iyyeenya, agi gaba datmooda was ging'ng'oonyaneeda, niirja gaba gatmooda aabal geaw. 
GAL.4.23	Nea balleanda ging'ng'oonyaneeda geejiilda gideajusu bea saseeda, ak balleanda gatmooda abal geaw geejiila heelleesiinda. 
GAL.4.24	Asi nii giweaghanda gil: gadeemsu neajuut iyyeenya. Akkalealla gwaleabu Gijeeda Sinaayi, ak gwaji diibiga was ging'ng'oonyanga; nea Hagaari. 
GAL.4.25	Aba gideaba Hagaari gawuurji gijeeda Sinayi mida ng'eanyiida Araabiya; ak gwandeawa iitteaba geat sea Yerusaleemooni bea ghamneaweani, aba gideaba gwanda jeeda ging'ng'ooyda sea diibigaaschi. 
GAL.4.26	Ak mujineeda Yerusaleemeeda mida humng'eeda goobal geaw, ak niny ea iyya gil. 
GAL.4.27	Geeng'waar aba jeeda ng'ooruut gideaba,
GAL.4.27	“Hoosana ang'iing'eeda was sonooda nyajeat majiilla;
GAL.4.27	ajuura muuchchi nea giyyeawdi ang'iing'eeda ghayi ninyasa sawanadeeda jeatta;
GAL.4.27	aba gideaba diibiga gatmooda mandeawana siyeeda asaang'a
GAL.4.27	ea ghang'al gatmooda mideawa siyeeda.”
GAL.4.28	Ak ghamneawa oorjoogiyya geewuurjeewi Isakka aba gideaba goowoschi diibiga heelleeda. 
GAL.4.29	Ak aba damandida ghayi sijiilda gea eawoojusu bea gealaniin, inyeesa goodeawiit diita ghayi sijiilla Gurorooda, ak eara ghamneawa ea gidurji gil. 
GAL.4.30	Ak gwayiin ng'ooruut? “Gwayi hoana ging'ng'oonyaneeda ea balleandaannyi; aba gideaba balleanda ging'ng'oonyaneeda maygwahearaniischi sea balleanda gatmooda abalgeaw.” 
GAL.4.31	Asi oorjoogiyya, aba sareani aseasa meawasi diibiga ging'ng'oonyaneeda, geawaschi diibiga gatmooda abal geaw.
GAL.5.1	Aba giibaldeaba geat ninung' Gristo eeppala geat; asi amiinaada nea goomilmiliidayi, ak ea adagudoomwaschi gichcha gideaba gajeerassa gheatkweakkeagwa jokkeeda soomjeandumeeda. 
GAL.5.2	Aniini Baulo gil, ak geayeeshshiineegwa iisiyadeagwa ghasmeahooda abeeda Gristo ea maygwalooseegwa gil. 
GAL.5.3	Ak geamuwwiisi ng'asheanji gichcha gili wassih eayaat ghasmeahooda gammiisa gideaba gayghoang'ng'waay deaweedajeega sean. 
GAL.5.4	Asi silealneegwa aba Gristo, agoogeeda jea egooneegwa doobiiwnatta aba deaweeda; noappeadi ak gooritteawi jeeda dagheerjeandumeeda. 
GAL.5.5	Aba gideaba aba gurorooda aba naweeda masaweega geammuughu gissirarji aba doobiiwnatta. 
GAL.5.6	Aba gideaba siida iimiida jeeda Gristo Yeesu gawa ghasmeahooda ghana ea mawa ghasmeahooda aba headaannyi mii gili, gidahaw masaweega mideawa bariinyeega gil. 
GAL.5.7	Asi agalleadi muuchchi; ak ea ng'eaha weadaneegwa gideaba gajasissiina mureeda huumeanda? 
GAL.5.8	Ghurghuri maleapna heeda siida ghayi guurneegwa. 
GAL.5.9	Hamiireeda mwanang'i gayghwanung' ghaghuut geat murmurjeanda sean. 
GAL.5.10	Aniini ghaaghuschi Ng'uttamiida ea gideaba mwajayamwana mwajadaakta ng'asheega gidadaakti aniini; nea siida adeawiideegwa agooga gayghwanyas girgweaksiindaannyi, siida wassean. 
GAL.5.11	Ak earaniini oorjoogiyya iyearukwiidi ng'asheega ghasmeahooda, abeeda ghwasaan anda gudeesawanan? Abeeda aba hiji russooda beehiida ea sigeanda. 
GAL.5.12	Aniini gideaballi fukka nung' ea mooppidi ng'eanyiin ghwalajaada geat!
GAL.5.13	Aba gideaba geeguurneegwa anyasa giibaldeaba geat, oorjoogiyya; ak ea adoanung' ghoaw giibaldeang'wa bea geat nyasitta gheatta ng'asheega gasa saseeda, nea aba barinyeega ea daba siisi huuw soomjeamba nuut. 
GAL.5.14	Aba gideaba deaweedajeega sean geemmajeek aba jeemba ng'asheanjagi, “Nea nii gil, bea gideaba, bwariyda gischeewoochchandaang'u gidibwariydi geaw.” 
GAL.5.15	Asi iighanyaadi nea ghoanyeannyeahaadi geat gooshageachchi adagaba siisi ak nuut.
GAL.5.16	Asi geayeeshshineegwa, Aweayeena aba guroorooda nea ghanyea majaduulni haleanjeeda gasa saseeda. 
GAL.5.17	Aba gideaba saseeda gagasa gitta magassa Guroroodean, ak eara Gurorooda gagasa gitta magassa saseedean; aba gideaba suu gwasheang'nyi ak ea mwajoammuusa asna gidoogasayi. 
GAL.5.18	Ak iyoonung' goobaleegwa Guroorooda maygoobaleegwa deaweeda. 
GAL.5.19	Ak ng'asheega munyas sina saseeda aadaach nea suhu; hiseadayeandumeeda, ririnnyeanda, ng'asheega munyas, 
GAL.5.20	mealuuleega, benetkweandumeeda, furjeeda, jaliida, geawunda gheangda, nyarasta, shidoodeaba ghaang', dardeayda, nabitta ng'uyyeega, 
GAL.5.21	ng'ullooda siida aba gheang'da muy, booktuumeeda, leeshooda, ea ng'asheega uurji suh. Neabean damiin gheang'deang'wa gawuurji gidaghayi eareekusiindi gideaba fuga sina ng'asheega sunu maygaweay jeeda Gheambalmeeda Aseetta. 
GAL.5.22	Ak haghweega Gurorooda ea barinyeega, hooseaneega, hoyyoo, milighteayda, inyeanda jeeda, miyinda, ea doobiiwnatta, 
GAL.5.23	Garbabanda, ging'ng'ooydeaba geaw, appadaydeaba ng'asheesu manda deaweeda. 
GAL.5.24	Fukka was gea Yeesu Gristohiin ningoorda saseeda ea ng'asheagaaschi munyas bwariiy nea gagasa. 
GAL.5.25	Iisippideewi gurorooda gagasa eweaya nea geandeawi gurorooda. 
GAL.5.26	Adeegwaray geat mwadaagha, ak ea adeesadayi geat, nea adeeng'ulli geat gheanyanga munyas.
GAL.6.1	Oorjoogiyya, iyoadaayi siida nea niibitta jeeda ring'eeda asi agoogeani owoschi fuga guroroodean ootteelni siisi aba gurorooda garbabu. Fura geaw, ang'iing'i adiiduw geesimnyi. 
GAL.6.2	Daba siisi sar sareemba nuut, daba siisi ahiit deaweedeeda Gristo. 
GAL.6.3	Ak siida iiyeeshsha geaw guwosi gil, nea mii gili, adagwareengani geaw. 
GAL.6.4	Ak daba siisi sawsa gadiyeadaannyi nea gabageaw, ak gayghwanyas gichchea ghaghwara geaw niny aba gadiyeadaannyi, nea mii hichpa sii nuut gil. 
GAL.6.5	Aba gideaba gaygaba siisi sar sareandaannyi nea gabageaw.
GAL.6.6	Siida sinnaal ng'asheanda deabareannyi haleanjeeda miyaas sean siida annealshi.
GAL.6.7	Adereenganneegwa, Aseetta meereenganna, aba gideaba siida gayghwalach gidawassean ghayi hista. 
GAL.6.8	Aba gideaba siida hista ng'asheega aba saseadannyiin, aba jeeda saseadaannyi gayghwalach munyinda; duukku siitta histeawa guroroodean, aba jeeda gurorooda gayghwalach eaweega manda mudeanooda. 
GAL.6.9	Ak ea adeeburji aba sinooda ng'asheega miyaas aba gideaba gajeelaja iihitta damanda imiyeepra. 
GAL.6.10	Ak damani duu eendeawana gheattean esissiina buuneessean ng'asheega miyaas, ak ghwaraanya fukka mideawa masaweegean.
GAL.6.11	Ang'ulla ng'oorshooni gidang'waardi nea geaheettu ng'ooruutka ak geang'oorneegwa aba geattindeanyu aniini. 
GAL.6.12	Suu fukka gasa gideaba gayghoahiimu geediin gil jea gwadiing'seegwa eata ghasmeahooda, aba gideaba ea meesawana saawa aba beehiida Gristo. 
GAL.6.13	Ak eara gea siyaat ghasmeahooda, mwaada geeshta deaweeda, saawa gagasa gideaba gajeeyaadeagwa ghasmeahooda, ak ghaghwar geat aba sasanuukkeagwa. 
GAL.6.14	Ak aniini ea adaghwarji geaw aba gidawassean geaghus gigheambiitta beehiida Ng'uttamiideanya was Yeesu Gristo, aba gideaba aba naweani bea beehiidean singoorsa ng'eanyiida heedeanyu, ak aniini singoorsean heeda ng'eanyiida. 
GAL.6.15	Siida eayaat ghasmeahooda ghanea meayaada mii gili, ghana dea miyeayaat ghasmeahooda geegasa ghoaw siideesh. 
GAL.6.16	Hoyyoo ea baydeayda gagasa ghwanyas fukka sean ang'ng'waay deaweedeeni, appadayda Israeeleeda Aseetta.
GAL.6.17	Gidang'eada ghamneawa adagoodeawiidan sii; aba gideaba aniini geandeawi girooraneeda Yeesu aba saseedeanyu.
GAL.6.18	Dagheerjeandumeeda Ng'uttamiideanya was Yeesu Gristo gagasa gobiida jeeda gurooruunatkeagwa, oorjoogiyya. Amin.
EPH.1.1	Baulo, Giijasoochcheanda Gristo Yeesu, aba gidagasiida Aseetta,
EPH.1.1	Heeda Fukghaydidi biissa ea doobiiweadi aba jeeda Gristo Yeesu.
EPH.1.2	Gagasa gagooneegwa Aseetta dagheerjeandumeeda ea hoyyoo Aseetta was Ghweandeanya ea Ng'uttamiida was Yeesu Gristo.
EPH.1.3	Ghawooda daba Aseetta ea Bwaabwa Ng'utaamiideanya was Yeesu Gristo, ghayi goaneasa ghawooda aba jeeda Gristo aba giliwas ghawooda gurorooda aba daroorakka humng'eedean, 
EPH.1.4	iiduw nea ghwaloadeasa nea miyeabwat sindeetta ng'eanyiida, ak geewoschi ghaydidi nea geawoschi fuga meerukunana badahuukka ng'asheega munyas aba madeadaannyi. 
EPH.1.5	Niny ghwaloodeasa aba bariinyeega eahuwa balloojigaaschi aba naweeda Yeesu Gristo, aba gidagasiida niny, 
EPH.1.6	aba duumsheesiinda gigheambiitta dagheerjeandumeeda gooneasa mwadaagha aba naweeda Balleandaannyi bwariiy.
EPH.1.7	Aba niny geendeawi ghuhooda aba foojeandaannyi, was samsiinda ring'eeda, aba gitteenna dagheerjeandumeadaannyi. 
EPH.1.8	Ak gagooneasa ea ghwanawda. 
EPH.1.9	Aba gideaba nideajiinneasa aba weaghuumeeda sean ea makcheameeda funyaat bea gitta gasean, aba gitta bada appadayda Gristo was gidagasa iihitta damandean, 
EPH.1.10	ak goguuyi haleanjeessean aba niny, haleanjeeda mida humng'eeda ea gea mida badayda ng'eanyiida.
EPH.1.11	Aba niny, aba gitta gassiida ninyiin was dea ahiit haleanjeessean aba gitta gassiidean, 
EPH.1.12	aseaseeda ghayi sibean earara Gristo amwadi sittoobiiweasa ak geegeanneasa eeppiidana nea geeduumsheesi gigheambiittaannyi. 
EPH.1.13	Ak agooga aba jeedeaba niny noayiinyi ng'asheanda huumwa, nea giijasta miy bea lealeanoodeang'wa, ak ea noamwaschi niny, nea gorooreegwa heelleeda Gurorooda Ghaydit, 
EPH.1.14	ak geasikteawi hearaniischoodeanya ea eeyi bwak ea eanyasa, ak geeduumsheesi giigheambiittaannyi.
EPH.1.15	Aba nii deaghayi nayiinyi aniini iitta masaweegeagwa aba badayda Ng'uttamiida was Yeesu ea gidoabwariiydi fuga ghaydidi sean, 
EPH.1.16	ea mii danung'waada badiischeesiinda appadahuukkeagwa, inyeessa ghaapkaachcheagwa iyamwashchi Aseetta, 
EPH.1.17	ak abeeda Aseetta Ng'uttamiideanya was Yeesu Gristo, Bwaabwa gigheambiitta, gagasa gagooneegwa gurooroodaannyi bea weaghuumeeda ea dea gidaheechta jea analana niny, 
EPH.1.18	Gheanyanga mida jeesingeagwa gagasa eayyeat, ak ghoanalli rarooda gidaguurdeaydaneegwa giduurji, ea meanang'oochcheandumeadaannyi ea giigheambiitta hearaniischoodaannyi aba heeda fuga ghaydidi, 
EPH.1.19	nea aba gitteanna hawunda uurdaannyi meammu eetteen aba heedeanya was fuga mideawa masaweega, aba gidagadiyeatta uurdaannyi haw 
EPH.1.20	ghayi ahiit aba jeeda Gristo damanda aduunna jeeda miyeeda, ak ghwanung' goopteada aba geattindaannyi bea dugwa aba daroorakka humng'eeda, 
EPH.1.21	hean goombal fuga ambaliischi sean ea gheambalmeeda ea uurda ea sugoochcheandumeeda, ak ghang'attaawa gheawunga sean ghayi sing'at, ak ea mii aba seaygeeni gil eara diitta jea ghwahiduun; 
EPH.1.22	ak ghwayiin haleanjeesean hing'eadayda geeshangaaschi ak ghoadaw hawunda haleanjeessean appadayda ganiisa, 
EPH.1.23	was saseadaannyi, nea hidoadaannyi gil was dea annyiit haleanjeessean aba jeeda haleanjeessean.
EPH.2.1	Ak gagooneegwa eaweega, nea abeeda ea noomeewayi aba gidinyeannyeekka ea ring'eega, 
EPH.2.2	was gea ghayi oayaachchi geeshta nea goommaseawji seareetta bea ng'eanyiidean, nea ghoayaachchi geeshta sugoochcheanda mideawa uurda humng'eeda, gurorootta ghamneawa sin gadiyeeda aba jeeda balloojiga fuga manda mureedean. 
EPH.2.3	aba suu ghayi earaseasa sippiidi eesasean jeeda haleanjeeda gasa sasanuukkaasa, nea geayaachchi geeshta haleanjeeda gasa saseeda ea uhuuda, nea geebean eewosa diibiga nyarasta, ak geewuurjeewi fuga mwaatkwa. 
EPH.2.4	Nea Aseetta baruur aba baydeayda, aba jeeda bariinyeegaaschi haw aba gidabwariiydaneasa, 
EPH.2.5	earappeadi ghayi simeewayi aba gidinyeannyeekkaasaan, iiduw ghwanung' eduuttuuna sea Gristo, (aba dagheerjeandumeeda silealneegwa), 
EPH.2.6	ak goodunneasa sea niny ak ghwanung eepiitpiida sea niny aba jeeda ng'eanyiida guroorooda, aba jeeda Gristo Yeesu, 
EPH.2.7	nea aba seaygoojiga jea ghwahidu gwadeeppa ghoahiimu meanang'oochcheandumeeda meammu eetteen aba dagheerjeandumeedaannyi aba innyeanda jeeda aba heedeanya aba jeeda Gristo Yeesu. 
EPH.2.8	Aba dagheerjeandumeeda silealneegwa aba naweeda masaweega; ea masna milmilandeang'wa osinnyi, nii gagu Aseetta, 
EPH.2.9	ak ea mii gisin siida, asi gilinyoo ea sih gil adaghaghwar geaw. 
EPH.2.10	Aba gideaba aseasa geawaschi gadiyeadaannyi, gwasinneasa naweeda Gristo Yeesu, aba gadiyoojiga miyaas, ghayi bean gwasin Aseetta ammwadi, gideaba eyaada geeshta.
EPH.2.11	Asi oapkaada gideaba ghayi agooga goowaschi fuga Emoojiga aba saseeda, ak geegureewaneegwa fuga mii eayaat ghasmeahooda aba gissuguura ghasmeahooda, sisissa saseeda aba geattinda, 
EPH.2.12	oapkaada gideaba eara agooga aba damandida sihheellaneegwa sea Gristo, ak geehheelaneegwa sea emeeda Israeeli, ak goowoschi rabasta neajeeda heelleessiindida, ak ea mondeawani gidoararji nea manda Aseetta jeeda ng'eanyiida. 
EPH.2.13	Ak ghamneawa aba jeeda Gristo Yeesu agoogeeni ghayi owaschi sheagiin ea sinnekkideegwa aba foojeanda Gristo. 
EPH.2.14	Aba gideaba niny hoyyooydeanya, nung' eahuwa easasean agi, ak gwanyarja ghamarda beashooda bea furjeeda, 
EPH.2.15	iiduw nea ghoahiit geandeayda deaweeda aba saseadaannyi aba digheannyeekka ea huumeannyeekka, ak abeeda gwasin siideesh nea gaba geaw ghoaghiisa gea assiyyeenya, ak gwasin hoyyoo, 
EPH.2.16	hean gooduumpcheeweasa easasean Aseetta aba saseanagi aba naweeda beehiida, ak gwaduulu furjeeda. 
EPH.2.17	Ak ghwahidu ak gwarukkwiida hoyyoo aba heedeang'wa agoogeeni sheagiin ea hoyyoo aba heeda fuga neekki; 
EPH.2.18	aba niny aseaseen seaniin simmuuschi eeneekkiisiinana Bwaabwa aba guroroonagi. 
EPH.2.19	Asi ghang'eeda ghamneawa agooga moowoosi rasbasta ghana fuga ng'atta, goowooschi fuga bea ng'eanyiida sea fuga ghaydidi bissa awosa fuga gheeda Aseetta, 
EPH.2.20	sideeksa badayda sindeatta ghayi bea giijasoodiga ea subanga, ak Gristo niny ea lagheaneeda haw washiini, 
EPH.2.21	niny ghwasar gheassean, ak googuuyi ak ghoaw gheessibatta Aseetta ghaydit bea Ng'uttamiida; 
EPH.2.22	aba niny eara agooga geedeekseegwa jeedeaba niny ghoaw heechchea goobiida Aseetta aba jeeda Gurorooda.
EPH.3.1	Aba sareani aniini Baulo, was siida ghealooniga Gristo Yeesu aba badahuukkeagwa agooga fuga Emoojiga, 
EPH.3.2	ama deeppea noayiinyi iitta sitteaganean bea dagheerjeandumeeda Aseetta ghayi sugoonan appadahuukkeagwa, 
EPH.3.3	gidanung' danalda makcheameeda aba giidaheachta gawuurji gidang'waardi nea ghanuwasichi. 
EPH.3.4	Ak iyoassoomi ng'asheesu ang'waarjiin, abeeda gajajeeng'ni gidaanaldi gili funyaat bea Gristohiin, 
EPH.3.5	ak ea meanung' ghwanal balloojiga buuneeda aba seaygoojiga suurja gawuurji gidaghamneawa sittaheachsiinda giijasoodigaaschi ghaydidi ea sibanga aba naweeda Gurorooda; 
EPH.3.6	nea gideaba, fuga Emoojiga fuga jea gwahearaniischi gil ea aseasa aba hearaniischoonagi, nea gaba saseanagi, nea geeguuyeesi heelleesindaannyi mida jeeda Gristo Yeesu aba naweeda Giijasta Miy.
EPH.3.7	Appadaydeaba giijasi miyiin geanung' doaw siida gadiyeeda gawuurji gidagoondanean Aseetta dagheerjeandumeeda ghayi sugoonan aniini aba uurda sin gadiyeadaannyi. 
EPH.3.8	Aba aniini, earappeadi eawoschi mwanang'eawa fuga sean ghaydidin, abeeda geegu dagheerjeandumeani, ak gearukkwiiisi fuga Emoojiga meanang'oochcheandumeeda meesikkideawana bea Gristo, 
EPH.3.9	ak ghwanung' ghwadaa buuneeda sean badiida makcheameeda ghayi sufuy aba gweannyeekka aba heeda Aseetta sin haleanjeessean; 
EPH.3.10	ak aba naweeda ganiisa abeeda weaghumeeda Aseetta meammu ettean abeeda ghwanal sugoodiga ea gheambalmeeda aba jeeda daroorakka humng'eeda. 
EPH.3.11	Ng'asheanji gwasin nea gabaysiina gidagassiida maygammudean jeeng'u Gristo Yeesuuyda was Ng'uttamiideanyean, 
EPH.3.12	nea aba niny geendeawi dargooda nea geammuughu beatta aba masaweegaasa aba jeedeaba niny. 
EPH.3.13	Asi geamuscheegwa adagabur iheengeagwa aba sawanaduutkkeasu aba badahuukkeagwa, was giigheambiitteang'wa.
EPH.3.14	Ak aba sareani geatkunyi aba madeeda Bwaabwa, 
EPH.3.15	was gumdooda gealga sean bea ng'eanyiida ea humng'eeda ak geguushteawa, 
EPH.3.16	hean abeeda aba gitteenna meanang'oocheandumeeda gigheambiittaannyi gwadeeppa gagooneegwa gimajeekta ea uurda aba naweeda Guroroadaannyi aba siideaba jih, 
EPH.3.17	nea goobiida Gristo jeesingeagwa aba naweeda masaweega, ak geng'eapseegwa jeeda barinyeega, 
EPH.3.18	hean abeeda ghwanyas uurda jea goobareannyi sea fuga ghaydidi sean gitteenna baraknatta ea geawunda ea geawunda humng'eeda ea gidayang'da sheaginda jeeda, 
EPH.3.19	nea ghoonalli barinyeega Gristo ng'al fughareenga, ak abeeda geanyiideagwa hidooda sean bea Aseetta.
EPH.3.20	Asi aba ninnyeeda mideawa uurda gadiyi aba jeesingaasa ghoammu gwasin ng'asheega saang'a ea ghang'al haleanjeeda sumuschi ea gea siipkaachchi, 
EPH.3.21	daba niny gigheambiitta aba jeeda ganiisa aba jeeda Gristo Yeesu ea ghoaw jeachcheenga sean ea ghoaw damanda manda mudeanooda. Amin.
EPH.4.1	Asi aniini, geawoschi siida ghealooniga appadayda Ng'uttamiida, geamuscheegwa gideaba oattoabiiwa eaweega deeschi sea gurnooda ghayi suguurneegwa, 
EPH.4.2	nea gooyeadayi geat ng'eanyi ak goowooschi garbappi, nea ghoahhang'waannyi nea goomilikkideaysi geat aba barinyeega, 
EPH.4.3	agassa gideaba gajaguyeena aba Gurorooda nea gearadaneagwa hoyyoo. 
EPH.4.4	Saseeda aagi, ea Guroroonagi, gidaghayi siguursiindaneegwa, 
EPH.4.5	Ng'uttamiinagi, masaweega ea agi, giibattiisanda aagi, 
EPH.4.6	Aseetta aagi was Ghweandeanya easassean, ak ghang'attaawa sean ak gagadiiyi aba jeedeaba sean ak gwanda jeeda buuneessean. 
EPH.4.7	Nea dagheerjeandumeeda gaba siisi siittaw aba aseesa aba gitteenna gidaguh Gristo. 
EPH.4.8	Hean geeyi,
EPH.4.8	“Iiduw nea gwadiyeada ea gawa humng'eeda heeshsheagi godeayi fuga ng'utta,
EPH.4.8	ak ghoadaw buuneeda haleanjeeda.”
EPH.4.9	(Aba rukunooni ayi, “Gwadiyeada,” gideabeadaannyi naaha iimiih gideaba earada ghwararang'an ea ghwahidu heeda hiing'aada aba jeeda ng'eanyiida. 
EPH.4.10	Dea ghayi rarang'aan dea earada diyeada gwasheagiit ea ghwalaabwa hoowa humng'eeda seani, ak abeeda ghoannyiit haleanjeesean.) 
EPH.4.11	Hean gageanu mwaatkwa ghoaw giijasoodiga, nea mwaatkwa ghoaw sibanga, nea mwaatkwa ghoaw fuga jea gwarukkwiida giijaasta miy, mwaatkwa ghoaw haghweadoodiga ea ginealshoodiga, 
EPH.4.12	ak ghoadaw fuga ghaydidi uurda jea gwasna gadiyeeda Aseetta ak geemajeek saseeda Gristo, 
EPH.4.13	ea eeyi bwak ea eanyasa masaweega siguuyeesi ea fughareeda Balleanda Aseetta ak geehittiisi heeda eahuwa headiga, aba gideenda gitteenna hidooda Gristo; 
EPH.4.14	aba gideaba adeebiikti gichcha eahuuwa diibiga, ak geejakseasa hoowa ea hoowa, nea ghwadeasa gilinyoo ea jeammeeda bea ginealshooda fughareenga, aba milmilanda buuneeda ea seechmeeda nea geayaachchi naweedinga reengani buuneeda. 
EPH.4.15	Asi, eang'ng'waanya humeanda aba barinyeega nea geeheettu ea eahitta heedeaba niny aba haleanjeesean, ninnyeeda was uhuuda aba jeeda Gristo, 
EPH.4.16	niny googuuyi saseessean ak ghwanung' ghoang'ng'waay geat robuutka, ak ghoadaw gilinyoo ea roobadeeda gil gichchea gwasinda gadiyeadaannyi muuchchi ak aba sareani gwaheedu saseessean nea ghwadeas geaw aba barinyeega.
EPH.4.17	Asi gearukneegwa ng'asheanji, aba appadayda Ng'uttamiida, gideaba adoappideatti gidabiideatta fuga Emooji, saawa gootteemsheesa ng'asheega mwadaagha mwahida. 
EPH.4.18	ak fughareenga nyaawa ea sunung' gamisaniidi, ak ea sihheelli sea eaweega Aseetta, aba leendeeda mida jeanyaawa nea gwasin hang'ooynachcheeka jeesinga nyaawa; 
EPH.4.19	Iiduw nea nideang'suusi ghoobutta geat jeeda ririnnyeanda ak abeeda gwasin gilinyoo ea ng'asheega munyas gil. 
EPH.4.20	Ak agooga ea mii gissinnaaldaneegwa appadayda Gristohi. 
EPH.4.21	abeeda ghayi iyoayiinyi ak geannaleagwa appadaydaannyi, humeanda mida jeeda Yeesu. 
EPH.4.22	Oappuuda searoojigeagwa bea garayi bea giibinda biissa eamuy aba haleanjeeda sigaseadayyi reengani fih, 
EPH.4.23	asna geat gaweeriidi guroruunatgeagwa ea giitteemshoodeang'wa. 
EPH.4.24	Ak daba siisi mideawa guroroodeesh, sisin gawurji Aseetta aba doobiiwnatta huumwa ea ghaydiidanda.
EPH.4.25	Asi anung'waada ng'uyyeega, daba siisi abaloola gischeewochcheandaannyi humeanda, aba gideaba aseasa geewoschi fuga weechchi. 
EPH.4.26	Anyareasa ak ea adiidu goosinnyi ring'eeda; ak ea adagamikta nea gudawosa nyareeseadi, 
EPH.4.27	ak eadoottawji meang'nyeandeenda gheatta. 
EPH.4.28	Mareanghweanda danung'waada gwadishta, dang'eada ghuutta gadiyeeda miy aba geattingaaschi, ak ghwanyas gichchea ghoadaw fukka gassean. 
EPH.4.29	Adagwarinna ghuusigeagwa ng'asheega munyas, inyeessa goobalooli gaamiyaas jea ghaweat gilinyoo ea siida gil, ak ghoadaw dagheerjeandumeeda fuga aleeyseegwa iit. 
EPH.4.30	Ak ea adoong'udi gurheamiida Gurorooda Ghaydit bea Aseetta, aba headaannyi sirrooreegwa aba eaweeda ghuhooda. 
EPH.4.31	Asi ageandeana geat ng'asheega sean ng'weani was mukkunooda ea nyarasta ea gijuureanda ea nappooda ng'uyyeega nea gooshsheagiidi geat gea munyas sean, 
EPH.4.32	asi awosa innyeani jeesin aba heedabuuneeda suurja, bayyiida buuneeda, sammiisa geat, gawuurji gidasamsiindaneegwa Aseetta aba jeeda Gristo.
EPH.5.1	Asi ayaada geeshta Aseetta awuurjeewana diibiga subwariiy. 
EPH.5.2	Ak ghoabeawi bariinyeega, gawuurji gidabwariiydaneasa Gristo ak ghoadayda geaw appadahuukkaasa, ak ghoaw haleanjeeda sisappa geadi bea ghadoweeda ng'andit aba heeda Aseetta.
EPH.5.3	Nea hiseadayeandumeeda ea ng'asheega munyas sean ghana gassooda ng'asheega munyas adiiduw geyiingsa jeedeang'wa, aba gideaba nii ghwahit aba jeeda fuga ghaydidi. 
EPH.5.4	Ak ea adiiduw geyiing'sa heedeaeng'wa ng'asheega baspaseega ea gea leendeeda ghana nyootta mureeda. 
EPH.5.5	Agooga ghoanalli ng'asheanji gideaba siida hiseada ghana dea sina ng'asheega munyas ghana dea gaseadayyi haleanjeeda ea dea (bada gidamwadaagha ghwanung' ghoaw Aseettaannyi) manda dea jea gwahearan gheambalmeeda Gristo ea Aseetta. 
EPH.5.6	Adagwareenganeegwa sii aba ng'asheega mwadaagha, aba gideaba ng'asheega uurji suh, gayghwahidu nyarasta Aseetta badahuukka balloojiga manda mureeda. 
EPH.5.7	Asi adiiduw goabareanyeewi saawa, 
EPH.5.8	aba gideaba ghayi agooga gowoschi misaneeda, ak ghamneawa gowoschi weeshinda aba jeeda Ng'uttamiida; asi abeada diibiga weeshinda 
EPH.5.9	(aba gideaba haghweeega weeshinda geenyassa jeeda haleanjeessean miyaas ea doobiiwnatta ea huumwa), 
EPH.5.10	nea ghoang'ng'eachchi nalooda gidabwariiy Ng'uttamiida. 
EPH.5.11	Iissa ea adoosinnyi gadiyoojiga manda haghweega bea misaneeda iissa ghang'wana ghoanung'waadi. 
EPH.5.12	Aba gideaba gaba baspaseega ruknooda ng'asheega sisin aba makcheameeda; 
EPH.5.13	nea gidawassean iisunung' ghwadaajiit aba heedeesh abeeda gajeadaah, aba gideaba gidawassean sidaah weeshinda. 
EPH.5.14	Hean ghoaw gidasirukuna ng'asheanji bea gideaba,
EPH.5.14	“Ng'eada ang'iing'eeda ing'utti ghaat, duunana heeda fuga nimeewa,
EPH.5.14	ak Gristo gaygagoonnyi weeshinda.”
EPH.5.15	Ang'ulla muuchchi aba gidoabeadi, adoowuurjeewi fuga manda fughareenga, awuurjeewana gea mida fughareenga, 
EPH.5.16	ak googadiyeatti muuchchi damani ondeawiin aba gideaba askwearjoojusu gea munyas gil. 
EPH.5.17	Aba sareani adoowaschi dasheahi, gagasa anala gideaba Ng'uttamiida gagasa naaha jea asna. 
EPH.5.18	Asi adooboogidayi aba difaayeeda jea gahutteawweegwa; ghang'wana geannyideagwa Gurorooda Ghaydit. 
EPH.5.19	Oppaloolana geat ng'asheega nyiigheega ea duumjeenga guuskuseega ea sarmoojiga guroorooda, asarmasiina Ng'uttamiida nea ghoammiidu daghanuunatkeagwa aba jeesingeagwa sean, 
EPH.5.20	nea goobadischeesi Aseetta was Bwaabwa galagasean aba ng'asheega sean aba gheawunga Ng'uttamiideanya was Yeesu Gristo.
EPH.5.21	Asinisiina geat mureeda gawuurji gidoosinnisiindi Gristo mureeda. 
EPH.5.22	Gadeemga, asinnisiina siyeenatkeagwa mureeda gawuurji gidoosinnisiindi Ng'uttamiida. 
EPH.5.23	Aba gideaba siyeeda goombal gatmoodaannyi, gawurji gidambalda Gristo ganiisa, nea niny ea lealnoochcheandaannyi gil. 
EPH.5.24	Gawuurji gidasinnisiinda ganiisa Gristo mureeda, asi eara gadeemga dasisiina siyeenatka nyaawa mureeda aba haleanjeesean.
EPH.5.25	Siyeenatka, abwariinya gadeemgeagwa, gawuurji gidabwariyda Gristo ganiisa ak gabeagu geaw appadaydaannyi, 
EPH.5.26	ak abeeda gabaysiina gimminoadaannyi nea goohuun aba beega ea ng'asheanda. 
EPH.5.27	Abeeda gwanyaksa geaw ganiiseeda ghambiidaat, mandeawana munyinda, ghana ng'asheega munyas sean, ak ea ghaydit biissa ea meerukunana badayda munyinda. 
EPH.5.28	Ak eara headiga gamiisa gideaba gayghabwariiyda gadeemga nyaawa gidabwariyda saseenukka nyaawa. Siida bwariy gatmoodaannyi eara niny ghabwariy geaw. 
EPH.5.29	Aba gideaba manda siida sit saseadaannyi, inyeesa ghoarear nea gookwealsheesa, gawuurji gidahinniida Gristo ganiisa, 
EPH.5.30	aba gideaba aseasa geewaschi roobuutka saseadaannyi. 
EPH.5.31	“Aba seareani ng'eedeeda gaygwanung'sa heeda ghwaan ea ghaamwat ak gwandeayi sea gatmoodaannyi, ak fiisu assiyeenyean gayghoaw saseanagi.” 
EPH.5.32	Makcheameeni funyaadiin ahaw ak aniini geabalooli badayda Gristo ea ganiisa; 
EPH.5.33	ak daba siisi bwariyda gatmoodaannyi saseadaannyi, ak gatmooda ea dasissiina siyeedaannyi mureeda.
EPH.6.1	Diibiga, asissiina mureeda ghweanigeagwa ea gheamadigeagwa aba naweeda Ng'uttamiida, aba gideaba ng'asheanji ghwadoabiiw. 
EPH.6.2	“Sissiina gweanu mureeda ea geamadu” (diigheanji nii digheanda madeeda gil mideawa heelleeda), 
EPH.6.3	“Ak ginyasi ng'wanooda nea gibiidi gweannyeeka saang'a jeeda ng'eanyiida.” 
EPH.6.4	Ghweaniga, adoonnyareesayi diibigeagwa, oarreara nea ghoanung' ghwanyas mureeda ea ginealshooda Ng'uttamiida.
EPH.6.5	Soomjooga, asissiina mureeda fugeagwa hees bea ng'eanyiida, aba muuwda nea ghoabwaadannyi, ea doobiiwnatta gurorooda, gawurji giloosissi Gristo; 
EPH.6.6	nea mii gideaba googadiyeesi aba gheanyanga gil akghwahit, gawuurji fuga ahoosan buuneeda, gagasa gawuurji soomjooga Gristo, nea goosinnyi ng'asheega bwariiy Aseetta leabu jih, 
EPH.6.7	asna gadiyeedeang'wa nea goobeayi jeesinga miyaas aba gideaba googadiyeesi Ng'uttamiida mii siida gil, 
EPH.6.8	nea ghoanalli gideaba gidamiy wassean sin siida, gaygabiikta ghwanyas gichcha aba heeda Ng'uttamiida, ea ging'ng'oonyaneeda gil ghanea siida abalgeawi. 
EPH.6.9	Fuga hees, asissiina ng'asheega sunu saawa, nea ghoanung'waadi gimuuwda, nea ghoanalli gideaba dea was siida nyaawa haw ea deang'wa gwanda humng'eeda, ea gideaba headaannyi manda shiitmeeda.
EPH.6.10	Aba huuydeanda awoosa majeekcheewi aba jeeda Ng'uttamiida ea aba gimmuusta ea uurdaannyi. 
EPH.6.11	Oang'ng'waanya dabitta ng'uchcheeda sean bea Aseetta ak gajoammuusa otteala ng'asheega rengaweega bea meang'nyeandeenda. 
EPH.6.12	Aba gideaba ng'uchcheedeanya maba saseeda ea foojeanda gaba badayda sugoochcheandumeeda ea gheambalmeeda appadayda fuga ambaliischi bea jeedeaba misaneani, appadayda shirikkareeda meangeenda munyas aba jeeda daroorakka humng'eeda. 
EPH.6.13	Asi aba sareani oang'ng'waanya dabitta ng'uchcheeda sean bea Aseetta, ak abeeda gajoammuusa ang'uchcheena damandida bea ng'asheega munyasiin, abeeda iyoahhiichchi ghoamiinaadi. 
EPH.6.14	Asi amiinaada, nea radeadi mananunatkeagwa aba huumeanda, ak gookkwealli nea goodiinyi igeambooda ng'uchcheeda doabiiwaat aba daghanunatkeagwa, 
EPH.6.15	ak gidoogassiidi rukkwiideayda Gijasta Miy bea hoyyooyda anung' gawurji geekka aba geeshangeagwa; 
EPH.6.16	appadaydeaba suu seaniin, oang'waanya igeambooda masaweega, ak abeeda gajoammuusa ahiirjeaweeda geatka sean bea furgweega bea diitta muyiin. 
EPH.6.17	Ak ghoang'ng'waanyi nngoofajeanda hang'way bea lealeenooda, ea bwangeeda Guroorooda was ng'asheega Aseetta. 
EPH.6.18	Amwaasha Aseetta damannyoojiga sean aba jeeda Gurorooda aba mooshta sean bea Aseetta ea baditta. Ak ghoang'ng'wearu nea ghoashng'u aba baditta Aseetta appdahuukka fuga ghaydidi sean, 
EPH.6.19	ak gwasnu earaba heedeanyu, ak abeeda ghammuuschi darukuta iyajaachchi ghuutteanyu ak gearukuti makcheameeda funyaat bea giijasta miy, 
EPH.6.20	Ak aniini geawoschi siida sichcheagu ak geandi ghealooniga; asi amwaasha Aseetta appadaydeanyu dammu darukta giijasta miy ghabeada gidamiisean rukuteayda.
EPH.6.21	Asi agooga iyoogasayi anala gideawurjeewi ea gideasinnyi, gaygwarukuneegwa Dikikoyda abwariinyi was oorjeediyya ak gabiissa ea siida doabiiwaat gil aba heeda Ng'uttamiida niny gaygwarukuneegwa haleanjeessean. 
EPH.6.22	Ak ea neajeagu niny heedeang'wa appadaydeaba ng'asheesu, ak ghoanalli gissuwuurjeewi, nea goomajeek jeesingeagwa. 
EPH.6.23	Gagasa ghwanyas oorjoogiyya hoyyoo ea bariinyeega ea masaweega leabu heeda Aseetta was Bwaabwa ea Ng'uttamiida was Yeesu Gristo. 
EPH.6.24	Gagasa gagooneegwa Aseetta dagheerjeandumeeda sea Fuga sean bwariiy Ng'uttamiida was Yeesu Gristo, appariinyeega manda mudeanooda.
PHP.1.1	Baulo ea Dimotteo, was soomjooga Gristo Yeesu, heeda fuga ghaydidi sean mida naweeda Gristo Yeesu, mida ng'eanyiida Filippi, sea jeagiischoodiga Ganiisa sea weedanga Ganiisa.
PHP.1.2	Gagasa anyasa dagheerjeandumeeda ea hoyyooyda leabu heeda Aseetta was Ghweandeanya ea heeda Ng'uttamiida was Yeesu Gristo.
PHP.1.3	Aniini inyeesa geabadischeesi Aseetteanyu iyapkaachcheagwa, 
PHP.1.4	inyeesa galeagasean iyaamwaaschi Aseetta, hean ghaamwashchi appadahuukkeagwa aba hooseaneega, 
PHP.1.5	geabadiischoweegwa aba guyeedeang'wa aba giijasta miy siguuyeesi ghang'eada mwadi ea ghoaw ghamneawa. 
PHP.1.6	Ak geasikteawi siitta ang'eat gadiyeeda miy aba jeedeang'wean gayghoahiit aba eaweeda Yeesu Gristo. 
PHP.1.7	Asi ghwadoabiiw aba heedeanyu gideaba gaydahiit suuh appadahuukkeagwa oagasean, aba gideaba neang'ng'ooyseegwa jeedeanyu, aba gideaba gowoschi oagasean fuga eaweechcheewi aba dagheerjeandumeeda, aba jeeda ghealoonigeasu ea aba furooda aba giimajeekta giijasta miy. 
PHP.1.8	Aba gideaba Aseetta muushoochcheandeanyu gil, aba gideagassiidi deatteang'wa oagasean, aba bariinyeekka leabu heeda Gristo Yeesuun. 
PHP.1.9	Nea nii ea mooshteanyu bea Aseetta gideaba gwaheedu bariinyeegeagwa muuchchi aba fughareeda haleanjeeda ea weaghumeeda sean, 
PHP.1.10	hean abeeda goosikteawi gida hidaat, ak ghammiidu nea meerukunana badayda ng'asheega munyas aba eaweeda Gristo, 
PHP.1.11	nea sinnyiideagwa haghweega doobiiwnatta leabu naweeda Yeesu Gristo, aba gigheambiitta nea geduumsheesa Aseetta.
PHP.1.12	Asi oorjoogiyya geagasayi anala gideaba sawanaduutka sean ghayi anyaschi, iiduw ghwanung' gawa giijasta miy mwadi, 
PHP.1.13	ak ghamneawa ea sinalli aba heeda furiischoodiga sean ea heeda buuneessean gideaba ghealoonigeasu gaba badayda Gristo; 
PHP.1.14	nea oorjooga saang'a bea giyeanya ea sunung' ghamwas Ng'uttamiida aba ghealoonigeasu, ak ea ninyas muraneandumeeda muuchchi ak gwarukwiida ng'asheanda Aseetta nea mwabeala.
PHP.1.15	Aba huumwa gwanda fuga inyeesa gwarukwiida iitta Gristo aba lajoodeaba ghuut ea foolayda, nea suuk gearukwiida aba gidamiy sigasa. 
PHP.1.16	Iiduw gwarukkwiida aba barinyeega, nea ghoanalli gideaba aniini geayiinan hiji daweat giijasta miy; 
PHP.1.17	nea fuga madeeda gwarukwiida iitta Gristo nea meamajeega, nea marukta aba jeeda eesh, nea ghaghay gideaba gayghoahaat sawanadeedeanyu aba ghealoonigeasu. 
PHP.1.18	Ak ea naaha? Aba giliwas nawa, ea gaba ng'uyyeega, ghanea aba huumwa, Gristo geerukkwiida; ak geahoosannyi appadaydeaba ng'asheanji.
PHP.1.19	Eah, gaydahoosan. Aba gideaba ghaanalli aba jeeda mooshteang'wa bea Aseetta nea ghaweadeagwa Guroorooda Yeesu Gristo ng'asheesu gayghwayamwa iisittaydanaan, 
PHP.1.20	ak ea gidaararji gil gideaba ghaaghuschi muuchchi ak ea maydabwaspwas earahay, ak geawoschi majeek gawuurji gideabeawoojusu ak ghamneawa gwasnu Gristo gajeesissa mureeda appadaydeanyu, inameayi ghana iduudanda. 
PHP.1.21	Aba heedeanyu giibinda Gristoohi, nea miyeeda ea nyasooda. 
PHP.1.22	Nea iimida eaweega jeeda saseeda, abeeda aba heedeanyu ea haghweega gadiyeeda gil. Nea gitta jea dalloadiin ea mwaanali. 
PHP.1.23	Geaminighisan aba dageascheemba ng'ashiyyeenya. Geagasayi dawa dandeayi sea Gristo, aba gideaba gidang'wana gil. 
PHP.1.24	Amaduw amiy muuchchi iyeabiidi aba saseeda appadahuukkeagwa. 
PHP.1.25	Iyaghuschi suuh, ghaanalli gideaba gaydashng'u sea agooga oagasean, nea gooweayi mwadi nea gohoosannyi aba masaweega, 
PHP.1.26	nea aba jeedeanyu gajanyasa gigheambiitta haw aba jeeda Gristo Yeesu, aba hinnoodeanyu bea heedeang'wa gichcha.
PHP.1.27	Anung' ghoaw searoojigeang'wa bea eaweega gweatteayyi sea giijasta miy bea Gristo, ama iyaawunnyi dadaheagwa ak ghadayeagwa ghana ea meandani, geagasayi dayiiy appadahuukkeagwa gideaba ghoamiinaadi muuchchi aba jeemba guroroonagi, nea goobeayi fughareanagi nea goong'alealleesi masaweega giijasta miy, 
PHP.1.28	Nea moawwali weajoodigeagwa aba ng'asheanda wassean. Aba gideaba aba heennyaawa suuh gwadeagooda majeek bea nyariida, nea aba heedeang'wa ea gwadeagooda lealeanoodeang'wa, ea gideaba gwaleabu heeda Aseetta. 
PHP.1.29	Aba gideaba agooga geegooneegwa gheatta appadayda Gristo jea agadiyeesiina, ea mabeachchi masaweega gwanda eara gideaba gajeesawaneegwa appadaydaannyi, 
PHP.1.30	ak goondeawi ng'uchcheeda ghayi oodeaksi heedeanyuun, ak gooying'si heedeanyu gideaba geandeawi eara ghamneawean ghoadaayi gideaba guttanda jeeda.
PHP.2.1	Nea iimida gimajeekta jeeda Gristo, ghana gichchea goomajeek bariinyeega, ghana gidasuguyeesa aba jeeda Gurorooda, ghana iimida bariinyeega ghana baydeayda, 
PHP.2.2	oahhiida hooseaneegeasu nea gobeayi fughareanagi, nea gawuurji bariinyeegeagwa, nea ghoang'ng'waay geat ng'asheegeagwa, nea gobeayi fughareanagi. 
PHP.2.3	Adisni ng'asheanda aba shidoodeaba ghaang' ghana aba ghwarjeeda, sina aba eatteaba geaw bea ng'eanyi nea ginung' ghoaw buuneeda suurja fuga miyaas ea ghang'alleagwa. 
PHP.2.4	Adagaba siisi ng'ula gidagasa niny akghwahit, daba siisi ng'ula gidagasa buneesuurja. 
PHP.2.5	Andeawana ng'asheesu aba jeesingeagwa, ghayi ondeawi aba jeeda Gristo Yeesu, 
PHP.2.6	earappeadi niny ghayi uurji sea Aseetta, ea mwanung' ghoaw gil uurjeatta bea Aseettean ak ghoaw gichchea ghoang'ng'waay. 
PHP.2.7	Ak gwahinda geaw siida mandeawana gil, nea gawuurji sea soomjeanda, ak geeji nea gawuurji buuneeda. 
PHP.2.8	Iiduw nea geadaah nea gawuurji siida, ghwaat geaw ng'eanyi nea gwasin mureeda ea ghwahitta miyeeda, eara miyeeda uhuuda beehiida. 
PHP.2.9	Aba sareani ghoaw gida ading'deawa Aseetta humng'eeda muuchchi ak ghoadaw gheawunga laabwa hoowa gheawunga suurja, 
PHP.2.10	aba gideaba aba gheawunga Yeesu giliwas gudung'uda gaygwatkuy, gea fuga mida humng'eeda ghana gea mida ng'eanyiida, ea gea mida uutta ng'eanyiida, 
PHP.2.11	ak gaygaba siisi rukuna ghuutaannyi gideaba Yeesu Gristo Ng'uttamiida gil, aba gigheambiitta Aseetta was Ghweanda.
PHP.2.12	Asi fugeasu abwariinyi, aba gideajusu ondeayeatti mureeda galagasean, asi ghamneawa, ea adoosinnyi gideaballi ghwaraanya muuchchi iimeandani hiji, agadiyeesiina lealeanoodeang'wa aba muwda nea ghoabwadannyi; 
PHP.2.13	aba gideaba Aseetta gagadiiyi aba jeesingeagwa, ak gagooneegwa gassooda ea sinooda ng'asheega miyaas gasa niny.
PHP.2.14	Asna ng'asheega sean nea adagwarinnaneegwa ginikghta ghana sheangnyeeda, 
PHP.2.15	ak ea meerukunana badaydahuukkeagwa ng'asheega munyas nea ghoahuyi fuga manda giidinyeanda, diibiga Aseetta meerukunana badahuukka ng'asheega munyas mida bugusta seaygeeda gwaneadi bea ng'ooweatta, ak ghoayeatti weeshinda, aba jeannyaawa aba jeeda ng'eanyiida, 
PHP.2.16	nea ghoong'ng'waay muuchchi ng'asheanda eaweega, ammuuchchu eaweeda Gristo ghammuuschi daghwar geaw aba gideaba mwaafwaji mwadaagha ghana dagadiyi mwadaagha. 
PHP.2.17	Eara eayiinan uhuuda haleanjeeda sisappa geadi bea ghadooweeda appadayda masaweegeagwa, aniini geahoosannyi nea geang'weelayi sea agoogeeni seaniin. 
PHP.2.18	Gwasnu earagooga ang'weella nea gohoosannnyi sea aniini.
PHP.2.19	Ak ghaararji aba jeeda Ng'uttamiida was Yeesu gideaba gaydeajeagu Dimotteo gabean ghwahidu heedeang'wa, ak abeeda geegwarsean aba iitteang'wa. 
PHP.2.20	Aniini meandeawani sii nuut uurji niny, bea huumwa nea gwahirbaban aba ng'asheega badahuukkeagwa. 
PHP.2.21	Saawa gaba siisi ng'ula gidabwariiy, nea mii fukka bea Yeesu Gristohiini. 
PHP.2.22	Dimotteo ghamneawa ghwaloat gil aba headaang'u, gawuurji balleanda ea ghwaan niny geaweechcheewi aba gadiyeeda giijasta miy. 
PHP.2.23	Ghaararji gideaba gaydabean deajeagu iyadaayi gichchea gawuurji ng'asheegeasu; 
PHP.2.24	ak ghaamwaschi aba heeda Ng'uttamiida gideaba earaniini gaydabean dahidu.
PHP.2.25	Geagasayi deajeagu heedeang'wa Epafraditto, was oorjeediyya, easnudayeewi gadiyeeda, was shirikkarajeanda uurjeewean, nea giijasoochcheandeang'wa gil, nea weedaneeda gil aba haleandeanyu eagasayi. 
PHP.2.26	Nea niny abeeda gagasa ghwadaheang'wa oagasean, ak ghang'ut giseaneega aba gideaba noayinyi gideaba niny ghamnyaan. 
PHP.2.27	Aba huumwa ghamnyaan, ea ghwariikghta ghami. Iiduw ghabwayda Aseetta niny, ak ea meakghusa niny, earappadaydeanyu, amaduw ea moawa aba heedeanyu sawanadeeda naawda. 
PHP.2.28	Aniini geagasayi muuchchi deajeagu niny, ak abeeda gohoosannyi aba iyoobiikti adaaha gichcha, ak abeeda ghwasuunya ng'asheegeasu. 
PHP.2.29	Asi adeapta niny aba hooseaneega sean aba naweeda Ng'uttamiida, ak fuga uurji nii gammiisa gideaba gajeattaw mureeda, 
PHP.2.30	aba gideaba gwaramagu ghami aba gadiyeeda Gristo, nea gwaramagu gabeagu eaweegaaschi ak ghoahiit gadiyeedeang'wa aba heedeanyu.
PHP.3.1	Asi aba huydeanda, oorjooga giyeenya, ahoosana aba jeeda Ng'uttamiida. Ak geang'oorneegwa ng'asheega uurji gikka nea meapri, ak abeeda gaygwaleaneegwa.
PHP.3.2	Ashageada gudajeega, ashageada fuga gadiyeeda munyas, ashageada fukka iissa ghwalajaada saseedean. 
PHP.3.3	Aba gideaba aseasa geewoschi ghasmeahooda huumwa, gadoowan Aseetta aba gurorooda, ea gheambalmeeda aba jeeda Gristo Yeesu, fuga mwarara ng'asheega saseeda. 
PHP.3.4	Earappeadi eandeawi gichchea darara saseeda. Siida wassean iimideawa gichchea ghwarara saseeda gharaanyi aniini: 
PHP.3.5	Geayadan ghasmeahooda eaweedeaba sis, ak geawoschi siida emeeda Isaraeeli, bea dooshta Benjamin, ak geawoschi siida Ebraniya jih fuga Ebraniya; nea aba ging'ng'ooyda deaweeda geawoschi Farisayajeanda, 
PHP.3.6	ak geasinnyi badiida muuchchi dasawan ganiisa, appadayda doobiiwnatta sinyasa deaweeda majeerukuna badaydeanyu ng'asheega munyas. 
PHP.3.7	Nea haleanjeetta sean ghayi anung' ghoaw gidahuumwa aba heedeanyuun ghamneawa ghanung' gawuurji roodaweega appadayda Gristo. 
PHP.3.8	Aba huumwa ghaanung' ghoaw haleanjeesean gil nirooda aba gitta naawda aba nalooda Gristo Yeesu was Ng'uttamiideanyuun. Appadaydaannyi naanung' gwarooda haleanjeessean, ak ghanung' ghoaw haleanjeeda mwadaagha, ak abeeda ghaanyaschi Gristo 
PHP.3.9	ak geanyasan aba jeadaannyi, ak ea meandeawani doobiiwnatteanyu, mida jeeda deaweeda, geaghus diitta sinyassa naweeda masaweega aba jeeda Gristohiin, doobiiwnattida leabu heeda Aseetta sinyas aba masaweegean; 
PHP.3.10	ak abeeda ghaanalli niny ea uurda duunnoadaannyi, ak geawujeewi niny aba jeeda miyeadaannyi. 
PHP.3.11	Ak abeeda iijea ghoaw ghaanyaschi duunnooda miyeeda.
PHP.3.12	Ak ea mii gideaba naanyaschi ghana gideaba neawoschi hidaat gil; geamajeekchi badiida danyas ak ghoaw deanyu, aba gideaba ninung' Gristo Yeesu doaw siidaannyi. 
PHP.3.13	Oorjoogiyya, aniini meaguureewani geaw siida ninyas; ak geasinnyi ng'asheanjagi, ghaanung' gwaroossean ng'sheega mida bwadaw ak geamiriikchi beatteaba mwadi heeda mida gittasiyiin mwadiin. 
PHP.3.14	Geamajeekchi beatta dagal heeda gidabuurbuuji jea danyasa gimear jea gwaleabu gurnooda leabu heettiyeada bea Aseetta aba jeeda Gristo Yeesu. 
PHP.3.15	Anung'waada fukka ikkasa nihittiisa heedean gwasnu fughareenga nyaawa; nea aba jeedeang'wa iimida gidagasa eerada gayghoahiimneegwa Aseetta. 
PHP.3.16	Anung' eakghusa ging'ng'ooyda huumeanda aba gitta sinyaschiin.
PHP.3.17	Oorjoogiyya, oang'ng'waanya searoojigeasu, nea gorroorji fukka abiideatta gidoowuurjeewiin nea googalaneasa. 
PHP.3.18	Aba heeda fuga saang'a, nearukuneegwa ak ghamneawa gearukuneegwa nea ghabuudu dabeakka, anungwaada gawuurji weajoodiga beehiida Gristo. 
PHP.3.19	Mudeanoodeaba fiisu nyariida gil, ak aseetta nyaawa ea jeeda gil, ak ng'asheega aghambiida geat ea gea baspaseega gil, mideawa fughareenga ng'asheega ng'eanyiida. 
PHP.3.20	Aba gideaba aseasa ng'eang'deanya gwanda humng'eeda, ak ghamneawa geammuughu lealnoochcheanda, nea Ng'uttamiida was Yeesu Gristoohi, 
PHP.3.21	jea ghwayam sasanuukkaasa nyeauuriin, ak ghwanung' gawuurji sea saseadaannyi ghambiidaat, aba uurda iissa ghoommu gwasin ghapka haleanjeessean headaannyi.
PHP.4.1	Asi, orjoogiyya, abwariinyi nea geagasayi, was hooseaneegeasu ea shiipka amiinaada nea goomajeegichchi aba jeeda Ng'uttamiideanyu, fugeasu abwariinyi.
PHP.4.2	Geamuschi Eudiya ak geamuschi Sintikke gideaba aduupcheena aba jeeda Ng'uttamiida. 
PHP.4.3	Ak geamuscheey earang'iing'i, siideanyu bea huumwa eaduupchcheewi, aniyean weada gadeemsu, aba gideaba gagadiyi sea aniini aba iitta giijasta miy sea Glemeenti sea fugeasu mwaatkwa eaweechcheewi, mida gheawunga nyaawa jeeda gittabooda eaweega.
PHP.4.4	Ahoosana aba jeeda Ng'uttamiida galagasean; ak geabiikti dayi, Ahoosana. 
PHP.4.5	Anung' ghwanal buuneeda sean milikghteadeang'wa. Ng'uttamiida nineekkiit. 
PHP.4.6	Adootteawiichchi geat aba ng'asheanda wassean, geaghus aba mooshta Aseetta nea ghoamwaschi ghawooda, nea ghoabwachchi Aseetta ak ghwanal Aseetta gidoogasayi wassean. 
PHP.4.7	Nea hoyyooyda Aseetta, adaraam fughareenga sean, gaygafur jeesingeagwa ea fughareengeagwa aba jeeda Gristo Yeesu.
PHP.4.8	Asi oorjoogiyya gidahuydean jea otteemsheesiina nii, ng'asheega sean was gea huumwa, ea gea mideawa mureeda, ea gea doobiiweadi, ea gea miyaasi, ea gea subwariiyi, ea dagheerjeandumeeda iimida miyinda wassean, ghana giigheambiitta miy wassean, otteemsheesiina ng'asheesu. 
PHP.4.9	Ng'asheega ghayi sinnalleagwa leabu heedeanyu ak ghoong'ng'waanyi nea ghoayinyi nea goodeaksi heedeanyu, asna suuh, ak Aseetta mideawa hoyyoo gaygoobiida heedeang'wa.
PHP.4.10	Aniini neahoosannyi muuchchi aba jeeda Ng'uttamiida, aba gideaba huydeanda iiduw ea noobiikti otteemsheesiina badaydeanyu, gawuurji gidaghayi otteemsheesiindi gideawuurjeewi ak eamwonyasi gheatta. 
PHP.4.11	Ak ea mii gideaba geargu ng'asheesu nea gwanda gideagasayi, aba gideaba aniini nanalli aba damannyoojiga sean gideawuurjeewi ak ghoahiidan gideandeawi. 
PHP.4.12	Ghaanalli hing'eanooda, ak ghaanalli nyasooda haleanjeeda; aba gheatkweakka sean, sinnaalan lang'uudadeeda ea jalooda, dandeawa haleanjeeda ghanea meandeawani. 
PHP.4.13	Ghammuuschi dasin haleanjeessean aba siitta goonan uurdean.
PHP.4.14	Ak eanoosinnyi ng'asheanda miy aba damanda sindeayeesi jeeda sawanadeedeanyu. 
PHP.4.15	Nea agooga fuga Filippi, ghoanali gideaba aba damandida bea ging'eatta Giijasta miyiin, damanda ealeapni Makkedoniya, manda ganiiseeda eaweechcheewi aba ng'asheanji bea giidaydeayda ea ging'ng'ooydean geaghus agooga; 
PHP.4.16	ak eara aba damanda eandeewi Desalonikke imiisean gooyeanean haleanjeeda eagasayi ak ea mabeachchi eaweechchanjagi. 
PHP.4.17	Mii gideaba geagasayi haleanjeeda jea agoonean gil; geagasayi haghweega jea ghoahaada aba monneedeang'wa. 
PHP.4.18	Ak ea naanyaschi haleanjeesean, ea ghwanaawda, aba seang'ayda; was gea ghayi eanean Epaforodittoyda leabu heedeang'wa, was haleanjeeda ogoonnyi, was shearooda nagheeda ng'andit, ea haleanjeeda sisapa geadi bea ghadoweeda biissa ghabwariiy Aseetta. 
PHP.4.19	Nea Aseetteanyu gaygagooneegwa haleanjeessean oogasayi aba dagheerjeandumeedaannyi aba gigheambiitta mida jeeda Gristo Yeesu. 
PHP.4.20	Asi eakghambiida Aseetta was Ghweandeanya, ea ghoaw damanda manda mudeanooda. Amin.
PHP.4.21	Oakghada fuga ghaydidi sean mida jeeda Gristo Yeesu. Ghoaghadeagwa oorjoogiyya eandeawi aba hiji. 
PHP.4.22	Ghoaghadeagwa fuga ghaydidi sean, ghwaraanya gea abiitta gheeh Gaysaari. 
PHP.4.23	Dagheerjeandumeeda Ng'uttamiida was Yeesu Gristo gagasa goobiida jeeda gurooruunatkeagwa.
COL.1.1	Baulo was giijasoochcheanda Gristo Yeesu aba gidagasiida Aseetta, ea Dimotteo oorjeeda iyya. 
COL.1.2	Heeda Aseetta fuga ghaydidi doobiiweadi was oorjoogiyya aba jeeda Gristo Yeesu ida Golosaayi: Gagasa anyasa dagheerjeandumeeda ea hoyyoo jea gwaleabu heeda Aseetta was Ghweandeanya.
COL.1.3	Inyeessa galagasean geabadischeesi Aseetta was ghweanda Ng'uttamiideanya Yeesu Gristo, iisumwaashchchi Aseetta appadahuukkeagwa 
COL.1.4	aba gideaba siyiinyi iitta masaweegeagwa appadayda Gristo Yeesu ea gidoobwariydi fuga sean ghaydidi, 
COL.1.5	aba gideaba gidoararji jea egooneegwa aba hoowa bea humng'eedean. Aba ng'asheanda noobay ayiinya ammwadi aba jeeda giijasta miy bea huumwaan, 
COL.1.6	nea nihidu heedeang'wa, ea gidaguulleatta ng'eanyiissean gil, ak gwaji haghweega ak gwaheedu gawurji gidaheetteayda aba heedeang'wa, ghang'eada damanda ghayi oayinyi ak ghoanalli dagheerjeandumeeda Aseetta bea huumwa, 
COL.1.7	gawuurji gidanaaldaneegwa Epafra was soomjeanda subwariinyi. Niny ea doabiiwaat nea gagadiyeesa Gristo appadahuukkeagwa 
COL.1.8	ak ea ninung' eanala bariinyeegeagwa aba gurorooda. 
COL.1.9	Ak aba sareani dea ghayi siyinyi ng'asheesu ea miyeenung'waada mooshta ghawooda appadahuukeagwa, gideaba gagooneegwa Aseetta fughareeda huumwa bea gidagassiida niny ak gagooneegwa weaghumeeda ea nalooda aba jeesingeagwa, 
COL.1.10	ak abeeda gajoommuusa oppideatta gidagasiida Ng'uttamiida nea goosinnyi gichchea goohoosan, ak gibindeang'wa gaygwaji haghweega aba gadiyoojiga miyaas neagoheettu aba fughareeda Aseetta. 
COL.1.11	Gagasa gagooneegwa gimusta sean bea uurdaannyi gheambiidaat, jea oammuusa nea ghoammuughu haleanjeesean nea goobeayi hoseaneega, 
COL.1.12	nea goobadischeesi Bwaabwa nung' eammuusa eanyasa gheatta hearaniischooda sea fugaaschi ghaydidi aba jeeda weeshinda. 
COL.1.13	Ak niny gwalealnaneasa jeeda uurda misanumeeda ak goobaleegeasa ea ghwadeasa jeeda sugoochcheandumeeda Balleandaannyi bwariiy, 
COL.1.14	nea aba niny geendeawi lealeanooda nea ea samsiinda ring'eeda.
COL.1.15	Nea niny geegala Aseetta miidaachi ak ea duweachcheeda gil aba haleanjeesean; 
COL.1.16	aba gideaba haleanjeessean geesin appadaydeaba niny, gea mida humng'eeda ea gea mida ng'eanyiida, gea daach ea gea mii daach, ea hoorgajeega sugoodiga gil, ghanea sugoochcheandumeeda ghanea gea ambaliischi ghanea gheambalmeeda suu seaniin gwasin niny nea gwasin appadaydaannyi. 
COL.1.17	Niny ghayi gabay gwanda madeeda haleanjeessean, nea aba niny ghwanoas geat haleanjeessean. 
COL.1.18	Nea niny ea uhuuda saseeda gil, nea dea Ganiisa, nea niny ea ging'eetta, ak ea duweachcheeda leabu miyeeda, ak abeeda ghoaw siichchea goosheedeawa haleanjeessean. 
COL.1.19	Aba niny gammiisa goobiida headaannyi haleanjeeda hidaat bea Aseetta, 
COL.1.20	nea aba niny gooduupchi geaw haleanjeessean gea mida ng'eanyi ghana gea mida humng'eeda, ak gwasin hoyyoo aba foojeanda weay appadayda beehiidaannyi.
COL.1.21	Nea ammwadi agooga ea sihheelleweegwa nea gowoschi munyas fughareen, nea gosinnyi sinaweega munyas, 
COL.1.22	ak ea niduupchi aba saseadaannyi niny aba miyeadaannyi, ak abeeda ghwanung' ahuuwa fuga ghaydidi meerukunana badahuukka ng'asheega munyas ammwadeadaannyi. 
COL.1.23	Asi iyoppiidi jeeda masaweega, ak ghoomiinaadi nea noahang'waanyichchi, nea meayameagwa aba heeda giijasta miy oayiinyi, ghayi surukkwiisa haleanjeessean mida hiing'eadayda humng'eeda, nea aniini Baulo geawoschi siidaannyi bea gadiyeeda.
COL.1.24	Ak ghamneawa geang'weelayi aba sawanadeeda anyaschi appadahuukkeagwa, nea aba saseedeanyu ghahiichchi giikka shoodaan aba sawanadeeda Gristo appadayda saseadaannyi, nea ea ganiisa, 
COL.1.25	ak aniini ea sinung' doaw siideaba gadiyeani, gawurji siida siitteaga gadiyeeda Aseetta sigoonan appadahuukkeagwa, ak geasinnyi gadiyeeda Aseetta ak geanal, 
COL.1.26	nea makcheameani ghayi sifuyiin ghang'eada gweannyeekka ghayi bea garayiin ea jeachcheenga ak ghamneawa ea siitteajiisa fugaaschi ghaydidi. 
COL.1.27	Aba jeannyaawa ghwaloat Aseetta ak ghwang' ghwanal Emoojiga gitteenna hawunda meanang'oochcheandumeeda ea makcheameeda gheambalmeadaannyi was Gristoyda mida jeedeang'wa, was rarooda gigheambiitta. 
COL.1.28	Niny geergu aseasa, nea gereekusi giliwas sih nea geannaalji giliwas sih aba weaghuumeeda sean, ak geeyeadu giliwas sih nihissa heeda aba jeeda Gristo. 
COL.1.29	Nea geasawannyi geaw aba nii, nea geamajeekchi aba uurda sinoodeaba gadiyeeni iin jeedeanyuun.
COL.2.1	Geagasayi anala gideadeawiitti appadahuukkeagwa, ea badahuukka fuga mida ng'eanyiida Laodokiya, ea gikka miighwadahaniin, 
COL.2.2	abeeda geemmajeek guroruunatka nyaawa, nea gaguuyi aba barinyeega, ak ghwanyas meanang'oochcheandumeeda sean bea huumwa, ak ghwanal makcheameetta bea Aseetta was Gristohiin, 
COL.2.3	nea jeadaannyi ea sufuysa gheaseeda bareaynata uhuuda ea fughareenga. 
COL.2.4	Geargu nii aba gideaba adiiduw ghoamwaschi gwareenganeegwa siida aba ng'asheega ng'uyyeega. 
COL.2.5	Earappeadi eawoschi sheagi aba heedeang'wean, geendeayi aba guroorooda, ak geahoosanyi muuchchi aba gideaba neajeeng'u gidamiyda giibindeang'wa ea gidamajeekta masaweegeagwa appadayda Gristo.
COL.2.6	Asi agooga ghayi ghoodeapti Gristo Yeesu was Ng'uttamiida, asi oppiidana jeadaannyi, 
COL.2.7	nea goongooreadi hawungeagwa ak geemmajeegeegwa aba jeadaannyi ak gamajeegiit masaweegeagwa, ak gawuurji gidaghayi siinnaaldaneegwa, nea goobadiisachcheesi.
COL.2.8	Asi ashageada adaghaghaseagwa siida ak gahuttaneegwa aba fughareedaannyi bea mwadaagha aba searoojikka bea buneedean, aba haleanjeedeaba garayi bea meangeenda mida jeeda ng'eanyiida nea mii dea Gristoohi. 
COL.2.9	Aba gideaba headaannyi gwanda hidooda sean bea Aseetta nea goobiida badaydaannyi. 
COL.2.10	Ak agooga eanoonyaschi eaweega hidaat appadaydeaba niny, nea niny ahaweewa fuga ahaaghwa ng'eanyiida ea gea ambalischi. 
COL.2.11	Nea appadaydeaba niny earagooga siyaadeagwa ghasmeahooda aba ghasmeahooda meesnana geattinga, nea ghoanung'waadi ng'asheega saseeda aba ghasmeahooda Gristo, 
COL.2.12	nea geepnyeegwa sea niny aba gibattiisanda, amaduw geettuunneegwa sea niny aba masaweega aba gadiyeeda Aseetta, ghayi aduunna niny jeeda miyeeda. 
COL.2.13	Hean agooga, goomeewayyi aba riing'eegeagwa ea aba sasanuukkeagwa meayaada ghasmeahooda, iiduw ghoadaw Aseetta eaweega sea niny, ak ea nisamseasa riing'eagaasa sean, 
COL.2.14	iiduw nea nibuus ng'ooruutka mida badahuukkaasa jea goorgweakseasaan, gageanu ak ghwasach ak goongoorsa uhuuda behiida. 
COL.2.15	Ak ghoareat fuga mideawa uurda gheambalmeeda dabitta ng'uchcheeda ak geanu ghoaw gichchea eahhiimda aba eeshpwara aba saawa, ak gahoosan appadahuukka nyaawa.
COL.2.16	Asi adagoorgweakseegwa siida aba giinyeashteayda gichchea eayaak ghana gichchea eali ghana badayda ghweelmeeda ghana aba ng'ushshiinda sheeda ghana Sabatto, 
COL.2.17	suu jirooneeda ng'asheega jea ghwahidu; nea gidahuumwa ea Gristo gil. 
COL.2.18	Asi adaghaweadaneegwa sih gil, aba giimajeekta eatteaba geaw bea ng'eanyi ea ghadoowanda malaykajeega, nea ghamiinaada aba giidaheachchteaba geaw, nea ghaghwar geaw mwadaagha aba fughareadaannyi bea saseeda, 
COL.2.19	ak ea mwanoasa geat sea uhuuda, nea aba niny ghoang'ng'waay geat saseassean aba roobuutka ea mayiishka, ak gwaheedu aba heennooda leabu heeda Aseetta.
COL.2.20	Ama inoomeewudayeewi Gristo aba haleanjeeda ng'eanyiida was meangeenda, ghwasaan anda gooppiideatti gili duu abeaha ng'eanyiida? Ghwasaan inyasghoamwaschi huumeannyeekka nyaawa, 
COL.2.21	“Adoang'ng'waanyi, ak eadoosamu, nea adoosachchi.” 
COL.2.22	(Ak ghoahiimu haleanjeeda jea goosha iisigadiyeatta), aba giduurji ginealshooda buuneeda ea gissurukutteayda? 
COL.2.23	Suu seaniin aba huumwa gawuurji gwadeagooda mideawa weaghuumeeda ak ghoang'eat ghadooweeda aba eatteaba geat bea ng'eanyi aba gidahang'waay gasa saseeda, ak ea marachchi gil ak moammu ghoadeal gitta gasa saseedean.
COL.3.1	Asi agooga isittunneegwa sea Gristo, asi agassa haleanjeeda mida humng'eeda hooweanji mida Gristoohiin, niny nipteada aba geattinda dugwa bea Aseetta. 
COL.3.2	Oppkeatta haleanjeeda mida humng'eeda galagasean, mii gea mida ng'eanyiida gil. 
COL.3.3	Aba gideaba agooga goomeeway ak eaweegeagwa ea sifuy sea Gristo aba heeda Aseetta. 
COL.3.4	Iiduw isiittaajiit Gristoyda was eaweegaasa, abeeda eara agooga gajeettaajiideagwa sea niny aba jeeda giigheambiitta.
COL.3.5	Asi anung'waada ng'asheega munyas bea munda ng'eanyiida mida saseenuukkeagwa: was hiseadayeandumeeda, ririnnyeanda, geawunda gheang'da muyi, giitteemshooda muy, ea shidoodeaba ghaang', ea ghadoowanda gidamawosa Aseetta. 
COL.3.6	Appadaydeaba ng'asheesu gayghwahidu ng'weaninda Aseetta. 
COL.3.7	Ak eara agooga ghayi gooneayeewi jeedeaba ng'asheesu nea gooppiidi jeeda. 
COL.3.8	Ak ghamneawa ghoanung'waadi ng'asheesu seaniin; nyarasta, ea ng'weaninda, munyinda, ea beeshta, ea ging'weakka aba ghuusigeegwa. 
COL.3.9	Adoonappiisi geat ng'uyyeega, nea gooyeeshshi geat noasuuchchi searoojigeaba garayi, ea gissisinniida 
COL.3.10	ak gookkweali searoojiga eashish, sinung' gaweeriidi ak ghoanalli nea geegala ninnyyeeda ghayi bwaat. 
COL.3.11	Ak aba sareani ea maheelli siida Yunaani ghana dea Yahuudi, dea siyaat ghasmeahooda ea dea miyeayaat ghasmeahooda, bunyeanda, ghana siida mwanala gil, ging'ng'oonyaneeda, ghana dea abal geaw, nea Gristo ea sean gil aba jeeda haleanjeesean.
COL.3.12	Asi okkwealsheatta fuga niloat Aseetta, ghaydiidi subwariiy, bea jeesinga bayyiida buuneeda, ea ng'eeninda, eattoodeaba geat bea ng'eanyi, miyinda ea milighteayda, 
COL.3.13	daba siisi sar sareambwa nuut, nea goosammiisi geat, iimida siida nidiysa nuut, gawurji gidaghayi samsiindaneegwa Ng'uttamiida, ak gwasnu eara agooga asindunu. 
COL.3.14	Iing'atta suu seaniin gamiiseegwa andeawana barinyeega, aba gideaba gaygooroonnyi haleanjeesean ghoaw gilagi hidaat. 
COL.3.15	Ak ghoanung' goombalischi hoyyoo Gristo aba jeesingeagwa, aba gideaba agooga geeguurneegwa awasa saseanagi. Nea ghoahuuyi fuga badiischooda. 
COL.3.16	Anung' goobiida ng'asheanda Gristo jeedeagwa nea gwaheedu, anaala nea gaba siisi reekusa nuut aba weaghumeeda sean, nea goosarmannyi nyiigheega ea sarmoojiga guroorooda nea goobadiischeesi Aseetta aba guroruunatkeagwa. 
COL.3.17	Nea gilwassean osinyi, aba ng'asheanda ghana sinooda, asna sean aba gheawunga Ng'uttamiida was Yeesu, nea goobadischeesi Aseetta was Gheanda aba naweedeaba niny.
COL.3.18	Gadeemga, asissiina siyeenatkeagwa mureeda, nii gidahaguuwsa Ng'uttamiida. 
COL.3.19	Siyeenatka abwarinya gadeemgeagwa nea adoonyareekiisi. 
COL.3.20	Diibiga, asisiina ghweanigeagwa ea gheamadigeagwa mureeda aba haleanjeesean, aba gideaba ng'asheanji gidagasiida Ng'uttamiida. 
COL.3.21	Ghweaniga, adoonnyareesayi diibigeagwa, aba gideaba gajiidu ghwalagaan. 
COL.3.22	Ging'ng'oonyanga, amwasa ng'asheega sean bea meanang'oodigeagwa bea ng'eanyiida, nea mii aba gheanyanga gil, gawurji fuga sin alooheeda aba heeda buuneeda, asi gamiiseegwa agadiyeena nea eashish guroruunatkeagwa, nea ghoawalli Ng'uttamiida. 
COL.3.23	Gilwassean osinyi, asna nea goobeayi jeesinga miyaas, gawuurji giloosissi Ng'uttamiida, 
COL.3.24	Nea ghoanalli gideaba gaygagooneegwa Ng'uttamiida gidageattindeang'wa bea hearaniischooda, ak googadiyeesi Ng'uttamiida was Gristo. 
COL.3.25	Aba gideaba siida wassean sina ng'asheega munyas gayghwanyas gidageattindaanyi uurji dea sina nea maygwanda shiitmeeda.
COL.4.1	Fuga hees asissiina ging'ng'oomnyangeagwa ng'asheega miyaas doobiiweadi, ak ghoanalli gideaba eara agooga gondeawi Siida haw aba humng'eeda.
COL.4.2	Oppiidana muuchchi jeeda mooshta Aseetta, nea ghoang'wearu aba ng'asheanji nea goobadischeesi; 
COL.4.3	ak ghoamwaschi Aseetta appadahuukkaasa, ak goottinneasa Aseetta gidaghuut aba ng'asheanda, ak geerukuti gitta funyaat bea Gristo ghayi siyiissean ghealoonigean, 
COL.4.4	Ak abeeda ghadaajiichchi, aba gideagassiidi rukunooda.
COL.4.5	Abeawana weaghumeeda aba madeeda fuga mwamwasa, nea googadiyeatti muuchchi damanda sugooneegwa. 
COL.4.6	Asi ng'asheegeagwa gagasa gwandeawa dagheerjeandumeeda galeagasean, nea gwasamu balang'da, ak abeeda ghoanalli gichchea ashaayda ng'asheega buuneessean.
COL.4.7	Iitteanyu sean gaygwarukneegwa Dikikko; niny oorjeediyya abwariinyi was siida gadiyeeda doobiiwaat, ak ea soomjeanda eandeawi bea Ng'uttamiida. 
COL.4.8	Ak ea neajeag'u niny heedeang'wa appadaydeaba ng'asheanji, ak abeeda ghoanalli gissuwuurjeewi ea gideaba gaygoomajeek jeesingeagwa, 
COL.4.9	niny gaygoodeana Onesimo, oorjeediyya doobiiwaat abwariinyi, nea niny gaba jeedeang'wa. Ak gaygwarukneegwa ng'asheega sean sisin aba hiji.
COL.4.10	Ghoadeagwa Aristarkoyda eandeayeesi ghealooniga sea Marko, was oorjeeda hudagheamatta Barnaba, (iittaannyi noanyaschi gideaba iihidu heedeang'wa ghoadeapchi), 
COL.4.11	Yeesuuyda suguura Yusto. Nea fiisu ea fuga ghasmeahooda gil aba jeeda fugeandeayeesi gadiyeeda sugoochcheandumeeda Aseetta, ea niiw fuga geandewanean salgheang'da. 
COL.4.12	Epafrayda was siida jeedeang'wa was soomjeanda Gristo Yeesu, ghoaghadeagwa nea goopkeatteegwa galeagasean nea gwasin badiida aba moashtaannyi bea Aseetta, ak ghoamiinaadi nea sumwaseagwa aba haleanjeetta gasa Aseettean. 
COL.4.13	Aniini geawoschi mushoochcheanda aba gideaba ghadaayi gidadeawiitta appadahuukkeagwa ea gikka mida Laodokiyean ea gikka mida Hierappoliin. 
COL.4.14	Lukkayda was bwanamwagaanga bissa dabwariiyiin ea Dema ghoaghadeagwa.
COL.4.15	Oakgha oorjoogiyya mida Laodokiya ea gea mida Nimfa ea fuga ganiiseeda gheannyi. 
COL.4.16	Baroajeanji isissoamwa aba heedeang'wa, ghoanung' easoamwa eara aba Ganiisa mida Laodokiya, ama ditta sung'oorsa Laodokiyahiin ghoassoami agooga. 
COL.4.17	Arukusiina Arkipa, “Gideaba ng'ulla muuchchi gadiyeetta goonnyi Ng'utamiidean sina nea gihiidi.” 
COL.4.18	Giighadi ghaang'waarji aniini Baulo aba geattindeanyu. Oppkaada gideaba sirattean. Gagasa anyasa dagheerjeandumeeda.
1TH.1.1	Baulo, ea Silwaano, ea Dimotteo, Heeda ganiiseeda Desaloniikke mida heeda Aseetta was Bwaabwa ea heeda Ng'uttamiida was Yeesu Gristo:
1TH.1.1	Gagasa anyasa dagheerjeandumeeda ea hoyyoo.
1TH.1.2	Geabadiischeesi Aseetta galeagasean appadahuukkeagwa oagasean, nea geapkachcheagwa aba jeeda mooshteanya bea Aseetta, 
1TH.1.3	nea ghapkachcheegwa aba madeeda Aseetteanya was Ghweanda, gadiyeedeang'wa bea masaweega ea bariinyeegeagwa gadiiyi ea milikghteaydeang'wa bea rarooda aba jeeda Ng'uttamiideanya was Yeesu Gristo. 
1TH.1.4	Aba gideaba geanalli, fuga eaduupcheewi bwayiiy Aseetta, gideaba niny niloadeagwa; 
1TH.1.5	bea gideaba giijasteanya miy mwahinna heedeang'wa nea geaghus ng'asheanda akghwahit, ghabwada gwandeawa uurda, ea Gurorooda Ghaydit nea geesikteawi muuchchi. Ak ghoanalli siisi sirguun giduurji jea goobiida heedeang'wa, appadahuukkeagwa. 
1TH.1.6	Ak ghoahuuyi fuga adeascheeweasa geat ea geeshta Ng'uttamiida, iing'atta nea noang'ng'waannyi ng'asheanda aba sawanadeeda haw, sea hooseaneega Gurorooda Ghaydit; 
1TH.1.7	hean ghoahuuyi gichchea eegala aba heeda buuneessean mideawa masaweega aba ng'eanyiida Makkedooniya, ea ng'eanyiida Akkaya. 
1TH.1.8	Ea meakghusa gideaba ghwadambiir ng'asheanda Ng'uttamiida aba heedeang'wa aba Makkedoniya ea Akkaya, iiduw masaweegeagwa aba heeda Aseetta ea niwa mwadi aba daroorakka sean, ea eeyi bwak ea eamudeammuusa eerukuna gil. 
1TH.1.9	Aba gideaba saawa nea gaba geat gwarukkwiida iitteanya gidaoadeaptaydaneasa aba jeedeang'wa, ea gidooyamsiindi geat Aseetta nea ghoanung'waadi haleanjeeda mawosa Aseetta ak googadiyeesi dea mideawa eaweega ea Aseetta huumwa, 
1TH.1.10	nea ghoammuughu Balleandaannyi jea gwaleabu humng'eeda, ghayi aduunna miyeeda, nea Yeesu gil, lealnaneasa nyarasta jea ghwahidu.
1TH.2.1	Aba gideaba fuga eaduupcheewi ghoanalli, gideaba gidasupkaandi heedeang'wa mii mwadaagha gil; 
1TH.2.2	eara gwasa ning'atta sawanadeedeanya nea geappwaaspwaseasa aba Filippi, aba gidoanaldi, hean goomajeegeasa Aseetteanya ak gearukuneegwa giijasta miy bea Aseetta aba madeeda fuga eang'alealleewi. 
1TH.2.3	Aba gideaba gissumuschi maleapna heeda ramaseanda ghana ririnyeanda, ghana eesin aba milmilanda; 
1TH.2.4	gawuurji gidaghayi goondaneasa Aseetta gheatta Giijasta miy, ea gidasurukkwiidi, nea mewuurjeewani fuga ahoosani buuneeda, geewoschi fuga ahoosan Aseetta nal guroruunatkaasa. 
1TH.2.5	Aba gideaba moang'ng'waa eerukuna ng'asheega ghwarooodeaba geat, aba gidoanaldi, ghana shidoodeaba ghaang', nea Aseetta ea muushoochcheanda gil; 
1TH.2.6	nea ghanyea miyeegassa gharbeeda aba heeda buuneeda, ghana heedeang'wa ghana hichpa fii suuk, ghana gwadeeppa ea sigasayi aba gideaba gewoschi giijasoodiga Gristo. 
1TH.2.7	Iissa gewoschi ng'eeni aba jeedeang'wa, gawuurji gidang'ulliida gheamatta diibigaaschi. 
1TH.2.8	Gwasnu earaseasa geaghuscheegwa aba bariinyeega muuchchi, ak gehoosannyi nea meakghusa goonda giijasta miy bea Aseetta akghwahit, gegonnyeegwa eara guroruunatkaasa, aba gideaba nowoschi fugaasa subwariinyi. 
1TH.2.9	Ak ghoapkaachchi gissuburdi ea gissisawaneatti, fuga eaduupcheewi; aba gideaba iissa geegadiyi eawa ea askweari, ak ea meesawani siida wassean aba jeedeang'wa, nea geerukkuneegwa giijasta miy bea Aseetta. 
1TH.2.10	Agooga gowoschi muushoodiga, ak gwasnu eara Aseetta, ea gidaghayditta ea gidadoabiiwatta ak gabiissa ea meeyeatteana ghuut searoojigaasa aba heeda fugeagwa mideawa masaweega; 
1TH.2.11	aba gideaba agooga ghoanalli, gawuurji ghweanda ea diibigaaschi, iissa geamiinnyi gheang'ba giliwas sih nea geemmajeegiideegwa nea gerekuseegwa 
1TH.2.12	ak ghoabeadi gidahaguuwdaneegwa aba madeeda Aseetta, ghayi guurneegwa agooga ak abeeda goweayi jeeda sugoochcheandumeadaannyi ea gigheambiittaannyi.
1TH.2.13	Nea iissa geebadiischeesi Aseetta galeagasean appadaydeaba ng'asheanji, gideaba deanoang'ng'waanyi ng'asheanda Aseetta ghayi oyiing'si heedeanya, ea moang'ng'waaydani ng'asheanda buuneeda ghoanung' gawuurji ng'asheanda Aseetta, biissa gagadiyi aba jeedeang'wa agoogeeda mideawa masaweega. 
1TH.2.14	Aba gideaba agooga, fuga eaduupcheewi, ahuuwa fuga jea godeascheweawa geat ganiisajeega Aseetta aba jeeda Gristo Yeesu mida ng'eanyiida Yudeeya; aba gideaba noanyaschi sawanadeeda uurji diitta aba heeda fuga ng'eang'deang'wa gawuurji gidasissiinda fuga Yahuudi, 
1TH.2.15	dea ghayi nuus sean Ng'uttamiida was Yeesu ea sibanga, ak gooruuttaneasa jarooda, ak ghoanyareas Aseetta nea ghaheawa buuneessean 
1TH.2.16	nea ghoadealeasa aseasa ea meerukusiini fuga Emoojiga gideaba gajeelealu ak gawuurji gili sinnyiit gideenda ring'eega nyaawa. Iiduw ea nihidu nyarasta Aseetta badahuukka nyaawa aba huydeanda.
1TH.2.17	Hean nea geegeandeawaneasa heedeang'wa, fuga eaduupcheewi, aba gheadi nuwaas, aba saseeda nea mii aba gurorooda gil, geamilikghti nea geegasayi muuchchi aba gassooda haw bea huumwa deakta gheanyangeagwa; 
1TH.2.18	asi geegasayi eepkaana heedeang'wa aniini Baulo, gichcha ea gichcha ghoadealeasa Shattaani. 
1TH.2.19	Neada raroodeanya ea naaha ghana hooseaneega ghana shiipka jea daghwara geaw aba madeeda Ng'uttamiideanya was Yeesu aba hinnoadaannyi? Neada ea mii agoogea? 
1TH.2.20	Aba gideaba agooga gowoschi gharbeedeanya ea hooseaneagaasa.
1TH.3.1	Asi aba damanda mudeammuuseewana eamilikghta gichcha, geadaayi ghwahit geanung'waneasa bwadaw ng'eanyiida Atteene nea geabwaageat. 
1TH.3.2	Ng'atta gechcheagu orjeediyya was Dimotteo, was soomjeanda Aseetta bea Giijasta miy bea Gristo, goodiing'u masaweegeagwa ak goomajeegeegwa, 
1TH.3.3	ak siida ea adagwahirbaban aba sawanaduussu, aba gideaba agooga ghoanalli beadi sugooneasa ng'asheanji. 
1TH.3.4	Nea aba damanda sindeayeewi sea agooga geebay erukuneegwa gideaba gajeanyasa sawanadeeda; ak gawuurji gidahittaayda, ak ghoanalli. 
1TH.3.5	Gwasnu earaniini aba damanda muttammuuseawa gichcha milikghteayda, geajeagu siida danal masaweegeagwa, aamwahinna siitta jea gwasmeegwean ak gwasmeegwa, amaduw gaba gadiyeedeanyu mwadaagha.
1TH.3.6	Hean ghamneawa nea ghwahidu heedeanyu Dimotteoyda leabu heedeang'wa, ak gweanneesa giijasta miy bea masaweegeagwa ea bariinyeegeagwa ak gwargu gideaba ghoapkachcheasa galeagasean, nea googasayi deakteanya, gawuurji gissigassiidi aseasa deakteang'wa agooga, 
1TH.3.7	Fuga eaduupcheewi, abasareani earappeadi sindi jeeda sawanadeedeanya sean ea giseaneega sihawdi isinyaschi iitteang'wa aba naweeda masaweegeagwa; 
1TH.3.8	Aba gideaba ghamneawa gendeawi eaweega, aba iyoaminaadi nea gomajeekchewiidayi aba heeda Ng'uttamiida. 
1TH.3.9	Aba gideaba gajeammuusa eattawdaan Aseetta badiischooda appadahuukkeagwa, aba hooseaneekka sean sindeawiin. appadahuukkeagwa aba madeeda Aseetteanya. 
1TH.3.10	Nea ghoamwaashchi Aseetta muuchchi eawa ea askweari ak abeeda geadaayi gheanyangeagwa nea geesissinnyi ng'asheega ashoay bea masaweegeagwa.
1TH.3.11	Asi Aseetteanya was Ghweandeanya sea Ng'uttamiideanya was Yeesu gagasa ghoadoabiiw naweedeanya ea eahinna heedeang'wa; 
1TH.3.12	gagasa ghwanung' Ng'uttamiida oahhaadana nea gooppiidi jeeda bariinyeegeaba geat, aba heeda buuneessean, ak gawuurji gissisindi aba heedeang'wa, 
1TH.3.13	ak gomajeek guroruunatkeagwa ea meyeatteeweegwa ghuusi aba ghaydidanda aba madeeda Aseetteanya was Ghweanda, aba damanda jea ghwahinna Ng'uttamiideanya was Yeesu sea fugaaschi sean ghaydidi.
1TH.4.1	Aba huuydeayda, fuga eaduupcheewi, geemuscheegwa nea geamiinnyi gheang'deang'wa aba jeeda Ng'uttamiida was Yeesu, ak gawuurji gissinnaaldaneagwa aba heedeanya gidanisiindaneegwa oppiideatta nea gohhoosannyi Aseetta, ak gawuurji gidoosindi agooga, ak gagasa agooga asna muuchchi ea ghwanaawa. 
1TH.4.2	Nea ghoanalli gideaba ana ng'asha gil ghayi sugoonnyeegwa leabu heeda Ng'uttamiida was Yeesu. 
1TH.4.3	Aba gideaba ng'asheesu gea bwariiy Aseetta gil was gimmiinnoodeang'wa, ak gohhelleewi geat hiseadayeandumeeda; 
1TH.4.4	ak ea daba siisi nal gichchea ghagheanda niny gatmooda aba ghaydidanda ea mureeda, 
1TH.4.5	nea mii aba geawunda gheang'da muyi, ak gowuurjeewi fuga Emoojiga mwanala Aseetta; 
1TH.4.6	ak ea manda siida adiiy, ghana godiiysa oorjeeda ghaamwat aba ng'asheanji, aba gideaba Ng'uttamiida dea jea ghawalda mureandoodeaba haleanjeeni seaniini, gawuurji gissibeani eamiinda gheang'deang'wa aba mureeda. 
1TH.4.7	Aba gideaba Aseetta maguurneasa eppiidana jeeda ririnnyeanda was ng'asheega munyas, gagasa eppiidana jeeda ghaydidanda. 
1TH.4.8	Nea siida heawa ng'asheesu, ea mwaheawa siida ghaheawa Aseetta, goneegwa agooga Guroroodaannyi Ghaydit. 
1TH.4.9	Aba iitta bariinyeega oorjooga giyeanya moogassi gideaba gaygang'oorneegwa sii, aba gideaba agooga ninaleagwa Aseetta bariinyeegeaba geat; 
1TH.4.10	ak aba huumwa ghoabwariinyi oorjookkiyeanya sean mida ng'eanyiida Makkedoniya ayda. Asi geemucheegwa fuga eaduupcheewi, gideaba asna ea ghwanaawa nii muuchchi, 
1TH.4.11	nea geagasayi goobiitpiit nea ghwasiinda, ak gang'ula ng'asheegeagwa, ak googadiyi aba geatting'eagwa, gawuurji gissurukuteaydi; 
1TH.4.12	ak abeeda gajanyasa mureeda aba heeda fuga emoojiga, ak ea adooghuschi buuneeda aba haleanjeeda.
1TH.4.13	Fuga eaduupcheewi asi aseasa meegassi amoanali gil, aba iitteaba fukka nimeewean, ak abeeda ea mogiisandani fuga mandeawana rarooda. 
1TH.4.14	Ghang'eada dea sumwaseewi gideaba Yeesu ghami ak gwaduudu gichcha, earagwasa, aba naweeda Yeesu, gaygweadu Aseetta sea niny fukka nililiin. 
1TH.4.15	Aba nii geerukuneegwa aba ng'asheanda Ng'uttamiida, bea gideaba aseaseeda suwoschi majeekcheewi, sunung'waneasa heeda ea ghwahidu damanda jea ghwahinna Ng'uttamiidean, majeshsheedeawana fukka ghayi nilil aba jeeda miyeedean. 
1TH.4.16	Aba gideaba Ng'uttamiida gaygwashuubean niny nea gwaleabu humng'eeda ea shookcheanda haw mideawa digheanda, ea nyeashta malaykajeanda haw, sea nyeashta durumbeatteeda Aseetta. Ak abeeda fukka ghayi meewwiisa jeeda Gristohiin gajeshsheeda ettuuttu; 
1TH.4.17	hean abeeda aseaseeda suwoschi majeekcheewiin, suhuuydeannyiin, gajeassealdaneasa sea saawa aba jeeda shamoghuutka, ak geadeapti Ng'uttamiida aba heettiyeada; ak abeeda gajendeawana Ng'uttamiida galeagasean. 
1TH.4.18	Asi ageandeawana geat salgheang'da aba ng'asheesu.
1TH.5.1	Fuga eaduupcheewi, aba ng'asheega iitta damanda ghana eaweetta jea gawas, moogassi gideaba gaydang'oorneegwa. 
1TH.5.2	Aba gideaba agooga ghoanalli beadi eaweetta Ng'uttamiida gayghwaanda gidawunniida mareanghweanda eawa. 
1TH.5.3	Hean iyayi buuneeda, “Gebeayi weayda nea gebeayi seayu,” deagheatta ghwahidu nyariida badahuukka nyaawa gawuurji gidanyassiida gatmooda lajooda aba jeatta jeepta, ak ea manda gichchea gamulsiinda. 
1TH.5.4	Ak ea moondani jeeda misaneeda, fuga eaduupcheewi, ea ghwanung' eaweettida ghahameegwa ng'eanyi gawuurji mareanghweanda. 
1TH.5.5	Aba gideaba agooga oagasean noahuuyi balloojiga weeshinda, ea balloojiga askweari; aseasa mebeahi eaweeda ghana misaneeda. 
1TH.5.6	Asi adeelilli ruweanga, ea ewuurjeewana buuneeda mwaatkwa, asi eang'ng'weerna, nea geetteennyi. 
1TH.5.7	Aba gideaba fuga rooji gwarooji eawa, nea eara fuga boogidi iissa gaboogidi eawa. 
1TH.5.8	Duukku, aseasa deesuwooseewi fuga askwearda, gagasa endeawana gheadeenda, nea geediinyi daghanuunatkaasa igeambooda masaweega ea bariinyeega, nea nngoofanjeandeanya bea gharinyeanda gagasa eanung' ghoaw rarooda jea gweadu lealeanooda. 
1TH.5.9	Nea Aseetta ghayi masneasa ak abeeda ghwalas uhuudeanya, gagasa eanyasa lealeanooda appadayda Ng'uttamiideanya was Yeesu Gristo, 
1TH.5.10	dea ghayi meah appadahuukkaasa aba ising'eatng'eachchi ghana eella abeeda geendeayi sea niny. 
1TH.5.11	Asi daba siisi amajeek nuut ak ea daba siisi adiing'u nuut gageawiit, gawuurji gidoosindi.
1TH.5.12	Fuga eaduupcheewi, geemuscheegwa gideaba, asissiina mureeda fuga sin gadiyeeda aba jeedeang'wa ak gabiissa gwanda madeedeang'wa aba jeeda Ng'uttamiida nea geewwoowseegwa, 
1TH.5.13	asissiina mureeda nea ghoawwalli gheang'da aba bariinyeega aba gadiyoojiga nyaawa. Gagasa abeaha weayda nea gobeayi geat. 
1TH.5.14	Ak geemuscheegwa, fuga eaduupcheewi, owwoowsiina gheanyanga fuga ghaleehooda, ommajeega fuga giyoonnyi, aweada fuga ng'arng'ari, ak gimilikghti sea buuneessean. 
1TH.5.15	Ang'ulla siida wassean adaghwawaldaawa ng'asheanda muy dea muy, iissa ghoayaachchi geeshta ng'asheanda miy galeagaseab, agooga nea goobeayi geat ea biissa aba heeda buuneessean. 
1TH.5.16	Ahoosana galeagasean, 
1TH.5.17	amwaasha Aseetta damannyoojiga sean, 
1TH.5.18	abadiischeena aba giliwas gil; aba gideaba nii gidabwariiyda Aseetta aba heedeang'wa aba jeeda Gristo Yeesu. 
1TH.5.19	Adoottealli Gurorooda, 
1TH.5.20	adofoolli ramooranga, 
1TH.5.21	asimsima haleanjeessean; ak ghoang'ng'waanyi ng'asheanda miy, 
1TH.5.22	ohhelleewana geat munyinda wassean.
1TH.5.23	Gagasa ghoammiidu Aseetta mideawa weayda sasanuukkeagwa sean, nea gaba geaw; ak gagasa gahamiyaasiit gamiyeasiidi guroruunatkeagwa ea jeesingeagwa ak geemmajeek nea meerukunana badayda ng'asheega munyas aba damanda hinnooda Ng'uttamiideanya was Yeesu Gristo. 
1TH.5.24	Ninyeeda guurneegwa adoabiiwaat, ak gayghoammiineegwa.
1TH.5.25	Fuga eaduupcheewi, amusiischoaweasa. 
1TH.5.26	Oakghada fuga siduupcheewi sean aba samooda ghaydit. 
1TH.5.27	Geamuscheegwa appadayda Ng'uttamiida, ossomassiina fuga eaduupcheewi sean barawajeanji. 
1TH.5.28	Gagasa anyasa dagheerjeandumeeda Ng'uttamiideanya was Yeesu Gristo oogasean.
2TH.1.1	Baulo ea Silwano, ea Dimotteo, ea ganiiseeda Desaloniikke mida jeeda Aseetta was Bwaabwa sea Ng'uttamiideanya was Yeesu Gristo. 
2TH.1.2	Gagasa anyasa dagheerjeandumeeda ea weayda leabu heeda Aseetta was Ghweanda, sea heeda Ng'uttamiida was Yeesu Gristo.
2TH.1.3	Aseasa gammiiseasa ebadiischeesiina galeagasean appadahuukkeagwa, fuga eaduupcheewi, ak ea gittoobiiwsiinda gil, aba gideaba masaweegeagwa niheedu muuchchi, nea bariinyeega gilwas sih aba jeedeang'wa aba hichpa nuut ea niihaada. 
2TH.1.4	Amaduw earaseasa ea sugwareesi appadahuukkeagwa aba jeesinga ganiisajeega Aseetta aba milikghteaydeang'wa ea masaweega ondeawi aba ghabasteang'wa sean sea sawanaduutka oamilikghti. 
2TH.1.5	Nii gwadeagooda girgweageeda huumwa bea Aseetta, ak abeeda geanung' ahuuwa fuga miisa gheambalmeeda Aseetta, was dea ghamneawa sisawasseegwa, 
2TH.1.6	hean aba huumwa Aseetta gayghawaldawa sawanadeeda aba heedeaba fukka sawaneegwean, 
2TH.1.7	ak gagooneegwa fuufta sea aseasa agoogeeda sisawan, damanda jea eattahaaja Ng'uttamiida was Yeesu jea gwaleabu humng'eeda sea malaykajeegaaschi mideawa uurjeenga beasta yeat, 
2TH.1.8	nea ghawalda mureandooda masissiina mureeda giijasta miy bea Ng'uttamiideanya was Yeesu. 
2TH.1.9	Ak gaygwasawana aba ghoorjooda nyariida manda mudeanooda ak geegeandeawa madeeda Ng'uttamiida ea heeda gigheambiitaannyi mideawa uurda, 
2TH.1.10	eaweetta jea ghwahinna eakghambiit aba jeeda fugaaschi ghaydidi, ak ghahamng'eanyi buuneessean ghayi mwas ninyiin, aba gideaba muwwuunoodeanya geamwas aba heedeang'wa. 
2TH.1.11	Appadaydeaba ng'asheanji, iissa geamwaashchi Aseetta galeagasean appadahuukkeagwa, gideaba gagasa ghwanung' Aseetteanya gahaguuweegwa guurunoadaannyi, ak ghoahiit gilinyoo aamiy gasa ea gadiyeeda masaweega aba uurdaannyi, 
2TH.1.12	abeeda gwanda gharbeeda gheawunga Ng'uttamiideanya was Yeesu aba jeesingeagwa, nea agooga geakghambiideagwa aba jeadaannyi aba dagheerjeandumeeda Aseetteanya ea Ng'uttamiida was Yeesu Gristo.
2TH.2.1	Asi ghamneawa aba iitta hinnooda Ng'uttamiideanya was Yeesu Gristo ea bassiinda jea eabwada geat ak gendeawi niny, geemuscheegwa, fuga eaduupcheewi, 
2TH.2.2	ak ea adagabay gwaduumduum fughareengeagwa ghana adeawiida, aba gurorooda ghana ng'asheanda, ghana aba barawajeanda sighay gwaleabu heedeanya, ahiimu gideaba eaweeda Ng'uttamiida nihidu. 
2TH.2.3	Asi adagwareenganneegwa sih aba gidawassean; aba gideaba eaweettida mayghwahidu, ea ghanyi gooshoohu mwadi heheeweega, ak abeeda geattahaach siitta was roodaneeda, was balleanda roodaweegean, 
2TH.2.4	diida heewachchiin ak goodiing'ng'u geaw appadayda giliwassean sugurriideawa aseetta ghana gilinyoo eebada, ea eeyi bwak ea gageanu horgeadaannyi aba jeeda gheeda sibatta Aseetta, ak ghoahiimu geaw gideaba niny Aseetta. 
2TH.2.5	Moapkaadi damanda ghayi sindeayeewi sea agooga nearukuneegwa ng'asheesu? 
2TH.2.6	Ak ghamneawa ghoanalli gidadeal niny, abeeda geattahaach aba damandaannyi. 
2TH.2.7	Aba gideaba makcheameetta bea heheweega deaweedean ghamneawa gagadiiyi; ak ghamneawa gwanda siida adeal, gaygwasindunu ea eeghus ea sigeanda aba jeennaweeda. 
2TH.2.8	Abeeda diitta mandeawana deaweedean gajeattahaach, ak abeeda gaygwanuus Ng'uttamiida was Yeesu aba aroosta ghuuttaannyi ak gwanyarja niny aba deaktaannyi ea hinnoadaannyi. 
2TH.2.9	Aba hinnooda dea mandeawana deaweeda aba gadiyeeda Shattaani gaygwandeawa uurda sean nea gwandeawa gwadeagwajeega ea deamdeamanga, 
2TH.2.10	ea ng'uyyeega sean munyas aba heeda fuga jea gameewa, aba gideaba saawa mwamwasa bariinyeega, ak abeeda ghwanyas lealeanooda. 
2TH.2.11	Ghoaw gidanung'waadawa Aseetta gobiideewa jeeda uurda roodaweega, ak ghwanung' ghamwas ng'uyyeega, 
2TH.2.12	ak abeeda gergweaksa sean giikka mwamwasa huumeandean ak goohoosan geat aba jeeda ng'asheega munyasiin.
2TH.2.13	Iiduw gammiiseasa aseasa gideaba gajeebadiischeesiina Aseetta galeagasean appadahuukkeagwa, fuga eaduupcheewi bwariiy Ng'uttamiida, aba gideaba ghayi nibay ghwaloadeagwa Aseetta ghang'eada mwadi ak ghoanyaschi lealeanooda, aba gimmiinooda jea ghoammiinneegwa Gurorooda, ak ghoamwaschi huumeanda. 
2TH.2.14	Aba nii ghayi guurnaneegwa aba naweeda giijasteanya miy, ak abeeda ghoanyaschi gigheambiitta Ng'uttamiideanya was Yeesu Gristo. 
2TH.2.15	Asi, fuga eaduupcheewi, amiinaada nea gommajeekchi geat, ak ghoang'ng'waanyi ng'asheekka ghayi sinnalleagwean, gaba ng'asheega ghana gaba barawajeanda. 
2TH.2.16	Nea abeeda Ng'uttamiideanya was Yeesu Gristo niny, ea Aseetta was Ghweandeanya, ghayi bwariinyeasa ak gageandeawaneasa salgheang'da ea ghoaw eaweega mammuudeana ea gidamiy sirarji aba jeeda dagheerjeandumeeda, 
2TH.2.17	ak gageandeawa guroruunatkeagwa salgheang'da, nea gomajeegideegwa aba giliwas gadiyeeda miy ea ng'asheanda.
2TH.3.1	Asi huydeanda fuga eaduupcheewi, amwaasha Aseetta appadahuukkaasa, ak abeeda gawa ng'asheanda Ng'uttamiida mwadi aba hooseaneega, gawuurji giduurji aba heedeang'wa, 
2TH.3.2	ak gelealnaneasa heeda fuga mii dobiiweadi, munyas; aba gideaba mii sean gil gea mideawa masaweega. 
2TH.3.3	Iiduw Ng'uttamiida ea doabiiwaat; jea gomajeegideegwa nea ghoahaghwaneegwa aba diitta muyiin. 
2TH.3.4	Amaduw earaseasa ea sughuschi Ng'uttamiida appadahuukkeagwa, nea gideaba goosinnyi ng'asheega ghayi surukuneegwa, ea gideaba gajasna ng'asheega sugoonnyeegwa aba digheanda. 
2TH.3.5	Gagasa ghoadoabiiw Ng'uttamiida guroruunatkeagwa ak ghoanyaschi bariinyeega Aseetta, nea ghoamilikghti aba Gristo.
2TH.3.6	Fuga eaduupcheewi, geegoonnyeegwa digheanda, aba gheawunga Ng'uttamiida was Yeesu Gristo, ohhelleewana geat oorjeedagiyeang'wa wassean bea ghaleahu nea masna ng'asheega ghayi sing'ng'waanyaan heedeanya. 
2TH.3.7	Ak ghoanalli agooga gidamiisiindaneegwa gideaba gajootteascheewana geat, ak ea meebeahi ghaleahu damanda sindeayeewi sea agooga, 
2TH.3.8	nea ghanyea miyeayaaga mukkatteeheemba siida wassean nea meashaahi, geaghus aba sawanadeeda ea deawiitmeeda nea geesinnyi gadiyeeda eawa ea askweari, ak abeeda ea meesawani siida wassean aba jeedeang'wa. 
2TH.3.9	Nea meakna gideaba meendeawani uurda gil, geebaysiini gideaba geegasayi ghoaw searoojigaasa gichchea agalana ak gotteascheewi. 
2TH.3.10	Aba gideaba earaba damandida ghayi sindeayeewiin, gegoonnyeegwa digheanji, “Gideaba siida iimagassa gwasin gadiyeeda abeeda ea adagweagiischi.” 
2TH.3.11	Aba gideaba siyiinyi gwanda jeedeang'wa fuga ghaleehooda, iissa ghasa geat ng'asheega buuneeda, nea goodeawiit buuneeda suurja. 
2TH.3.12	Asi ghamneawa gajeattawa fiisu digheanda nea geamiinnyi gheang'da aba naweeda Ng'uttamiida was Yeesu Gristo dasna gadiyoojiga nyaawa nea ghwasiinda ak ghwanyas hamitta nyaawa jea ghwaak. 
2TH.3.13	Asi fuga eaduupcheewi, adoalagaannyi aba sinooda ng'asheega miyaas. 
2TH.3.14	Ama deeppa gwanda siida wassean heawa gwasissa mureeda ng'asheandeanya surgu aba jeedeaba barawajeanji, abeeda orroora siisi, nea adiiduw goppaloolli, ak abeeda ghabwaspwas. 
2TH.3.15	Ak ea doanung' ghoaw weajoochcheanda, areekusiinda gheang'da oorjeeda giyeang'wa.
2TH.3.16	Asi ghamneawa gagasa gagooneegwa weayda Ng'uttamiida ninyeeda mideawa weayda galeagasean aba naweadinga sean. Gagasa gobiida Ng'uttamiida heedeang'wa oagasean. 
2TH.3.17	Aniini, Baulo, ghang'waarji giighadi aba geattindeanyu. Nii girooraneeda gil aba giliwas barawajeandeanyu; nii gideang'oorriidi. 
2TH.3.18	Gagasa anyasa dagheerjeandumeeda Ng'uttamiideanya was Yeesu Gristo oagasean.
1TI.1.1	Aniini Baulo geawoschi gijasoocheanda Yeesu Gristo aba digheanda Aseetta was lealnoocheandeanya ea Yeesu Gristoyda was ghusoodeanya. 
1TI.1.2	Ea Dimotteo balleandeanyu bea huumwa aba naweeda masaweega. Nyasa dagheerjeandumeeda ea baydeayda ea hoyyooyda leabu heeda Aseetta was Bwaabwa ea Yeesu Gristo was Ng'uttamiideanya.
1TI.1.3	Damanda ghayi eaweewi Makkedoniya geamuscheeyi gideaba abiidana Efeso. Ak eara ghamneawa geamuscheey aba gideaba gwanda fiisu anaal ginealshooda ng'uyyeega aghuuma fiisu. 
1TI.1.4	Ak ea adagang'ulla ng'asheega ghwasildeanga ea iitooda gheambaghweaniga mamudeana jea gweadu sheangnyeeda ak ea mwalooda gil nea mii gheambalmeeda Aseetta mida jeeda masaweega, asi sindunu. 
1TI.1.5	Gidasibaysiina digheanji ea bariinyeega leabu jeedeesh ea ng'asheega rinna ghuuta miy gil ea masaweega manda gimitunoodabwageaw. 
1TI.1.6	Buneesuurja iimwanyasa naweeda miy ak gwayamsa geat ng'asheega mwadaagha, 
1TI.1.7	Saawa gagasa gideaba gayghoaw ginealshoodiga deaweedeeda, ak ea mwanala ng'asheeka baloolean, nea eara ng'asheega baloola nea goomajeeksea ghanyeamwanala. 
1TI.1.8	Ak geanalli gideaba deaweeda amiy, siida i gadiyeatta aba naweeda hit, 
1TI.1.9	gagasa eanala ng'asheanji gideaba deaweeda mamiisiina siida doobiiwaat, gamiisa fuga munyas, ea gea mwada geeshta deaweeda, ea fuga mwamwasa Aseetta, ea fuga ring'eega, ea gea sina ng'asheega munyas, ea fuga mabatta Aseetta, ea fuga bara ghweaniga nyaawa, ea inyeesa bara gheamadiga nyaawa, ea fuga nuusa buuneeda, 
1TI.1.10	ea fuga mealuuli, ea ng'eedeeda mealuuli sea niirja, ghana fuga jagwadi suurja, ea gea ng'uyeega, ea fuga akka habeawooda ng'uyeega, ea imiida ng'asheanda wassean maweapchi sea ginealshooda bea huumwaani. 
1TI.1.11	Ak gineashooni ea diitta ghayi sigoonan darukwiida Gijasta Miy bea badayda gigheambiita Aseetta diitta mideawa ghawoodean.
1TI.1.12	Aniini geabadischeesi Yeesu Gristoyda was Ng'uttamiideanya goonan uurda aba gideaba ghwadaa geawoschi doobiiwaat, ak ghwayiinan jeeda gadiyeedaanyi. 
1TI.1.13	Abeeda aniini ghayi amwali nyeesa geanyareesay buuneeda nea geang'eaway, nea geasawanyi ak ghanyaschi baydeayda aba gideaba geasinyi ng'asheesu aba leendeeda, aba gideaba meandeawani masaweega. 
1TI.1.14	Ak ghanyaschi muuchi dagheerjeandumeeda Ng'uttamiideanya, ea masaweega ea barinyeega mida jeeda Gristo Yeesu. 
1TI.1.15	Ng'asheanji huumwa gil, ak gamiisa masooda muuchi gideaba Gristo Yeesu ghwahidu munda ng'eanyiida gwalealu fuga ring'eega, ak siida madeeda aba jeedeaba fiisu ea aniini. 
1TI.1.16	Ak aba seareeni ea naanyaschi baydeada aba gideaba aniineani bea madeedean, ghoadaajiit Yeesu Gristo milightaydaanyi sean, aba heedeanyu, nea ghaahuyi siida iiduw jea etteaschi ak aba heeda fuga jea ghamwas ak ghwanyas eaweega manda mudeanooda. 
1TI.1.17	Mureeda ea gheambiida daba sugoocheanda eaweega manda mudeanooda was dea maygamutmudan, ak ea midachi ninyi Aseetta gil ak ghwahit ea ghwoow eaweega manda mudeanooda. Amin. 
1TI.1.18	Ea balleandeanyu Dimotteo, geagoonyeey digheanji ghoow gidiwshooda appadayda ng'asheega was ramooranga ghayi ashoohu appadaydang'u, ak appadaydeaba suuh gung'uchi muuchi ng'ucheedida. 
1TI.1.19	Ak guhuwi siida masaweega bissa amiy fughara aba gideaba gwanda fuga ninung'waada miyinda fughareeda, hea ghwadatas masaweega nyaawa. 
1TI.1.20	Aba jeedeaba fiisu gwanda geaba Himenayo ea Iskanda, ak fiisu eaneasachsi Shattaan aba gideaba gideaba eannaal ak ea mong'eawa Aseetta.
1TI.2.1	Gidamadeeda jea deamajeek geagasayi musiischooda ea baditta Aseetta ea mooshta ghawooda nea goobadischeesi, ak ng'asheesu geesin appadahuuka buneasean. 
1TI.2.2	Amooriisiina sugoodiga ghawooda ea fuga hees sean mideawa gheambalmeeda, ak geanyaschi gibinda siippiit ng'eanyi ea hoyyooyda, ak geabwachchi Aseetta nea geepiidi naweeda miy. 
1TI.2.3	Ng'asheanji amiy, ak ea mwasaati aba madeeda Aseetta was lealnoocheandeanya, 
1TI.2.4	nea gasa gideaba gay ghwalolon buuneesseaniin, ak ghwanal gitta was humeandean. 
1TI.2.5	Aba gideaba Aseetta aagi, ak eara dea aaduupchi buuneeda ea Aseetta aagi, ninyi siida was Gristo Yeesu; 
1TI.2.6	nini gabeagu eaweegaaschi nea gabwageaw ak ghoaw siida jea goottin buuneessean, ak gajeemuuwwu aba damandaanyi. 
1TI.2.7	Ak aniini appadaydeaba nii geayiinan doow gijasoocheanda ak gearukwiidi giijasta nea ghawaschi gineashoocheanda fuga eemoojiga danal masaweega ea huumeanda. (geargu huumwa mearukni ng'uyeega). 
1TI.2.8	Asi geagasayi gwandeawa headiga geattinga miyaas, biissa ea manyareessa, biisa ea masheangdooschi. Abeeda headiga sunu ea dagatgada geattinga nyaawa googeal humng'eeda galeagasean damanda mooshta ghawooda. 
1TI.2.9	Ak gwasnu eara gadeemga ea dasna suulga aba eagweega miyaas, ak gwandeawa mureeda miy gheedeenda ak ea adagwasin suulga aba buudeega sireedi ghana lagheanga meangmeangi ea boshcheanda, ghana eagweega hees sheayat. 
1TI.2.10	Ak suulga nyaawa gidabal ea gibinda nyaawa miy gil aba gideaba nii gidamiisa gadeemga awali Aseetta. 
1TI.2.11	Gatmooda gamiisa gideaba gayghwasinda aba damani gassa nalooda gidean, nea ghamwas aba naweadinga sean. 
1TI.2.12	Aniini measiksiini gatmooda goonealshi ghana gideaba gaygoombali ng'eedeeda, gamiisa gideaba gayghwasiinda. 
1TI.2.13	Aba gideaba siida sisin bea madeeda Adam gil, ak gabassa Hawa. 
1TI.2.14	Ak Adam ea miyerengani geereengani gatmooda muuchi ak ghwabitta jeeda ramaseanda. 
1TI.2.15	Ak gay ghwalalaan aba jeetaanyi iimajeegiit appadayda masaweega ea bariinyeega ea giminooda ea jeeda mida gheadeenda.
1TI.3.1	Ng'asheanji huumwa gil gideaba siida jea ghoaw siida haw jea ghoahaaghwa fuga ganiisa gagasa gadiyeeda miy. 
1TI.3.2	Siida haw bea ganiisa gamiisa gideaba ea meerukna gidamuy appadaydaanyi ng'eedeeda mideawa gatmoonagi, mideawa gheadeenda biissa gwandeawa weaghumeeda, siida aroottooschi haleanjeeda, deapiida buuneeda, naal goonealshi, 
1TI.3.3	Mii siida boogidi gil, mii siida bara buuneeda, ak ea garbabu, mii siida gheangnyachi gil, ak ea mii siida bwariiy lapiya, 
1TI.3.4	ak ea siida ammu goobal gheanyi muuchi nea ghwanung gaba diibigaaschi mureeda. 
1TI.3.5	(aba gideaba siida mwaammu goombal gheanyi gay ghwamustaan ghoahaaghwa Ganiseeda Aseetta?) 
1TI.3.6	Ak ea adaghoaw siida duughwalalaan askwearjoojusu neekiin, ak ghaghwargeaw ak goobeedeaysa jeeda girgweaksiinda gawurji gidasihinda Shataan. 
1TI.3.7	Ak gamiisa gideaba gamuuwwuuna badaydaanyi fuga manda jeeda Ganiisa ng'asheega miyaas, aba gideaba adeergu ng'asheega munyas appadaydaanyi ak ghoabitta jeeda gadageeda Shataan.
1TI.3.8	Weedanga fuga Ganiisa eara saawa gamiisa gideaba ea fuga miyaas searooji ak ea mii fuga yamiisachchi ng'asha, ak ea mii fuga leeha difaayeeda ak ea fuga bwariiy lapiyeeda leabu naweeda mwadaabiiwa gil. 
1TI.3.9	Ak saawa gamiisa gideaba goomajeek masaweega aba jeeda miy. 
1TI.3.10	Fiisu gidamadeeda ghang'wana ghanyi eadaa ea jea ghoammu gadiyeani i manda gilsidaa muyi abeeda geenung wasin gadiyeani bea weedangean. 
1TI.3.11	Eara gadeemga nyaawa gamiisa ea fuga miyaas searooji gil, mii fuga nappiisa buuneeda ng'uyeega, ak gamiisa ea fuga mideawa gheadeenda gil, nea doobiiweadi aba haleanjeesean. 
1TI.3.12	Weedanga Ganiisa gamiisa gideaba gaygaba ng'eedeeni bea gatmoonagi, nea ghoanaal muuchchi diibiga nyaawa naweeda miy, ak ghoomu goobal gealga nyaawa. 
1TI.3.13	Aba gideaba fuga sin muuchchi gadiyeeda weedanga Ganiisa gajeewal gheangda, ak gay gooleeysiit Buuneeda ak ea may ghoawal gil aba masaweega nyaawa mida jeeda Gristo Yeesu.
1TI.3.14	Geang'oorneey baruwajeanji nea geabaday hinnooda heedaang'u eawoojusu duwaawiin. 
1TI.3.15	Ama deeppa dashingda ginali gidamiisa gibinda fuga gheeda Aseetta was Ganiiseeda Aseetta majeek, wa sindeetta ea Lagheaneeda akar gheeda bea huumwa. 
1TI.3.16	Ak ea huumwa gil gideaba makcheameeda baditta Aseetta ahaw. Aseetta geetaajiiti aba saseeda Ak doobiiwnataanyi ghoohiimu Guroorooda Ak ghwadaa giijasoochcheanda humng'eeda Ak geerukwiida iitaanyi aba jeeda emoojiga, Ak geamwas aba jeeda ng'eanyiida, Ak geeyaat humng'eeda heeda ghambiidaat.
1TI.4.1	Asi ng'asheanji gabean gwargu Gurorooda Ghaydit nea ghwadaajiit bea gideaba damanda huydean gwanda fuga jea gooheelli geat masaweega, ak gooleeysiit fuga ng'uyyeega ea ginealshooda Shattaani. 
1TI.4.2	Aba ng'uyyeega fuga ammiittu geat, hean ghaghwarda jeesinga nyaawa saawa nea gaba geat. 
1TI.4.3	Inyeessa ghoadeal buuneeda geeshshooda, ea agitta hamichchoojiga nea hamichchoojusu ghayi ghabwat Aseetta ak ghwanung' ghwadeattaawa badiischooda fuga mideawa masaweega naal humeanji. 
1TI.4.4	Aba gideaba haleanjeesean sin Aseetta amiyaas, nea manda dea jea eeheawa, dea jea eeheawa, gamiisa gideaba gajedeaptaawa badiischooda. 
1TI.4.5	Aba gideaba haleanjeeni siminna ng'asheanda Aseetta ea mwooshta ghawooda.
1TI.4.6	Apkeasiina oorjoogiga ng'asheesu, ak gaywoosa siida gadiyeeda miy bea Gristo Yeesu, naal ng'asheega masaweega, ea ginealshooda miiy ghayi iyaadi geeshta. 
1TI.4.7	Asi heawana deanghoochka munyas bea gweargwa mwaloada giliin. Ak ang'iing'i giinaali geaw baditta Aseetta. 
1TI.4.8	Aba gideaba deangheeda nung ghwanyas saseeda uurda ghwahit gilmwanang', ak baditta Aseetta ghwahit aba haleanjeesean, aba gideaba gindeawi heelleeda eaweegeaba ghamneawa ea diitta iiduw jea ghwahiduun. 
1TI.4.9	Ng'asheanji huumwa gil ak gammiisa gideaba gajeemwas. 
1TI.4.10	Aba gideaba ghoaw gidaghamna adeawiideasa ea gidasigadiyeatti muuchchi appadaydeaba gili. aba gideaba aseasa geeghuschi Aseetta majeek was lealnoochcheanda buuneessean, ghwaraanya gea mwas niny. 
1TI.4.11	Ng'asheesu rukuta nea ginaali. 
1TI.4.12	Adiidu gafool sii gheareemanandumeedaang'u, ak guwoosi siida jea eegala aba heeda fuga mideawa masaweega, aba jeeda baloolda ea giibinda sea bariinyeega ea masaweega ea alooheeda. 
1TI.4.13	Damani jea doonaan, milmiliida aba giissoomanda nea gireekusi buuneeda nea ginaali. 
1TI.4.14	Adinung'waadi gadiyeetta immuusi mida jeedaang'uuni, sigoonyi aba ramooraneedean, ak ghwayiin gweargwa geattinga nyaawa uhuudaang'u. 
1TI.4.15	Ateemsheesiina ng'asheesu muuchi, ak giibiidi jeeda nea giing'ng'ooysi aba gideaba gay ghwadaajiit giibindaang'u aba heeda buuneessean. 
1TI.4.16	Ghamwada saseedaang'u ea ginealshoadaang'u. Abiidana jeedeaba ng'asheesu aba gideaba iisini ng'asheanji gajaghuhageaw ea fukka alleeyseey iidiin.
1TI.5.1	Adiwoowsi gweargweeda, reekusiina gawurji ghweanda, ak eara gheareemanga gawurji oorjooga giyeang'wa, 
1TI.5.2	gadeemga woosi gawuurji geamadu, gadeemga manang'i gawuurji haweega giyeang'wa aba alooheeda sean. 
1TI.5.3	Sissiina mureeda masinng'weega was masinung'weega huumwa. 
1TI.5.4	Ak masinung'weanda iimideawa diibiga ghana diibigaabwa gaaschi, gidamadeeda diibisu gagasa ghwanal gidamiisa saawa bea ng'ullooda fuga nyaawa, nea gang'ula fuga jiilu aba gideaba ng'asheanji aamiy aba madeeda Aseetta. 
1TI.5.5	Nea dea was masinung'weanda huumwa, sinung'wa heeda nea gaba geaw, niih ghusoadaanyi niidaw Aseetta ak niny goomajeek mooshta ghawooda ea baditta Aseetta eawa ea askweari. 
1TI.5.6	Nea masinung'weanda moammu ghoong'ng'waay geaw aba ng'asheega munyas nii niimi eara eeng'ula nea gudea majeek. 
1TI.5.7	Ng'asheesu rukkuta aiduw abeeda adaghoaw habearga. 
1TI.5.8	Gili was sii mwaghamwada fugaaschi was fugaabwa gheanyi niheawa masaweega, ak gamunyiiti ea ghang'al siida mandeawana masaweega. 
1TI.5.9	Masinung'weanda adeang'waar ea gaba gweanyeewi laadam nea abeeda siyeadaanyi ghayi aagi. 
1TI.5.10	Ak easumwowuna badaydaanyi ng'asheega miyaas bea gireerda diibiga, ak ea nideapta rabasta nea niihuun gishanga fuga ghaydidi ak ea niweat fuga mida jeeda sawanadeeda, ak ea nisin muuchi ng'asheega miyaas. 
1TI.5.11	Ak masinung'weega was gadeemga duea manang'i adung'waari gheawunga nyaawa aba gideaba iiraanya geawunda gheangda bea saseeda gay gwanungsa heeda naweeda Gristo ak gaweay gheenda. 
1TI.5.12	Abeeda saawa gajeergweaksa aba gideaba ninung'wa heeda masaweega nyaawa bea madeeda. 
1TI.5.13	Nea gicha ea meaghusa nii, ghwanaal geat ghaleehooda ak gwaneaydooschi aba gealga ak ea mii ghaleehooda gil gabeachi, inyeesa goong'uuchi buuneeda nea gwasikideawa ng'asheega nea gabaloola ng'asheega mamiisiina saawa. 
1TI.5.14	Asi aniini geagasayi masinung'weega was gadeemga manang'i eegeena, ak gwaji diibiga ak goombal gealga nyaawa, aba gideaba eamwanyasa weajoocheanda gheata habearga appadahuukka nyaawa. 
1TI.5.15	Aba gideaba gwanda mwaatkwa gea niyamgeat ak ghwaat geeshta Shataan. 
1TI.5.16	Gatmooda mideawa masaweega imideawa masinung'weega aba gheanyi daweada ninyi nea gabwageaw masinung'weegiga, aba gideaba adaghoaw sareenda Ganiisa, Ganiisa gay ghaweati masinung'weegiga bea huumwa. 
1TI.5.17	Gweargwa sin gadiyeenyaawa nea ghwoamiidu gamiisa eattaw mureeda muuchchi ghwaraanya gikka deawiitti aba rukwiideayda ng'asheega Aseetta nea goonealshiin. 
1TI.5.18	Aba gideaba gwayi ng'ooruutka, “Adiradi ghuutta deeda gadiiyi.” Ak gwayi gicha, “Siida gadiiyi gahaguuwsa gidageattindaannyi.” 
1TI.5.19	Adimwasi giheakteayda badayda gweargweeda ea ingsiina gisiihaaktaawa ghuusispa fii iyeenya ghana samwagu. 
1TI.5.20	Fukka sina ring'eedean awoowsiina aba madeeda buuneessean, ak abeeda ghabeal suurja. 
1TI.5.21	Ngasheanji gearukneey aba madeeda Aseetta ea madeeda Gristo Yeesu ea madeeda gijasoodiga humng'eeda siloat, sina ng'asheesu nea adilamwaji girgweaksiinda, nea adisini ng'asheanda aba shiitmeeda. 
1TI.5.22	Adilamachsi inda geattinga uhuuda siida nea adung'udi geaw ring'eega buuneessuurja. Ak gishageadi geaw ak gimmiidu. 
1TI.5.23	Gidang'eada ghamneawa adileahayi beega ak ghwahiti, leaha difaayeeni ng'ay aba agidi bea jeadaang'uuni ea geyoonung'weakka biikkiiseey galagasean. 
1TI.5.24	Ring'ega buuneeda mwaatkwa adaach ak ea nisheeda gaweay heeda girgweaksiinda nea suuk ring'eega nyaawa gaygweadu geeshta. 
1TI.5.25	Ak aba sareani sinooda ng'asheega miyaas aadaachi ak eara giikka miidaajiin ea mwajeamu eafuyi.
1TI.6.1	Soomjooga sean gammiisa gideaba gay ghwaadaw meanang'oodiga nyaawa mureeda aba gideaba meang'eawwa gheawunga Aseetta ea ginealshoodeanya. 
1TI.6.2	Ak soomjoogiga was meanang'oodiga nyaawa fuga masaweegean adagafool aba gideaba oorjookkeennyaawa ghang'wana gagadiyeesa muuchchi aba gideaba suu weat soomjooga aba gadiyeeda nyaawaan niiw fuga masaweega ak ghabwariiy. Ng'asheesu anaala nea gireekusi.
1TI.6.3	Siida wassean iyanaal fughara nuut nea mwamwasa ng'asheega mideawa eaweega Ng'uttamiideanya was Yeesu Gristo, ghana ginealshooda samgeat sea baditta Aseetta, 
1TI.6.4	nii nung'ut ghwarjeeda ak ea manda gil nal, ak gaba geeska gittemshooda badayda ginyeeshteayda ng'asheega ea galleadayda ng'asheega nea aba jeedeaba suu gwarinna ng'ullooda siida aba gheangda muy, jalliida ea ging'weaka ea meannyooda muy bea siida, 
1TI.6.5	ea sheangnyeeda fuga nidatasa fughareenga nyaawa nea mandeawana humeanda ak ghaghay gili meanang'oocheandumeeda gil. 
1TI.6.6	Nea baditta Aseetta ea rearnatta meanang'oochcheandumeeda haw gil. 
1TI.6.7	Aba geaba geepkaanyi badayda ng'eanyiida nea meeyeani gil, ak gajeebiikta nea meayaadi gil. 
1TI.6.8	Ak iisindeawi gichea eayaaga ea hang'weaka gajeerearniitta. 
1TI.6.9	Ak fukka gasa meanang'oocheandumeedean gay ghwahitta jeeda simsimda ea jeeda gadageeda ea jeeda ng'asheega munyas mabwa gil bea leendeeda nung ghwahitta buuneeda jeeda roodaweega. 
1TI.6.10	Aba gideaba gumdooda ng'asheega munyas sean gweadu bariinyeega lappiya, ak buuneeda mwaatkwa ea ninungwaada masaweega aba bariinyeesu bea lappiyaan ea gwasawan jeesinga nyaawa.
1TI.6.11	Asi ang'iingi siida Aseetta, ang'aamwana geaw ng'asheesu ak giyaadi geeshta doobiiwnata, ea baditta Aseetta ea masaweega ea barinyeega milighteayda ea garbabanda. 
1TI.6.12	Ng'uchcheena muuchchi ng'uchcheedida bea masaweegean, ang'ng'waanya eaweegiga manda mudeanooda ghayi suguurnaneeyiin, ak gimuuwwu muuwwunooda miy aba madeeda muushoodiga saang'a. 
1TI.6.13	Ng'asheanji gearukuneey aba madeeda Aseetta diitta adaw haleanjeesean eaweegean, ea madeeda Gristo Yeesuda ghayi muwwu muwnoodaanyi miy aba madeeda Bondiyo Bilatto, 
1TI.6.14	bea gideaba ang'waanya digheanji aba doobiiwnata nea manda habearga, ea ghwahidu hinnooda Ng'uttamiideanya was Yeesu Gristo. 
1TI.6.15	Aba gideaba iihiitta damandaanyi gay ghwadaajiinyi Aseetta niny geekghambiit ak goombalischi nea gabwageaw sugoocheanda sugoodiga Ng'uttamiida ng'uttang'oojiga, 
1TI.6.16	ninyi nea gaba geaw mwayghami ak gwanda jeeda weeshinda majeeneekiisa ak ea manda siida nidaah ak ea manda siida ammu ghwadaa. Mureeda ea uurda daanyi gil ea ghoaw eaweega manda mudeanooda! Amin. 
1TI.6.17	Fuga ghamneawa was meanang'oodiga appadayda ng'eanyiida rukusiina gideaba adagagwara geat nea ghaghus meanang'oocheandumeani jea goosheani, gagasa ghaghus Aseetta goona haleanjeesean saang'a, ak geegadiyeati aba hoosaneega. 
1TI.6.18	Dasna ng'asheega miyaas ak ghoaw meanang'oodiga aba sinooda gaamiyaas, ak ghoadayda haleanjeenyaawa nea gabareanyi sea buneesuurja aba jeeda miy, 
1TI.6.19	nea goodiiwsa geat haleanjeeda ghoaw sindeatta miy aba damanda jea ghooni ak ghwanyas eaweega was gea huumwa. 
1TI.6.20	Ea Dimotteo, fura muuchi diitta ghayi siteaganeeyiin ak ang'aamwana geaw ng'asheega mwaloada gil, mawoosa gea diiniin ea sheangnyeeda fughareeda suguura, “Fughareeda ng'uyyeega.” 
1TI.6.21	Ak gwanda fuga suuk aba muwwunoodeaba ng'asheesu ea niramwas masaweega. Gagasa anyasa dagheerjeandumeeda!
2TI.1.1	Aniini Baulo ghawooschi gijasoocheanda Gristo Yeesu aba gidagasiida Aseetta appadayda heelleeda eaweega mida jeeda Gristo Yeesu, 
2TI.1.2	Ea Dimotteo balleandeanyu abwariinyi. Dagheerjeandumeeda dahinna headaang'u, ea baydeayda ea hoyyoo leabu heeda Aseetta was Bwaabwa ea heeda Gristoyda was Ng'uttamiideanya.
2TI.1.3	Geabadischeesi Aseetta eabadayi aba guroorooda miy ghan'geada damandida bea gweargweasuun inyeesa ghaapkaacheeyi galaagasean aba jeeda mooshteanyu bea ghawooda eawa ea askweari. 
2TI.1.4	Ak geagasayi muuchchi deaktaang'u, iyaapkaachi dabeakkaagu ak abeeda ghaanyaschi hooseaneega. 
2TI.1.5	Iyaapkaachi masaweega indeawi manda gimminnoodeaba geaw ghayi bean gwandeawa ghamageamadu suguura Loisi, ea geamadu wa Eunike ak ghanali gideaba eara ang'iing'i gindeawi. 
2TI.1.6	Ak aba seareeni geapkeaneey gideaba aseawsiina ghwaahaada giimuusta goonyi Aseetta mida jeedang'u aba damanda ghayi ayiini geattingeasu uhuudaang'uuni. 
2TI.1.7	Aba gideaba Aseetta magooneasa guroorooda giyoonda, gagooneasa dea uurda bea barinyeega ea jeeda mideawa deascheeda. 
2TI.1.8	Adibwaspwasi aba muwunooda badayda Ng'uttamiideanya ak eara aniineani eandi ghealooniga appadaydaanyiin adibaspasseeweani, asi milighteaysiina ng'asheega munyasiin sea aniini appadayda Giijasta Miy aba uurda Aseetta. 
2TI.1.9	dea ghayi lealneasa ak gaguurneasa aba guurnooda ghaydit nea nii ea mabaysiina aba gissisinyi aseasa ak nii gabaysa ninyi ea dagheerjeandumeedaanyi. Dagheerjeandumeani geegooneasa aba naweeda Gristo Yeesu nea miyeebwat ng'eanyiida. 
2TI.1.10	Ak ghamneawa dagheerjeandumeani geataajiit aba hinnooda lealnoocheandeanya was Gristo Yeesu Ninyi nijoar miyeeda, ak ghwadaajiiti eaweega mayghwadatasa aba giijasta miy, 
2TI.1.11	appadaydeaba ng'asheesu geayiinan doaw ginealshoocheanda ea gijasoocheanda darukwiida giijasta miy. 
2TI.1.12	Ak aniini ghaanyaschi sawanadeeda appadaydeaba ng'asheesu ak geawoschi hidaat aba gideaba ghaanali ninyi dea amwaschi ak ghaanali gideaba ghwoamu gafur giita ghayi goonaniini bwak ea ghwahitta damandida. 
2TI.1.13	Ang'ng'waanya gidahiimu ng'asheega mideawa eaweega ghayi iyiing'si heedeanyu, aba masaweega ea bariinyeega mida jeeda Gristo Yeesu. 
2TI.1.14	Fura diita miy ghayi siteaganeeyiin aba naweeda Gurorooda Ghaydit mida jeedeanyean. 
2TI.1.15	Ang'iing'i ginali gidaghayi nungsiindanean heeda fuga ng'eanyiida Asiya eara geaba gwanda jeeda eara geaba Figelo ea Hermogene. 
2TI.1.16	Gagasa ghwoadaw Ng'uttamiida baydeada fukghea Onesiforo aba gideaba inyeesa imiighoaw gil goomajeegan nea mwabwaspwasa aba ghealoonigeasu. 
2TI.1.17	Inyeesha iihidu hiji bea Ruumiin gagasean muuchi ea ghwanyasan. 
2TI.1.18	Ang'iing'i ginali muuchi gidaghayi deawiitta aba ngeanyiida Efeso appadaydeanyu. Gagasa ghweadaw Ng'uttamiida eaweedida.
2TI.2.1	Asi agn'iing'i balleandeanyu, darusiida aba jeetagheerjeandumeeda mida jeeda Gristo Yeesu. 
2TI.2.2	Ak ng'asheega ghayi iyiingsi heedeanyu aba madeeda muushoodiga saang'a iina ng'asheega geatinga fuga doobiiweadi jea ghoamu ghwanal suurja. 
2TI.2.3	Eppareannyeena sawanadeeda sea aniini, gawuurji shirikarajeanda doobiiwaat bea Gristo Yeesu. 
2TI.2.4	Shirikarajeanda mida jeeda ng'ucheeda maygwadeawiit aba haleajeeda munda ng'eanyiida aba gideaba gaygoohoosan shirkarajeandaanyi haw. 
2TI.2.5	Eara siida igalleada aba jeeteangheeda mwajeataw shiipka imagaleada muuchchi. 
2TI.2.6	Siida barooda siin gadiyeeda hang'waay gamiisa gideaba gayghwanyas haghweega madeeda. 
2TI.2.7	Ateemsheesiina muuchi ng'asheesu sean earuguun, aba gideaba gaygagoonyi Ng'uttamiida fughareeda appadayda ng'asheega sean. 
2TI.2.8	Appkaada Yeesu Gristo, dea ghayi duunna miyeeda, bea dooshta Dawdi, gawuurji gidanyashta Giijasteanyu. 
2TI.2.9	Aniini geesawanan appadaydeaba Giijasi miyiin, ea eeyaadan ghealooniga dawurji siida siin ng'asheega munyas, ak ng'asheega Aseetta ea mwajeerat. 
2TI.2.10	Ak aba sareani geamilikteaysi ng'asheega sean aba badayda fuga loat Aseetta, gideaba eara saawa ghwanyas lealeanooda mida jeeda Gristo Yeesu ea giigheambiitta ea eaweega manda mudeanooda. 
2TI.2.11	Ng'asheanji gamiisa masaweega. Gideaba “Aba gideaba isiimeewuday sea ninyi gajeepiidana sea ninyi. 
2TI.2.12	Nea isimilikghiti, gajeembalischeena sea ninyi, Nea isiheawu ninyi, ninyi earada gay ghwaheawaneasa. 
2TI.2.13	Nea aseasa imeawasi doobiiweadi, ninyi doobiiwnattaanyi ea maygoosha. Aba gideaba ninyi mwayghaheawa geaw.”
2TI.2.14	Apkeasiina fugaagu ng'asheesu nea gireekusi aba madeeda Aseetta gideaba ghwoabuut ng'asheega galleadayda gea mwalooda gil nung' gwarooda fuga aleeysiiti. 
2TI.2.15	Milmiliida eadaanyi gideaba nimwasnyi Aseetta, siida gadiyeeda mwabwaspwasa aba gadiyeedaanyi, ak ginaali ng'asheanda huumwa aba gidamisiinda. 
2TI.2.16	Ang'aamwana geaw ng'asheega mwaloada gil, mawoosa gea diiniin gikka mwamwasa fuga Aseetteani, aba gideaba fuga sunu gayghwabitta jeeda ng'asheega munyas. 
2TI.2.17	Ak ng'asheanda nyaawa gaygageawiit iitta ea gawuurji udamusuura. Aba jeedeaba suuk gwanda geaba Himenayo ea Filetto. 
2TI.2.18	Nea saawa ea ninung'waada naweeta bea humeandean nea geebaloola gideaba duunooda goolla ghwahidu, ea ghwayam masaweega buuneeda mwaatkwa. 
2TI.2.19	Ak sindeetta ghayi inni Aseetta ea nimiinaada nea majeek, nea uhuudaanyi geengoorsa ng'asheesu, “Ng'uttamiida ghwanal gea was gaaschi.” Ak gicha gilinyoo gwarukku gheawunga Ng'uttamiida adanung'waada ng'asheega munyas. 
2TI.2.20	Aba jeeda gheeda haw manda dabita gharinga meangmeang'i ea dabitta gharinga ak ea mabeachi suu, gwanda eara gea geediga ea gea sigeeda suuk gwanda gea mureeda suuk ea mandeawana. 
2TI.2.21	Ak siida iamiidu geaw ak gooheelli geaw ng'asheesu munyasiin ninyi abeeda gayghoaw dabicheanda siihuun ak ghwanyas mureeda haguuwsa Ng'uttamiida ak sinoodaanyi geebaysiina gwasin gadiyoojiga sean miyaas. 
2TI.2.22	Asi mang'wana ng'asheega munyas bea gheareemaneandumeeda wa geawunda gheang'da, aada geeshta ng'asheega doobiiwnata ea masaweega ea bariinyeega ea hoyyoo sea fuga sean guurriisa Ng'uttamiida aba jeeda miy. 
2TI.2.23	Asi heawana sheang'nyeeda leendeeda manda jeeda fughareeda, ak ginali gideaba sheang'nyeeni gaygwaji jaliida. 
2TI.2.24	Ak ea mamiisiina siida gadiyeeda Ng'uttamiida gaba jalliida, gamiisa gideaba gajeagarbabu aba heeda buuneessean, bissa nala gooneashi ak gamilikiida ng'asheega. 
2TI.2.25	Aba damandida rekkusiina fuga mwamwasa ng'asheegaashciin, gamiisa ea garbabu aba gideaba ideapa gwasa gwadeapa ghwaadaw Aseetta fiisu duukuunooda ak ghwanal humeanda. 
2TI.2.26	Ak gabiiksa fughareenga nyaawa, ak gwaritteawa jeeda gadageeda Shattan ghayi ang'waay saawa ak gwasin gidagasiida Shattan.
2TI.3.1	Ak ginali ng'asheanji gideaba eawoojiga huydean gay gwanda washta. 
2TI.3.2	Aba gideaba buuneeda gaygaba nii bwariiy geaw, ak gaygaba siisi bwariiy lappiya, gaba nii ghwargeaw ea gea weashweashta ea gea ging'weakka ea fuga mwamwasa ng'asheega jilnoodiga nyaawa ea gea mandeawana badischooda ea gea miimiyaas. 
2TI.3.3	fuga magasa fukgheanyaawa ea gea magasa gidupcheeda ea gea naba ng'uyyeega ea gea mwamu ghwadeal geat ea gea ng'weani ea gea mwabariinya ng'asheega miyaas, 
2TI.3.4	ea gea leapageatbwadaw ea fuga hang'oonyi iheen, ea gea gwarageat, ea gea bwariy mittagheasta muunda ng'eanyiida nea mwasamwa ghabwariiy Aseetta. 
2TI.3.5	Inyeesa gawuurji gili bada Aseetta ak ghaheawa uurdaanyi ang'aamwana geaw fiisu. 
2TI.3.6	Aba gideaba aba jeedeaba suu gwanda headiga ama inyeesa gaweay jeesinga gealga buuneeda ak gageanda nea ghwasareanda gadeemga dasheahi mideawa sareenda ring'eeda nea gagis mittagheasta muunda ng'eanyiida. 
2TI.3.7	Gadeemsu inyeesa gagasa nalooda ng'asheega galagasean ak eamwamu eara hay nalooda humeanda. 
2TI.3.8	Nii gawuurji gidaghayi heawaatta geaba Yaane ea Yambure ng'asheega Muusa ak eara fiisu ghaheawa humeandida ak suu ea fuga nidatasa fughareenga nyaawa gil, ak ea siheawa aba ng'asheega masaweega. 
2TI.3.9	Ak ea mayghang'atta mwaadi muuchchi aba gideaba leendeenyaawa gayghwadaajiiti aba heeda buuneessean, gawuurji gittajiitta leendeedeaba fiisu.
2TI.3.10	Ak ang'iing'i ea niyaadi geeshta ginealshoodeanyu ea gideabadiiniidi ea gideagasiidi ea masaweega ea milighteayda, 
2TI.3.11	ea bariinyeega ea milighteada ea sawanaduutkeasu bea ng'asheega ghayi anyaschi aba ng'eanyiida Andogiya nea Igunio ea Listra, bea haleanoojiga sawanaduutka ea milighteaysi ak gwalealneani Ng'uttamiida aba suuh seaniin. 
2TI.3.12	Huumwa gil siida wassean iigasa giibinda ea baditta Gristo Yeesu gayghwanyas sawanadeeda. 
2TI.3.13	Ak fuga munyasearooji ea gea ng'uyyeega gayghang'atta mwadi ak ghwaranya buuneeda nea eara saawa geereengani. 
2TI.3.14	Asi ang'iing'i abiidana jeeda ng'asheega ghayi sinaalnyi nea geesikteawean aba gideaba ginali gideaba geabeang'a guil gea ghayi anaalanyi. 
2TI.3.15	Aba gideaba ghang'eada jeepcheandumeeda ninali ng'ooruutka ghaydidi jea ghwanung nyasa weaghuumeeda ea nyasa lealeanooda aba naweeda Gristo Yeesu aba masaweega. 
2TI.3.16	Giliwas ng'ooruut mideawa Yeammeeda Aseetta ghwahit aba ginealshooda ea rekkusinda buuneeda aba gidinyeannyeekka nyaawa ea gidoobiiwda nea ghwanyas ghoorjooda doobiiwaat. 
2TI.3.17	Abeeda aahidaat siida gadiyeeda Aseetta nea sinung ghwahit ak gwasin giliwas gadiyeeda miy.
2TI.4.1	Gearukuneey ng'asheesu aba madeeda Aseetta ea madeeda Gristo Yeesu ditta jea goorgweaksa fuga majeekjeew ea gea nimeewean aba gidaheachtaanyi ea aba gheambalmeadaannyi, 
2TI.4.2	rukwiida giijasta wosa hidaat (damanda miseey ea damanda mamiiseey), awoowsiina ajuursiina nea gireekusi aba milighteayda sean ea ginealshooda. 
2TI.4.3	Aba gideaba gayghwahidu damanda jea eaheawa ginealshooda mideawa eaweega ak ghwaat geeshta naweeda gidagasiida saawa ak gwanyaksa geat gimughuscheekka ginealshoodiga aba gideaba gwandeawa idiga jea gwasikkiideawa ng'asheega. 
2TI.4.4	Ak gaygoodiilda geat ea mwayiinya ng'asheega was gea huumwa ak gwayamsa geat deanghoochka ng'uyyeega, 
2TI.4.5	Asi ang'iing'i mideawana gheadeenda aba haleanjeessean, milighteaysiina gea munyas sina gadiyeeda rukwiideayda giijasta miy ahiida gadiyeedaang'u nea gidoobiiw. 
2TI.4.6	Aba gideaba aniini ghamneawa gajeetaydanaan doow gujaweeda ak ea nihiitta damanda jea dameawa. 
2TI.4.7	Neang'uchchi ng'uchcheeda miy, neang'uucheewi, ak ea nahiichi ng'weega, ak masaweega ea neafurji, 
2TI.4.8	ama ng'atta suu geegoonan shiipka aba doobiiwnatta dea iiduw eaweetta jea gagoonan Nguttamiida nea niny ea dea doobiiwaat girgweaga ak ea mii aniini gil akghwahit eara fukka sean gasa gidaheachtannyiin.
2TI.4.9	Sina badiida ak gihidu heedeanyu nea gilamwajaani. 
2TI.4.10	Aba gideaba Dema ghabwariiy haleanjeeda munda ng'eanyiida ak ghang'eat gwanungsean heeda ak gawa Desalonikke, ak Greske gawa ng'eanyiida Galattiya, nea Diitto gawa ng'eanyiida Dalmattiya. 
2TI.4.11	Lukka geandeayeesi hiji nea gabageaw. Gasa Marko ak giideani aba gideaba ninyi gayghaweadan aba gadiyeedeanyu. 
2TI.4.12	Ak Digikko ea neajeakti gawa Efeeso. 
2TI.4.13	Iihidu giyeadu hang'deanyu gul ng'eanyi ghayi eanungsi heeda Garpo bea ng'eanyiida Droa, ea gittaabwajeegiga ghwaraanya gikka sisna muchgean. 
2TI.4.14	Isganda diitta was gidang'oocheandean nisinean ng'asheega munyas saang'a gayghawalda Ng'uttamiida gawuurji gidasinda niny. 
2TI.4.15	Ak gishageadi siisi, aba gideaba ghaheawa muuchchi ng'asheegaasa. 
2TI.4.16	Damanda ghayi sirgweaksinanean bea madeedean manda eara siyagi wea meatkweedeanyu ghaweadan, hean gwanung'sean heeda sean ak geamuschi gideaba gidinyeanji adeeyiin badahuuka nyaawa! 
2TI.4.17	Ak ea niminaadawa Ng'uttamiida meatkweedeanyu ak gagoonan uurda aba gideaba gagasa ninyi darukwiida giijasta miy, ea ghwayiiy emoojiga sean, ak ghalalaani ghuutta ng'adiida. 
2TI.4.18	Ak gaygwalealneani Ng'uttamiida aba ng'asheanda wassean muy, ak gayghaghamwadan ea dahitta gheambalmeedanyi bea humng'eeda. Gigheambiita daanyi gil ea ghwoaw eaweega manda mudeanooda. Amin.
2TI.4.19	Agatta Briska ea Agila, ea fukka mida ghee Onesiforon. 
2TI.4.20	Erasto gahuydean aba ng'eanyiida Gorinto. Drofimo geanungsi Miletto aba gideaba ghamnyaan. 
2TI.4.21	Sina badiida hinni damanda miighwahinna goroogeeda. Googateey geaba Eubulo ea Bude ea Liino ea Glaudiyo ea oorjooga sean. 
2TI.4.22	Gagasa ghwoahaaghwa guroroadaang'u Ng'uttamiida. Gagasa anyasa dagheerjeandumeeda.
TIT.1.1	Baulo, soomjeanda Aseetta ea biissa giijasoochcheanda Yeesu Gristo, ak ghaanung' gawa mwadi masaweega fuga loat Aseetta ea fughareeda humeanda mideawa miyinda, 
TIT.1.2	Aba jeeda rarooda eaweega manda mudeanooda, aba heeda Aseetta moammu gwanaba ng'uyyeega, sibean eheelleesa gweannyeekka goolla ghang'tta 
TIT.1.3	iiduw nea ghwahitta damanda ghoadaajiit ng'ashaandaannyi ghayi sitteaganean aniini aba girrukuteayda lealnoochcheandeanya was Aseetta;
TIT.1.4	Heeda Ditto jeepteanyu bea huumwa aba naweeda masaweega sippareannyi. Gagasa nyasa dagheerjeandumeeda ea hoyyooyda leabu heeda Aseetta was Bwaabwa ea heeda Gristo Yeesu was lealnoochcheandeanya.
TIT.1.5	Nii gideanung'usiinaneey ng'eanyiida Grettehi ak abeda gisni gadiyeetta shoadaan, nea giyiini gweargwa giliwas mujiinajean gawuurji gidaghayi earukuneey, siida iimeyeatteena ghuut. 
TIT.1.6	Iideappa siida ea miyeerukuna badayda ng'asheega munyas nea siyeeda gatmoodassagi gil, nea diibigaaschi gwandeawa masaweega miyeergweaksiina deambilaneandumeeda ghana nyootta mureeda. 
TIT.1.7	Nea jeagiischoochcheanda ganiisa, was siida sitteaga gadiyeeda Aseetta, gammiisa ea meerukunana badaydaannyi ng'asheega munyas; ak gagasa ea maba ghwarja ghanea mii assas nyaras ak ea mii leeyeanda ghana gwajala ghana gwashissa ghaang' haleanjeeda mwahida, 
TIT.1.8	gamiisa ea siida innya jihi, ak gwandeawa bariinyeega haleanjeeda miyaas, nea goodeeneaeda geaw, ak ea doabiiwaat, nea ghaydit, nea ghoang'ng'waay geaw; 
TIT.1.9	nea ghoang'ng'waay muuchchi ng'asheanda gawuurji gissinnaalda, ak abeeda ghoammu ghoadayda ng'asheega gichchea eabeeda aba ginealshooda huumwa nea ghwajoar fukka heawaan. 
TIT.1.10	Aba gideaba gwanda fuga saang'a manda mureeda, mideawa ng'asheega mwalooda gil, nea gwareengani buuneeda, nea ghwaranya gikka siyaat ghasmeahoodean, 
TIT.1.11	gidabal gearat ghuusiga nyaawa aba gideaba fiisu inyeesa gahutteawi buuneeda aba ginealshooda ak ghwanyas haleanjeeda aba ginealshooda mwadaagha. 
TIT.1.12	Nea siyagi aba jeannyaawa, ea sibaneeda nyaawa gil, ak gwayi, “Fuga Grette gaba ng'uyya galeagasean, ak ea diyeanga munyasi, ak gaba ghaleahu nea deewwi.” 
TIT.1.13	Muwwunoani huumwa gil. Asi awoowsiina saawa nea ging'waniidi, ak abeeda gamajeegiit aba jeeda masaweega, 
TIT.1.14	nea adagooleeysiit gununoonga fuga Yahuudi ea ng'asheega rugu buuneeda heawa humeandean. 
TIT.1.15	Aba heeda fuga miyaas haleanjeessean amiyaas, nea gea munyas ea gea mandeawana masaweega aba heannyaawa manda gidamuy; fughareenga nyaawa ea gitteemshooda nyaawa ea munyas. 
TIT.1.16	Iissa gwargu gideaba geanalli Aseetta, nea iissa ghwashaang' aba sinaweega nyaawa, nea gwandeawa sichcheeda, ak ea mandeawana mureeda, mammiisiina sinooda gadiyeeda miy.
TIT.2.1	Asi ang'iing'i anaala ng'asheega miisa ginealshooda huumwa. 
TIT.2.2	Fuga hees gagasa gwandeawa gheadeenda, miina gheanyanga buuneeda, mideawa fughareenga, mideawa masaweega huumwa, mideawa bariinyeega huumwa ea majeeknatta. 
TIT.2.3	Ak eara gadeemga woosi gamiisa ea fuga sinniisa geat mureeda gil, nea adagwanaba ng'uyyeega, ghana leeyeanda, gamiisa gideaba gaygoonealli ng'asheega miyaas, 
TIT.2.4	ak gayghoanaal gadeemga manang'i gichchea, ghabwariiy siyeenatka ea diibiga nyaawa, 
TIT.2.5	nea gwandeawa fughareeda, ak ea miyaas, nea goobiida gealga nyaawa, nea innya jih, nea gwasisa siyeenatka nyaawa mureeda, aba gideaba ea meeng'ng'eawa ng'asheega Aseetta. 
TIT.2.6	Ak gireekusi eara gheareemanga gwandeawa gheadeenda. 
TIT.2.7	Ahiimda geaw aba mureeda sean eadaa ormeeda gadiyoojiga miyaas, nea aba ginealshoodaang'u gihiimu seareeda miy, ea gideeneadayda, 
TIT.2.8	nea ng'asheega sirgu bea huumwa ea meeyeatteena ghuussi, ak abeeda siitta heawaan ghabwaspwas, aba ng'asheanda muy jea gwarukuna badahuukkaasa. 
TIT.2.9	Ging'ng'oonyanga gamiisa gideaba gaygwasiisa meanang'oodiga nyaawa mureeda, nea gahaguwsa aba halanjeesean, ak adagwasheaha ng'asheega, 
TIT.2.10	ak ea adagwajagwadiisachchi, gahaguuw gideaba gayghoahiimu dobiiwnatta huumwa, ak abeeda aba haleanjeessean ghwanyas ginealshooda Aseetta was lealnoochcheandeanya.
TIT.2.11	Aba gideaba dagheerjeandumeeda Aseetta lealu buuneessean sittaajiiti, 
TIT.2.12	ak ghoanaaleasa eeheawana ng'asheega maba diini ea geawunda gheang'da, mideawa gheadeenda, ea doobiiwnatta, ea eaweeda miyaas sea Aseetta aba jeedeaba ng'eanyiini, 
TIT.2.13	nea geammuughu ghusooda mideawa ghawooda ea gidaheachta gigheambitta Aseetta haw ea lealnoochcheandeanya was Yeesu Gristo, 
TIT.2.14	nea niny ghoadayda geaw appadahuukkaasa ak ghaweadaneasa ng'asheega munyas sean ak ghoammiidu fuga jea ghoaw gaaschi nea gamilmiliidi aba sinooda ng'asheega miyaas.
TIT.2.15	Ruksiina buuneeda ng'asheesu, reeksiina nea giiwoowsi aba gheambalmeeda indeawi sean. Ak ea adiidu gafoolnyi siida.
TIT.3.1	Apkeassiina saawa gweada geat ng'eanyi aba heeda fuga ahaaghwa ng'eanyiida ea gea mideawa gheambalmeeda, ak gwasissa mureeda, nea hidaat aba gilinyoo ea gadiyeeda miy gil, 
TIT.3.2	adagoong'eawi siida wassean, amulsiina jaliida, ahuuwa emoojiga miyaas, nea ghoahiimu garbabanda sean aba heeda buuneessean. 
TIT.3.3	Aba gideaba ghayi ammwadi geewoschi dasheahi, ak ea meendeawani mureeda ak geewoschi roodanga, ea ging'ng'oonyanga aba miyeenooda muunda ng'eanyiida, nea geeppiidi jeeda ng'asheega munyas, ea lajoodeaba ghuut, nea ghwasteagwa buuneeda nea goostayi geat agooga; 
TIT.3.4	Ak miyinda ea bariinyeega Aseetta was lealnoochcheandeanya geattajiit, 
TIT.3.5	hean gwalealneasa, ea meabaysiinana sinaweagaasa doobiiweadi sisinnyi aseasa niny gwalealneasa ak geejilneasa niba iyyeenya ak ghwanung' eahuuwa fuga eashish aba Gurorooda Ghaydit, 
TIT.3.6	nea gagoaneasa nea gooheedu aba naweeda Yeesu Gristoyda was lealnoochcheandeanya, 
TIT.3.7	ak abeeda gegoaneasa doobiiwnatta aba dagheerjeandumeedaannyi ak geararji hearanda eaweega manda muudeanooda. 
TIT.3.8	Ng'asheanji earguun huumwa gil.
TIT.3.8	Ak geagasayi rukta ng'asheesu nea giimajeegi, aba gideaba fukka mwas Aseettean goobiida jeeda sinooda ng'asheega miyaas; nea suuh ea miyaas nea ghwadoabiiw aba heeda buuneeda. 
TIT.3.9	Ak giing'aami geaw ng'asheega jaleadinga, ea ng'asheega suroaproabwaada, ea foolayda ea sheang'nyeeda appadayda deaweeda, aba gideaba mayghwaloat gil ak ea mwahida. 
TIT.3.10	Asi siida foolayda iinireekusi dea madeeda ghana deabiyyeenya, adagudismi eara gil, 
TIT.3.11	ak ginali gideaba siida uurji nii niramwas, aba gideaba gwasin ring'eeda, ea niirgweaksa geaw.
TIT.3.12	Iiduw iyeajeagu heedaang'u Attema ea Digiko, abeeda gisni badiida hinni heedeanyu ng'eanyiida Nigopoli, aba gideaba neabaday gideaba gaydeaksa hoowa meahooda. 
TIT.3.13	Sina badiida aba bareannyeekka Seena, was diinagiida ea Appolo aba buweanooda nyaawa; ng'ulla adaghoashoanya gil. 
TIT.3.14	Ak eara fugaasa saawa gamiisa gideaba ghoanaal geat gibinda jeeda sinooda ng'asheega miyaas, ak gwasissin ng'asheega gasa ealamwach sinooda, ak ea mawosa gea manda haghweega.
TIT.3.15	Ghoaghannyi fuga sean eandeawi. Aghada gikka bwariinyeasa aba naweeda masaweegean.
TIT.3.15	Gagasa anyasa dagheerjeandumeeda oagasean.
PHM.1.1	Baulo siida ghealooniga appadayda Gristo Yeesu, ea Dimotteo oorjeeda giyeanya, heeda Filimooneeda was siideanya subwariinyi suweechcheewi aba gadiyeeda 
PHM.1.2	ea Afiyayda was huda giyeanya, ea heeda Argibo was shirikkarajeanda Gristo suweechcheewi bea ganiiseeda mida jeedeaba gheang'u:
PHM.1.3	Gagasa anyasa dagheerjeandumeeda ea hoyyoo leabu heeda Aseetta was ghweandeanya ea heeda Ng'uttamiida was Yeesu Gristo.
PHM.1.4	Geabadischeesi Aseetteanyu galeagasean iyapkachcheey nea ghamwaashchi Aseetta, 
PHM.1.5	aba gideaba nayiinyi bariinyeegaagu ea masaweega indeawi appadayda Ng'uttamiida was Yeesu ea heeda fuga ghaydidi sean, 
PHM.1.6	ak ghamwaashchi Aseetta aba masaweagaagu suguuyeesi nyagu fughareeda miy bea haleanjeessean ikkaasa aba jeeda Gristo. 
PHM.1.7	Aba gideaba naanyaschi hooseaneega muuchchi ea hawdeayda aba bariinyeegaagu oorjeediyya, aba gideaba guroruunatka fuga ghaydidi nihawda appadaydaang'u.
PHM.1.8	Aba gideaba earapeadi eawoschi muraneeda hidaat aba naweeda Gristo ak geerukneey sina gidasigasa, 
PHM.1.9	iiduw appadayda bariinyeega geamuscheey gideaba, aniini Baulo, was siida siichcheagu ak ghamneawa geawoschi siida ghealooniga appadayda Gristo Yeesu, 
PHM.1.10	Geamuscheey appadayda jeepteanyu was Onesimo, nea nahuuyi ghwaan aba damanda eandeewi ghealooniga, 
PHM.1.11	(Ghanyi niny mwaloada aba headaannyi gil, ak ghamneawa gwalooseey gil agooga ea aniini). 
PHM.1.12	Geajeagu gabiigu headaang'u, aba gideaba niny guroroodeanyu. 
PHM.1.13	Gaydahoosan aniini iyabiida heedeanyu ak ghaweadan aba meatkweedeang'wa damani eandeawi ghealooniga appadayda giijasta miyiin, 
PHM.1.14	ak geagasayi ea measni gil nea mimwasi ak abeeda ea mediing'seey aloaheadaang'u geaghus aba gidigassiidi.
PHM.1.15	Nii ghaghanyi ghoaw gidasihhelleewaneey aba gheadi nuwasiin, ak iiduw goobiiksiinyi gichcha ak goopiidi hijagi damanda manda muudeanooda. 
PHM.1.16	niny mudugawuurji ging'ng'oonyaneeda, niny ning'al ging'ng'oonyaneeda, niny gawuurji oorjeediyya abwariinyi, raanya aba heedeanyu ak gaygawuurjiin muuchchi aba headaang'u, aba saseeda ea heeda Ng'ttamiida. 
PHM.1.17	Asi iiyoanung' doaw siida oguuyeewi, deaptaayda niny gidagwachchi jea deaptaaydanaan aniini. 
PHM.1.18	Ama ideeppeanidiiyseey aba gidawassean, ghana gwandeawa sileadaang'u wassean, abeeda ging'oornean sileeni. 
PHM.1.19	Aniini Baulo ang'warji ng'asheesu aba geattindeanyu, gaydawalu aniini, Mearukuni ak gindeawi sileedeanyu aba jeeda Gristo. 
PHM.1.20	Asaha, oorjeediyya, sinnean ng'asheega miyaas ak ghaanyagaadi appadayda Ng'uttamiida, ak gihoosani guroroodeanyu aba naweeda Gristo.
PHM.1.21	Ghamwaaschi aba mureadaang'u, ak geang'oorneey ang'iing'i nea ghaanalli gideaba gaysina ng'asheesu ea ghwanaawa gea earukuneey. 
PHM.1.22	Asi aba damani, asna ghooriida rabasta jea deabiida, aba gideaba ghaararji aba mooshteang'wa bea Aseetta gajanyasaan.
PHM.1.23	Ghoaghannyi Epafrayda eandeayeesi ghealooniga aba jeeda Gristo Yeesu, 
PHM.1.24	ea Marko ea Aristakko ea Deema ea Lukka was fuga easnuudayeewi gadiyeeda.
PHM.1.25	Dagheerjeandumeeda Ng'uttamiida was Yeesu Gristo gagasa goobiida jeeda guroruunatkeagwa.
HEB.1.1	Aseetta ghayi gobalool ghwaanigaasa aba ghuusiga sibanga aba naweadinga saang'a ea damannyoojiga saang'a; 
HEB.1.2	amaduw aba mudeanoodeaba askwearjoojusu goobalooleasa aseasa aba naweeda Balleanda, ghayi loat ghoaw siida jea gwahearan haleanjeessean, ak aba niny gwasin ng'eanyiida appadaydeaba niny. 
HEB.1.3	Aba gideaba niny ghoahiimu weeshinda gigheambiitta Aseetta nea gwandeawa girooraneeda ea seareedaannyi, ak ghwasar ng'eanyiida aba ng'asheandaannyi mideawa uurda. Iing'atta nea nisin gimmiinooda ring'eeda, hean gopteada aba meatkweeda geattinda dugwa bea Aseetta was Ng'uttamiida aba hoowa bea dadaliiliin,
HEB.1.4	Ak ea sunung' gwaheedu ea ghoadaraam malaykajeega aba gideaba gheawunga ninyas ahaweewa ea ghang'al gaanyaawa. 
HEB.1.5	Neada Aseetta ea niyeeshsha ana malaykajean,
HEB.1.5	“Ang'iing'i nuwosi Balleandeanyu,
HEB.1.5	askwareani neajiilleey?”
HEB.1.5	Ghana gichcha,
HEB.1.5	“Aniini gaydoaw aba headaannyi ghweanda,
HEB.1.5	ak gayghoaw aba heedeanyu balleanda?”
HEB.1.6	Ak gichcha, iyeadu duweachcheadaannyi badayda ng'eanyiida, gwayeeshsha,
HEB.1.6	“Nung'waada ghaghadoawan niny malaykajeega sean bea Aseetta.”
HEB.1.7	Gwayi aba heeda malaykajeega,
HEB.1.7	“Gwasin ng'eaha meang'eega malaykajeega,
HEB.1.7	nea ghwanung' ghoaw soomjoogaaschi ng'ushapta beasta.”
HEB.1.8	Ak gwayi appadayda Balleanda,
HEB.1.8	“Horgeadaang'u, Ea Aseetta gaba eaweega manda muudeanooda,
HEB.1.8	sugoochcheandumeeda doobiiw sugoochcheameeda gheambalmeedaang'u.
HEB.1.9	Gibwariinyi doobiiwnatta ak gisti fuga mandeawana deaweeda;
HEB.1.9	asi Aseetta, was Aseettaang'u nimwaarnyi
HEB.1.9	aba nagheeda hooseaneega ea ng'ala bareandaang'u.”
HEB.1.10	Ak,
HEB.1.10	“Guwosi, Ng'uttamiida, ghayi sin ng'eanyiida aba mwadi,
HEB.1.10	nea humng'eeda ea gadiyeeda geattingaagu gil;
HEB.1.11	suu gaygameewa, nea ang'iing'i gajabiidana;
HEB.1.11	ak gaygawoosiidi sean ea gawuurji hang'da,
HEB.1.12	gawuurji hang'weakka gajeammughuushghuush,
HEB.1.12	ak gajeayam.
HEB.1.12	Nea ang'iing'i guwuurjeewi gideawoojusu,
HEB.1.12	nea gweannyeakkaaschi ea maygammuudean.”
HEB.1.13	Ak ea niyeeshsha ana malaykajean,
HEB.1.13	“Apteada aba meatkweeda geattindeanyu bea dugwa,
HEB.1.13	ea dayiin weajoodigaagu
HEB.1.13	ghoaw hoorgeeda geeshangaagu?”
HEB.1.14	Neada malaykajeega gadiiyi ghayi sichcheagu gagadiiyeesa, appadahuukka fuga jea ghwanyas lealeanoodeani?
HEB.2.1	Asi gammiiseasa gideaba gajeeng'ulla muuchchi ng'asheega ghayi siyiinyi, ghana esheagiidana. 
HEB.2.2	Aba gideaba giijasta ghayi rugu malaykajeega gaba huumwa nea giliwas ramaseanda ghana nyootta mureeda ghwanyas waldeayda doabiiw, 
HEB.2.3	aseasa gajeammuusa eemuldaan imeduuppi lealeanooda haw deenu? Aba gideaba ghayi nibay gwayi Ng'uttamiida ammwadi, ak gagoaneasa fukghayi iiy niny, 
HEB.2.4	nea Aseetta gamuuwwu aba gwadeagwajeega ea ng'asheega haloodi ea deamdeamanga saang'a, ea gidaguh Gurorooda Ghaydit ak gwalakkuuneasa aba gidagassiida niny.
HEB.2.5	Aba gideaba Aseetta moadawa malaykajeega ng'eanyiida jea ghwahidu, was dea sibalooli. 
HEB.2.6	Iiduw ea sittaajiit aba hich gideaba,
HEB.2.6	“Siida neada ea naaha gil ea apkaada
HEB.2.6	ghana balleanda siida, ea eeyi bwak ea ng'uulla?
HEB.2.7	Ginung' ghoaw siida mwanang' aba gheadi nuwaas ea ghwalaabwa hoowa malaykajeega,
HEB.2.7	ak gishshuubi shiipka gigheambiitta ea mureeda,
HEB.2.8	ak ghwayiin haleanjeessean hing'eadayda geeshangaaschi.”
HEB.2.8	Hean nea niyiin haleanjeessean hing'eadayda baneaguukka geeshangaaschi ak gagadiyeesa niny, ea manung'usiina gil bwadaw aba heeda ahaaghwa. Eara gwasa, miyeadaaha haleanjeessean nea gagadiyeesa niny. 
HEB.2.9	Iiduw geedaayi Yeesu, dea aba gheadi nuwaas geanung' ghamwanng'iit ea ghwalaabwa hoowa malaykajeega, nea siyiin uhuuda gigheambiitta ea mureeda aba sawanadeeda ea miyeeda, ak abeeda aba dagheerjeandumeeda Aseetta abeeda gwasamu miyeeda aba giliwas sih.
HEB.2.10	Aba gideaba ghwahit aba headaannyi, niny ea aba heeda dea ghayi abiideewa haleanjeessean, ak gweadu balloojiga sean heeda gigheambiitta ak ghoaw gidamadeeda jea gagadiyeatta bea lealeanoodean aba sawanadeeda. 
HEB.2.11	Aba gideaba dea ammiidu ea gea simmiidu gwaleabu sean hijagi. Ak ghoaw gidamwabwaspwasana iguureewaneegwa fuga eaduupcheewi, 
HEB.2.12	nea gwayi,
HEB.2.12	“Gaydarukusa gheawungaagu fuga eaduupcheewi,
HEB.2.12	appugusta fuga bwat geat gaydaduumseey.”
HEB.2.13	Nea gichcha,
HEB.2.13	“Gaydayiin masaweegeasu heeda Aseetta.”
HEB.2.13	Nea gichcha,
HEB.2.13	“Aniini geandi hiji, ak ea nigoonan Aseetta diibiga.”
HEB.2.14	Gwasnu eara diibiga gaguuyi saseeda ea foojeanda, gwasnu eara niny gwandeawa saseeda uurji nii, ak aba naweeda miyeeda abeeda ghwadattas diitta mideawa uurda miyeedean, nea meang'nyeandeenda, 
HEB.2.15	abeeda gwalealu fukka sean mida jeeda gheawalmeeda miyeedean goobiida jeeda eaweega geawwi bea soomjeandumeeda. 
HEB.2.16	Ak ea daach gideaba mwaweada malaykajeega niny ghaweat jeatta Abrahaamu. 
HEB.2.17	Asi gajeenung' gawuurji sea fuga duupchi aba gheatkweakka sean, ak abeeda ghoaw siida bayyiida buuneeda ea dea doabiiwaat was ashoohoochcheanda haw bea gadiyeeda Aseetta, ak gaygohuun ring'eeda buuneeda. 
HEB.2.18	Aba gideaba niny ghayi gwasawana nea geesimsim, niny ghoammu ghaweat fukka sisimsimiin.
HEB.3.1	Asi fuga eaduupcheewi ghaydidi, siguuyeesi guurnooda humng'eeda, asikteawana Yeesu, was giijasoochcheanda ea ashoohoochcheanda haw masaweagaasa. 
HEB.3.2	Niny adoabiiwaat aba heeda dea ghayi ajeagu niny, gawuurji gidawoseatta Muusa doabiiwaat aba jeeda gheeda Aseetta. 
HEB.3.3	Eara Yeesu ea sinung' ghoaw dea doabiiwaat muuchchi biissa aghambiidaat ea ghang'al Muusa ak gawuurji siida deas gheeda gwandeawa mureeda ea ghang'al gheeda. 
HEB.3.4	(Aba gideaba giliwas gheeda gwanda siida deas, nea dea deas haleanjeessean ea Aseetta.) 
HEB.3.5	Nea Muusa ea doabiiwaat aba haleanjeessean mida jeeda gheeda Aseetta nea gawuurji soomjeanda, ak gamuuwwu haleanjeeda jea eergu galannya, 
HEB.3.6	nea Gristo ea doabiiwaat aba jeeda gheeda Aseetta nea gawuurji balleanda. Ak geewoschi gheannyi ising'ng'waanyi muuchchi gitta sisikteawiin nea geaghwarji gitta sirarjiin.
HEB.3.7	Asi, gawuurji gitta rugu Gurorooda Ghaydidiin, nea gwayi,
HEB.3.7	“Askwearean, iyoayiinyi ghuuttaannyi,
HEB.3.8	ea adoahhang'waanyi guroruunatkeagwa awuurjeewana fuga nittambiilan,
HEB.3.8	aba eaweetta simsimda aba jeeda dareapcheeda,
HEB.3.9	damanda simanean ghweanigeagwa
HEB.3.9	ak ghwadaa gadiyoojigeasu aba gweannyeew haradam.
HEB.3.10	Asi iiduw ghoanyareasan seaygeedida,
HEB.3.10	nea gwayi, ‘Iissa gwarooda galeagasean aba jeesinga guroruunatka nyaawa;
HEB.3.10	ak ghanyea mwanala naweadingeasu.’
HEB.3.11	Gawuurji gidayaakti habeawooda aba nyarasteanyu,
HEB.3.11	‘Ghanyea maygaweay heeda jea dafuufa.’”
HEB.3.12	Ang'ulla, fuga eaduupcheewi, adiiduw gobiida jeedeang'wa munyinda ea gurorooda mandeawana masaweega, jea ghwanung' ooppeada ea asheagiidana Aseetta mideawa eaweega. 
HEB.3.13	Daba siisi amajeek nuut galeagasean, aba hiji duueeguura “ghamneawean,” ak ea manda jeedeang'wa siida jea ghoahang'waay aba reengaweega ring'eeda. 
HEB.3.14	Aba gideaba geguuyeesi Gristo, iisibeachcheewi gideaba geang'ng'waanyi muuchchi gitta sisikteawi ammwadiin ea gagul muudeanooda, 
HEB.3.15	Iiduw ea siyi,
HEB.3.15	“Askweareani, iyooyiinyi,
HEB.3.15	ea adoahhang'waanyi guroruunatkeagwa awuurjeewana fuga nittambiilan.”
HEB.3.16	Geabeang'a gil fuga iiy ak ghwattambiilan? Neada ea mii fukghayi leabu Misri nea ghoahaghwiidaan Muusahi? 
HEB.3.17	Ak ea akkeega gil fuga anyareas gweannyeew haradam? Neada ea moanyareasa fukghayi sin ring'eeda, abeedeaysa muscheekka nyaawa dareapcheeda? 
HEB.3.18	Ak ea akkeega gil fuga aksa habeawooda gideaba maygaweay heeda fuuftaannyi, neada ea mii fukka ghayi masissiina mureedeani? 
HEB.3.19	Hean geadaayi gideaba mayghoammu gaweay jeeda aba nyootta masaweega.
HEB.4.1	Asi helleesiinda beatta jeeda giibindaannyi gwanda heeda, ak gidabal geabealli ak ea mwaramwasa sih aba jeedeang'wa ak geergweaksiina gideaba mwanyasa. 
HEB.4.2	Aba gideaba giijasta miy ghwahittaayda heedeanya gidahittaayda heannyaawa; nea iitta nyas ghanyea maloossiina gil, aba gideaba mwanyasa masaweega aba jeeda fuga iiy. 
HEB.4.3	Aba gideaba aseaseeda ghayi numwas gaygaweay jeedeaba fuuftida, gawuurji gidanyaashta niny,
HEB.4.3	“Gawuurji gidayaakti habeawooda aba nyarasteanyu,
HEB.4.3	‘Ghanyea maygaweay jeeda fuufteanyu,’”
HEB.4.3	earappeadi niisha gadiyoojigaaschi ghang'eada dea ghayi subwada sindeetta ng'eanyiida. 
HEB.4.4	Aba gideaba gwanda heeda rugu iitta eaweetteaba ispwa nea gwayi, “Ak gafuuf Aseetta eaweetteaba ispwa aba gadiyoojigaaschi sean.” 
HEB.4.5	Nea gabiikta gwayi aba hiji,
HEB.4.5	“Maygaweay jeeda fuufteanyu.”
HEB.4.6	Asi earagwasa gideaba gwanda fuga jea gaweay jeeda, nea fukka ghayi asheeda ghoang'ng'waay giijasta miyiin ghwaraay gaweay jeeda aba nyootta mureeda, 
HEB.4.7	gichcha gagasa eaweechcha nuut, “Askweareani” nea gwarukuna ghuutta Dawdi iimuchchu nea ning'atta damanda haw, aba ng'asheega ning'atta giideascheeda,
HEB.4.7	“Askweareani, iyooyiinyi ghuuttaannyi,
HEB.4.7	ea adoahhang'waanyi guroruunatkeagwa.”
HEB.4.8	Inyeeda ghayi Yoshuwa aniidaw saawa fuufta, abeeda gwachchi Aseetta ea maygabaloola eaweechcha nuut. 
HEB.4.9	Asi, sighus fuufta eaweetta sabatto aba heeda fuga Aseetta; 
HEB.4.10	aba gideaba siida weah jeeda fuufta Aseetta earada gayghwanung'waada gadiyeadaannyi gawuurji gidanung'waadayda Aseetta gadiyeadaannyi.
HEB.4.11	Asi egagasa gimiriikta beatta jeedeaba fuufidi, ak abeeda ea manda siida jea ghoabeadaayda gidada aba nyootta mureeda. 
HEB.4.12	Aba gideaba ng'asheanda Aseetta ea majeek ak gagadiyi ak gwandeawa eaweega, ak gwandeawa uurda, ak ea ng'aniip ea ghang'al bwaangeeda ng'aniip meadajeega sean, iissa ghang'ut ak goheelli fughareeda ea gurorooda, ea robuutka ea gudadeeda, ak ghoammu gwasikteawa fughareenga ea gidabwariiy gurorooda. 
HEB.4.13	Ak ammadeadaannyi ea manda gidaghayi sisin jea afunyaat, amaduw adaach haleanjeessean ea dawiiri nea daach aba madeeda gheanyangaaschi nea dea jea gorgweakseasa.
HEB.4.14	Ghang'eada damandida geendeawi ashoohoochcheanda haw ambal sean ghayi sik bugusta humng'eeda, nea Yeesu, Balleanda Aseetta, asi eangn'ng'waanya muuchchi gitta sumwaschiin. 
HEB.4.15	Aba gideaba meendeawani ashoohoochcheanda haw moammu ghabwayda ng'arng'arannyeakkaasa, gendeawi dea sisissa mureeda sean ak gesimsimda gidaghayi sisimsimdaneasa, amaduw ea miigwasin ring'eeda. 
HEB.4.16	Asi gagasa eneekkiida aba gissirarji eapkaana heeda hoorgeeda ghambiidaat bea dagheerjeandumeeda, ak abeeda geanyaschi baydeayda ak geanyaschi dagheerjeandumeeda jea ghaweat fih damanda sigasseewa.
HEB.5.1	Aba gideaba gilinyoo ea ashoohoochcheanda haw siloat aba jeeda buuneeda gealoat gwasin gadiyeeda aba hoorgeeda buuneeda aba giduupcheeda sea Aseetta, ak ghoadayda haleanjeeda ea haleanjeeda lukghumajeega appadayda ring'eeda. 
HEB.5.2	Nea ghoammu gwandeayi sea fuga mwanala gissin ea gea sadeadi, aba gideaba niny gaburda ng'arng'aranda. 
HEB.5.3	Appadaydeaba ng'asheesu niny sirat ghoadayda lukghumajeega appadayda ring'eagaaschi ak ghoadayda eara gea buuneeda. 
HEB.5.4	Ea manda siida ammu gwanyaksa geaw mureani, geaghus gaguursa Aseetta, gawuurji gidaguursiinda Haruuni.
HEB.5.5	Gwasnu eara Gristo mii godiing'u geaw ak geanung' ghoaw ashoohoochcheanda haw, niny ghwaloat dea ghayi eeshsha niny,
HEB.5.5	“Ang'iing'i guwosi Balleandeanyu,
HEB.5.5	askweareani neajiilleey;”
HEB.5.6	ak gawuurji ginnyaashta aba hich nuut,
HEB.5.6	“Ang'iing'i guwosi ashoohoochcheanda manda mudeanooda
HEB.5.6	uurji Melkisedeki.”
HEB.5.7	Aba askwearjoojikka bea saseadaannyiin ghamwaash Yeesu Aseetta nea gang'ula humng'eeda ak ghabwat Aseetta, nea goyyeawda aba ghuutta haw ea dabeakka, nea gogeal heeda siida ammu ghoaghuuha niny miyeeda, ak geayiiy aba gidawalda gheang'da Aseetta. 
HEB.5.8	Earappeadi was Balleanda, ghwanal mureeda aba gitta ghayi sawaniin; 
HEB.5.9	amaduw nea siimmajeek ghoaw ging'eetta lealeanooda mamudeana aba heeda buuneessean sissa niny mureeda, 
HEB.5.10	ak ghwaloat Aseetta ghoaw ashoohoochcheanda haw uurji Melkisedeki.
HEB.5.11	Appdaydeaba nii geendeawi ng'asheega saang'a jea eerukuna hang'waay rukunooda, earappeadi mwang'ada iidigeagwa. 
HEB.5.12	Earappeadi aba damani miisa awosa ginealshoodigean, gammiiseegwa gideaba gajanyasa sii nuut jea ghoanaleegwa gichcha ng'asheega majeekcheewi bea madeeda bea Aseetta. Googasayi eanooga, mii hamitta hang'waay gil; 
HEB.5.13	aba gideaba siida ghus eanooga mwanala gil aba ng'asheega doabiiw, aba gideaba niny jeepta. 
HEB.5.14	Hamitta hang'waay gaba fuga nihittiisa heeda, nea giikka mideawa fughareengean ea sinnaal sinooda gichchea goheelleatta ng'asheega miyaas ea gea munyas.
HEB.6.1	Asi aseasa eweaya mwadi eanung'waada ng'asheekka ghayi bea garayi bea ginealshooda Gristohiin nea gehittiisi heeda, ak ea adagudeesinnyi sindeetta duukkuunooda aba gadiyoojiga nimeewa ak geendeawi masaweega aba heeda Aseetta, 
HEB.6.2	aba iitta gimmiinnooda, ea iitta iinda geattinga iheenga buuneeda, iitta dunnooda miyeeda, ea girgweageeda maygamuudean. 
HEB.6.3	Nea ng'asheesu gajeesna iimwas Aseetta. 
HEB.6.4	Ak ahang'waay gideaba gaynung' gwaduukkuuna fukka ghayi nidaah weeshinda ammwadiin, fukghayi siittaw gimearda Gurorooda Ghaydit, 
HEB.6.5	ak ea nisamu aloheeda ng'asheanda Aseetta ea dea uurda gweannyeekka jea ghwahidu, 
HEB.6.6	amaduw ghwayam geaw nea nittambiilan, nea abeeda ea ningoor Balleanda Aseetta aba gidagassiida saawa ak gong'ng'ooysa humng'eeda aba foolda. 
HEB.6.7	Aba gideaba ng'eanyiida roobassa roopta galeagasean, ak goruudu nyeega miisa fukghayi barsean, ak ghwanyas ghawooda aba heeda Aseetta. 
HEB.6.8	Ama jih halaghweenga ea ng'obeeshta, ea marachchi gil ea gwariikghta eamwaashta; nea mudeanoadaannyi ea ghwardeayda.
HEB.6.9	Asi earappeadi sibalooldunuun, aba badahuukkeagwa, fuga abwariinyi, geanalli muuchchi ng'asheega miyaas bea lealeanooda. 
HEB.6.10	Aba gideaba Aseetta mandeawana ghwanooda ea ghoanaawa ghaang' gadiyoojigeagwa ea bariinyeega ghayi oahhiimu appadaydaannyi aba gadiyeesiinda fuga ghaydidi, duu asna eara ghamneawa. 
HEB.6.11	Ak geegasayi giliwas sih aba jeedeang'wa dahiimna doobiiwnatta uurji diitta ak ghwanal huumeanda ea girrar ea ghwahitta huydeanda, 
HEB.6.12	ak abeeda ea mwang'udeagwa ghaleehooda, ak gowoschi fuga jea goomaseaw geat fukka aba naweeda masaweega ea milikghteayda ak gohearannyi gidaghayi sihelleesa.
HEB.6.13	Aba gideaba damanda sina Aseetta helleesiinda sea Abrahaamu, nea abeeda ea manda siida haw jea gweaksa habeawooda, gweaksa geaw habeawooda, 
HEB.6.14	nea gwayi, “Aba huumwa gaydagoonnyi ghawooda ak ghahaachcheey.” 
HEB.6.15	Gwasnu eara Abrahaamu, aba riyeeng'deayda, ghwanyas helleesiinda. 
HEB.6.16	Buuneeda aba huumwa iissa gweaksa habeawooda siida haweewa saawa, nea aba mudeanooda sheang'nyeadinga nyaawa sean agitta habeawooda ea mudeanooda baloolda. 
HEB.6.17	Hean nea gagasa Aseetta muuchchi gohiimsa fuga jea gwahearan helleesiindida ea gidamayghwayamwaatta seareeda aba gidagasa, hean gomajeek ng'asheagaaschi aba habeawooda, 
HEB.6.18	asi aba jeemba haleanji iyyeenya moammu ghwayamwa, nea aba jeedeaba suu ea moammu gwargu Aseetta ng'uyyeega, aseaseeda mang'aw gasa heechchea gamng'awusa abeeda ghwanyas gimajeekta ak ghwanyas rarooda ghayi siyiin madeedeanya. 
HEB.6.19	Geendeawi ng'asheanji nea gwargu huumwa ak gawuurji alooheeda jea ghaweat gisimeanda, ghusooda iissa gawa heeda ghaydit laabwa hoowa hang'da subwaasha gheeda, 
HEB.6.20	heeda weah Yeesu nea gawuurji siida galleada aba hoorgeedeanya, ak ea niiw ashoohoochcheanda haw manda mudeanooda nea gawuurji Melkisedeki.
HEB.7.1	Nea abeeda Melkisedeki, was sugoochcheanda Saleemu, was ashoohoochcheanda Aseetta haw bea humng'eeda, gwaronnyi sea Abrahaamu nea gwaleabu nuseadayda sugoodiga ak ghoadaw niny ghawooda; 
HEB.7.2	nea Abrahaamu ghoadaw niny gida aba gilattamwanamughuush aba jeeda haleanjeessean. Niny duweachcheeda, aba isuroobu gheawungaaschi, sugoochcheanda doobiiwnatta, ak gabiissa ea sugoochcheanda Saleemu, ak ea sugoochcheanda hoyyoo. 
HEB.7.3	Niny manda ghwaan ghana ghaamwat ghana rooproobanga, ak ea manda ging'eetta askwearjoojigaaschi ghana huydeanda eaweagaaschi, gawuurji sea Balleanda Aseetta nea ashoohoochcheanda manda mudeanooda.
HEB.7.4	Asi daaha hawundaannyi gitteenna! Abrahaamooda was gheamba ghweanigaasa ghoadaw niny gilagi aba jeeda gilattamanamughuush bea easanga. 
HEB.7.5	Nea eara diibiga Laawi ghayi nyas ashohoochcheandumeedean, gwandeawa digheanda aba deaweeda jea gageandeawa heeda buuneeda haleanjeeda aba gilattamanamughuush, nea heeda fuga siduupcheewi, nea eara suu ea jeatta Abrahaamu. 
HEB.7.6	Nea siisi maba roproobang'suun ghoawaam haleanjeeda aba gilattamanamughuush aba heeda Abrahaamu ak ghoadaw ghawooda ninnyeeda mideawa helleesiinda. 
HEB.7.7	Ak ghanyea mesheang'nyeesiina gideaba dea mwanang' nibadischeesa dea haw. 
HEB.7.8	Aba hiji gageanda haleanjeeda aba gilattamanamughuush aba heeda fuga jea gameewa; nea aba hiji gwanda dea sumuuwwu gideaba eamajeek. 
HEB.7.9	Nea ghoammu sih gwayi Laawi ninyeeda ghayi awaam haleanjeeda aba gilattamanamughuush, ghoadayda haleanjeeda aba gilattamanamughuush aba naweeda Abrahaamu, 
HEB.7.10	aba gideaba abeeda niny miyeeji damanda ronnyeewa niny sea Melkisedeki.
HEB.7.11	Asi doobiiwnatta iisinyas aba heeda ashoohoochcheandumeeda Laawi (hean aba nii ghwanyas buuneeda deaweeda,) abeeda gudeegasa ashoohoochcheannuut jea ghang'eat uurji Melkisedeki, ea ghang'al dea surgu uurji Haruuni? 
HEB.7.12	Aba gideaba iimida yamitta aba ashoohoochcheandumeeda, abeeda ghwahit gideaba gajeayam eara deaweeda. 
HEB.7.13	Nea siida was dea surukuna ng'asheesuun gaba eamwa nuut, manda dea nisin gadiyeeda aba heeda wagiida. 
HEB.7.14	Hean adaach gideaba Ng'uttamiideanya gwaleabu jeatta Yuuda, iiduw aba gidaguyeatta sea emeetta ghanyea marukuna gil Muusa appadayda ashoohoodiga.
HEB.7.15	Iiduw ghwadajiit muuchchi ng'asheesu aba iirudu ashoohoochcheanda nuut nea gawuurji sea Melkisedeki, 
HEB.7.16	amaduw ghoaw ashoohoochcheanda, nea mii aba naweeda deaweedeeda gasa saseeda gil aba jeatta geaghus aba uurda eaweega mayghwadattasa. 
HEB.7.17	Aba gideaba gemmuuwwuuna badaydaannyi nea geeyi,
HEB.7.17	“Ang'iing'i guwosi ashoohoochcheanda manda mudeanooda,
HEB.7.17	nea gawuurji Melkisedeki.”
HEB.7.18	Aba meatkweanagi, digheanda ghayi bea madeeda sisach aba ng'arng'arandaannyi ak ea marachchi gil 
HEB.7.19	(aba gideaba deaweeda manda gissin ak gamajeegiit); aba meatkweanagi, ea sugu gidamiy sirarji, aba nii ea sineekkiissi Aseetta.
HEB.7.20	Ak ea masa nea manda habeawooda. 
HEB.7.21	Nea fukka ghayi bea mwadi huuw ashoohoodigean ghwanyas hoorgajeega nyaawa nea mwaaga habeawooda, ama duukku nii geattawa habeawooda,
HEB.7.21	“Nguttamiida niyaak habeawooda
HEB.7.21	ak ea mayghwayam fughareadaannyi,
HEB.7.21	‘Ang'iing'i guwosi ashoohoochcheanda manda mudeanooda.’”
HEB.7.22	Ng'asheanji aba huumwa ghwanung' ghoaw Yeesu neajeeda adareamshi.
HEB.7.23	Ashoohoodiga madeeda ghayi asaang'a isiyiida, aba gideaba ghayi ghaweada miyeeda giibinda hoorgajeega nyaawa; 
HEB.7.24	nea niny ghoang'ng'waay ashoohoochcheandumeadaannyi nea gomajeek, aba gideaba niny gayghwashng'u damanda mamuudeana. 
HEB.7.25	Nea giduurji sean ghoammu aba damannyoojiga sean gwalealu fukka neekkiissa Aseetta aba ninyiin, nea niny gwanda galeagasean nea goduupchi saawa.
HEB.7.26	Asi ghwahit gideaba gajeendeawana ashoohoochcheanda haw uurji nii, ghaydit, meerukunana badayda ng'asheega munyas nyah siirja, sihheelli sea fuga ring'eega, sittiing'da ea ghwalaabwa hoow humng'eeda. 
HEB.7.27	Niny manda gidagasa, mawuurji ashoohoodikka heesiin, iissa ghoadayda lukghumajeega galeagasean, iissa ghanyi ghoadayda appadayda ring'eegaaschi niny amaduw ghoadayda geaw. 
HEB.7.28	Aba huumwa deaweeda iissa gageanu fuga ng'arng'ari ak ghwanung' ghoaw ashoohoodiga hees, nea ng'asheanda habeawooda, eadu geeshta deaweeda, ghwaloat Balleanda ghayi bean ahidaat damanda manda mudeanooda.
HEB.8.1	Asi ghamneawa huumeanda surgu nihi: geendeawi ashoohoochcheanda haw uurjunu, siida apteada aba meatkweeda geattinda dugwa bea hoorgeeda sugoochcheandumeeda Aseetta was Ng'uttamiida aba humng'eeda, 
HEB.8.2	niny siida gadiiy aba heeda ghaydit gil ea heeda maheemajeandida bea huumwaan ghayi masna siida gwasin Ng'uttamiidean. 
HEB.8.3	Aba gideaba giliwas ashoohoochcheanda haw iissa gealoat ghoadayda haleanjeeda ea lukghumajeega; nea eara ashoohoochcheanda gammiisa gideaba gaygwandeawa gichchea ghoadayda. 
HEB.8.4	Inyeeda gwachchi gwanda badayda ng'eanyiida, ea mayghoaw ashoohoochcheanda eara hay, nea gwanda ashoohoodiga adayyiida haleanjeeda aba ginnyaashta deaweeda. 
HEB.8.5	Gwasin gida uurji diitta was jirooneeda haleanjeeda ghaydidi mida humng'eedean; aba gideaba damanda ramagu gwasin Muusa maheemajeanda, ghoadoabiiw Aseetta, nea gwayeeshsha, “Sikteawana gideaba gisni haleanjeessean gawuurji gidaghayi sihhimdaayda aba uhuuda gijeeda.” 
HEB.8.6	Asi aba nii, Gristo ninyas gadiyeeda adareamshi muuchchi adaraam dea waas gawuurji neajeeda goduupchi muuchchi, ak ea niiw deaweeda aba helleesiinda huumwa. 
HEB.8.7	Ama inyeeda neajeetta bea madeedean ea manda sirjeeda, gwachchi ea maygwanda gassoodeaba diita bea iyyeenyean.
HEB.8.8	Aba gideaba ninyas ramaseanda aba heannyaawa aba heeda eneewa:
HEB.8.8	“Gwanda askwearjoojiga jea ghwahidu gwargu Ng'uttamiida,
HEB.8.8	ak gaydang'eat neajeedeesh sea gheeh Israeeli
HEB.8.8	ea gheeh Yuuda;
HEB.8.9	ak ea mawuurji neajeeda ghayi itteanyu sea ghweaniga nyaawa
HEB.8.9	aba eaweeda ghayi ang'ng'waanyi saawa geattinda
HEB.8.9	ak gearutteawi jeeda ng'eanyiida Misri;
HEB.8.9	aba gideaba mudugoobiida jeeda neajeedeanyu,
HEB.8.9	ak ea mududaduuba saawa aba ginnyaa Ng'uttamiida.
HEB.8.10	Nii neajeeda jea dasissa gheeh Israeeli
HEB.8.10	iing'atta askwearjoojikka, aba ginnyaa Ng'uttamiida:
HEB.8.10	Gaydayiin deaweedajeegeasu iheenga nyaawa,
HEB.8.10	ak ghang'waarji aba jeesinga guroruunatka nyaawa,
HEB.8.10	ak gaydoaw Aseetta nyaawa,
HEB.8.10	ak gayghoaw fugeasu.
HEB.8.11	Ea manda siida jea ghoanaal dea mideawa
HEB.8.11	ghana giliwas sih ea oorjeeda ghaamwat, nea gwayeeshsha, ‘Nala Ng'uttamiida,’
HEB.8.11	aba gideaba gayghwanalan sean,
HEB.8.11	ghang'eada dea mwanang'eawa saawa ea gagul dea haweewa sean.
HEB.8.12	Aba gideaba gaydawas ng'eeni aba gidinnyeannyeekka nyaawa,
HEB.8.12	ak ea maydapkaat ring'eega nyaawa earahay.”
HEB.8.13	Aba rukunooda neajeedeesh ea nunung' ghawaasiit dea madeeda. Nea dea nuwaasiit ea niriikghta gammuudean.
HEB.9.1	Asi ghamneawa eara neajeeda madeeda gwandeawa digheanda gichchea eabwatta Aseetta ea heeda ghaydit aba hiji bea ng'eanyiidean. 
HEB.9.2	Aba gideaba iissa geesin maheemajeanda dea madeeda nea dea siyiina gheaboonyaneeda ea measa ea mukkatteeydida bea gihimnoodean; geguura Heeda Ghaydit. 
HEB.9.3	Badaydeaba hang'deaba iyyeenya bea heashooda gwanda mahemajeanda was heeda Ghaydit muuchchi, 
HEB.9.4	nea gwandeawa heeda wagiida eyda meang'meang' mideawa shearooda ng'andit ea sandakkwajeanda mida jeeda neajeeda nea sikkwealsa meadajeega sean aba lagheanga meeng'meeng'i nea gwandeawa bayookta meang'meang' mida hamitta suguura maana, ea bileangida Haruuni aruudu damealga, ea measeeda neajeeda; 
HEB.9.5	nea uhuuda gwanda malaykajeega mideawa gigheambiitta nea gojiroon hoorgeeda ng'eeninda. Nea appadahuukkeaba haleanjeeni ea meammuusi eerukuna muuchchi nea gekkingiinayi.
HEB.9.6	Hean giding'ding'deaydeaba ng'asheesu ea sisin, iissa gaweay ashoohoodiga galeagasean jeeda maheemajeanda madeeda ak gwasin gadiyoojiga nyaawa bea mooshta ghawooda; 
HEB.9.7	nea deaba iyyeenya iissa gawa ashoohoochcheanda haw nea gaba geaw, iissa gawa nibwagi aba jeeda gweayda, nea ghwaat foojeanda adayda appadaydaannyi ea dea gidinyeannyeekka buuneeda. 
HEB.9.8	Nea aba nii ghoahiimu Gurorooda Ghaydit gideaba naweeda jea ghoahutta fii heeda ghaydit miyeajaat aba hiji duu ghamiinaadawa maheemajeanda madeedean 
HEB.9.9	(nea geanung' gawuurji sea damani bea ghamneawean.) Nea aba badiini, haleanjeeda siittayda ea gea lukghumajeega iissa geattayda moammu goomajeek fughareeda siida mwaash Aseetta, 
HEB.9.10	ak iissa gabeachchi hamitta ea leeshooda sea gihushshooda, was deaweedajeega saseeda ghayi sugu ea ghwahitta damanda jea ebiikta eesna gichcha.
HEB.9.11	Iimuchchu nea ghwahidu Gristoyda was ashoohoochcheanda haw bea haleanjeeda miyaas jea ghwahidu, hean aba naweeda udahabeascheanda haw majeek (meesnana geattinga, nea maba badaydeaba ng'eanyiin) 
HEB.9.12	iissa gawa nibwagi Heeda Ghaydit, nea mwaada foojeanda nooga ea gea muhooga niny ghwaat foojeandaannyi, ak gwasin lealeanooda manda mudeanooda. 
HEB.9.13	Aba gideaba siida mideawa ring'eeda isippuunna foojeanda nooga ea gea heewga ea deareeda haghweanda iyammiidu nea ghoammu goohuun saseeda, 
HEB.9.14	abeeda gayghwaranyattaan muuchchi foojeanda Gristo, dea aba Gurorooda manda mudeanooda ghoadaw geaw Aseetta nea meerukunana badaydaannyi gidamuy, gayghoammiidu fughareengeagwa aba gadiyoojiga nimeewa ak gagadiyeesa Aseetta majeek.
HEB.9.15	Asi niny dea aduuptooschi buuneeda aba neajeedeesh gil, ak abeeda fukka suguursean ghwanyas helleesiinda hearaniischooda manda mudeanooda, hean gapnu miyeeda jea gwalealna saawa jeeda ramaseannyeekka aba neajeeda ghayi bea madeeda. 
HEB.9.16	Nea heeda mida hearaniischooda, abeeda miyeeda siida ghayi sin gayghang'eat ghuutta. 
HEB.9.17	Aba gideaba hearaniischooda iissa gamajeegiit iihidu miyeeda, amaduw ea manda uurda aba damanda duu eamajeek dea ghayi sin. 
HEB.9.18	Hean eara neajeeda madeeda ea mamajeegiida iimanda foojeanda. 
HEB.9.19	Nea gilinyoo ea digheanda gil mida jeeda deaweedeeda nurukusa Muusa buuneeda, gageanu foojeanda muhooga ea gea nooga, ea beega ea budeega areeri bea gisilga ea hisoppo, ak geappuunna sean gittabu ea buuneessean, 
HEB.9.20	nea gwayeeshsha, “Suu foojeanda neajeeda gil ghayi rukuneey Aseetta.” 
HEB.9.21	Ak aba naweani ghoabuunna foojeanda maheemajeanda sea haleanjeessean sigadiydooscheatta damanda baditta Aseetta. 
HEB.9.22	Aba huumwa, aba jeeda deaweeda gwaramagu eammiinna haleanjeessean foojeanda, ak iimeahhiida foojeanda ea manda samsiinda ring'eega.
HEB.9.23	Ak ghwadoabiiw gideaba haleanjeeda uurji gea humng'eeda gideaba geammiidu aba naweani, nea haleanjeeda humng'eeda geammiinna lukghumajeega miyaas mawuurji suu. 
HEB.9.24	Aba gideaba Gristo nuwa jeeda, mii gideaba gawa heeda ghaydit sisna geattinga gil, niny gawuurji sea diitta bea huumwaan, niny gawa humng'eeda huumwa, ak ghamneawa ghwahidu nea gawuurji Aseetta appadahuukkaasa. 
HEB.9.25	Ak ea mii gideaba iissa gayghoadayda geaw galeagasean, gawuurji ashoohoochcheanda haw iissa gawa Heeda Ghaydit nibwagi aba jeeda gweayda nea mwaada foojeandaannyi; 
HEB.9.26	aba sareani gwachchi gaygabiikkiida jeeda sawanateeda ghang'eada dea ghayi sisna sindeetta ng'eanyiida. Ak aba nii, ghwahidu nibwagi aba mudeanooda damanda ak gageanda ring'eeda aba gidaydeaydeaba geaw ghoaw lukghumeadaannyi. 
HEB.9.27	Hean gawuurji gidaghayi siittawuda siida miyeeda nibwagi, amang'atta ghwahidu girgweaksiinda, 
HEB.9.28	gwasnu eara Gristo, niny ghayi geattayda nibwagi ak gageanda ring'eega fuga saang'a, gayghwahidu deaba iyyeenya, ak ea mayghwahidu appadayda ring'eeda niny gayghwaan gwalealu fukka amuukku niny muuchchiin.
HEB.10.1	Nea deaweeda ii jirooneeda ng'asheega miyaas jea gwahidu, ak ea mii ormeeda huumwa bea haleanjeetta, ea mayghoaw, aba lukghumeedida duu ettayyiida aba gilakkweayiin, ak ghoammiidu fukka nekkiissean. 
HEB.10.2	Earagwasa, gwachchi ea majea nunung'waada gidaydeayda? Ak abeeda fuga moora isimmiidu nibwagi, ea mudugwandeawa gipkeatta ring'eeda. 
HEB.10.3	Nea aba lukghumeani iissa ghwanung' eapkaat ring'eeda aba gilakkweay. 
HEB.10.4	Aba gideaba maygwasa gideaba gaygageanda ring'eega foojeanda jiirgwa ea gea nooga.
HEB.10.5	Earagwasa, damanda hinna Gristo jeeda ng'eanyiida, gwayi,
HEB.10.5	“Lukghumeeda ea haleanjeeda sisappa geadi bea ghadooweeda ghanyea migassi,
HEB.10.5	nea saseeda ea nisinnean aniini;
HEB.10.6	aba lukghumajeega sughwarda ea haleanjeeda sisappa geadi aba ring'eeda ghanyea mihoosassiini.
HEB.10.7	Ak geayeennyi, ‘Ean naawunnyi dasin gidigasayi, Ea Aseetta,
HEB.10.7	gawuurji gisung'waarda appadaydeanyu aba jeeda gittaabu.’”
HEB.10.8	Damanda eneewa aba heettiyeada, “Ak ghanyea miigassa ghana bwariinya lukghumajeega ea haleanjeeda sughwarda sisappa geadi ea haleanjeeda sisappa geadi bea ring'eeda” (suu geattayda aba naweeda deaweeda), 
HEB.10.9	ak gabiikta ghoahaat nea gwayi, “Ea, Naawunnyi dasin gidigasayi.” Niny gwanyarja dea madeeda ak abeeda ghoang'eat deabiyyeenya. 
HEB.10.10	Ak abeeda aba gitta gasean abeeda gajeammiinneasa aba naweeda haleanjeeda sisappa geadi was saseeda Yeesu Gristo nibwagi ak ea majeebiikta.
HEB.10.11	Nea iissa ghamiinaada ashoohoochcheanda galeagasean damanda gadiyeadaannyi, ak imisean ghoadayda lukghumajeegiga bea galeagasean, moammu gageanda ring'eegean. 
HEB.10.12	Nea Gristo iyadayda nibwagi lukghumeeda aba ring'eega, hean goopteada aba meatkweeda geattinda dugwa bea Aseetta, 
HEB.10.13	hean ghoamuughu ea eayiin weajoodigaaschi ghoaw hoorgeeda geeshangaaschi. 
HEB.10.14	Nea aba giidaydeawagi bea haleanjeeda sisappa geadiin ea ninung' ghwahit fukka sean simmiiduun aba damannyoojiga sean. 
HEB.10.15	Ak gamuuwwuneasa Gurorooda Ghaydit nea gwayi,
HEB.10.16	“Nii neajeeda jea dasissa saawa
HEB.10.16	iing'atta askwearjoojikka, aba girrugu Ng'uttamiida:
HEB.10.16	Gaydayiin diigheannyeekkeasu jeesinga guroruunatka nyaawa,
HEB.10.16	ak geang'oorsi jeesinga fughareenga nyaawa,”
HEB.10.17	Ak gabiikta ghoahaat gideaba,
HEB.10.17	“Mayguttabiikta daapkaat ring'eega nyaawa ea ng'asheega munyas sina earahay.”
HEB.10.18	Heeda mida samsiindeaba ng'asheesu, ea maygudu gabiikta giidaydeayda haleanjeeda sisappa geadi appadayda ring'eeda.
HEB.10.19	Asi, fuga eaduupcheewi, dea sumwasi beatta heeda Ghaydit aba foojeanda Yeesu, 
HEB.10.20	aba naweeda eesh mideawa eaweega janneasa aba naweeda ghamarda beashooda, nea appadayda saseadaannyi gil, 
HEB.10.21	amaduw nea gendeawi ashoohoochcheanda haw haweewa gheeda Aseetta, 
HEB.10.22	ghang'wana geneekkiissi nea geebeayi guroruunatka huumwa nea geesikteawi muuchchi masaweega, nea geappuunna guroruunatkaasa aloheeda ak geang'ami ng'asheega munyas ak gehhuun sasanuukkaasa aba beega miyaas. 
HEB.10.23	Gagasa eang'ng'waanya muuchchi duukkuunooda sirarji nea mwabealbeala, aba gideaba siida rugu nea gohelleesi ea doabiiwaat; 
HEB.10.24	ak geanalli gichchea eanung' gabarinnyiida geat buuneeda ea gadiyoojiga miyaas, 
HEB.10.25	nea adeanung'waadi badoodeaba geat, ak geesinnyi seareeda fuga mwaatkwa, gidabal gaba siisi amajeek nuut, nea aba sean ghoadaayi gideaba Eaweettida girgweaksiinda nineekkiit.
HEB.10.26	Nea iisisinnyi ring'eeda aba baysiinda nea sinyaschi fughareeda huumeanda, abeeda eamaygwanda lukghumeeda appadayda ring'eega, 
HEB.10.27	nea gwanda furdeayda girgweaksiinda jea ghoabeal buuneeda, ea beasta ng'waan jea ghwaak fuga was weajoodiga. 
HEB.10.28	Nea siida fool deaweedeeda Muusa iissa ghami nea meabwayda aba ghuusisba muushoodi iyyeenya ghanea samwagu gil. 
HEB.10.29	Abeeda iing'ulayi gajeamuydaan girgweaksiinda jea ghwanyas fuga ghasghas Balleanda Aseetta, nea ghabwara ririnnyeanda foojeanda neajeenda ghayi simmiinna, nea ghoanyareas Gurorooda dagheerjeandumeeda? 
HEB.10.30	Aba gideaba geanalli aseasa siida ayi, “Mureandooda deanyu, gaydawalda aniini.” Nea gwayi gichcha, “Ng'uttamiida gaygoorgweaksa fugaaschi.” 
HEB.10.31	Nii gidahaloat gil gideaba gajabeedeaysiina geattinga Aseetta mideawa eaweega.
HEB.10.32	Asi apkaada askwearjoojiga ghayi bea mwadi damanda sippwaanyaneey, hean ghoarjeang'di ng'uchcheeda ng'waan ea sawanadeeda, 
HEB.10.33	nea hich iissa geng'ng'ewweegwa nea geesawaneegwa, nea hich gokkuuyi geadi sea fukka sisma ng'asheesuun. 
HEB.10.34	Aba gideaba nondeawi baydeayda appadahuukka fuga mida ghealooniga, ak ghoamwaschi nea gohoosannyi aba gireetta haleanjeedeang'wa, nea ghoanalli gideaba agooga gondeawi haleanjeeda miyaas jea ghwashng'u. 
HEB.10.35	Asi adiiduw goojakti gidoararji, mideawa gimearda haw. 
HEB.10.36	Asi gagasa andeawana riyeeng'deayda, ak abeeda goosinnyi gidagasa Aseetta ak ghoanyaschi gitta sihelleesean.
HEB.10.37	“Asi gudughwashoada gheadi nuwaas,
HEB.10.37	ak abeeda dea jea ghwahidu gayghwahidu ak ea mayghwashing'da;
HEB.10.38	nea siideanyu doabiiwaat gaygoobiideawa masaweega,
HEB.10.38	ak iiraay ak gabiikta bwadaw,
HEB.10.38	ghanyea maygahoosan guroroodeanyu aba niny.”
HEB.10.39	Ak aseasa ea mebeahi jeedeaba fukka biikta bwadaw ak gealas uhuudean, geebeayi gea mideawa masaweega nea gafur guroruunatka nyaawa.
HEB.11.1	Asi ghamneawa masaweega goomajeek haleanjeeda sirar, ak gwargu iitta haleanjeeda meadaaha. 
HEB.11.2	Appadaydeaba nii ea ninyas gweargwa ghaydidanda huumwa. 
HEB.11.3	Aba masaweega geanalli gideaba ng'eanyiida geesin aba ng'asheanda Aseetta, ak eara haleanjeeda sidaa eameesnana haleanjeeda meadaaha.
HEB.11.4	Aba masaweega Abeeli ghoadaw Aseetta lukghumeeda ea ghang'al Gain, ak aba nii geattaw doobiiwnatta, hean ghoaw Aseetta mushoochcheanda iimwas haleanjeedaannyi bea gimearda; ak ghami, ak aba masaweagaaschi ea gudugabalool. 
HEB.11.5	Nea aba masaweega geettiing'da Enokki humng'eeda ak abeeda eamwadaaha miyeeda; ak ea meanyasa, aba gideaba niyaat Aseetta. Asi heeda miyeayaada abeeda easurukuna badayda gideaba niihoosan Aseetta. 
HEB.11.6	Nea iimanda masaweega ahang'waay gideaba gajahoosana niny. Aba gideaba siida wassean jea gwaneekkiissa Aseetta gagasa ghwanal gideaba niny gwanda ak gomeari fukka gaseadayyi ninyiin. 
HEB.11.7	Nea aba masaweega Nuuhu damanda rekusiina Aseetta aba iitta ng'asheega meedaaha, ghwayiiy ak gwasin maleambooda haw jea ghaweada fugeaba gheannyi; ak aba nii gorgweaksa ng'eanyiida ak ghoaw siida jea gwahearan doobiiwnatta sinyassa masaweega.
HEB.11.8	Aba masaweega gwasin mureeda Abrahaamu damanda suguursiina ak gawa ng'eanyiida jea ghwanyasa hearaniischooda; ak gawa, nea mwanala eara heeda gal. 
HEB.11.9	Aba masaweega goobiida ng'eanyiida helleesiinda, aba jeeda ng'eanyiida buuneeda, ak goobiida jeesinga maheemajeega sea Isakka ea Yakkobo, gwahearaniischi sea niny aba heelleesiindida. 
HEB.11.10	Aba gideaba gang'ula mwadi ghwadaa mujiineeda mideawa sindeetta, nea siida deas ea dea sin ea Aseetta gil. 
HEB.11.11	Aba masaweega eara Saara ghwanyas uurda jea gagweayiida, earappeadi ninaawuda gweannyeakkaaschiin, nea ghwanung' ghoaw niny siida doabiiwaat mideawa helleesiinda. 
HEB.11.12	Iiduw aba hichpa siyagi miy nea gawuurji gilinimi, ak geeji jeatta saang'a deenna miinga humng'eeda ak gwadeenna iseaskweanda ghuutta basooda.
HEB.11.13	Fiisu seaniin gameewwiisa jeeda masaweega, ak ea miighwanyas gidaghayi sihelleesa, ak geaghus gideaba ghwadaa nea sheagi ak ghwadeapta, ak ghwanal gideaba saawa rabasta gil ea fuga mang'aw appadayda ng'eanyiida. 
HEB.11.14	Aba gideaba fuga rukku ng'asheesu ghoahiimu muuchchi gideaba saawa gagaseadayyi ng'eanyiida jea goobiida. 
HEB.11.15	Nea abeeda iyapkaat ng'eanyiitta leabuun, ghwanyawa gwandeawa seawadeeda biikteayda. 
HEB.11.16	Asi ghamneawa aba giduurji, gagaseadayyi ng'eanyiida miy, nea diitta bea humng'eedeani. Hean Aseetta ea moammu ghabwaspwas aba gideaba geguura Aseetta nyaawa, aba gideaba nisissa saawa mujiini.
HEB.11.17	Abrahaamu aba masaweega, eaweetta sisimsima, ghoadayda Isakka, nea ninnyeeda ghayi nyas helleesiinda hean gagasa ghoadayda balleandaannyi was haghasheeda, 
HEB.11.18	nea abeeda geeyi appadaydeaba niny, “Aba Isakka gajeeguurdeaweey diibiga jeachcheengaagu.” 
HEB.11.19	Ak ghwanal gideaba Aseetta ghoammu gooduunna buuneeda jeeda miyeeda; hean gwargu nea ghoawaaghan, ak iiduw gabiikta ghwanyas. 
HEB.11.20	Nea aba masaweega gamus Isakka ghawooda jea ghwahidu appadayda Yakkobo ea Esaau. 
HEB.11.21	Nea aba masaweega damanda meawa Yakkobo, gabadiischeesa giliwas ballean bea Yoseefu, ak gabuy uhuuda damanda moasha ghawooda nea gwadiiwa geaw bileangidaannyi. 
HEB.11.22	Aba masaweega Yoseefu, aba mudeanooda eaweagaaschi gwargu ng'eayda fuga Israeeli ak ghoadayda iitta gichchea eebuyda.
HEB.11.23	Aba masaweega, Muusa damanda sijiila, ghafuy ghwaan ea ghaamwat sheah samwagu, aba gideaba ghwadaa saawa gideaba aamiy; ak ea moawala digheanda sugoochcheanda. 
HEB.11.24	Aba masaweega Muusa, damanda hissiina heeda, ghaheawa eeguura balleanda hudeaba Faraao, 
HEB.11.25	ak ghwaloat gideaba gaygaweechchi sawanadeeda sea fuga Aseetta ak ea moasaamwa hooseaneega jeeda ring'eeda. 
HEB.11.26	Ak ghwanung' ghoaw ging'weakka ea sawanadeeda Gristo meanang'oochcheandumeeda haw mawuurji maghasuukka sittiing'da bea ng'eanyiida Misri, aba gideaba ghoamuughu gimearda. 
HEB.11.27	Aba masaweega ghabeawa ng'eanyiida Misri, nea moawala nyarasta sugoochcheanda; ak ghwarjeang'da nea gawuurji siida daa Aseetta meadaaha. 
HEB.11.28	Aba masaweega ghoang'ng'waay Basakka ak geeppuunna foojeanda, ak abeeda iihidu Gitta nuusa duweachchajeega ea moammu ghwasat saawa.
HEB.11.29	Aba masaweega ghoaghaawa buuneeda Basoodareara gawuurji gili sik ng'eanyiida ghajaam; nea fuga Misri, iigala sinooda gawuurji gissinda saawa, ghwaak beega. 
HEB.11.30	Aba masaweega ghoabeada ghamarda Yeriikko damanda neaweesiina saawa eawooji ispwa. 
HEB.11.31	Aba masaweega Rahaabooda aweaksheeda ghanyea mameewuudayi fukghayi manda mureeda, aba gideaba ghwadeapta fuga buwa gheang'da.
HEB.11.32	Abeeda gaydargu naaha? Aba gideaba madeayi damanda aba rukunooda iitta Gidion, Barakka, Samson, Jeefta, ea dea Dawdi ea dea Samweeli ea Sibanga, 
HEB.11.33	nea aba naweeda masaweega ghwajoar daroorakka, ak ghwanung' eesin gittoabiiw, ak ghwanyas heelleesiinda, ak ghwarat ghuusiga ng'annyeekka, 
HEB.11.34	ak gwanuus beasta ng'waan, ak gamng'awa madeeda bwaanga, nea ghwanyas uurda aba jeeda ng'arng'aranda, ak gwandeawa uurda aba jeeda ng'uchcheeda, ak ghwanung' gamng'aw lugooda emoojiga. 
HEB.11.35	Ghwanyas gadeemga fuga nyaawa duunna miyeeda. Mwaatkwa geesawan, nea ghaheawa ghamwas siksiinda, ak abeeda gwaduuttu gichcha ak ghwanyas eaweega miyaas. 
HEB.11.36	Mwaatkwa gwasawana aba shikkooda ea bayiiga, nea ghabwada geeratta munyaloalajeega aba ghealooniga. 
HEB.11.37	Geefutta lagheanga, ak geabwaash nibiyyeenya, ak genuuseada aba bwaanga; ak gwaneayi nea gookkwa eagweega gisilga ea gea nooga, ak ea barbari, nea geesawan, nea geesma ng'asheega munyas, 
HEB.11.38	nea ng'eanyiida ea magassa fiisu, ak gwaneayeewa eeshtearajeaga ea gijeega, ea jeesinga bearuutka ea gwaleadinga jeeda ng'eanyiida.
HEB.11.39	Nea suuseaniin, earappeadi sisim aba masaweega nyaawaan, ghanyea mwanyasa gidaghayi siheelleesa, 
HEB.11.40	iiduw nea nibada Aseetta gidamiy appadahuukkaasa, iiduw isihelleewi ghanyea maygamajeekcheewiidi.
HEB.12.1	Asi, dea nineaweesiinaneasa shamooghooda haw bea muushoodiga, gagasa easaja giliwas sareenda, ea ring'eeda nekkiisseasa muuchchi ak ghwanung' eesalda nea geemmiriikchi ng'weega siyiin madeedeanya, 
HEB.12.2	nea geeng'ulayi Yeesuuyda asheeda was dea amajeek masaweagaasa, was dea aba hooseaneega siyiin madeadaannyi ghoahang'waay aba beehiida, ak gafool baspaseega, ak goopteada aba meatkweeda geattinda dugwa bea hoorgeeda gheambalmeeda Aseetta.
HEB.12.3	Asi ng'ulla dea ahang'waay appadayda fuga ring'eega ea fuurjeeda appadaydaannyi, ak abeeda ea moahuuwi fuga bur ghana gea giyoonnyi. 
HEB.12.4	Aba ng'uchcheedeang'wa sea ring'eeda miyoahhang'waanya ea eeyi bwak ea oahhiida foojeandeang'wa. 
HEB.12.5	Ak ea niroosseegwa ng'asheega ghayi rukuneegwa nea gwahindaneegwa balloojiga?
HEB.12.5	“Balleandeanyu, adiiduw gung'ulayi nea giibudeayani lasooda lasnyi Ng'uttamiida,
HEB.12.5	ghana gabur iheengeagwa iilaseegwa niny.
HEB.12.6	Aba gideaba Ng'uttamiida iissa ghwalas siitta bwariiyiin,
HEB.12.6	ak ghwalas giliwas ballean mwas niny.”
HEB.12.7	Geaghus mureeda ak abeeda ghoahhang'waanyi. Aseetta ghwanung' ahuuwa balloojiga; gaygwanda ana ballean jea ea maygwasissa mureeda ghwaan? 
HEB.12.8	Isunung'waadaneegwa nea mealaseagwa, ak gowuurji sean, nea goguuyi sean, abeeda gowoschi diibiga sishuwaanda mowosi balloojiga. 
HEB.12.9	Murdeedeaba ng'asheesu, geendeawi ghwaanigaasa bea ng'eanyiida jea ghwalaseasa ak geesissi saawa mureeda. Abeeda ea mammiisseasa muuchchi gideaba gajeettuuksiina geat Bwaabwa guroruunatka ak geanyaschi eaweega? 
HEB.12.10	Aba gideaba saawa ghwalaseasa aba gheadi nuwaas aba gidamiisiinda saawa ak ghwalaseasa ak geemiyeesiidayi, ak abeeda geeguuyi ghaydidandaannyi. 
HEB.12.11	Aba gheadi nuwaas bayiiga sean iisung'ula ang'waan mawuurji gissubwariiy; ammuuchchu gwaji haghweega eadu hoyyoo bea doobiiwnatta aba heeda fuga sibean eannaal ng'asheesu.
HEB.12.12	Asi agatkada geattingeagwa abittu ak goommajeekchi gutng'weakka ng'arng'ari, 
HEB.12.13	ak ghoattoabiiwji naweadinga jea ghwala geeshangeagwa, nea abeeda gidamideawa badeeda ea meegeandeawana heeda roobuutka gagasa eahhaap. 
HEB.12.14	Gagasa gimiriikta hoyyoo aba heeda buuneessean, aba ghaydidanda nea manda siida jea ghwadaa Ng'uttamiida iimandeawana. 
HEB.12.15	Ang'ulla adaghanyi siisi mwanyasa dagheerjeandumeeda Aseetta; ak ea manda hawunnyeanda ng'weaninda ama rudu gweadu jaliida, nea aba nii ghang'ut fuga saang'a ririnnyeanda; 
HEB.12.16	nea adagwanda siida sina ng'asheega munyas ghana dea meawalla gheang'da Aseetta uurji Esawu, ghayi shaayda hawundaannyi doobiiwsa aba agiischooda assagi. 
HEB.12.17	Nea ghoanalli gideaba iiduw nea gagasa gwahearan ghawooda, geefool, aba gideaba mwanyasa gheatta duukuunooda, earappeadi gasa nea gobuuttu dabeakka.
HEB.12.18	Aba gideaba agooga miyapkaani heeda gidasiimmu eawaas, was ng'ushapta beasta, ea misaneeda, ea giiseaneega, ea shaarara, 
HEB.12.19	ea nyeashta duruumbeatti, ea ghuutta siida ama nyaah ghwanung' ghabeal fuga iiy ak ghwanung' ea magassa gabiikta ghwayiiy giijasi nea geerukusa saawa. 
HEB.12.20	Ak ea mayghoammu aba ng'asheekka surukusean, “Nea eara diyeayda iisat gijeeda, gajeefutta lagheanga.” 
HEB.12.21	Huumwa, nea hoowa ghang'uda fii muuwda nea heeda ayi Muusa, “Aniini ghaabwaadannyi aba muuwda.” 
HEB.12.22	Ak ea noapkaannyi Giijeeda Sayuuni ea mujiineeda Aseetta majeek, Yerusaleemooda humng'eeda, ea heeda malaykajeega saang'a, bwat geat aba ghweelmeeda, 
HEB.12.23	ea heeda fuga bwat geat was gea sishsheeda eeji sung'oorsa gheawunga nyaawa humng'eeda, nea dea laja girgweaguutka ea Aseetta buuneessean i, ea heeda guroruunatka fuga doobiiweadi geemiyaas, 
HEB.12.24	ea heeda Yeesu, was siida aduuptooschi buuneeda bea neajeedeesh, ea dea foojeanda sippuunna jea gwanyagu haleanjeeda miyaas ng'al foojeanda Habeeli.
HEB.12.25	Asi ang'ulla adiiduw ghoaheawi ninnyeeda balool. Aba gideaba inyeeda saawa ea mamng'awa damanda heaweawa ninnyeeda reekusa saawa aba jeeda ng'eanyiida, abeeda gajeemng'awdaan iisiheawi ninnyeeda rekuseasa aba humng'eeda. 
HEB.12.26	Hean ghwanung' nyeashtaannyi gwaduumduum ng'eanyiida; ak ghamneawa ea niheelleesa gideaba, “Ak gaydabiikta gichcha deaduumduum nea mwajeaghus ng'eanyiida gaydeaduumduum eara humng'eeda.” 
HEB.12.27	Ng'asheanji bea gideaba, “Gaydabiikta gichchean,” ghoahiimu geandeayda gissittuumduum, was gidaghayi sisin, ak abeeda geappuut gitta meammu eettuumduumiin. 
HEB.12.28	Asi eahuuwa fuga mideawa badiischooda aba nyasooda sugoochcheandumeeda majeettuumduum, ak geattawji Aseetta ghadoowanda huumwa, aba mureeda ea mooshta ghawooda. 
HEB.12.29	aba gideaba Aseetteanya beasta nyarja haleanjeesseani.
HEB.13.1	Bariinyeega oorjoogiyya gagasa eamaduuleana. 
HEB.13.2	Adiiduw ginung'waadi gideaba gajahiimsiina rabasta innyeanda jeeda aba gideaba gwanda fuga mwaatkwa niing'aatta malaykajeega nea mwanala. 
HEB.13.3	Oapkaada fuga Mida ghealooniga, ak goowuurjeewi giloondeayeesi ghealooniga sea saawa. Oapkaada fukka sisawaniin, aba gideaba earagooga goondeawi sasanuukka. 
HEB.13.4	Geeshshooda dasissiina mureeda buuneessean, nea eara bulaliida gagasa ea mandeawana ririnnyeanda; aba gideaba Aseetta gaygoorgweaksa fuga munyas ea gea mealuuli. 
HEB.13.5	Ak giheelleewi eaweagaagu bariinyeega lappiya, ak gagasa ghoahiinnyi gidindeawi aba gideaba gwayi, “Aniini manda gichchea daraay ghana danung'useey heeda.” 
HEB.13.6	Hean abeeda gajeammuusa erukuna nea geesikteawi gideaba,
HEB.13.6	“Ng'uttamiida weedannyeandeanyu gil,
HEB.13.6	ak aniini ea maydaawal ng'eang'i;
HEB.13.6	siida gaygwasmanean naaha?”
HEB.13.7	Oapkaada fuga ahaaghwaneagwa, fukka rukuneegwa ng'asheanda Aseettean; asikteawana gichchea ghabwat geeshta eaweega nyaawa, ak googali masaweega nyaawa. 
HEB.13.8	Yeesu Gristo gawuurji gideaba heetta ea ghamneawa ea gagul damanda manda mudeanooda. 
HEB.13.9	Adiiduw ghoayaachchi geeshta ng'asheega saang'a ea ginealshajeega hidu; aba gideaba ghwahit geemmajeek gurorooda aba dagheerjeandumeeda, nea mii aba hamichchoojiga gil, ak ea mwanyagaada aba gidaat geeshta. 
HEB.13.10	Ak geendeawi heeda wagiida nea fukka gadiiyi aba jeeda maheemajeandean ea madoobiiwsiina gideaba gayghwaak. 
HEB.13.11	Aba gideaba sasanuukka diyeanga sihhiida foojeannyeekka nyaawa ak ghwaat ashoohoochcheanda haw heeda ghaydit ghoaw lukghumeeda appadayda ring'eedean geaghwarda aba jarooda murdeeda gambiini. 
HEB.13.12	Eara Yeesu gwasawana aba madeettooshta ak abeeda ghoammiidu buuneeda aba foojeandaannyi. 
HEB.13.13	Asi eweaya mwadi heeda mida aba jarooda was murdeeda gambiini, ak geeguuyeesi baspaseagaaschi ghayi ahang'waay. 
HEB.13.14	Aba gideaba aba hiji meendeawani mujiineeda jea ghwashng'u, aseasa geegasayi mujiineeda jea ghwahidu. 
HEB.13.15	Asi aba niny eegala mwadi nea geattaydi lukghumeeda dumsheesiinda Aseetta, nea haghweega ghuutta gil gea mwas gheawungaaschi. 
HEB.13.16	Adoofoolli sinooda ng'asheega miyaas nea gooppareannyi haleanjeeda oondeawi, aba gideaba lukghumeeda sunu goohoosan Aseetta.
HEB.13.17	Asissiina mureeda fuga ahaghwaneegwa nea googadiyeesi; aba gideaba saawa gang'ula guroruunatkeagwa, nea gawuurji siida jea godayyii ng'asheega. Asi saawa gagasa gwasin ng'asheesu nea gahoosan, nea adagagiisan, aba gideaba ng'asheega sunu maygwarachchi gil aba heedeang'wa. 
HEB.13.18	Amwaasha Aseetta ghawooda appadahuukkaasa, aba gideaba geesikteawi gideaba geendeawi fughareeda miy, nea geegasayi eesna haleanjeessean aba mureeda. 
HEB.13.19	Ak geamuscheegwa muuchchi aba jeedeanyu asna ng'asheanji ak abeeda geebay eetteelnean heedeang'wa.
HEB.13.20	Asi ghamneawa Aseetta mideawa hoyyoo biikta gweadu gichcha Ng'uttamiideanya was Yeesu aba jeeda miyeeda, jeagiischoochcheanda haw bea gisilga, aba foojeanda neajeeda manda muudeanooda, 
HEB.13.21	gagasa gagooneegwa haleanjeessean miyaas ak abeeda goosinnyi gidagasa, nea gagadiiyi aba jeedeang'wa gidagasa niny aba gheanyangaaschi aba naweeda Yeesu Gristo; nea giigheambiitta ea daannyi damanda manda muudeanooda. Amin.
HEB.13.22	Geamuscheegwa, fuga eaduupcheewi, oang'ng'waanya ng'asheandeanyu jea goomajeegeegwa, aba gideaba ng'asheesu geang'oorneegwa nea ghanuwaaschi. 
HEB.13.23	Gagasa anala gideaba oorjeeda giyeanya was Dimotteo siittin aba ghealooniga, ak abeeda gaydabay dahidu heedeang'wa iibay ghwahidu. 
HEB.13.24	Aghada fugeagwa hees ea fuga ghaydidi sean. Fukka leabu ng'eanyiida Ittalyaan ghoaghadeagwa. 
HEB.13.25	Gagasa anyasa oagasean dagheerjeandumeeda. Amin.
JAS.1.1	Yakkobo, was soomjeanda Aseetta ea dea Ng'uttamiida was Yeesu Gristo,
JAS.1.1	Heeda emoojiga attamaniyyeenya dardaawaat:
JAS.1.1	Seayu.
JAS.1.2	Anung' ghoaw haleanjeessean hooseaneega, fuga eaduupcheewi, aba isisimsimeegwa aba gilakkil, 
JAS.1.3	nea ghoanalli gideaba simooda masaweegeagwa gaygwanyakneegwa milikghteayda. 
JAS.1.4	Nea alooheeda gagasa gweadu gadiyeeda majeek nea gowoschi, hidaat nea mwashoadeeweegwa gil. 
JAS.1.5	Asi siida wassean mida jeedeang'wa isuunyeewa weaghumeeda, ea damwaash Aseetta, adawi buuneessean haleanjeeda aba innyeanda jeeda, nea maygwareekusa ak gajeattaw. 
JAS.1.6	Ak gagasa gamus aba masaweega, nea mamwachmwaja gil, aba gideaba siida machmajiischi gawuurji laweachkweeda basooda aat jeammeeda nea geyyuuk. 
JAS.1.7+JAS.1.8	Nea siida machmajiischi, nea mabwagi nea moapta ng'eanyi aba jeeda naweadingaaschi sean, adaghwarar gideaba gayghwanyas gil aba heeda Ng'uttamiida.
JAS.1.9	Anung'waada oorjeeda giyeanya mwanang' ghaghwar geaw aba jeeda hooseaneagaaschi, 
JAS.1.10	nea meanang'oochcheanda ea sihiing'u, aba gideaba gawuurji deakghweeda seenga gayghang'atta. 
JAS.1.11	Aba gideaba aseetta iissa gorearu nea gweadu beasta, ak ghoaghajaam seenga; ak ghoabit deakghweadaannyi, ak goosha aloheeda. Gwasnu eara meanang'oochcheanda gayghaghajaamiit aba naweadingaaschi.
JAS.1.12	Ng'wanaweagaaschi siida riyeeng'da iisimsim, aba gideaba iing'atta nea nijoar simsimda gayghwanyas shiipka eaweega mammuudeana ghayi bay gwahelleesa Aseetta fukka bwariiy ninyiin. 
JAS.1.13	Asi adagwayi siida isisimsim, “Aniini gwasimsiman Aseetta;” aba gideaba Aseetta moammu gwasimsim gidamuy ak eara niny ea maygwasimsim siida; 
JAS.1.14	hean giliwas sih iissa geesimsim damanda sigassa nea geaghurghur aba gitta gasean. 
JAS.1.15	Hean gitta gasa siidean iigweayiit gweadu ring'eeda; ama iiduw nea nirir ring'eetta gweadu miyeeda.
JAS.1.16	Adereenganneegwa, fuga eaduupcheewi abwariinyi. 
JAS.1.17	Gilinyoo eahhaakta miy ea gilinyoo eattayda hidaat gwaleabu heettiyeada, ak ghwararang'aana heeda Bwaabwa weeshinda nea headaannyi ea manda yammoodeaba geaw ghana jironeeda yamitteaba geaw. 
JAS.1.18	Aba gidabwariiyda niny gwajiileasa aseasa aba ng'asheanda huumwa ak gewuurjeewi haghweega madeeda aba jeeda haleanjeedaannyi ghayi sin.
JAS.1.19	Hean nea ghoanalli ng'asheesu, fuga eaduupcheewi abwariinyi. Asi daba siisi wassean lamajeesa iing'da ng'asheanda, nea goojiileesa baloolda, ak ea miiassas nyaras, 
JAS.1.20	aba gideaba nyarasta siida maygwasin doobiiwnatta Aseetta. 
JAS.1.21	Asi oshsheagiidana geat ririnnyeanda ea gassooda hawunda muy ak ghoang'ng'waanyi aba garbabanda ng'asheandida, ammu gwaleabu guroruunatkeagwean.
JAS.1.22	Nea gagasa ahuuwa fuga sina ng'asheanda, adoobeachcheewi iing'da akghwahit, nea goreenganayi geat. 
JAS.1.23	Nea siida ibeachchi iing'da ng'asheanda akghwahit, nea ghanyea masna, siisi abeeda gawuurji siida ng'ulla gheamamdaannyi aba jeeda giyoo; 
JAS.1.24	aba gideaba gang'ula geaw amang'atta gawa heechchea gawa ama deagheatta ea nuroossa giduurji. 
JAS.1.25	Nea siida ng'ula deaweedeeda hidaat, jea gweadu giibaldeaba geaw, ak ghwashng'u, adaghoaw siida iing'shi ramasoot gagasa ea siida sina gadiyeeda gil, siisi aba sinoadaannyi bea gadiyeeda.
JAS.1.26	Siida iyeeshsha geaw gideaba gwandeawa diini, nea mwarada ng'ushaptaannyi, nea gwareengani guroroadaannyi, diineedeaba siisi marachchi gil. 
JAS.1.27	Diineeda miy manda ririnnyeanda aba madeeda Aseetta was Ghweandean nii gil: bareassiinda bananga gil ea masiinung'weega aba jeeda sawanaduutka nyaawa, nea gufri geaw aba ng'asheega munyas bea muunda ng'eanyiida.
JAS.2.1	Fuga eaduupcheewi, adiiduw ghoahhiimu shiitmeeda nea ghoong'ng'waanyi masaweega Ng'uttamiideanya was Yeesu Gristo, Ng'uttamiida gigheambiita. 
JAS.2.2	Aba gideaba iiwuh siida mideawa ghuniida lagheanga meeng'meeng'i ea hang'weakka miyaas jeedeang'wa nea noabwachchi geat, eara siida bwarbwar biissa gaba hang'weakka beareadi, 
JAS.2.3	amaduw goosissi mureeda siitta akkwa hang'weakka miyaasiin ak goyeeshshi, “Apteada ang'iing'i aba hiji,” ak giyeeshshi siitta bwarbwariin, “Miinaada ang'iing'i aba hoowa,” ghana, “Apteada aba hiji bea geeshangeasuun,” 
JAS.2.4	abeeda miyoashiida buuneeda aba jeedeang'wa. Ak ghoahuuyi fuga ajiili girgweaguutka munyas fugheeri? 
JAS.2.5	Oalleaydiit fuga eaduupcheewi abwariinyi. Heappi Aseetta ghayi mii ghwaloat fuga barbari bea muunda ng'eanyiida ak ghwanung' gabaruura masaweega nea gwahearan sugochcheandumeeda ghayi helleesa fuga bwariiyi? 
JAS.2.6	Nea agooga ea nojakteaysi mureeda siida bwarbwar. Neada meanang'oodiga ea madiing'siineegwa ng'eanyi agooga, nea gongireegwa ea ghwadeagwa madeeda girgweageeda? 
JAS.2.7	Nea marukunana ng'asheega munyas gheawungiga miyaas ghayi sugoneegwean?
JAS.2.8	Hean iyoosinnyi deaweedeedida bea sugoodigean gawuurji ginnyaashta ng'oruutka nea gwayi, “Bwariiyda giischewoochcheandaang'u gidubwariiydi geaw,” abeeda goosinnyi ng'asheanda miy. 
JAS.2.9	Iiduw iyoashiichchi buuneeda goosinnyi ring'eeda, ak gaygorgweakseegwa deaweeda ak ghoahuuyi fuga adiiy. 
JAS.2.10	Nea siida wassean iyang'ng'waay deaweedajeega sean amaduw gwaruusa ng'asheanjagi nidiiy appadahuukkeaba sean. 
JAS.2.11	Aba gideaba siida ghayi ayi, “Adimealuuli,” ghabwada gwayi, “Adinuusi siida.” Earappeadi mii gamealuul ak ea ninuus siida, abeeda ea nihuuwi siida nuus deaweeda. 
JAS.2.12	Asi arukuni ak goosinnyi nea gowuurjeewi fuga jea ergweaksiina deaweedeeda jea gweadu giibaldeaba geat. 
JAS.2.13	Aba gideaba girgweaksiinda mayghabwayda siida mandeawana baydeayda; asi baydeayda iissa ghwajoar girgweageeda.
JAS.2.14	Fuga eaduupcheewi, gayghwaloat naaha, iyayi siida geandeawi masaweega ak ea mandeawana gadiyeeda? Masaweekka ikkaaschiin gayghoammu gwalealu? 
JAS.2.15	Iideeppa adawiish oorjeeda giyeang'wa ghanea huda giyeang'wa gil ak ea mandeawana gichchea ghwaak bea galeagasean, 
JAS.2.16	ak gwayeeshsha siyagi aba jeedeang'wa saawa, “Aweayeena nea gobeayi weayda ak gojooyi beasta ak golang'uuchchi,” nea moattawi haleanjeeda gasa saseeda, gayghwaloat naaha? 
JAS.2.17	Asi gwasnu eara masaweega nea gaba geaw iimandeawana gadiyoojiga aanimi.
JAS.2.18	Ak gaygwayi siyagi, “Ang'iing'i gindeawi masaweega ak geandeawi aniini gadiyoojiga.” Ahiimnaan masaweegaagu mandeawana gadiyoojiga, ak gaydaahiimneey masaweegeasu aba gadiyoojigeasu. 
JAS.2.19	Ang'iing'i gumwasi gideaba Aseetta aagi; gidoabiiwi. Eara meangeenda ghamwas nea ghabwaadani. 
JAS.2.20	Ak gigasayi eahhiimneeyi ang'iing'eeda was siida marachchi gil, gideaba masaweega iimandeawana gadiyeeda ea maygwaji? 
JAS.2.21	Ghweandeanya was Abrahaamu meattawa doobiiwnatta aba gadiyoojiga, aba damanda adaydaawa balleandaannyi was Isakka iina uhuuda heeda wagiida ehi? 
JAS.2.22	Midaahi beadi masaweega ghayi sin adeayi sea gadiyoojigaaschi, ea gideaba masaweekka geemmajeek aba naweetta bea gadiyoojigean, 
JAS.2.23	iiduw gwasa ng'oruutka nea gwayi, “Abrahaamu ghayi ghamwas Aseetta, ak geattaw niny doobiiwnatta,” ak geguura siittuupchi Aseetta. 
JAS.2.24	Moadaahi beadi siida sughus eattaw doobiiwnatta aba gadiyoojiga nea meakghusa masaweega akghwahit. 
JAS.2.25	Gwasnu eara Rahaabootta hiseadean eara niny meattawa doobiiwnatta aba gadiyoojiga damanda deabwa rabasta ak goruutta jarooda aba nawa nuudi? 
JAS.2.26	Aba gideaba gawuurji saseeda iimanda gurorooda animi, gwasnu eara masaweega iimandeawana gadiyeeda animi.
JAS.3.1	Fuga eaduupcheewi, adoohuuyi ginealshoodiga saang'a aba gideaba ghoanalli beadi aseaseeni anealshiin jea eanyasa girgweaksiinda haw ea ghwanaawda. 
JAS.3.2	Aba gideaba aseasa eesasean iissa gearamwaschi gasaang'a, ama deeppa ea mwaramwasta siida wassean aba ng'asheega rugu abeeda siisi adoabiiwaat, ak ghoammu ghwarat eara saseadaannyi sean. 
JAS.3.3	Iissa isiyiinnyi ghealooniga ghuusiga faraasi ak abeeda gwasinneasa mureeda, abeeda geeppalli sasanuukka nyaawa sean. 
JAS.3.4	Ang'ulla maleambajeega hees ea gwadeenachcha naaha iissa ghwaat jeammeeda ng'waan, iissa geasaja gidamwanang' muuchchi sumwanmwana ak gogeal siida mwanmwan heeda wassean gasa gawa. 
JAS.3.5	Asi ng'ushapta gidamwanang' gil ak iissa ghaghwar geaw appadayda haleanjeeda hees. Dareabeetta earea haw iissa ghwaak beasta mwanang'!
JAS.3.6	Ak ng'ushapta ea beasta. Nea ng'ushapta ea gidamiidoabiiwaat gil aba jeeda fugaasa, iissa ghang'uda saseessean ririnnyeanda, iissa gong'eessa beasta haleanjeedeaba garayi, ak ghoang'eat jeeda beasta hang'weaniidooda. 
JAS.3.7	Aba gideaba gilinyoo ea heluutka diyeanga gil ea dea dariidakka, ea dea diyeanga badiinna ng'eanyi ea dea haleanjeeda mida jeeda basooda, geammu eefur, ak ea nigeawiit buuneeda ghoahaaghwa. 
JAS.3.8	Ak ghanyea manda siida ammu ghoahaaghwa ng'ushapta, was munyinda mwahawda, ak ghwannyiit furooda eattu miyeeda. 
JAS.3.9	Aba nii geebadiischeesi Ng'uttamiida was Ghweandeanya, nea aba nii iissa geamoashti buuneeda, ghayi sisin ea eegala Aseetta. 
JAS.3.10	Aba ghuuttida assagiin iissa gwarinna ghawooda ea mooshteada. Fuga eaduupcheewi, ng'asheesu mwahida gideaba gaygwasnu. 
JAS.3.11	Gheang'deenda assakkaleallaan ghoammu gwarinna beega innya ea beega ng'weani? 
JAS.3.12	Fuga eaduupcheewi, heappi shabogheechcheanda, ghoammu gwaji gulageechcheanda, ghana sabiibu ghoammu gwaji shabogheetta? Asi gwasnu eara gheang'deenda moammu goruudu beega mattawi ea gea innya.
JAS.3.13	Nii ng'eaha aba jeedeang'wa mideawa weaghumeeda ea fughareeda? Aba giibindaannyi miy dahiimna gadiyoojigaaschi aba garbabanda ea weaghumeeda. 
JAS.3.14	Nea iyondeawi lajoodeaba ghuut ng'waan ea gassooda shidoodeaba ghaang' aba jeeda guroruunatkeagwa, adoaghwarji geat ak ghoahuuyi ng'uyyeega aba heeda huumeanda. 
JAS.3.15	Abeeda weaghumeeni ea maleapna heettiyeada, nii gaba badayda ng'eanyiida, ak ea maba gurorooda, ak gaba meang'nyeandeenda. 
JAS.3.16	Aba gideaba heeda mida lachng'eanyiida ea gassooda shidoodeaba ghaang', gaygwanda mittagheasta ea giliwas ng'ashaan muy nyoo eesna. 
JAS.3.17	Duukku weaghumeeda leabu heettiyeada gidamadeeda aamiy, nuut gaba weayda, ak ea garbabu, nea iissa goleeysiit ng'asheega buuneeda, nea gwandeawa haghweega miyaas, ak ea mayamiisachchi ghana gwareengani buuneeda. 
JAS.3.18	Nea haghweega doobiiwnatta geehisa jeeda weayda nea gwahisa fuga sina weayda.
JAS.4.1	Gweaduuni ng'uchcheeda, ak gweaduuni bearjeeda aba jeedeagwa? Mii ng'asheekka bea geawunda gheang'da ng'uchchi aba sasanuukkeagweani? 
JAS.4.2	Iissa googasayi haleanjeeda ak ea mondeawani gil; gonuuschi buuneeda. Goolachchi ghuut haleanjeeda ak ea mwajanyasa; iissa gobearji nea goong'uchchi. Mondeawani, aba gideaba moomusi. 
JAS.4.3	Eara amusa ghanyea mwajanyasa, aba gideaba gommunyiichchi musooda, ak abeeda goosni gitta ogasayiin. 
JAS.4.4	Fuga mii doobiiweadi! Moanali gideaba idupcheewi geaw ng'eanyiida ea nihuuwi weajoochcheanda Aseetta? Asi siida wassean gasa goduupchi geaw ng'eanyiida abeeda ea nisin geaw weajoochcheanda Aseetta 
JAS.4.5	Ghana oaghanyi gilirugu ng'oruutka mwadaagha nea gwayi, “Gurorooni abiitta jeedeanyean iissa gagasseasa nea ghwalajaneasa ghuudi?” 
JAS.4.6	Amaduw gagoaneasa dagheerjeandumeeda naawda; nea gwayi, “Aseetta iissa ghaheawa fuga adiing'ng'u geat, ak iissa ghoadaw dagheerjeandumeeda fuga eada geat ng'eanyi.” 
JAS.4.7	Asi asissiina Aseetta mureeda. Oattealla Meang'nyeandeenda, ak gaygamng'aw. 
JAS.4.8	Aneekkissiina Aseetta ak gaygwaneekkiseegwa agooga. Oammiinni geattingeagwa, ea fuga ring'eega, oammiinni guroruunatkeagwa, ea fuga mabwagi. 
JAS.4.9	Agiisana nea gonnyahuushshi nea goyyeawdi. Reargeagwa gagasa ghwayamwa ghoaw ginyahushshooda, nea ghoaw hooseaneegeagwa giseaneega. 
JAS.4.10	Ayaada geat ng'eanyi aba madeeda Ng'uttamiida, ak gaygagatkadeegwa.
JAS.4.11	Fuga eaduupcheewi adoobeerayi geat. Siida beash oorjeeda geannyaawa ghana goorgweaksa oorjeeda geannyaawa, ghabeash deaweeda nea gorkgweaksa deaweeda. Nea irgweaksi deaweeda abeeda ea muwosi siida sina deaweeda abeeda ea nuhuuwi siida laja girgweaguutka. 
JAS.4.12	Gwanda siyagi goona deaweeda nea goorgweakkiisa, ak ghoammu gwalealu ghana gwanuus. Ak guwosi ng'eaha inyas girgweaksi gischewoochcheandaang'u?
JAS.4.13	Asi apkaani ghamneawa, agoogeeda oyeenayi, “Askweareani ghana numuji gajeeweaya jeedeaba mujineeni ea mujineeni ak geeppiidi gweayda nea geekkeakshi ak goheadeeseasa haleanjeeda,” 
JAS.4.14	amaduw ea moanali gichchea gapnu numuji. Eaweegeagwa naaha gil? Aba gideaba agooga gowoschi arooshta sidaah aba gheadi nuwaas amang'atta ghwaaroat. 
JAS.4.15	Damanda ghwanyawa jea ayeenana, “Iibwariiy Ng'uttamiida, gajeewosa majeekcheewi ak geesinnyi gili ea gili.” 
JAS.4.16	Ak gwasnu nukkwa ghoaghwarji geat aba ghwarjeedeang'wa. Nea ghwarjeeni sean sunuun eamuy. 
JAS.4.17	Asi siida nal gidadoabiiw sinooda ak ea masna, aba heedaannyi niiw ring'eeda.
JAS.5.1	Asi ghamneawa meanang'oodiga, oyyeawda nea gokkuulli aba sawanadeeda jea gwahisseegwa. 
JAS.5.2	Meanang'oochcheandumeedeang'wa nimealu, nea hang'weakkeagwa aniyaak ng'weerajeega. 
JAS.5.3	Lagheangeagwa meeng'meeng'i ea lappiyeedeang'wa ning'ut girgweatka, nea girgweatka nyaawa gaygamuuwwu ng'asheega badahuukkeagwa ak gayghwaak sasanuukkeagwa gawuurji beasta. Gowweamsi haleanjeeda heeda ottiiwshachcheewi aba eawoojiga huydean. 
JAS.5.4	Ang'ulla, gidageattinda fuga gadiyeeda lach madameegeagwa, ghayi oaweachchi aba milimilanda, oyyeawda; nea shookka fuga lach ea nihitta iidiga Ng'uttamiida bea lugooda. 
JAS.5.5	Agooga noppiidi jeeda ng'eanyiida nea goomnyeennyi nea gohoosannyi; ak ea noanung' gwariisha guroruunatkeagwa aba eaweetta jea ghwahinna nuusta. 
JAS.5.6	Agooga norgweaksi, ak gonuuschi siida doabiiwaat; nea niny ghanyea miighoadealeagwa.
JAS.5.7	Asi fuga eaduupcheewi, amilikghta ea ghwahitta damanda jea ghwahinna Ng'uttamiida. Ang'ulla, siida bwar ng'eanyi iissa gafurda haghweega ng'eanyiida bea sheayeeda haw, iissa ghamilikghta ea ghanyi ghwanyas roopta madeeda ea dea huydean. 
JAS.5.8	Eara agooga amilikghta. Ommajeega guroruunatkeagwa, aba gideaba hinnooda Ng'uttamiida nineekkiit. 
JAS.5.9	Fuga eaduupcheewi, adonnikkiisi geat, aba gideaba gajiiduw gergweakseegwa; ang'ulla siida laja girgweaguutka ghamiinaada aba gidaghuudajeega. 
JAS.5.10	Aba gideaba gichchea agalana was sawanadeeda ea milikghteayda, fuga eaduupcheewi, oapkaada sibanga ghayi rugu ng'asheega aba gheawunga Ng'uttamiida. 
JAS.5.11	Ang'ulla, geguuri fiisu fuga mideawa ng'wanaweega aba gideaba ghamilikghta. Ak ea noayiinyi iitta milikghteayda Ayuubu, ak ea noadaayi gidabaysiina Ng'uttamiida gwandeawa baydeayda nea garbabu.
JAS.5.12	Fuga eaduupcheewi, aba haleanjeessean, adiiduw giyaagi habeawooda, aba humng'eeda ghana aba ng'eanyiida, ghana aba habeawooda wassean, iyoyeennyi eah gagasa ghoaw eah, nea iyoyeennyi manda gagasa ghoaw manda, ak abeeda ea moppedeaysiini jeeda girgweaksiinda.
JAS.5.13	Siida ghaheang'wa nubussa sawanadeeda? Gagasa ghamwaasch Aseetta. Gwandeawa hooseaneega wasseani? Ea dasarmana duumda duumsheesiinda. 
JAS.5.14	Aba jeedeang'wa gwanda siida miyaani? Daguursiina gweargwa ganiisa, ak abeeda ghamwaash Aseetta appadaydaannyi, ak ghoamwaara nagheeda aba gheawunga Ng'uttamiida; 
JAS.5.15	nea mooshta Aseetta aba masaweega gaygwalealu siida miyaan, ak gaygagatkat Ng'uttamiida; amadeeppa ea nisin ring'eega, abeeda gajeesamsa. 
JAS.5.16	Daba siisi duukkuuna ring'eemba nuut, nea gaba siisi mwaash Aseetta appadayba nuut, ak abeeda geahhaabeagwa. Siida doabiiwaat imwaash Aseetta gwandeawa uurda haw sin gadiyeeda. 
JAS.5.17	Eliya niny siida gil mideawa searoojiga uurji sea gaasa, ak ghamwaash Aseetta muuchchi amwaroabwana roopta, ak ea maroabwana roopta gweannyeew samwagu ea shealah. 
JAS.5.18	Gabiikta gichcha ak ghamwaash Aseetta ak ghwaroabwan, ak gwaji ng'eanyiida haghweagaaschi.
JAS.5.19	Fuga eaduupcheewi, siida wassean aba jeedeang'wa ineeyi ea gwasheagiida huumeanda ak godeelu sih nuut gabiigu, 
JAS.5.20	abeeda ea danala gideaba siida adeelu siida ring'eeda ea gwarinna jeeda ramaseanda naweadaannyi gaygwalealna guroroadaannyi miyeeda ak gaygwadukuta seang'ayda ring'eega.
1PE.1.1	Betro, giijasoochcheanda Yeesu Gristo, fuga was mang'aweannyeekka ak ea Dardawaat aba ng'eanyiida Bonto, ea Galattiya, ea Gabadokiya, ea Asiya, ea Bittiniya, 
1PE.1.2	ghayi siloat ak goojeakta Aseetta was Bwaabwa ak ghoammiidu Gurorooda aba mureeda appadayda Yeesu Gristo nea geappuunna foojeandaannyi:
1PE.1.2	Gagasa elakkuuneegwa dagheerjeandumeeda ea weayda.
1PE.1.3	Badiischeesiinda gaba Aseetta was Bwaabwa Ng'uttamiideanya Yeesu Gristo! Aba baydeaydaannyi haw sibiikta eejiileasa gichcha ak gagoaneasa eaweega eashish sirarji aba naweeda duunnooda Yeesu Gristo aba jeeda miyeeda, 
1PE.1.4	ak geanyaschi hearanda may ghwadattasa, mandeawana ririnnyeanda, nea mayghwasis, sighamwat aba humng'eeda appadahuukkeagwa, 
1PE.1.5	ak aba uurda Aseetta geefreegwa aba naweeda masaweega aba lealeanooda hidaat jea eattaajiit damanda huydean. 
1PE.1.6	Aba nii gohoosannyi, earappeadi ghamneawa jea anyasa sawanaduutka saang'a gheadi nuwaas, 
1PE.1.7	ak abeeda aba simsimda masaweegeagwa miyaas ng'al lagheanga meangmeang'i jea gwarooda, earappeadi iissa geesim aba beasta, ak abeeda geadaah gideaba gwandeawa dumsiinda ea gharbeeda ea mureeda aba gidaheachta Yeesu Gristo. 
1PE.1.8	Earappeadi miyadaaha ninyiin ghoabwariinyi; ak earappeadi ghamneawa miyadaaha ninyiin noamwaschi niny ak gohoosannyi aba ng'weellooda ea gigheambiitta meammu eergu. 
1PE.1.9	Gawuurji huuydeanda masaweegeagwa abeeda gajanyasa lealeanooda guroruunatkeagwa. 
1PE.1.10	Sibanga ghayi ramoaran dagheerjeandumeeda jea ghoaw deang'wa gagaseadayyi nea goonyearriida iitteaba lealeanoani; 
1PE.1.11	goonyearriida siida was ghana damanda ahiimu Gurorooda Gristo mida jeannyaawa damanda rukuna sawanadeeda Gristo ea gigheambiitta jea imuchchu ghwahidu. 
1PE.1.12	Hean geettaheachsa saawa gideaba magadiyeesiina badahuukka nyaawa, appadahuukka haleanjeeda ghamneawa rukuneegwa fukghayi rukuneegwa giijasta miy aba naweeda Gurorooda Ghaydit siichcheagu leabu humng'eedean, ng'asheesu ghayi gagaseadayi malaykajeega ghwadaa.
1PE.1.13	Asi ommajeega fughareengeagwa, adeeneada ng'asheega, nung' gwaheedu gidirari appadayda dagheerjeandumeeda jea ghwahidu heedeang'wa aba damanda siittahaaja Yeesu Gristo. 
1PE.1.14	Awuurjeewana diibiga mideawa mureeda, ak adagudoobiiksi jeeda ng'asheegeagwa munyas bea mwadi bea leendeedeang'wa, 
1PE.1.15	asi deaghayi guurneegwa aaghaydit, earagooga awosa ghaydidi aba giibindeang'wa sean; 
1PE.1.16	aba gideaba gway ng'ooruutka, “Gajawasa ghaydidi aba gideaba aniini geawooschi ghaydit.” 
1PE.1.17	Agooga iyoomwashchi awuurjeewana Bwaabwa jea goorgweaksa giliwas sii nea manda shiitmeeda aba giduurji sinaweagaaschi, asi abeawana muuwda damandeang'wa oowosi mang'aweannyeekka. 
1PE.1.18	Agooga ghoanalli gideaba leendeedeagwa meawalda aba haleanjeeda ghayi ohearannyi aba ghweanigeagwa, nea mii aba haleanjeeda jea ghwadattassa gil uurji lappiya ghana lagheanga meangmeang'i, 
1PE.1.19	geesna foojeanda haw sheayeat bea Gristo, uurji sea dayeenda gisilleanda manda siirjeeda ghana badeeda. 
1PE.1.20	Niny ghayi geebean ealoat nea miyeabwada sindeetta ng'eanyiida, ak geattaajiit aba huuydeandeaba askwearjoojusu appadahuukkeagwa. 
1PE.1.21	Nea appadaydaannyi gondeawi rarooda aba heeda Aseetta, ghayi aduunna niny jeeda miyeeda, ak ghoadaw giigheambiitta, ak eara masaweegeagwa ea raroodeang'wa gwanda heeda Aseetta. 
1PE.1.22	Nea ghoammiidu jeesingeagwa aba mureedeang'wa aba heeda huumeanda aba bariinyeega huumwa aba heeda oorjoogiyya, abariinnya geat huumwa aba jeeda gurorooda. 
1PE.1.23	Agooga meejiileegwa niba iyyeenya, aba mbeeyooda jea goosha geejiilneegwa aba diitta maygooshean, aba ng'asheanda Aseetta mideawa eaweega biissa gwanda; 
1PE.1.24	Aba gideaba
1PE.1.24	“Saseessean gawuurji nyeega,
1PE.1.24	Nea gharbeadaannyi sean gawuurji deakghweeda seenga.
1PE.1.24	Iissa seenga ghaghajaamiit ak ghoabit deakghweadaannyi,
1PE.1.25	ak ng'asheanda Ng'uttamiida gayghwashng'u ea ghoaw damanda manda muudeanooda.”
1PE.1.25	Ak ng'asheanji ea Giijasta Miy surukuneegwa gil.
1PE.2.1	Asi ageandeawana geat munyinda sean ea milmilanda sean ea nyootta doobiiwnatta ea shidoodeaba ghaang' ea beeshta sean. 
1PE.2.2	Gawuurji diibiga manang'i siji ghamneawa, agassa eanooga miyaas bea gurorooda, ak abeeda goohissiini heeda lealeanooda; 
1PE.2.3	ak ea noosamu gideaba Ng'uttamiida gwandeawa alooheeda. 
1PE.2.4	Beenni headaannyi, ninyeeda was lagheaneeda mideawa eaweega, ghayi heawa buuneeda ak aba heeda Aseetta ea siloat ak gaba sheayeeda haw; 
1PE.2.5	ak goowuurjeewi lagheanga mideawa eaweega, ak geadeaseagwa awosa gheeda gurorooda, ak ghoaw ashoohoochcheandumeeda ghaydit, jea ghoadayda haleanjeeda gurorooda sisappa geadi bea ghadoweeda was gea jea ghamwas Aseetta aba naweeda Yeesu Gristo. 
1PE.2.6	Geang'waar aba jeeda ng'ooruutka gideaba:
1PE.2.6	“Ng'ulla, ghayiinyi uhuuda Sayuuni lagheaneeda, lagheaneeda washiini, siloat, haw sheayeat,
1PE.2.6	ak gilinyoo ghamwas niny ea mwajeapwaaspwaas.”
1PE.2.7	Asi agoogeeda mideawa masawaweega, gaba sheayeeda haw, nea aba heeda fuga mwamwasaan,
1PE.2.7	“Lagheaneeda fool fuga deekshi
1PE.2.7	aniiw lagheaneeda haw washiini.”
1PE.2.8	Nea
1PE.2.8	“Lagheaneeda jea gwaruusa buuneeda,
1PE.2.8	lagheaneeda jea ghwanung' goobeedeayi;”
1PE.2.8	ak goobeedeayi aba gideaba masissiina mureeda ng'asheanda, was gissunung' gaweay gwasin.
1PE.2.9	Nea agooga goowoschi emeeda siloat, ashoohoochcheandumeeda ambaliischi, emeeda ghaydidi, was fuga Aseetta, ak abeeda goorukkwiidi sinaweagaaschi deamdeameadi was dea guurneegwa arinnana jeeda misaneeda ak gooweayi jeeda weeshindaannyi haw. 
1PE.2.10	Ammadeeda ghayi moowosi buuneeda ak ghamneawa eanoowoschi fuga Aseetta; ammwadi ghayi miyanyasa baydeayda ak ghamneawa eanoanyaschi baydeayda.
1PE.2.11	Fugabwariinyi, geamuscheegwa nea goowuurjeewi rabasta ea fuga mang'aw mulsa haleanjeeda gasa saseeda ng'uchchi sea guroruunatkeagwa. 
1PE.2.12	Andeawana searoojiga miyaas aba jeeda Emoojiga, aba gideaba iisinapsa badahuukkeang'wa ng'uyyeega gideaba goosinnyi ng'asheega munyas, hean iing'ula sinaweegeagwa miyaas ghoaghaambiit Aseetta eaweeda jea ghwahinna. 
1PE.2.13	Sissiina Ng'uttamiida gadiyeeda aba madeeda buuneeda earea heeda sugoochcheanda haw ambaliischi gil, 
1PE.2.14	ghanea heeda sugoochcheanda haw sichcheagu ak ghwaaga ghoorjooda fuga sina ng'asheega munyasiini ak gwaduumsheesa fukka sina ng'asheega doabiiwiin. 
1PE.2.15	Aba gideaba nii gidagassiida Aseetta gil, gideaba aba sunooda ng'asheega miyaas abeeda geanung' ghwasiinda leendeeda fuga dasheahi. 
1PE.2.16	Oppiideatta fuga abal geat, ak ea mogadiyeattani gibaldeaba geat aba funyooda ng'asheega munyas, asi oppiideatta soomjooga Aseetta. 
1PE.2.17	Asissiina mureeda buuneessean. Abwariinnya fugeagwa. Owwala gheang'da Aseetta. Ottawa sugoochcheanda haw mureeda.
1PE.2.18	Soomjooga, asissiina fugeagwa hees mureeda aba mureeda sean, ea gea miyaas eara heeda fuga jooriischi, 
1PE.2.19	Aba gideaba iissa siida geesikteawa iyapkaat Aseetta, nea ghamilikghta sawanadeeda nea geesawan nea mwadoabiiwa. 
1PE.2.20	Aba gideaba gajea alooheemba naaha iyoosinnyi gidamuy nea geabwar nea ghoajeang'di, abeeda noanyaschi alooheeda aba madeeda Aseetta? 
1PE.2.21	Nea aba nii easuguurnaneegwa, aba gideaba eara Gristo gwasawana appadahuukkeang'wa, ak gagooneegwa gichchea agalana, gideaba gajayaada geeshtaannyi. 
1PE.2.22	Niny mii gwasin ring'eeda; ak eara ng'asheanda milmilanda ea miiyeeyiing'sa ghuuytaannyi. 
1PE.2.23	Niny ghayi iisiing'ng'eawi ea miighoodeelda ging'weakka; nea eara iisawana ea miigoomuuw sih; ghaghus ninyeeda laja girgweageeda nea ghoadoabiiw. 
1PE.2.24	Niny ghwasar ring'eagaasa aba saseadaannyi aba uhuuda geetta, ak abeeda geemeewayi aba ring'eeda, ak geewoschi majeekcheewi aba doabiiwnatta, aba deanneaduutkaaschi ea siihabeasa. 
1PE.2.25	Aba gideaba ghayi nooroottidi gisilga, ak ghamneawa ea noobiiksi Jeagiischoochcheanda was dea fur guroruunatkeagwa.
1PE.3.1	Asi eara agooga gadeemga, asissiina siyeendingeagwa mureeda, aba gideaba, iimiida gea masissiina mureeda ng'asheega, geeksu nea manda ng'asheanda geaghus searoojiga gadeemga nyaawa, 
1PE.3.2	iing'ula mureedeang'wa ea searoojiga miyaas. 
1PE.3.3	Suulgeagwa adagabeachchi suulgeapwadaw bea giireetta buudeega ea giishuupta haleanjeeda meang'meang'i ea giishuupta hang'weakka miyaas, 
1PE.3.4	gammiisa gawos siida funyaat aba gurorooda bea suulga mayghwadattasa ak gabiissa ea ng'eeni nea siindeawoot guroaru, nea aba madeeda Aseetta ea haw sheayeat. 
1PE.3.5	Nii gidasinniida gadeemga rar Aseetta gil ak gwasin suulga nyaawa nea gwasissa siyeendiga nyaawa mureeda, 
1PE.3.6	ak gawuurji gidaghayi sissiinda Saara mureeda Abrahaamu, ak gaguura niny ng'uttamiida. Ak ghamneawa goowoschi diibigaaschi iyoosinnyi ng'asheega doabiiw nea moanung' ghoabealeagwa gil. 
1PE.3.7	Ak gwasnu eara agooga siyeendiga, anala gichchea andeayeena sea gadeemgeagwa aba fughareeda, nea ghoottawji gatmooda mureeda, aba gideaba niny siida mandeawana uurda gil, aba gideaba saawa ea agooga gajahearana dagheerjeandumeeda eaweega, ak abeeda ameateala mooshteang'wa bea Asseetta.
1PE.3.8	Ng'asheanda huydean nii gil, awoosa gilagi, ak goobayiidi geat nea ghoabwariiydi geat oorjoospwa ghaamwadagi, nea goowoschi ng'eeni ak gooyeadayi geat ng'eanyi. 
1PE.3.9	Adowalliideawi ng'asheanda muy dea muy ghana ging'weakka ea ging'weakka; ghang'wana gidawi ghawooda, aba gideaba geeguurneey appadaydeaba ng'asheanji, ak abeeda ginyasi ghawooda. 
1PE.3.10	Aba gideaba
1PE.3.10	“Gili was sih bwariiy eaweega
1PE.3.10	ak gwadaa askwearjoojiga miyaas,
1PE.3.10	dadeala ng'ushaptaannyi adagwargu ng'asheanda muy
1PE.3.10	ak eara ghuuttaannyi adagwargu milmilanda;
1PE.3.11	ak ea danung'waada ng'asheega munyas ak gwasin gea doabiiw;
1PE.3.11	ak ea dagassa weayda, ak ghwaat geeshta muuchchi,
1PE.3.12	aba gideaba gheanyanga Ng'uttamiida gang'ula fuga doabiiweadi,
1PE.3.12	nea iidigaaschi ea jaadaat ghwayiiy mooshta Aseetta.
1PE.3.12	Ak gheamamda Ng'uttamiida gwanda badayda fuga sina ng'asheega munyas.”
1PE.3.13	Ak ghamneawa gaygwasawaneegwa ng'eaha iyoomilmiliidayi aba sinooda ng'asheega doobiiweadi? 
1PE.3.14	Eara gwasa asawanana appadayda doabiiwnatta, gajeegooneegwa ghawooda. Adoawalli saawa, nea adaghang'udeegwa muuwda, 
1PE.3.15	aba jeesinga guroruunatkeagwa asissiina Gristo mureeda gawuurji Ng'uttamiida. Nea galagasean gowoschi hideadi nea goofurji giliwas sih guurneegwa aba rarooda mida jeedeagwean, ak goosinnyi aba garbabanda ea mureeda; 
1PE.3.16	nea ghoanung' gamiyeasiidi fughareengeagwa, ak abeeda isippwaspwaseagwa, abeeda fukka ang'eawwi alooheedeang'wa aba jeeda Gristoohiin abeeda geanung' ghabwaspwas, 
1PE.3.17	aba gideaba ghang'wana sawanadeeda inyasi aba sinooda ng'asheega miyaas iigidagassiida Aseetta gil, mwasamwa sinooda ng'asheega munyas. 
1PE.3.18	Aba gideaba Gristo eara niny ghami nibwagi appadayda ring'eeda, ninnyeeda doabiiwaat appadayda gea mii doobiiweadi, aba gideaba gweanneassa heeda Aseetta ak geenuus saseadaannyi nea guroroodaannyi geettuudu; 
1PE.3.19	Ak iiduw gawa ak gwaruksa giijasta fukka mida ghealoonigean, 
1PE.3.20	suu ammwadi masna mureeda, aba damanda milikghtaawa Aseetta ak gafurda aba damanda Nuuhu, damanda sisna bearakcheanda, nea abeeda fuga ng'ay assis gwaleala aba jeeda beega. 
1PE.3.21	Gibattiisanda deaschi sea ng'asheesu ghamneawa gwalealneegwa, nea mii gideaba gageandeawa saseeda ririnnyeanda gil geemus Aseetta aba fughareeda miy, aba duunnooda Yeesu Gristo, 
1PE.3.22	nea niny eanuwa humng'eeda ak gwanda meatkweeda geattinda dugwa bea Aseetta, sea malaykajeega, ea gheambalmeeda, ea uurda ak gagadiyeesa niny.
1PE.4.1	Asi aba gideaba Gristo ghwanyas sawanadeeda saseadaannyi, eara agooga oang'ng'waanya dabitta ng'uchcheeda bea gassoodida, aba gideaba ninnyeeda sisawan saseeda niny ninung'waada ring'eeda, 
1PE.4.2	nea heessunung' abiideewa siida badayda ng'eanyiida aba ng'asheega gasa saseeda nea mii gidagassiida Aseetta gil. 
1PE.4.3	Anung'waada damanda heeda ning'atta ghwahit aba sinooda ng'asheega gaseadayyi fuga Emoojiga, giibinda sihiseada, geawunda gheangda, booktuumeeda, sinooda ghweelmeeda, ghweelmeeda difaayeeda, ea baditta gidamawosa Aseetta, 
1PE.4.4	ak ghahamng'eanyi saawa iidaa gideaba moguyeesiini jeedeaba ng'asheesu bea roodaweegean, amang'atta ghoabwaaspwaseagwa; 
1PE.4.5	ak gayghoadayda iitta gidaniibideatta aba madeeda siitta jea goorgweaksa giikka duugwandachchiin ea giikka nimeewean. 
1PE.4.6	Nii gissurukkwiideaysa giijasta miy gil earaba heeda fuga nimeewa, eappeadi sirgweaksa aba saseedean gawuurji buuneeda, abeeda gaygoobiideewa gurorooda gawuurji Aseetta.
1PE.4.7	Ak muudeanooda haleanjeessean ea nineekiit, asi amilmiliitta ak ghoang'wearu aba baditta Aseetta. 
1PE.4.8	Appadaydeaba suu seaniin asna badiida muuchchi ak ghoabwariinyi geat, aba gideaba bariinyeega gwadukta ring'eega saang'a. 
1PE.4.9	Adeepiida geat nea ghoanung'waadi sichcheeda aba jeedeang'wa. 
1PE.4.10	Aba gideaba niba siisi nyasta gissiittaw mwadaagha daba siisi gadiyeatta sea nuut, nea goowuurjeewi fuga miyaas sitteaga gadiyeeda healli bea dagheerjeandumeeda Aseetta: 
1PE.4.11	siida wassean balool, gawuurji dea rukku ng'asheega Aseetta; nea dea wassean sin gadiyeeda, dawuurji dea sin gadiyeeda aba uurda adaw Aseetta; ak abeeda aba haleanjeessean geakghaambiit Aseetta aba naweeda Yeesu Gristo. Gigheambiitta gammiisa niny ea gheambalmeeda ea ghoaw damanda manda muudeanooda. Amin.
1PE.4.12	Fuga abwariinnyi, adaghahameagwa ng'eanyi aba habeawooda ea sawanadeeda jea ghwahidu badahuukkeagwa ak goomajeegeegwean, ak gawuurji gili busseegwa ng'asheandeesh. 
1PE.4.13	Asi ahoosana aba gideaba nooppareanyi sawanaduutka Gristo, ak abeeda earagooga gohoosannyi nea goong'weelayi damanda jea eattahaaja gigheambiittaannyi. 
1PE.4.14	Iisiyeattaneagwa ghuut aba gheawunga Gristo ea ng'wanaweegeagwa gil aba gideaba gurorooda gigheambiitta bea Aseetta gwanda badaydeang'wa. 
1PE.4.15	Nea aba jeedeang'wa ea adagwasawaneatta siida dea nuusa buuneeda, ghana mareanghweanda, ghana dea sina ng'asheega munyas, ghana dea ng'waanjih; 
1PE.4.16	ama deeppa gwasawana sih aba gideaba siida Gristo gil, asi adaghabwaspwas, nea aba jeedeaba gheawungiga bea Gristohiin ea daghambiida Aseetta. 
1PE.4.17	Asi nihitta damanda jea eang'eada girgweaksiinda fuga gheeda Aseetta, ak iisiing'eada heedeanya, abeeda huydeanda nyaawa gaygawuurjiin deaba fukka mwamwasa giijasta miy bea Aseettean? 
1PE.4.18	Nea
1PE.4.18	“Siida doabiiwaat iiramwagaan aba nyasooda lealeanooda,
1PE.4.18	abeeda fuga meawalla gheang'da Aseetta ea fuga ring'eega gajeedeaksa yeenu?”
1PE.4.19	Asi fukka sawana aba gidagassiida Aseettean ghoadoabiiw aba giidaydeayda jeesinga nyaawa heeda Deabwat haleanjeessean biissea doabiiwaat.
1PE.5.1	Geamuschi gweargwa mida ng'eang'deang'wa, eara aniini geawoschi gweargweeda geawujeeweegwa, ak geawoschi muuwshoochcheanda sawanadeeda Gristo, ak geendeayeesi giigheambiitta jea iiduw eattaajiit. 
1PE.5.2	Oahaaghwana mughusheanda fuga Aseetta ghayi siiteaganeegwa, nea goomiineadaysi, nea meediingseegwa, asna aba gidoogassiidi nea adoosinnyi aba gideaba googasayi lappiyeeda baspaseega, asi asna nea goommajeekchi, 
1PE.5.3	nea adoowuurjeewi fuga ambaliischi aba heedeaba fukka mida hiing'eadaydeang'wean gidabal ghoahuunyi gichchea eegala aba mughusheandida. 
1PE.5.4	Iiduw nea geattajiit Jeagiischoochcheanda haw, gajanyasa shiipka giikka mayghaghajaamiit bea gigheambiittean. 
1PE.5.5	Gwasnu earagooga gheareemanga asissiina gweargwa mureeda. Okkweala geat, oagassean, nea gaba siisi sissa nuut mureeda, aba gideaba, “Aseetta iissa ghaheawa fuga ghwarjeeda, ak ghoadaw dagheerjeandumeeda fuga eada geat ng'eanyi.” 
1PE.5.6	Asi ayiina geat hiing'eadayda geattinda Aseetta hoauur, ak iihitta damanda abeeda goodiing'neegwa. 
1PE.5.7	Ak ghoattawji niny sawanaduutkeagwa sean, aba gideaba niny gwadeawiissa muuchchi ng'asheegeagwa. 
1PE.5.8	Andeawana gheadeenda nea ghoang'ng'wearu. Aba gideaba weajoochcheandeang'wa was meang'nyeandeenda gawuurji ng'adiida ak gwanyeara daghatta, nea gwaneay gagasa siida jea ghwanukghuta. 
1PE.5.9	Ak ghoaheawi niny, awasa majeek aba masaweega, nea ghoonalli gideaba sawanadeeda ghwanyas fukghaheanya mida muunda ng'eanyiida. 
1PE.5.10	Iiduw nea ghang'atta sawanadeedida gilimwanang', hean Aseetta mideawa dagheerjeandumeeda sean, ghayi guurneegwa apkaani jeeda gigheambiiittaannyi manda muudeanooda aba jeeda Gristo, gaygoodeelu niny, ak goomajeegideegwa. 
1PE.5.11	Headaannyi gagasa gwanda gheambalmeeda damanda manda muudeanooda. Amin.
1PE.5.12	Geang'oorneegwa barawajeanji nea ghaweadan Silwaano, niny ghaadaayi oorjeediyya doabiiwaat gil, ak geang'ayiichchi ng'asheesu bea reekusiindean nea geargu gideaba nii dagheerjeandumeeda huumwa gil bea Aseetta; amiinaada appadaydeaba nii nea gowoschi majeekcheewi. 
1PE.5.13	Ganiiseeda mida Babelooni, ghayi siloat eara ninyiin, ghoaghadeagwa; ak gwasnu eara balleandeanyu was Marko. 
1PE.5.14	Ookkatta geat nea goosamayi geat aba bariinyeega.
1PE.5.14	Gagasa anyasa weayda oagassean mida jeeda Gristoohiin.
2PE.1.1	Simon Betro gil, soomjeanda ea giijasoochcheanda Yeesu Gristo, heeda fukka ninyas masaweega uurjeewaneasean, aba doobiiwnata Aseetteanya, ea lealnoochcheanda was Yeesu Gristo.
2PE.1.2	Gagasa anyasa dagheerjeandumeeda nea gehheaseegwa weayda jea anala Aseetta ea Yeesu Ng'uttamiideanya.
2PE.1.3	Aba gidawaseetta Aseetta ea uurdaannyi gagooneasa easassean haleanjeeda miisa eaweega ea gea maduuppa aseetta, aba naweetta bea fughareadaannyiin ghayi guurneasa jeeda gheambalmeadaannyi miy, 
2PE.1.4	nea niny ea nigooneasa heelleedaannyi haw biissa gaba sheayeeda haw ak abeeda aba nii ghoammuuschi amng'awana munyinda mida jeeda ng'eanyiida aba gitta gasa saseedean, ak ghoahuuyi fuga sin ng'asheega Aseetta. 
2PE.1.5	Aba sareani asna badiida ak ghoahhaadi masaweegeagwa aloheeda, ak ghoabwadi aloheeda fughareeda, 
2PE.1.6	ea fughareeda ak ghoayiinnyi ging'ng'ooydeaba geat, ging'ng'ooydeaba geat, abwadana doobiiwnatta, ghoabwadi doobiiwnatta aloheeda, 
2PE.1.7	nea aloheeda ghoabwadi bariinyeega oorjooga giyeang'wa, ghoabwadi bariinyeega oorjooga giyeang'wa bariinyeega. 
2PE.1.8	Aba gideaba ng'asheesu iyoondeawi sean, gayghwanung' ea moobeahi ghaleehu, nea moawa fuga mandeawana haghweega, aba nalooda Ng'uttamiideanya was Yeesu Gristo. 
2PE.1.9	Aba gideaba siida mandeawana ng'asheesu ang'oaw, aba gideaba mayghwadaah haleanjeeda mida hoosheagiin, ak ea niroosa gidaghayi simiteayda ring'eegaaschi bea garayi. 
2PE.1.10	Asi fuga eaduupcheewi, ahoosana nea goomilmiliidayi aba guurnoodeang'wa ea gisiloattaneagwa, aba gideaba iyoosinnyi ng'asheesu ea majoappeeda; 
2PE.1.11	ak gajanyasa muuchchi beatta jeeda sugoochcheandumeeda manda muudeanooda bea Ng'uttamiideanya ea lealnoochcheandeanya was Yeesu Gristo. 
2PE.1.12	Nea iissa geagasayi galeagasean deapkeanneegwa ng'asheesu, earappeadi oanalli ak geemajeek jeeda huumeanda ondeawiin. 
2PE.1.13	Iyeang'ulayi ghwadeabiiw, aba hiji duudandean, daheadeagwa agooga iyeapkeanneegwa, 
2PE.1.14	hean ghaanalli gideaba nineekkiit damanda jea dameawa, aba gidahiimdeayda Ng'uttamiideanya was Yeesu Gristo. 
2PE.1.15	Ak gaydasikteawa gideaba iihidu beatteanyu abeeda gajoammuusa gipkeatteaba ng'asheesu damanda wassean.
2PE.1.16	Aba gideaba meayaadi geeshta ghwasiildeanga sisna milmilinda damanda sinung' anala uurda ea hinnooda Ng'uttamiideanya was Yeesu Gristo, geewoschi muushoodiga daa aba gheanyanga uurdaannyi. 
2PE.1.17	Nea aba damanda nyasa mureeda ea gigheambiitta aba heeda Aseetta was Bwaabwa ak ghwanya ghuutta leabu heeda dea mideawa uurda gigheambiitta, “Nii Balleandeanyu abwariinnyi, ahoosanana muuchchi,” 
2PE.1.18	Geayiinyi ghuutta leabu humng'eeda, aba gideaba geendeawi niny aba uhuuda giijeeda ghaydit. 
2PE.1.19	Ak geendeawi muuchchi ng'asheanda siramoaran ak ghoaw huumwa. Ak gisni muuchchi nea gisikteawi ng'asheesu nea gawuurji gheaboonyaneeda yeat aba heeda misana, ea ghaghar gayeew ea gorearu ming'weanda muchchuunooda aba jeesinga guroruunatkeagwa. 
2PE.1.20	Gidamadeeda anyooghanyi anala ng'asheanji, gideaba manda ramooraneeda aba jeeda ng'ooruutka gidaroopteayda siida aba uhuudaannyi, 
2PE.1.21	aba gideaba manda ramooraneeda oang'ng'wa gwaleabu uurda siida, buuneeda ghwaat Gurorooda Ghaydit ak gwargu ng'asheega leabu heeda Aseetta.
2PE.2.1	Ng'atta gwarina jeeda buuneeda sibanga ng'uyyeega earappeadi jea gwanda giinealshoodiga ng'uyyeega aba jeedeang'wa, fuga jea gweadu ginealshooda nyariida aba makcheameeda, ak ghwashaang' Siida haw ghayi shaang' saawa, ak gweassa geat nyariida. 
2PE.2.2	Nea fuga saang'a gayghwaat geeshta hiseadayeandumeeda nyaawa, nea appadahuukka nyaawa gayghwadaajiit naweeda huumeanda. 
2PE.2.3	Nea aba shidooda nyaawa bea ghaang' gaygoheadeesa haleanjeeda appadahuukkeagwa aba ng'asheega ng'uyyeega; ghang'eada garayi girgweageeda nyaawa ghanyea maygafuuf, nea nyariida nyaawa ghanyea maygwalil. 
2PE.2.4	Aseetta ghayi iimwanung'waada malaykajeega adiiy, hean gwahisa jeeda maloonghajeega ak ghwayiin jeesinga shoomeanga misana earassa ea ghwahitta eaweeda girgweaksiinda; 
2PE.2.5	niny ghayi iimwanung'waada ng'eanyiida ghayi bea garayi ak ghoaghu Nuuhu, was siida doabiiwaatt, sea fii iispwa, damanda eanna roopta gittunuwaas badayda ng'eanyiida fuga mabatta Aseetta; 
2PE.2.6	nea iiyam mujiinajeega Sodooma ea Gomoora, ak ghwanung' ghoaw deareeda ak ghwaaga ghorjooda saawa ak gwanuseada nea ghwanung' ghoaw gichchea eegala aba heeda fuga mabatta Aseettean; 
2PE.2.7	iing'atta nea gwalealu Luttuyda doabiiwaat, gagiisan muuchchi aba hiseadayeandumeeda fuga munyas. 
2PE.2.8	Hean ghwadaa naaha siitta doabiiwaadiin ak ghwayiiy naaha damanda mideewa jeannyaawa, iissa geannyareas aba jeadaannyi doabiiwaat galeaga sean aba sinaweega nyaawa maweeda. 
2PE.2.9	Asi Ng'uttamiida ghwanal gichchea gwalealdeayda fuga awali gheangda Aseetta aba jeeda simsimda, nea ghwayiin fuga mii doabiiweadi ghoammuughu ghealooda ea ghwahitta eaweeda girgweaksiinda, 
2PE.2.10	nea ghwaraanya giikka aat geeshta ng'asheega gasa saseeda aba gassooda ng'asheega munyasiin nea gafool gheambalmeedean. Daruuschi mideawa uurjeenga meawalla ging'weakka haleanjeeda gheambiideadi, 
2PE.2.11	nea eara malaykajeega earappeadi hees ak ea majeekcheewiin, ghanyea mii goong'eawi girgweageeda appadahuukka nyaawa aba madeeda Ng'uttamiida. 
2PE.2.12	Nea suu, gawuurji diyeanga manda fughareenga, diyeanga nal haleanjeessean, ghayi sijiilsa gideaba gajeang ng'waay ak genuus, ang'eawi haleanjeeda mwanala, ak gajealas uhuuda aba nyariida sea saawa, 
2PE.2.13	ak gwasawana aba gidiinyeanda aba gidinyeanda nyaawa. Ak ghwanung' ghoaw miyeenooda leeshooda askwearda. Asi gwandeawa washta ea agitta badayda, gwaleeshi nea gwareengani geat, aba jeeda ghweelmeeda nyaawa bea leeshooda sea agooga. 
2PE.2.14	gheanyanga nyaawa ghwannyiit hiseadayeandumeeda, ak ea malang'uutta aba ring'eeda. Iissa gwareengani jeesinga ng'arng'ari. Ak gwandeawa gurooruunatka sinnaal shidoodeaba ghaang'. Diibiga sumwaashta! 
2PE.2.15	Gwanung'usa heeda naweeda doabiiwaat, ak gwarooda; ak ghwaat naweeda Balaamu was balleanda Beori, ghayi bwariiy nyasooda gidageattinda muy aba naweeda mwadoabiiwa, 
2PE.2.16	ak niny geewoowsa aba giidiinyeandaannyi; digeeda manda ghuutta baloolda siida ak ghoadeal geeska sibaneeda.
2PE.2.17	Fiisu gawuurji gheanyanga eenda manda beega, ak gawuurji gichcha dung'usta ghuutta jeameeda, ak giibinda nyaawa ea siyiin heeda misana muuchchi. 
2PE.2.18	Aba gideaba iissa gwargu ng'asheega hees bea ghwarjeeda, aba haleanjeeda gasa saseeda aba munyinda iissa gwareengani buuneeda mang'awa heeda fuga abiida jeeda ramaseanda. 
2PE.2.19	inyeesa gwaheelleesa sea buuneeda gideaba gay ghwanyas giibaldeaba geat, nea ghana saawa ea ging'ng'oonyanga sina ng'asheega munyas gil; aba gideaba gidajoar siida, abeeda gayghoaw ging'ng'oonyaneedeaba gidida. 
2PE.2.20	Aba gideaba, fukka iniibuut ririnnyeanda muunda ng'eanyiida, aba gideaba ninal N'guttamiideanya ea lealnoochcheanda was Yeesu Gristo, iighas gichcha ng'asheega ak geajoar, abeeda huydeanda eaweega nyaawa gaygamunyiit ea ghwanaawa diitta bea madeedean. 
2PE.2.21	Aba gideaba ghang'wana gwachi ea mwanala naweetta doabiiwaatiin mwasamwa gideaba ghwanal ak iiduw ghwanung'wa heeda diigheandida ghaydit siitawiin sawaan. 
2PE.2.22	Ak saawa gawuurji sea ng'asheanda surukuta aba ghwasiildeanga ghayi bea huumwa, bea gideaba, “Gudeeda nibiiksa geeseegaaschi, ak nuut gichcha geeyeeshsha, ukkurmeeda sihhuun nibiikta goobeerbeershi aba jeeda sheang'ng'weeda.”
2PE.3.1	Nii ghamneawa barawajeandeaba iyyeenya gil eang'oorneegwean oorjooga abwariinyi, nea aba jeedeaba suu duwaawiin ea neapkeanneegwa ak gagatkat fughareengeagwa miyaas; 
2PE.3.2	ak ghoopkaachi ng'asheega ghayi rugu sibanga ghaydidi ea diigheandida bea Ng'uttamiida ea lealnoochcheanda aba naweeda giijasoodigeagwa. 
2PE.3.3	Gidamadeeda geagasayi anala ng'asheanji bea gideaba damanda huydean gay ghapka fuga bwariiy shikkooda nea gay gwashikeagwa, nea ghwaat geeshta gidagasa sasanuukka nyaawa 
2PE.3.4	nea gwayi, “Gwandeanu gissiheelleatta ghayi bea hinnoadaanyi? Aba gideaba ghang'eada damandida iimeewa gheambaghwaanigaasa, goobiideatta haleanjeessean gideawoojusu ghang'eada deaghayi subwada ng'eanyiida.” 
2PE.3.5	Nea iissa gafool mwadaagha ng'asheanji bea huumwaan bea gideaba aba ng'asheanda Aseetta, ghayi geesin humng'eeda, ak gwardu ng'eanyiida aba jeeda beega aba naweeda beega, 
2PE.3.6	nea abada ng'eanyiida ghayi mida geanung' ghwaak beega ak goosha. 
2PE.3.7	Nea aba ng'asheandida ea sunung' ghoamuughu humng'eeda ghamneawa mida ea ng'eanyiida beasta, geattiiw ea ghwahitta eaweeda girgweaksiinda ea dea nyariida fuga munyas. 
2PE.3.8	Asi adofoolli ng'asheanji assagi bea huumwaan, oorjoogeasu abwariinyi, bea gideaba aba heeda Ng'uttamiida eaweechchanjagi gawuurji sea gweannyeew sagalama, nea gweannyeew sagalama gawuurji eaweechchanjagi. 
2PE.3.9	Asi Ng'uttamiida mii lambeech aba heelleesiindaannyi gawuurji girarda mwaatkwa gideaba alambeech, niny iissa ghamilightaneagwa, nea magassa gideaba gayghwaroat sih, niny gagasa gideaba gayghwanyas sean dukkunooda. 
2PE.3.10	Nea eaweeda Ng'uttamiida gay ghwahitaayda mareanghweanda, aba eaweettida gay ghwaroat humng'eeda aba nyeashta haw, nea haleanjeeda sean ghayi bea mwadi gayghwanyar aba jeeda beasta, nea ng'eanyiida ea gadiyoojigaaschi mideawa gajeaghwarda goosha. 
2PE.3.11	Hean iinukwa gajeattaarda haleanjeessean, gammiisa gideaba gajawosa fuga uurjiin aba jeeda eaweega ea ghaydidanda ea munyinda, 
2PE.3.12	ng'atta ghoammuughu nea ghoanung' ghwalamwajaan hinnooda askwearjeanda Aseetta, aba gideaba humng'eeda gajeayyeat ak geenyarja, ak haleanjeeda gayghwanyar aba beasta! 
2PE.3.13	Nea aba heelleedaannyi geammuughu humng'eedeesh ea ng'eanyiideesh mida jeeda doabiiwnatta. 
2PE.3.14	Asi, oorjooga abwariinyi, iinukkwa ghoammuughu ng'asheesu, ommajeega ghwahidu niny nea manda badahuukkeagwa gidamuy ghana eerukuna badahuukkeagwa gidamuy, geaghus weayda. 
2PE.3.15	Ak agooga ghwaanali gideaba gidamilighteayda Ng'uttamiideanya gay gwasmaneegwa lealeanooda, ak eara oorjeeda giyeanya subwariiy was Baulo gang'oorneegwa aba weaghuumeetta siitaw ninyiin, 
2PE.3.16	hean nea gabaloola ng'asheesu gawuurji gissinda aba jeeda barawajeagaaschi sean. Gwanda haleanjeeda hang'oonyi aba jeannyaawa jea eanal, nea dea dasha ea dea moopta ng'eanyi iissa ghwayam ghoaw nyariida, gawuurji gidanyaashta ng'ooruutka suuk. 
2PE.3.17	Asi fugeasu aabwariinyi, iyoobean anala ng'asheesu ammwadi, asi afrageat, adaghwaadaneegwa ghaat giidiinyeannyeekkeaba fiisu, ak ghoanung'wi heeda giibindeang'wa majeek. 
2PE.3.18	Ahissiina heeda aba dagheerjeanduumeeda, ea nalooda Ng'uttamiideanya ea lealnoochcheanda was Yeesu Gristo. Headaannyi gwanda gharbeeda ghamneawa ea ghoaw eaweega manda muudeanooda. Amin.
1JN.1.1	Gitta ghayi ng'eat ammwadi ghayi siyiinyi, akkeadaayi aba gheanyangaasa, ak geedaayi nea geang'ng'waanyi aba geattingaasaan, was ng'asheanda eaweegean, 
1JN.1.2	nea eaweega geanung' ghwadaajiit, akkeadaayi, ak geemuuwwu, ak geerukuneegwa eaweega manda mudeanooda mida heeda Bwaabwa ak geanung' ghwadaajiit aba heedeanya, 
1JN.1.3	gitta ghayi sidaayi ak geayiinyiin geerukuneegwa earagooga ak abeeda geebareannyi sea aseasa; nea bareannyeedeanya gwanda heeda Bwaabwa ea heeda Balleandaannyi was Yeesu Gristo. 
1JN.1.4	Ak geeng'oorneegwa ng'asheesu ak abeeda ghwahit hooseaneegaasa. 
1JN.1.5	Nii ng'asheanda ghayi siyiing'si headaannyi gil ak geerukuneegwa, gideaba Aseetta weeshinda gil ak jeadaannyi ea manda misaneeda earahay. 
1JN.1.6	Isiyeennyi geebareannyeewi niny nea geneayeewi jeeda misaneeda, geanapchi ng'uyyeega nea meeppiidani naweeda humeanda; 
1JN.1.7	nea isineayeewi jeeda weeshinda, gawuurji gidamideatta niny jeeda weeshinda abeeda easibareannyi aseasa, ak foojeanda Yeesuuyda was Balleandaannyi gaygoohuun ring'eegaasa sean. 
1JN.1.8	Isiyeeshshi geat meendeawani ring'eeda, gereenganayi geat, nea ea manda humeanda jeedeanya. 
1JN.1.9	Nea isidukkuni ring'eagaasa, niny awaam nea doabiiwaat, ak gaygwasamsa ring'eagaasa, ak gohuuneasa aba haleanjeessean mwadoabiiwa. 
1JN.1.10	Isiyeshshi geat miyesna ring'eeda, geanung' gaba niny ng'uyya, nea ng'asheandaannyi ea manda jeedeanya.
1JN.2.1	Diibigeasu manang'i, geang'ooneegwa ng'asheesu ak abeeda ea moosni riing'eeda; ama mida siida nisin riing'eeda, abeeda gendeawi siida ghuutteanya aba heeda Bwaabwa nea Yeesu Gristoyda doabiiwaat gil; 
1JN.2.2	nea niny ea siida jea ghoadayda leadeeda riing'eagaasa, ak ea meakghusa gaasa akghwahit eara riing'eega muunda ng'eanyiissean. 
1JN.2.3	Appdaydeaba nii abeeda geanalli gideaba geanalli niny, ising'ng'waanyi digheannyeekkaaschi. 
1JN.2.4	Nea dea eena, “Ghaanalli ning” nea gafool digheannyeekkaaschi gabang'uyya, ak eara humeanda eamanda jeadaannyi; 
1JN.2.5	nea siida ang'ng'waay ng'asheandaannyi, aba jeedeaba niny bariinyeega huumwa bea Aseetta nideay. Aba jeedeaba nii geanalli gideaba geendi jeadaannyi: 
1JN.2.6	siida eena gwanda jeedeaba niny gammiisa gideaba gayghabeada gidabeada niny.
1JN.2.7	Fuga abwariinnyi, meang'oorneegwa digheandeesh, nii digheanda ghayi bea garayi ghayi oayiinyi ammwadiin gil; digheandeaba waas ng'asheanda ghayi oayiinyi. 
1JN.2.8	Ak geang'oorneey digheandeesh bea huumwa aba jeadaannyi ea jeedeang'wa, aba gideaba misaneeda ning'atta ak ea niiboong'u weeshinda huumwa. 
1JN.2.9	Siida eena geandi jeeda weeshinda, nea ghwasit oorjeeda ghaamwat gwanda jeeda misaneeda eara ghamneawa. 
1JN.2.10	Nea siida bwariiy oorjeeda ghaamwat, siisi gwanda jeeda weeshinda, nea aba jeadaannyi eamanda ng'asheanda jeagweadu russooda. 
1JN.2.11	Nea siida sit oorjeeda ghaamwat gwanda jeeda misaneeda ak gwaneayeewa jeeda misaneeda ak ea mwanala heeda gal, aba gideaba nidukuta gheanyangaaschi misaneeda.
1JN.2.12	Geang'oorneegwa agooga, diibiga manang'i, aba gideaba sisamsa riing'eegeagwa, appadaydaannyi. 
1JN.2.13	Geang'oorneegwa agoogaa, ghweaniga, aba gideaba nonalli ninnyeeda ghayi bean ghang'eada ging'eetta. Geang'oorneegwa agooga, gheareemanga, aba gideaba noajoarji diitta muyiin. Geang'oorneegwa agooga, diibiga aba gideaba nonalli Ghweanda. 
1JN.2.14	Neang'oorneegwa agooga ghweaniga, aba gideaba nonalli ninnyeeda ghayi bean ghang'eada ging'eetta. Neang'oorneegwa agooga gheareemanga, aba gideaba gondeawi uurda, nea goobiida ng'asheanda Aseetta jeedeang'wa, ak ea noattaraamnyi diitta muyiin.
1JN.2.15	Adoabwariinyi ng'eanyiida ea haleanjeeda mida muunda ng'eanyiida. Aba gideaba siida bwariiy ng'eanyiida, bariinyeekka bea Ghweandeen ea maygwanda jeadaannyi. 
1JN.2.16	Aba gideaba haleanjeessean mida muunda ng'eanyiida, was haleanjeeda gasa saseeda ea haleanjeeda gasa gheanyanga ea ghwarjeeda eaweega, suu maleapna heeda Ghweanda, gwaleabu heeda ng'eanyiida. 
1JN.2.17	Ak ng'eanyiida gayghang'atta sea ng'asheagaaschi bea geawunda gheang'da; nea deasina gidagassiida Aseetta gaygoobiida ea ghoaw damanda manda mudeanooda.
1JN.2.18	Diibiga, nii damanda huydeani; gawuurji gidaghayi oayiing'di bea gideaba gayghwahidu weajoochcheanda Gristo, ak eara ghamneawa ea goolla ghapka gea saang'a was weajoodiga Gristo; hean ghoaw gidasinali gideaba damanda huydeani. 
1JN.2.19	Nea saawa ghabeawa heedeanya, ak ea maba meatkweedeanya; aba gideaba inyeeda gaba meatkweedeanya, gwachchi gaygoobiida heedeanya; hean ghang'eatng'eat gwaritta jarooda, ak ghwadaajiit gideaba maba sean meatkweedeanya. 
1JN.2.20	Ak agooga ea nimwareagwa dea ghaydit, ak ghoanalli oagasean. 
1JN.2.21	Geang'oorneegwa nea meakna gideaba moanali humeanda gil, gweagu gideaba ghoanalli, ak ginali gideaba manda ng'uyyeega jea gwaleabu jeeda huumeanda. 
1JN.2.22	Gaba ng'eaha ng'uyya geaghus dea shaang' gideaba Yeesu mii Gristo gil. Nii weajoochcheanda Gristohi, dea shaang' Bwaabwa ea Balleanda. 
1JN.2.23	Manda siida jea ghwashaang' Balleanda akkwandeawa Ghweanda. Dea mwas Balleanda gwandeawa eara Ghweanda. 
1JN.2.24	Anung'waada ng'asheega ghayi oayiinyi ammwadi goobiida jeesingeagwa. Asi iyabiida jeesingeagwa ng'asheega ghayi oayiinyi ammwadi, abeeda gajooppiidana jeeda Balleanda ea jeeda Ghweanda. 
1JN.2.25	Nea nii ea heelleeda ghayi rukuneasa gil, nea ea eaweega manda mudeanooda.
1JN.2.26	Geang'oorneegwa ng'asheesu appadayda fukka gasa gwareenganneegwea; 
1JN.2.27	nea gimearda ghayi oanyaschi aba headaannyiin gwanda jeesingeagwa, ak ghanyea moogassi ghoanaleagwa sih; aba gideaba gimeardida ghoanaaleagwa haleanjeessean, ak ea huumwa, ak ea manda ng'uyyeega, gawuurji gidaghayi anaaldaneegwa, oppiidana jeadaannyi.
1JN.2.28	Asi ghamneawa diibiga manang'i, oppiidana jeadaannyi, aba gideaba ihidu abeeda geaghuschi ak ea meebiiktani bwadaw aba baspaseega aba hinnoadaannyi. 
1JN.2.29	Iyoanalli gideaba niny ea doabiiwaat, abeeda ghoanalli gideaba siida sina ng'asheega doobiiweadi gwajiilu niny.
1JN.3.1	Ang'ulla nii bariinyeega uurjiin gil gooneasa Ghweanda, bea gideaba egureewaneasa diibiga Aseetta, ak ea gidasuwuurjeewi gil. Ak abeeda ghoaw gidamwanalaneasa ng'eanyiida ak ea mwanala niny. 
1JN.3.2	Oorjooga abwariinnyi, asi ghamneawa suwoschi diibiga Aseetta; ak ea miighwadaajiit gichchea ewuurjeewana, ak geanalli gideaba ihidu gajeewuurjeewana niny, aba gideaba gajeadaaha giduurji. 
1JN.3.3	Nea giliwas sih rar niny iissa ghoammiidu geaw gawuurji gidamiyda niny.
1JN.3.4	Siida wassean sina riing'eeda gwandeawa ramaseanda aba deaweeda; aba gideaba riing'eeda ramaseanda deaweeda gil. 
1JN.3.5	Nea ghoanalli gideaba niny ghwaan gageanda riing'eega, nea niny jeadaannyi ea manda riing'eeda. 
1JN.3.6	Manda siida mida jeadaannyi ak gwasin riing'eeda; ak ea manda siida sina riing'eeda jea ea nidaa niny ghana ghwanal niny. 
1JN.3.7	Diibiga manang'i, adagwareenganneegwa sih; siida sina ng'asheega doobiiweadi gwandeawa doobiiwnatta, gawuurji gidamideayeatta doobiiwnatta. 
1JN.3.8	Siida sina riing'eeda gaba meang'nyeandeenda; aba gideaba meang'nyeandeenda ghayi gollagabean gwasna riing'eeda. Gissibaysiina wunooda Balleanda Aseetta geattaajiit ghwadattas gadiyeeda meang'nyeandeenda. 
1JN.3.9	Manda siida jiilu Aseetta ak gwasna riing'eeda; aba gideaba seareeda Aseetta gwanda jeadaannyi, ak ea maygwasin riing'eeda aba gideaba gwajiilu Aseetta. 
1JN.3.10	Aba nii abeeda gajeadaah gideaba diibiga Aseetta akkeega gil, ak ea akkeega gil diibiga meang'nyeandeenda, aba gideaba dea masinna ng'asheega doobiiweadi maba Aseetta, ghana dea mwabwariinya oorjeeda ghaamwat.
1JN.3.11	Aba gideaba nii giijasta ghayi oobean ayiinya ammwadi gil, gideaba abwariinnya geat, 
1JN.3.12	ak ea adoowuurjeewi Gain ghayi was siida muy ak gwanuus oorjeeda ghaamwat. Ak ghwasaan inyas gwanuus? Gweagu sinaweagaaschi munyas nea oorjeeda ghaamwat ea doabiiwaat. 
1JN.3.13	Oorjoogiyya, adaghahameagwa ng'eanyi, aba gideaba ghwasteagwa ng'eanyiida. 
1JN.3.14	Aseasa geanalli gideaba sisuuchchi miyeeda ak geeweayi jeeda eaweega, aba gideaba geabwariinyi fuga suduupcheewi. Nea damwabwariinya goobiida jeeda miyeeda. 
1JN.3.15	Giliwas sih nyooghwasit oorjeeda ghaamwat abeeda gwanuusa buuneeda, ak agooga gonalli gideaba siida nuusa buuneeda mandeawana eaweega manda mudeanooda aba jeadaannyi. 
1JN.3.16	Aba nii sinalli bariinyeega, aba gideaba niny gabeagu eaweagaaschi appadahuukkaasa; asi gammiiseasa earaseasa eebeakna eaweagaasa appadahuukka oorjoogiyya. 
1JN.3.17	Nea siida iimideawa haleanjeeda ng'eanyiida ak ghwadaa oorjeeda ghaamwat nea gwanda gidagasa, ak ghaweada gida aba jeadaannyi, abeeda bariinyeega Aseetta gwandeattaan jeadaannyi? 
1JN.3.18	Diibiga manang'i, adeabwariinyi aba gadiyeeda ghana baloolda gagasa eabwariinya aba sinooda ea huumeanda.
1JN.3.19	Aba nii gajeanala gideaba geebeayi huumeanda, ak geesikteawi aba jeesingaasa aba madeadaannyi 
1JN.3.20	iyargweakseasa jeesingaasa; aba gideaba Aseetta ahaweawa jeesingaasa, ak ghwanal haleanjeessean. 
1JN.3.21	Fuga abwariinnyi, iimeargweakseasa gurooruunatkaasa, abeeda gendeawi gissirarji aba madeeda Aseetta; 
1JN.3.22	ak iissa geenyaschi gidasumuschi, aba gideaba geang'ng'waanyi digheannyeekkaaschi nea geesinnyi gidabwariiy niny. 
1JN.3.23	Nea nii ea digheandaannyi gil, gideaba ea mwasa gheawunga Balleandaannyi wa Yeesu Gristo nea geebariinyayi geat, gawuurji gidagoondaneasa. 
1JN.3.24	Buuneessean ang'ng'waay digheannyeakkaaschi goobiitta jeadaannyi, nea goobiida niny jeannyaawa. Aba sareani abeeda geanalli gideaba goobiida jeedeanya, aba Gurorooda ghayi goaneasa.
1JN.4.1	Fuga abwariinnyi, adoamwaschi giliwas gurorooda, iissa ghoonyoo asma guroruunatsu ak ghoadaayi ea gaba Aseetta; aba gideaba nihidu jeeda ng'eanyiida sibanga saang'a bea ng'uyyeega. 
1JN.4.2	Aba nii abeeda gajanala Gurorooda Aseetta: gurorooda mwas gideaba Yeesu Gristo nuwu nea ghwaana saseeda gaba Aseetta, 
1JN.4.3	nea guroorooda wassean mwamwasa Yeesu maba Aseetta. Nii gurorooda daheawa Gristohi, was deaghayi oayiinyi gideaba gayghwahidu, ak ghamneawa ea nigeawiit ghwahidu jeeda ng'eanyiida. 
1JN.4.4	Diibiga manang'i, agooga goobeayi Aseetta, ak ea noajoarji saawa; aba gideaba dea mida jeedeang'wa ahaweawa dea mida jeeda ng'eanyiida. 
1JN.4.5	Suu gaba ng'eanyiida, ak gabaloola ng'asheega ng'eanyiida, ak goleeysiit ng'eanyiida saawa. 
1JN.4.6	Aseasa geebeayi Aseetta. Siida nal Aseetta gaygoleeyseasa iit, nea deamaba Aseetta ea maygoleeyseasa iit. Ak aba seareani gajeanala gurorooda huumwa ea gurorooda ramaseanda.
1JN.4.7	Oroogeasu abwariinnyi, ebariinya geat aba gideaba bariinyeega gwaleabu heeda Aseetta, ak giliwas sih mideawa bariinyeega gwajiilu Aseetta, ak ghwanal Aseetta. 
1JN.4.8	Nea siida mandeawana bariinyeega ea miighwanal Aseetta aba gideaba Aseetta bariinyeega gil. 
1JN.4.9	Aba seareani bariinyeega Aseetta geattajiit aba jeedeanya, gideaba Aseetta goojeagu Balleandaannyi was haghasheeda badayda ng'eanyiida, ak abeeda geanyaschi eaweega appadaydaannyi. 
1JN.4.10	Nea nii ea bariinyeega, mii gideaba geabwariinyi aseesa Aseetta ghabwariinyeasa niny ak goojeagu Balleandaannyi ghoaw dea adayda leadeeda riing'eegaasa. 
1JN.4.11	Fugaabwariinnyi, iinukkwa ghabwariiyduneasa Aseetta, gammiisa gideaba gajeebariinya geat. 
1JN.4.12	Manda siida nidaa Aseetta; isubwariinyayi geat, abeeda Aseetta goobiida jeedeanya, ak bariinyeagaaschi ea niihit aba jeedeanya.
1JN.4.13	Abaa seareani geanalli gideaba geeppiidi jeadaannyi, ak eara niny gwanda jeedeanya, aba gideaba nugoaneasa Guroroadaannyi. 
1JN.4.14	Ak aseasa asidaayi nea simuuwu gideaba Bwaabwa nijeagu Balleandaannyi ghoaw lealnoochcheanda ng'eanyiida. 
1JN.4.15	Giliwas sih mwas gideaba Yeesu Balleanda Aseetta gil, abeeda Aseetta goobiida jeadaannyi nea goobiida niny jeeda Aseetta. 
1JN.4.16	Aseasa geanalli ak geamwaschi Aseetta appadahuukkaasa. Aseetta bariinyeega gil, ak siida abiida jeeda bariinyeega, goobiida jeeda Aseetta, ak goobiida Aseetta jeadaannyi. 
1JN.4.17	Aba jeedeaba bariinyeesu sihhiit aba heedeanya, ak geamwaschi aba eaweeda girgweaksiinda, aba gideaba giduurjeatta niny ea gissuwuurjeatti gil aba badaydeaba ng'eanyiini. 
1JN.4.18	Aba jeeda bariinyeega manda muuwda, ak bariinyeega huumwa gaygageanda muuwda. Aba gideaba muuwda gwandeawa ghoorjooda, ak siida mideawa muuwda ea mii hidaat aba bariinyeega. 
1JN.4.19	Aseasa geabwariinyi, aba gideaba goosheeda niny ghabwariinyeasa. 
1JN.4.20	Siida iyayi, “Ghabwariinnyi Aseetta,” nea ghwasit oorjeeda ghaamwat, abeeda siisi gabang'uyya; aba gideaba siida mwabwariinya oorjeeda ghaamwat nidaa, moammu ghabwariiy Aseetta miighwadaah. 
1JN.4.21	Ak digheanji gagooneasa niny gideaba siida bwariiy Aseetta, dabwariinya eara oorjeeda ghaamwat.
1JN.5.1	Siida wassean mwas gideaba Yeesu niny Gristo gil siisi jeepta Aseetta, siida wassean bwariiy ghwaan ea ghaamwat ghabwariiy jeepta. 
1JN.5.2	Aba seareani geanalli gideaba geabwariinyi diibiga Aseetta, isubwariinyi Aseetta nea geang'ng'waanyi digheannyeekkaschi. 
1JN.5.3	Aba gideaba nii bariinyeega Aseetta, nea gideaba geesissi mureeda digheannyeakkaaschi. Nea digheannyeakkaaschi ea miidurumani. 
1JN.5.4	Aba gideaba gissijiila Aseetta iissa ghwajoar ng'eanyiida; nea nii ea jooriischchooda joar ng'eanyiida gil, nea masaweagaasa. 
1JN.5.5	Anneeda dea joar ng'eanyiida geaghus iimii dea was gideaba Yeesu Balleanda Aseetta?
1JN.5.6	Nii deaghayi wuna beega gil ea foojeanda, Yeesu Gristo, ak ea meakghusa beega akghwahit ghoana beega ea foojeanda. 
1JN.5.7	Ak Gurorooda ea deamuuwwu gil, aba gideaba Gurorooda huumeanda gil. 
1JN.5.8	Gwanda mushoodi samwagu, Gurorooda gil, ea beega ea foojeanda; assuh assamwaguun ghamwas geat. 
1JN.5.9	Iisumwaschi muuwwuunoona buuneeda, abeeda muuwwuunoona Aseetta aahaw muuchchi; aba gideaba nii muuwwuunoona Aseetta gil gideaba nimuwwu iitta Balleandaannyi. 
1JN.5.10	Siida mwas Balleanda Aseetta gwandeawa muuwwuunoadaannyi aba jeadaannyi. Nea deamwamwasa Aseetta ghwanung' gaba ng'uyya, aba gideaba mwamwasa muuwwuunoona Aseetta appadayda Balleandaannyi. 
1JN.5.11	Ak nea nii ea muuwwuunooda gil, bea gideaba, Aseetta gagoaneasa eaweega manda mudeanooda, ak eaweesu gwanda jeeda Balleandaannyi. 
1JN.5.12	Siida mideawa Balleanda gwandeawa eaweega; nea dea mandeawana Balleanda Aseetta ea mandeawana eaweega.
1JN.5.13	Geang'oorneegwa ng'asheesu agoogeeni mwas gheawunga Balleanda Aseettean, ak abeeda ghoanalli gideaba goondeawi eaweega manda mudeanooda. 
1JN.5.14	Annih ea gidaararji gil aba headaannyi, gideaba iisumuschi gil aba gidagassiida niny gayghwayiinyeasa. 
1JN.5.15	Ak isinalli gideaba gayghwayiinyeasa aba giliwas sean sumwaashchi, geanalli gideaba gajeanyasa haleanjeetta sigasayiin. 
1JN.5.16	Siida wassean idaa oorjeeda ghaamwat nea gwasin riing'eeda maba miyeeda, abeeda damwaasha ghawooda, ak gayghoadaw Aseetta eaweega appadahuukkeaba suu sina riing'eega maba miyeedean. Gwanda riing'eeda was dea miyeeda; meayeeni gayghamwaash Aseetta appadaydeaba nii. 
1JN.5.17	Gidawassean mwadoabiiwa riing'eeda gil, ak gwanda riing'eeda mawosa dea miyeeda.
1JN.5.18	Geanalli gideaba giliwas Balleanda Aseetta maygwasin riing'eeda, ak Balleanda Aseetta gaygafurgeaw, ak eara diitta muyiin ea mayghwasat. 
1JN.5.19	Aseasa geanalli gideaba geebeayi Aseetta, ak ng'eanyiissean goombal diitta muyiin.
1JN.5.20	Ak aseasa geanalli gideaba Balleanda Aseetta goolla ghwahidu, ak gagoaneasa fughareeda eanala ninnyeeda was huumwa; ak aseasa geendi jeadaannyi ninnyeeda was huumwa, aba jeeda Balleandaannyi was Yeesu Gristo. Nii dea was Aseetta huumwa gil, ea eaweega manda mudeanooda. 
1JN.5.21	Diibiga manang'i, afrageat aba duguuga sinung' ghoaw aseechcheekka.
2JN.1.1	Gweargweeda, ea gheamatta siloat sea diibigaaschi, abwariinyi aba huumwa, ea meaghusaan aniini eara fuga sean nal huumeanda, 
2JN.1.2	appadaydeaba huumeanji mida jeedeanyean, gaygoobiida jeedeanya damanda manda mudeanooda: 
2JN.1.3	Dagheerjeandumeeda, ea baydeada, ea hoyyoo gajeendeawana, nea gaygwaleabu heeda Aseetta was Bwaabwa ea heeda Yeesu Gristoyda was Balleanda Ghweanda, aba huumeanda ea bariinyeega.
2JN.1.4	Geahoosannyi muuchchi iyadaayi diibigaagu mwaatkwa nea ghwaat naweeda huumeanda gawuurji gidaghayi goondaneasa Ghweanda. 
2JN.1.5	Ak ghamneawa, geamuscheey gheamatta, mii gideaba geang'oorneey digheanda eesh gil, digheanji deaghayi sibean endeawana ammwadiin gil, bea gideaba ebariinnya geadi. 
2JN.1.6	Ak bariinyeega ea nihi, gideaba eweaya nea geayaachchi geeshta digheannyeekkaaschi; ak nii ea digheanda, gawuurji gidaghayi oayiing'di ammwadi gideaba oppiidana jeeda bariinyeega. 
2JN.1.7	Aba gideaba nirinna badayda ng'eanyiida fuga saang'a bea ng'uyyeega, gea mwamwasa gideaba Yeesu Gristo ghwahittayda siida; anni ea diitta bea ng'uyyeegeani, ak ea dea mwamwasa Gristo gil. 
2JN.1.8	Ang'ulla sasanuukkeagwa, adoohutteawayi geanoosinnyi, ak ghoanyaschi gimearda hidaat. 
2JN.1.9	Siida wassean weah mwadi nea moang'ng'waanya ginealshooda Gristo mandeawana Aseetta; dea abiida jeeda ginealshooda gwandeawa sean Bwaabwa ea Balleanda. 
2JN.1.10	Siida ihidu heedeang'wa nea meanna ginealshooni, abeeda ea adideapti aba gheang'u nea adiigeachcheewi; 
2JN.1.11	aba gideaba siida ageachchi siisi gabareannyi gadiyoojigaaschi munyas. 
2JN.1.12	Earagwasa geandeawi ng'asheega saang'a eagasayi dang'oorneey, ghang'wana ea mwang'waari aba galaamu ea gardaasajeanda, ghaararji gideaba gaydoan dadaanyi ak geabaloolleey nea geeng'ulayi geat, ak abeeda gamajeegiit hooseaneagaasa. 
2JN.1.13	Gagoonyi seayooda diibiga huda geamadu siloat.
3JN.1.1	Gweargweeda, heeda Gaayooyda abwariinyi, eabiissi dabwariiy aba huumwa. 
3JN.1.2	Siida abwariinyi, ghamwaashchi Aseetta gideaba ghwadoabiiw ng'asheegaagu sean ak guwosi majeek; ak ghaanalli gideaba guroroadaang'u eamajeek. 
3JN.1.3	Ak geahoosannyi muuchchi iihidu fuga eaduupcheewi mwaatkwa ak gamuuwwu masaweagaagu bea huumwa aba jeeda eaweagaagu, ak ea huumwa gil giyaadi geeshta huumeanda. 
3JN.1.4	Ea meandeawani hooseaneega haw ng'al nii, gideaba ghayiinyi gideaba diibigeasu ghwaat geeshta huumeanda.
3JN.1.5	Siida abwariinyi, nii gisni ng'asheanda doabiiw gideaba gisissi oorjookkiyeang'wa gadiyeeda, raanya gea was rabasta, 
3JN.1.6	was fuga muuwwu bariinyeagaagu aba madeeda ganiisa. Gajadoabiiwa iinung' gaweay bareannyeekka haguuw gadiyeeda Aseetta. 
3JN.1.7	Aba gideaba saawa gaweay appadaydaannyi ak ea moang'ng'waanya gil aba heeda fuga emoojiga. 
3JN.1.8	Asi gammiiseasa gideaba eadeapta fuga uurji suu, ak geawoschi fukkadiyeeda bea huumwa.
3JN.1.9	Gwanda ng'asheega neang'oorsi fuga Ganiisa; nea Deotarifeyda, inyeessa bwariiy gawa mwadiin mwamwasa gheambalmeedeanyu. 
3JN.1.10	Asi iyaawunnyi, gaydeadu iitta gissin, aba gideaba iissa goojuur nea gwarukuna badaydeanyu ng'asheega munyas. Ea mabeachchi suu, ghaheawa niny ghwadeapta fuga eaduupcheewi, ak ghoaghuum eara fukka gasa ghwadeapta saawaan ak gooruutteawa jeeda ganiisa.
3JN.1.11	Fugeabwariinyi, adoogali sinooda ng'asheega munyas, anala geaw alooheeda. Siida sina alooheeda siisi gaba Aseetta; ak dea sina ng'asheega munyas ea mii ghwadaa Aseetta. 
3JN.1.12	Demetrio nimuuwwu fuga saang'a ng'asheega badaydaannyi, ak eara huumeanda gamuuwwu; ak earaniini geamuuwwu, ak ginali gideaba muuwwuunoodeanyu huumwa gil.
3JN.1.13	Gwachchi geandeawi ng'asheega saang'a jea dang'oorneey, ak ea meagassi dang'waar aba galaamu ea wiino; 
3JN.1.14	ak ghaararji gideaba gaydabay dadaanyi, ak abeeda gajeebaloola nea geeng'ulayi geat. 
3JN.1.15	Beaha hoyyoo. Ghoaghannyi fuga siroroochcheewi. Aghada fuga siroroochcheewi, ea giliwas sii bea saawa.
JUD.1.1	Yuuda, soomjeanda Yeesu Gristo was oorjeeda geennyea Yakkobo,
JUD.1.1	Heeda fuga suguursa, abwariinyi aba jeeda Aseetta was Bwaabwa ak geettiiwsa Yeesu Gristo: 
JUD.1.2	Gagasa elakkuneegwa baydeayda, ea hoyyoo, nea gegooneegwa bariinyeega.
JUD.1.3	Fuga abwariinyi, geagasayi muuchchi dang'oorneegwa iitta lealeanoodeanya bea geallaan, ak ghadaayi ghwahit gideaba geang'oorneegwa nea geamuscheegwa ak geeng'allealleesi masaweega ghayi sugu nibwagi ak ea majeebiikta siittaw fuga ghaydidi. 
JUD.1.4	Aba gideaba gheatta ninyas fuga mwaatkwa gaseadayyi aba makcheameeda ghang'eada garayi ak geegwalu aba girgweaksiinda, fuga maba aseetta hutteawi dagheerjeandumeeda Aseetteanya ak ghoabuutta jeeda hiseadayeandumeeda nea ghwashaang' Siideanya haw assakkalealla was Ng'uttamiida, Yeesu Gristo. 
JUD.1.5	Asi ghamneawa geegaasayi deapkeaneegwa, earappeadi siirukuneegwa muuchchi nibwagi ak ea maygudeebiikta, gideaba dea ghayi lealna buuneeda jeeda ng'eanyiida Misri, imuchchu ghwalas uhuudeaba fukka mwamwasaan. 
JUD.1.6	Nea malaykajeega mang'ulla muuchchi hoorgajeega nyaawa ak ghang'amwa heeda eajusu abiitta ea nirattiisa niny jeeda munyaloalajeega maygammuudean aba jeeda misaneeda ea ghwahitta eaweetta haw bea girgweaksiindean; 
JUD.1.7	gawuurji Sodooma ea Gomoora ea mujiinajeega neekkeewa, fukka abeeda gwasna ng'asheega munyas gawuurji gidaghayi sin fukka nea geayaat geeshta ng'asheega saseeda nea geegala ak ghwanyas girgweaksiinda beasta manda muudeanooda. 
JUD.1.8	Ak eara fiisu aba jeeda girgweatka nyaawa ghang'uda saseenuuka nyaawa ririnyeanda, ak ghaheawa gheambalmeeda ak geeng'ng'eawi haleanjeeda gheambiideadi. 
JUD.1.9	Nea Mikkaeleeda was malaykajeanda haw, gang'alealii sea meang'nyeandeenda, nea gwasheang'nyeesa saseeda Muusa, mii gabadaksa rukunooda ging'weakka appadayda girgweageeda mida badaydaannyi, geaghus gideaba gwayeeshsha, “Gagasa goowoowseey Ng'uttamiida.” 
JUD.1.10	Nea fiisu goong'eawi haleanjeeda mwanala, nea aba haleanjeetta nal amwadiin iissa gwasin gawuurji diyeanga manda fughareenga, gajeelas uhuuda. 
JUD.1.11	Dashageeda saawa! Aba gideaba ghwaat geeshta naweeda Gaini, ak ghwanung'waada geat ghwanyas ng'asheega munyas bea Balaamu, ak goosha aba gidaghayi heawatta Goora. 
JUD.1.12	Suu geeyeatta ghuussi aba ghweelmajeegeagwa, aba damanda leeshoodeang'wa iyoabwachchi geat, nea iissa goong'ulayi geat; shamooghuutka manda beega, nea iissa ghwaat jeammeeda; geediga manda haghweega doomeelda shing'da, nimeewa deabiyyeenya, ak gealoatta; 
JUD.1.13	laweajajeega hees bea basooda, jakkiisa humng'eeda furghooda aba baspaseega nyaawa; miinga neayi nea heeda hiing'aada gwanda misaneeda haw sittiiw ea ghwahitta damanda manda muudeanooda. 
JUD.1.14	Appadaydeaba suu Enokki aba seaygeedeaba ispwa ng'eada Adamu gayghwaramoaran, nea gwayi, “Ng'ulla, Ng'uttamiida ghwaan nea goodeana malaykajeagaaschi meammu eyiida, gwanuuseada aba girgweaksiinda, 
JUD.1.15	ak goorgweaksa buuneessean, ak ghoadaw gidinyeanda buuneessean meawalla Aseetta, aba searoojiga nyaawa sean maba Aseetta ghayi nisin aba gitta magassiida Aseettean, ea aba haleanjeeda ng'weani rukku siida ring'eeda meawalla Aseetta appadaydaannyi”. 
JUD.1.16	Fiisu inyeessa ghoaniikgh, fuga mideawa sichcheeda, inyeessa ghwaat geeshta ng'asheega nyaawa gasa, fuga hees ghuussi gwara geat, reengani buuneeda ak ghwanyas gheatta gidagasa.
JUD.1.17	Asi agooga fugeasu abwariinyi, oapkaada, ng'asheega ghayi bay gwargu giijasoodiga Ng'uttamiideanya was Yeesu Gristo; 
JUD.1.18	nea gwayeeshshiineegwa, “Eaweeda huydean gaygwanda fuga inyeessa jea gwajuuga buuneeda, nea ghwaat geeshta gassooda ng'asheega nyaawa meawwalleawana Aseetta”. 
JUD.1.19	Suu fuga inyeessa ghwanung' ghwaan dardeayda gil, fuga ng'eanyiida, mandeawana Guroorooda. 
JUD.1.20	Nea agooga, fuga abwariinyi, amajeegiitta appadayda masaweegeagwa ghaydidi muuchchi; nea ghoamwaashchi Aseetta aba Gurorooda Ghaydit; 
JUD.1.21	afrageat aba jeeda bariinyeega Aseetta; nea ghoammughu baydeayda Ng'uttamiideanya was Yeesu Gristo, ea ghwahitta eaweega manda muudeanooda. 
JUD.1.22	Anung' ghamwas mwaatkwa, gea mideawa machmajeega; 
JUD.1.23	alealni mwaatkwa, nea ghoassealdaawi jeeda beasta, nea mwaatkwa goobayyiidi aba muuwda, nea ghoasichchi eara hang'da sung'uda ririnyeanda saseeda.
JUD.1.24	Asi ghamneawa aba heeda ninnyeeda ammu ghwanung' eamooppeadani ak ghwaadeagwa nea meeyeatteweegwa ghuussi aba madeeda gigheambiittaannyi aba hooseaneega, 
JUD.1.25	heeda Aseetta bwageaw, lealnoochcheandeanya aba naweeda Yeesu Gristoyda was Ng'uttamiideanya, daba gigheambiitta niny, ea hawunda, ea sugoochcheandumeeda, ea gheambalmeeda, dea ghayi ng'eada garayi, ea ghoaw ghamneawa, ea ghoaw damanda manda muudeanooda. Amin.
REV.1.1	Nii giidaheachta Yeesu Gristo gil, ghayi adaw Aseetta niny gohiimsa soomjoagaaschi ng'asheega jea gabay ghwahidu; ak ghwanung' eanal aba gijeakteayda malaykajeandaannyi gaweesa soomjeandaannyi was Yohaana, 
REV.1.2	amaduw gamuuwwu Yohaana iitta ng'asheanda Aseetta ea muwwunooda iitta Yeesu Gristo, ea iitta haleanjeessean ghayi daa. 
REV.1.3	Ghang'wana siida assoamwa aba ghuutta haw ng'asheega was ramoorangeasu, ak ghang'wana fukka iiyiin, ea dea ang'ng'waay ng'asheega sung'oorsa jeedean; aba gideaba damanda nineekiit.
REV.1.4	Yohaana heeda ganiisajeega assispwa mida Asiya:
REV.1.4	Gagasa anyasa dagheerjeandumeeda ea hoyyooyda leabu heeda dea mida ea dea bean gwanda dea jea ghwahidu, leabu heeda guroruunat ispwa mida madeeda hoorgeadaannyi bea sugoochcheandumeeda, 
REV.1.5	biissa gwaleabu heeda Yeesu Gristoyda was muushoochcheanda doabiiwaat, was duweachcheeda fuga nimeewa, ak goombal sugoodiga mida ng'eanyiida.
REV.1.5	Heedeaba ninnyeeda bwariinyeasa ak gottineasa ehelleewana ring'eegaasa aba foojeandaannyi 
REV.1.6	ak gagoaneasa sugoochcheandumeeda, ak geahuuyi ashoohoodiga aba heeda Aseettannyi ea Ghweanda, giigheambiitta daannyi ea sugoochcheandumeeda ea ghoaw damanda manda mudeanooda. Amin. 
REV.1.7	Ng'ulla, ghwaan nea godeana shamooghuutka, ak gayghwadaa niny giliwas gheang'da, ea giliwas sii ghayi ng'ut niny; ea emoojiga sean bea ng'eanyiida gaygaguuttu heareagaaschi. Asaha. Amin.
REV.1.8	“Aniini geawoschi Alfa ea Omeega,” dea madeeda ea dea huydean, aba ginnyaa Ng'uttamiida was Aseetta, dea mida ea dea bean gwanda ea dea jea ghwahidu, was Aseetta mideawa uurda.
REV.1.9	Aniini geawoschi Yohaana, oorjeeda giyeang'wa deaghayi oppareannyeewi sawanadeeda ea sugoochcheandumeeda ea milikghteayda nea ghoahhangng'waanyi, nea gwanda ng'eanyiida neaweesa beega suguura Batmo appadayda ng'asheanda Aseetta ea muwuunooda ng'asheega Yeesu. 
REV.1.10	Muchchu geandi jeeda Gurorooda eaweeda Ng'uttamiida, hean ghayiinyi nyeashta haw appadaydeanya, nyaashta giguuleanda nea gwayi, 
REV.1.11	“Ngoorsiina haleanjeeda idaahi jeeda gittaabu ak giyeassi ganiisajeega assispwa, dea Efeeso ea Smirna ea Bergamo ea Diyattira, ea Sardi ea Filadelfiya ea Laodekkiya.”
REV.1.12	Hean ghayamnyi geaw dadaah nyeashttida abaloolaniin, hean ghaadaayi gheaboonyan ispwa meang'meang'i mida deageaw, 
REV.1.13	ak ghaadaayi aba dang'adgeaba hoorgajeegiga siida uurji balleanda siida, nea nishuup hang'da gulng'eanyi, ak ea nirassa daghattaannyi inyeashta sisna lagheanga meang'meang'i; 
REV.1.14	uhuudaannyi ea budeagaaschi ea eashish ea ghawaar gea gisilleanda eesh, ea eashish ea ghawaar gapkeanda; nea gheanyangaaschi ghawaar ng'ushapta beasta, 
REV.1.15	ak geeshangaaschi gawuurji gharinnyeanda mur sisiy muuchchi ea gawuurji gilisihhuuna duwayda beasta, nea fuydaannyi ghwanyaashta dea beega saang'a; 
REV.1.16	ak ghoang'ng'waanya miin ispwa aba geattindaannyi bea dugwa, ak gwarinna ghuuttaannyi bwangeeda shidaat meadajeega sean, ak gheamamdaannyi gawuurji aseetta dagu muuchchi.
REV.1.17	Iiduw nea ghaadaayi niny, geabeedeasi geshangaaschi ea dawuurji siida nimi. Hean ghwayiin geattidaannyi bea dugwa uhuudeanyu nea gwayi, “Adibeali, Aniini geawoschi dea madeeda ea dea huydean ea dea majeek; 
REV.1.18	ghayi ghameayi, ak ging'ulayi geawoschi majeek; ghayi ghaameayi, asi ng'ulla geawoschi majeek damanda manda mudeanooda, ak geandeawi gissiittinna gidaghuutta Miyeeda ea Gheeda maloonghajeega. 
REV.1.19	Asi ng'waara haleanjeeni idaahiin, ea gea ghamneawa mida, ea gea iiduw jea gabassa iing'atta suh. 
REV.1.20	Makcheameedeaba miingiga as ispwa ideaksi geattindeanyu bea dugean, ea hoorgajeekka as ispwa meang'meang'iin, miingiga as ispwaan, malaykajeega ganisajeekka as ispwaani ak eara hoorgajeekka as ispwa meang'meang'iin ea ganiisajeekka assispwaan gil.
REV.2.1	“Heeda malaykajeanda ganiiseeda Efeeso ng'waara, ‘Ng'asheega ninyeeda mideawa miinga assispwa aba geattindaannyi bea dugwa nea gwaneayeewa dageascheeda hoorgaji ispwa bea gheaboonyanga meeng'meeng'i. 
REV.2.2	Aniini ghaanalli gadiyoojigaagu, ea sawanadeadaang'u ea milikghteaydaang'u nea giihang'waanyi, ea gidamiimmuustani milikghta fuga munyas iissa ginyoo ghanyi sima fukka guura geat giijasoodiga nea mawosean, ak gidaahi gideaba gaba ng'uyya; 
REV.2.3	ak ghaanalli gihang'ooydaang'u nea gimilikghti nea gidiing'di gheawungeasu, ak ghanyea mii bura. 
REV.2.4	Ak geandeawi ng'ashaan appadaydaang'u, bea gideaba ninung'wi heeda bariinyeegaagu bea mwadi. 
REV.2.5	Asi apkaada gidabwaanyi, ak giduukkuuni ak gibiiksi gadiyoojiga ghayi isni bea madeeda. Ak imisni, gaydahidu headaang'u, ak gaydageanda hoorgeeda gheaboonyaneedaang'u aba heeda mida, ea eaghus duukkuunana. 
REV.2.6	Ak gindeawi ng'asheanji gideaba gisti gadiyoojiga fuga Nikolayi, ak eara aniini ghaasichi. 
REV.2.7	Gilinyoo googar iitta, dayiinya ng'asheanji rukusa Gurorooda ganiisajeegean. Nea dea jooriischi gaydanung' ghwaak haghweega geetta eaweega, mida jeeda madamnyeanda mwanang' bea Aseettean.’”
REV.2.8	“Heeda malaykajeanda ganiiseeda Smirna ng'waara, ‘Ng'asheega madeeda ea dea huydean, was dea ghayi meah ak gabiikta gamajeegiit. 
REV.2.9	Ghaanalli sawanadeadaang'u ea barbarandaang'u, (ak guwosi meanang'oochcheanda), ak ghaanalli eara ging'weakeaba fiisu eena geewochi fuga Yahuudi nea mawosean, nea saawa ea ghooriida sinnealshachcheewa bea Shattaani. 
REV.2.10	Asi adiiwali ng'asheega jea nyasa was sawanadeeda. Ng'ulla, meang'nyeandeenda niriikghta gwahisa buuneeda mwaatkwa mida jeedeang'wa ghealooniga, ak abeeda gesimsimeegwa, ak aba jeemba askweajooji damanamughuush gajanyasa sawanadeeda. Wosa doabiiwaat ea hitta miyeeda, ak gaydagoonnyi shiipka mideawa eaweega.’”
REV.2.11	“Siida agar iitta, dayiinya ng'asheanji rukusa Gurorooda ganiisajeegean. Nea dea jooriischi ea mayghwanyas sawanadeeda miyeedeaba iyyeenya.”
REV.2.12	“Heeda malaykajeanda ganiiseeda Bergamo ng'waara: ‘Suu ng'asheega dea mideawa bwaangeeda ng'aniip meadajeega duwaawi.’
REV.2.13	“Ghaanalli heediibiitti, heeda mida hoorgeeda gheambalmeeda Shattaani gil; ak ang'iing'i ea ning'waanyi muuchchi gheawungeasu, ak ea mii heawana masaweegeasu eara damandida bea Antiippa was muuwshoocheandeanyuun, was siideanyu doabiiwaat, sinuuksa bugusteang'wa, was heeda abiitta Shattaaniin. 
REV.2.14	Ak geandeawi ng'asheesu ng'ay appadaydaang'u: gideaba gindeawi fiisu ng'ay aba hoowa aat geeshta ginealshooda Balaamu, niny ghayi ghoanaal Balakki ak gwaruusa balloojiga Israeeli ak ghwanung' ghwaak hamichchoojiga siyaat lukghumajeega siittaw haleanjeeda mawosa Aseetta ea biissa mealuleega. 
REV.2.15	Ak eara ang'iing'i gindeawi fuga aat geeshta ginealshooda fuga Nikkoolayi. 
REV.2.16	Asi duukkuunana. Nea iimiduukkuunani, gaydahidu headaang'u nea ghalamwajaannyi ak gaydang'uchchi saawa aba bwaangeeda leabu ghuutteanyu.
REV.2.17	“Gilinyoo googar iitta, dayiinya ng'asheanji rukusa Gurorooda ganiisajeegean. Nea siida jooriischi gaydaadaw hamitta suguura maana ghayi sifuy ak gaydaadaw lagheaneedeesh, ak badaydeaba lagheanean geeng'oorsa gheawunga eashish, mwanala siih geaghus siitta ang'ng'waayiin.”
REV.2.18	“Heeda malaykajeanda ganiiseeda Diyattira ng'waara: ‘Ng'asheega Balleanda Aseetta, bea gheanyanga oar ng'ushapta beasta, ak geeshangaaschi gawuurji lagheaneeda mur sisiy muuchchi.’ 
REV.2.19	Ghaanalli gadiyoojigaagu, ea bariinyeegaagu ea masaweegaagu ea gidigadiyeatti ea milikghteaydaang'u nea giihang'waanyi, ak gichcha gadiyoojigaagu huydean ghangal gea ghayi bea madeeda. 
REV.2.20	Ak geandeawi ng'ashaan appadaydaang'u, bea gideaba ang'iing'i gimilikghti gatmoodida suguura Yesebeeliin, guura geaw sibaneeda ak ghoareatta soomjoogeasu ak ghoanaal mealuuleega nea ghwaak haleanjeeda siyaat lukdhumajeega siittaw gidamawosa Aseettean. 
REV.2.21	Ak ea naadawji gheatta gwaduukkuuna, ak ghaheawa duukkuunooda mealuuleegaaschi. 
REV.2.22	Ng'ulla, gaydayiin gatmoodida muunda aba miyeanda, nea fukka jea gamealuul sea ninyiin gaydadaw sawanadeeda haw, ea eaghus gwaduukkuuna ng'asheega sina; 
REV.2.23	ak gaydabwar diibigaaschi gameewa. Ak gayghwanal ganiisajeega sean gideaba aniini geawoschi siida sikkiideawa fughareenga ea guroruunatka, ak gaba siisi adawji aba jeedeang'wa gitteaschi sea gadiyoojigeagwa.”
REV.2.24	“Nea fuga mida jeedeang'wa aba ng'eanyiida Diyattira, was fuga moang'ng'waanya ginealshooniin, fuga mwanala gidaguura buuneeda mwaatkwa haleanjeeda sheagi jih bea Shattaani, aba heedeang'wa gaydayi, mwaydayiin badahuukkeagwa sareenda nuut; 
REV.2.25	ghusa ging'ng'ooyda gidindeawi, ea dahidu. 
REV.2.26	Nea siida jooriischi ak ghoang'ng'waay gadiyoojigeasu ea ghwahitta huydeanda, gaydanung' goombal fuga emoojiga, 
REV.2.27	ak gayghoohaaghwiida saawa bileangida gharinnyeanda, gawuurji gidiissa ghwanyarda haleanjeeda sisna sigeeda ak ghoaw banajanga, gwasnu earaniini naanyaschi uurda leabu heeda Bwaabwa; 
REV.2.28	ak gaydaadaw ming'weandida bea muchchuunoodean. 
REV.2.29	Gilinyoo googar iitta, dayiinya ng'asheanji rukusa Gurorooda ganiisajeegean.”
REV.3.1	“Heeda malaykajeanda ganiiseeda Sardi ng'waara: ‘Suh ng'asheega ninyeeda mideawa guroruunat ispwa bea Aseetta ea miinga assispwaan gil.’ ‘Ghaanalli gadiyoojigaagu; gideaba gindeawi gheawunga majeeknatta, nea nimeawi. 
REV.3.2	Ang'wearni, ak gimajeegi ng'asheega shoada jea gweadu miyeeda, aba gideaba mii dadeaksa gadiyoojigaagu alooheeda aba madeeda Aseetteanyu. 
REV.3.3	Asi apkaada gidaghayi inyasi ea gidaghayi iyiinyi; asi ang'ng'waanya gidida, ak giduukkuuni. Ak iming'wearni gaydahittaayda mareanghweanda, ak ea mwaynala damanda jea dahinna headaang'u. 
REV.3.4	Ak gindeawi gheawung'su ng'ay aba ng'eanyiida Sardi, fuga miighang'uda hang'weakka nyaawa ririnyeanda; ak gaydeadeayddooschi saawa nea sishshuubeasa hang'weakka eeshish, aba gideaba gammiisa.’
REV.3.5	“Nea siida jooriischi gajeekwealsa hang'weakka eeshish, ak ea maydeabuus ghawungaaschi aba jeeda gittaabwajeanda eaweega; ak gaydamwas gheawungaaschi aba madeeda Bwaabwa, ea madeeda malaykajeagaaschi. 
REV.3.6	Gilinyoo googar iitta, dayiinya ng'asheanji rukusa Gurorooda ganiisajeegean.”
REV.3.7	“Heeda malaykajeanda ganiiseeda Filadeelfiya ng'waara: ‘Suh ng'asheega siida ghaydit gil assakkalealla, bea huumwa, mideawa gissiittinna gidaghuutta sugoochcheandumeeda Dawdi, siida amattin ea manda siida ammu ghwarat, siida amarat ea manda siida jea goottin.’
REV.3.8	“Aniini ghaanalli gadiyoojigaagu. Ng'ulla, aniini naayiinnyi madeadaang'u gidaghuutta jaadaat, moammu sih ghwarat; aniini ghaanalli gideaba gindeawi uuri mwanang', ea gideaba ging'ng'waannyi ng'asheandeanyu ak ea mii shaang'a gheawungeasu. 
REV.3.9	Ng'ulla, gaydanung' ghoaw fukka was gheeda sinnealshachcheewa bea Shattaani eena geawoschi Yahuudi nea mawosa ak gwanaba ng'uyyeegean, ng'ulla, gaydanung' ghapka ak gwatkuy aba madeeda geeshangaagu, ak ghwanal gideaba ghaabwariinyeay. 
REV.3.10	Aba gideaba ning'ng'waannyi ng'asheandeanyu bea milikghteayda nea gihang'waanyi, ak aniini gaydafurnyi, nea giritti aba damanda simsimda jea gwahissa ng'eanyiisean, ak gwasimsim fuga mida badayda ng'eanyiida. 
REV.3.11	Gaydahidu nea ghaalamwajaannyi; ang'ng'waanya muuchchi gidindeawi, ak ea mooreannyi sih shiipkaagu.
REV.3.12	“Siida joorischi gaydanung' ghoaw daraneeda aba jeeda gheeda sibatta Aseetteanyu; ak ea mayghanyi gwaritteawa jeeni, ak gaydang'oorsa badaydaannyi gheawunga Aseetteanyu, ea gheawunga mujineeda Aseetteanyu, nea Yerusaleemooda eeshi, rarang'aana humng'eeda heeda Aseetteanyu, ea gheawungeasu giikka eashishiin. 
REV.3.13	Gilinyoo googar iitta, ea dayiinya ng'asheesu rukusa Gurorooda ganiisajeegean.”
REV.3.14	“Heeda malaykajeanda ganiseeda Laodekkiya ng'waara: ‘Ng'asheega siida was Amin, was siida doabiiwaat was mushoochcheanda huumwa, was ging'eetta haleanjeessean sin Aseetta.’
REV.3.15	“Aniini ghaanalli gadiyoojigaagu: gideaba muwosi garbabu nea muwosi gharaat. Ghang'wana guwosi garbabu ghana wosa gharaat! 
REV.3.16	Asi, aba gideaba guwosi shang'shang', nea muwosi garbabu ghana wosa gharaat, gaydang'udaneey ak giritteawi ghuutteanyu. 
REV.3.17	Aba gideaba giyeeni aniini geawoschi meanang'oochcheanda ak ea neabaruurji, ak ea meagassi gil; ak ang'iing'i ea minali gideaba mindeawani uurda, nea guwosi bwarbwar, ak giwosi ng'oaw, nea guwosi dawiish. 
REV.3.18	Ak gaydayeeshshiineey, shaaha aba heedeanyu lagheanga meeng'meeng'i siihuuna beasta, ak abeeda gaywosa meanang'oochcheanda, nea giikwealli hang'weakka eashish, ak ea meadaaha baspaseega dawiishnattaang'u, ak gaynyasa meajooda jea eashana gheanyangaagu ak abeeda gingweardi. 
REV.3.19	Fukkeanji abwariinyiin, inyeessa geawoowsi nea ghabwarji; asi milmiliida ak giduukkuuni. 
REV.3.20	Ng'ulla, ghaamiinaadi aba gidaghuut nea geagulgulli; siida jea ghwayiiny ghuutteanyu ak ghwajaat gidaghuut gaydoan headaannyi ak geambuuchcheewi, nea eara niny goombuuchcheewean.
REV.3.21	“Siida jooriischi gaydanung' goopteada nea geendeayi aba uhuuda hoorgeedeanyu bea gheambalmeeda, gawuurji gideajooriischeatti ak geapteadi sea Bwaabwa aba uhuuda hoorgeedaannyi bea gheambalmeeda. 
REV.3.22	Gilinyoo googar iitta, dayiinya ng'asheanji rukusa Gurorooda ganiisajeegean.”
REV.4.1	Iing'atta ng'asheesu ghang'weardi, ama deagheatta gwanda humng'eeda gidaghuutta jaadaat. Hean ghuutta gwachchi ayiinyi bea madeedean goobaloolan nea ghwanyaashta giguuleanda, nea gwayi, “Beenni hiji, ak gaydahiimneey gichchea ghwahidu iing'atta ng'asheesu.” 
REV.4.2	Deagheatta geandi jeeda Gurorooda, hean ghamiinaada hoorgeeda gheambalmeeda aba humng'eeda, nea goopteada siida aba uhuudeaba hoorgeetta bea gheambalmeedean! 
REV.4.3	Nea siida apteadawa uhuuda iisung'ula ghawaar lagheaneda mur ea dea dughwaang, nea hoorgeetta bea gheambalmeedean gwaneaweesa gidaghuweang'da sheagiitka ama sung'ula ea nyawiish. 
REV.4.4	Ak gwaneaweesa hoorgeedida bea gheambalmeedean hoorgaji diktam ea ang'wan bea gheambalmeeda, ak ghaadaayi gwearu diktam ea ang'wan, aba uhuudeaba hoorgajeegiga bea gheambalmeedean nea goobiitbiit, nea siikwealsa hang'weakka eashish, nea iheenga nyaawa gwanda shiipka lagheanga meeng'meeng'i. 
REV.4.5	Nea heeda hoorgeeda gheambalmeeda iissa gwarinna dadamandeeda, nea ghuusiga ea nyeashta gighweeendandeeda, nea madeeda hoorgeeda gheambalmeeda ghwayeat gheaboonyan ispwa bea beasta, nea guroruunat ispwa bea Aseetta; 
REV.4.6	nea madeeda hoorgeeda gheambalmeeda gawuurji gili mida basooda daliil oar giyooh, nea ghameameang'. Nea gwaneaweesa hoorgeeda gheambalmeeda, aba meadajeega sean bea hoorgeeda gheambalmeeda, gwanda diyean ang'wan majeekcheewi, hean ghwanyiit gheanyanga mwadi ea bwadaw: 
REV.4.7	diyeayda madeeda majeek gawuurji ng'adiida, nea diyeaydeaba iyyeenya majeek gawuurji heeyda, diyeaydeaba samwagu majeek gwandeawa gheamamda uurji dea siida, nea diyeaydeaba ang'wan majeek gawuurji rabearda ng'eatta. 
REV.4.8	Nea diyeanga assang'wan majeekcheewiin, gaba nii bea meang'i lah, hean ghoang'wearu gang'ula meadajeega ea jih, nea askweari ea eawa ghanyea mii ghwanung'waada sarmeeda,
REV.4.8	“Dea Ghaydit, dea ghaydit, dea ghaydit, Ng'uttamiida was Aseetta Haw uuri,
REV.4.8	niny dea mida ea dea bean gwanda ea dea jea ghwahidu.”
REV.4.9	Ak ghoadaw diyeanga majeekcheewiin giigheambiitta ea mureeda ea badiischooda ninyeeda apteada aba uhuuda hoorgeeda gheambalmeeda maygoosha, damanda manda muudeanooda, 
REV.4.10	inyeessa gwearsu was diktam ea ang'waniin goobeedeaysa madeeda siitta apteada aba uhuudeaba hoorgeetta bea gheambalmeedean ak ghaghadoawan ninnyeeda majeek eaghoaw damanda manda muudeanooda; nea gwajaksa shiipka nyaawa madeeda hoorgeetta bea gheambalmeedean, nea gwasarman,
REV.4.11	“Ng'uttamiideanya was Aseetta gammiiseey ang'iing'i gigheambiitta ea mureeda ea uurda,
REV.4.11	aba gideaba ghayi gisni haleanjeessean,
REV.4.11	nea aba gidigassiidi gisni ak goobiida.”
REV.5.1	Hean geadeaksi geattinda dugwa bea siitta apteada aba uhuuda hoorgeeda gheambalmeedean gittaabooda sung'waar jeeda ea badayda, nea siirroor aba giirooran ispwa; 
REV.5.2	ghaadaayi malayakajeanda mideawa uurda nea gwarukkwiida ng'asheega aba ghuutta haw, nea gwayi, “Gammiisa ng'eaha gideaba gaygoottin gittaabu ak gwanyarjeaweeda giiroorangaaschi?” 
REV.5.3	Ak ea manda siida aba humng'eeda ghana ng'eanyiida ghana uutta ng'eanyiida ammu goottin gittaabu ghana goong'weersa jeeda, 
REV.5.4	hean geayyeawdi muuchchi aba gideaba meadaaha siida miisa giittindeaba gittaaaboani, ghana gong'weersa jeeda. 
REV.5.5	Ak gwayeeshshean siyagi aba jeedeaba gweargiga, “Adiyyeawdi; daaha, ng'adiida emeeda Yuuda, was Hawunyeanda Dawdi, niny nijooriischi, ak gaygoottin gittaabu, ea giiroorangaaschi as ispwa.” 
REV.5.6	Hean ghaadaayi aba dageascheeda hoorgeetta bea gheambalmeedean ea diyeangiga majeekcheewi assang'waniin ea bugusteaba gweargiga, ghamiinaada Dayeenda Gisilleanda, nea gawuurji gili silach gheatta, nea gaba gujaw ispwa ea gheanyan ispwa, nea Guroruunat ispwa bea Aseetta gil sichcheakta gaweay ng'eanyiissean; 
REV.5.7	hean gawa ak gageanda gittaabu aba geattinda dugwa bea siitta apteada aba uhuuda hoorgeeda gheambalmeedean. 
REV.5.8	Hean nea gageanu gittaabu ghoabeada diyeangiga assang'wan majeekcheewiin sea gweargiga attiktam ea ang'waniin aba madeeda Dayeenda Gisilleanda, ak gaba nii ang'ng'waay gidondooriida, ea gweeriida sisna lagheanga meeng'meeng'i nea ghwannyiit hideeda ng'andit, was mooshta Aseetta bea fuga ghaydidi; 
REV.5.9	hean gwasarman sarmeedeesh, nea gwayi,
REV.5.9	“Gammiiseey ang'iing'i geannooda gittaabu ak giittin giiroorangaaschi,
REV.5.9	aba gideaba ghayi gealach ghaattaang'u nea aba foojandaang'u giidaydi leadeeda buuneeda aba heeda Aseetta
REV.5.9	aba giliwas eamwa ea iitta ea buuneeda ea ng'eanyiida,
REV.5.10	ak ginung' ghwanyas sugoochcheandumeeda ea ashoohoodiga aba heeda Aseetteanya,
REV.5.10	nea saawa gaygoombal ng'eanyiida.”
REV.5.11	Deagheatta ghang'weardi, ak ghayiinyi aba murdeeda hoorgeeda gheambalmeeda ea dea diyeangiga majeekchewiin ea dea gweargwa ghuusiga malaykajeega saang'a meammu eyiida, 
REV.5.12	nea geeyi aba ghuutta haw, “Gammiisa Dayeenda Gisilleanda ghayi silach gheatta, ghwanyas uurda ea meanang'oochcheandumeeda ea weaghumeeda ea hawunda ea mureeda ea gigheambiitta ea ghawooda!” 
REV.5.13	Ak gilinyoo gwanda humng'eeda ea badayda ng'eanyiida ea uutta ng'eanyiida ea jeeda basooda, ea haleanjeessean mida jeadaannyi, gwayi, “Ghawooda ea mureeda ea gigheambiitta ea giimuusta gwandeawa ninyeeda apteada aba uhuuda hoorgeeda gheambalmeeda ea Dayeenda Gisilleanda ea ghoaw damanda manda muudeanooda!” 
REV.5.14	Ak gwayi diyeangiga assang'wan majeekcheewiin, “Amin!” ak gobeedeayi gweargwa ak ghaghadoawan.
REV.6.1	Ng'atta ghaadaayi aba hoowa Dayeenda Gisilleanda nea goottin giirooraneanagi aba jeedeaba gikka as ispwaan, ak ghaayiinyi aba jeedeaba diyeangiga assang'wan majeekcheewiin nea gwayi, aba nyeashta haw uurji gighweendandeeda, “Beenni!” 
REV.6.2	Hean ghadaayi, asi ng'ulla faraseedeesh, nea gwanda badaydaannyi siida mideawa ghuweang'da; hean geattaw shiipka, ak gwaritta ak gwajooriischi nea ghwajoar.
REV.6.3	Iiduw nea goottin girooraneedeaba iyyeenya ghaayiinyi ghuutteaba diyeaydida bea iyyeenya majeegiin nea gwayi, “Beenni!” 
REV.6.4	Hean gwardu faraasajeanda nuut, nea areara muuchchi; nea siidida mida badaydean geenung'u gageanda weayda aba badayda ng'eanyiida, ak gwanuusa geat buuneeda; ak niny geattaw bwangeeda haw.
REV.6.5	Iiduw nea goottin giirooraneedeaba samwagu, ghaayiinyi ghuutteaba diyeaydida bea samwaguun majeegiin nea gwayi, “Beenni!” Hean ghaadaayi, ak geang'ulayi faraasajeanda duw, nea siida mida badayda gwandeawa gidasigalla haleanjeeda aba geattindaannyi; 
REV.6.6	ghaayiinyi giduurji nyeashta aba bugusteaba diyeangiga majeekcheewi asang'waniin, nea gwayi, “Gweeriida nngano nea gogween iyyeenya sishaaha dinarajanjagi, ea gweeriida riighu bea nnganooyda suguura shayiiri sishaaha dinaari; ak ea adidattasi, nagheeda ea difaayi!”
REV.6.7	Iiduw nea goottin giirooraneedeaba ang'wan, ghaayiinyi ghuutteaba diyeaydida majeek bea ang'waniin nea gwayi, “Beenni!” 
REV.6.8	Hean ghaadaayi, ak geang'ulayi, faraseeda mur, nea siida mida badayda ea Miyeeda gil, nea goodeayi Gheeda maloonghajeega; ak geattaw uurda appadayda ng'eanyiida hiji mwanang', ak gwanuus aba bwaanga ea geejeeda ea dauni ea diyeanga ng'weani bea ng'eanyiida.
REV.6.9	Iiduw nea goottin giirooraneedeaba muut, hean ghaadaayi aba jeeda heeda wagiida guroruunatka fukghayi silajada gheatkweakka appadayda Ng'asheanda Aseetta, ak gamuuwwu ng'asheesu; 
REV.6.10	goojuur aba ghuuttahaw nea geeyi, “Ea Ng'uttamiida ambaliischi, ghaydit bea huumwa, gajeeyi bwak ea ghoaw eeju nea miyargweaksiina ak giwaldi foojeandeanya appadahuukka fuga mida badayda ng'eanyiida?” 
REV.6.11	Ak gaba nii siittaw hang'deesh geaw nea geeyeeshsha anyoo ghanyi afuufa ea gameaji gageawiit, ea gwadeayi monneeda bareanda nyaawa was soomjooga ea fuga duupchi jea enuusta gidaghayi sinuusta saawa.
REV.6.12	Iiduw nea ghwajaat giirooraneedeaba lah, ghaadaayi, ak geang'ulayi sawooda haw bea ng'eanyiida; ak gwattuudu gheang'da Aseetta ea gawuurji hang'weakka sisna guniya, nea eara sheeda ghawaar foojeanda, 
REV.6.13	nea miinga humng'eeda gang'adeesa badayda ng'eanyiida gawuurji gidiissa gojiroonda shabongheechcheanda haghweagaaschi damanda gooroogeeda nea gooyuuk jeammeeda; 
REV.6.14	hean genung'u ghwaroat humng'eeda ea gawuurji gittaabooda sumughut, nea gilwas giija ea ng'eanyiida neaweesa beega gajeanung' ghang'amwa heeda mida. 
REV.6.15	Nea sugoodiga badayda ng'eanyiida ea fuga hees, ea shirikkaarajeega hees ea meanang'oodiga ea gea mideawa uurjeenga, ea gilwas sih, soomjeanda, ea dea abal geaw, hean gafuysageat jeesinga gwaleadinga ea dageascheeda lagheanga gijeega, 
REV.6.16	hean gaguursa gijeega ea lagheanga nea gwayeeshsha, “Oppeedeayseasa ak ghoafunyeasa aba madeedeaba gheanyangeaba siitta apteada aba uhuuda hoorgeeda gheambalmeedean, ea aba nyarasta Dayeenda gisilleanda; 
REV.6.17	aba gideaba eaweetta haw bea nyarasta nyaawa nihidu, ak ea ng'eaha gil jea ghoammu ghamiinaada aba madeeda?”
REV.7.1	Iing'atta suu ghaadaayi malaykaji ang'wan nea ghamiinaada aba murdajeega assang'wan bea ng'eanyiida, nea ghwadeal jeammeeda leabu murdajeega assang'wan bea ng'eanyiida, aba gideaba ea mwaghuunna jeammeeda appadayda ng'eanyiida, ghana aba jeeda basooda ghana ghaghuut geetta wassean. 
REV.7.2	Ghadaayi malaykajeanda nuut nea gwascheang'na heeda arearuuna aseetta, nea gwandeawa giirooraneeda Aseetta majeek, hean gaguurda aba ghuutta haw ak gaguursa malaykajeegiga assang'wan ghayi siittaw uurda jea gwasawana ng'eanyiida ea basoodean, 
REV.7.3	nea gwayeeshsha, “Adoosawannyi ng'eanyiida ghana basooda ghana geediga, ea eaghus ea siyiinnyi girooraneeda gheamanuunakka soomjooga Aseetteanya.” 
REV.7.4	Ghaayiinyi monneeda fuga sirroor, fii sagalamnyooji bughala ea haradam ea ang'wan sirroor, aba giliwas eamwa aba jeeda balloojiga Israeeli, 
REV.7.5	gea emeeda Yuuda gerroor fii sagalamnyooji damaniyyeenya, gea emeeda Ruben sagalamnyooji damaniyyeenya, gea emeeda Gaadi sagalamnyooji damaniyyeenya, 
REV.7.6	gea emeeda Asheeri sagalamnyooji damaniyyeenya, gea emeeda Naftali sagalamnyooji damaniyyeenya, gea emeeda Manaase sagalamnyooji damaniyyeenya, 
REV.7.7	gea emeeda Simon sagalamnyooji damaniyyeenya, gea emeeda Laawi sagalamnyooji damaniyyeenya, gea emeeda Isakkaari sagalamnyooji damaniyyeenya, 
REV.7.8	gea emeeda Sabulooni sagalamnyooji damaniyyeenya, gea emeeda Yooseefu sagalamnyooji damaniyyeenya, gea emeeda Beenjamin sagalamnyooji damaniyyeenya sirroor.
REV.7.9	Iing'atta ng'asheesu ghaang'weardi, ak ging'ulayi, ghaadaayi, emeeda saang'a manda siida ammu gwayiida, fuga leabu giliwas daroar ea emoojiga sean ea buuneeda ea iitta nea ghamiinaada aba madeedeaba hoorgeetta bea gheambalmeedean, ea madeeda Dayeenda Gisilleanda, nea gookkwa hang'weakka eashish, nea ghoang'ng'waay damealga milayga aba geattinga nyaawa, 
REV.7.10	nea goyeawda aba ghuutta haw nea geeyi, “Lealeanooda gaba Aseetteanya apteada aba uhuuda hoorgeeda gheambalmeeda, ea heeda Dayeenda Gisilleanda!” 
REV.7.11	Abeeda malaykajeega sean ghamiinaada aba murdajeega sean bea hoorgeetta bea gheambalmeedean ea dea gweargwa, ea deaba diyeangiga majeekcheewi asang'waniin, ak goobeedeayi ak ghabwada jeesinga ng'eanyi aba madeedeaba hoorgeetta bea gheambalmeedean ak ghaghadoawan Aseetta 
REV.7.12	nea gwayi, “Amin! Ghawooda ea gigheambiitta ea weaghuumeeda ea badiischooda ea mureeda ea uurda ea hawunda daba Aseetteanya ea ghoaw damanda manda muudeanooda! Amin.”
REV.7.13	Hean gwayeeshshean gweargweenagi, “Fiisu akkeega, akkwa hang'weakka eashish gulng'eanyiin, nea fiisu gwaleabu yeenu?” 
REV.7.14	Geayeeshshi niny, “Siida mureeda, ginali ang'iing'i.” Hean gwayeeshshean, “Suu fuga leabu jeedeaba sawanadeetta hawiini; ak eanihuun hang'weakka nyaawa geawwi ea ghwanung' gaweeriidi aba foojeanda Dayeenda Gisilleanda.
REV.7.15	Ak gwanda madeeda hoorgeeda gheambalmeeda Aseetta,
REV.7.15	nea gagadiiyeesa askweari ea eawa aba jeedeaba gheannyi sibatta Aseetta;
REV.7.15	ak ninyeeda apteada aba uhuuda hoorgeeda gheambalmeeda gaygookkwa saawa aba gideaba gwanda hiji.
REV.7.16	Ak ea maygudu ghwadaa jalooda, ghana ghwaak muwoash gichcha;
REV.7.16	ak ea mayghwaak daknooda saawa, ghana gilwas daknooda ng'waan.
REV.7.17	Aba gideaba Dayeeneanji bea Gisilleanda mida bugusta hoorgeeda gheambalmeedean gayghoaw jeagiischoochcheanda nyaawa,
REV.7.17	ak gaygoodoobiiwseegwa gheang'deenda mida beega mideawa eaweega;
REV.7.17	ak Aseetta gaygoobuus dabeakka sean mida gheanyanga nyaawa.”
REV.8.1	Iiduw nea goottin Dayeenda Gisilleanda giirooraneedeaba ispwa, hean gwayi humng'eeda saw gheadi nuwaas. 
REV.8.2	Ak ghaadaayi malaykajeandeaba ispwa nea ghamiinaada aba madeeda Aseetta, ak geattaw saawa durumbeataji ispwa. 
REV.8.3	Hean ghwahidu malaykajeanda nuut ak ghamiinaada heeda wagiida, nea gwandeawa dabichcheanda sisna lagheanga meeng'meeng'i simmikkisiinda, ak geattaw hideeda ng'andit saang'a ak googuuyi sea mwoshta Aseetta bea fuga sean ghaydidi appadayda heeda wagiida eyda sisna lagheanga meeng'meeng'i mida madeeda hoorgeeda gheambalmeeda; 
REV.8.4	ng'atta gwadiyeada aroosteaba hideetta ng'andidiin sea mooshta Aseetta bea fuga ghaydidiin aba geattinda malaykajeanda ea ghwahitta madeeda Aseetta. 
REV.8.5	Iiduw gageanu malaykajeanda dabichcheandida ak ghoannyiit beasta leabu heeda wagiida, ak gwajaksa badayda ng'eanyiida; hean ghwanya nyeashta ea gighweandandeeda humng'eeda, ea nyeashta nea ghoabwaay dadamandeeda, ea sawooda ng'eanyiida.
REV.8.6	Ng'atta gwasissin geaw malaykajeandeaba ispwa mideawa durumbeattaji ispwa nea gagasa ghaghuut. 
REV.8.7	Hean goguul malaykajeanda madeeda, ak ghwahidu roopta lagheanga ea beasta, nea gaguuyi foojeanda, ak goobissa badayda ng'eanyiida; hean ghwaak ng'eanyiida beasta ea eappuut hiji mwanang', ak ghwaak beasta geediga ea ghoabuut suung'ay, nea eara nyeega nyawiiri sean ghwaak beasta. 
REV.8.8	Ghaghuut malaykajeandeaba iyyeenya durumbeatteadaannyi, hean geejaksa jeeda basooda giduurji giijeeda haw, nea ghwayeada beasta; 
REV.8.9	nea basooda heeda haw ghoaw foojeanda, nea diyeanga heeda haw majeekcheewi mida gameewa aba jeeda basooda, nea maleambajeega hees genyarjeaweada heeda haw.
REV.8.10	Ghaghuut malaykajeandeaba samwagu durumbeatteadaannyi, ak ghang'adaana humng'eeda ming'weanda haw, nea ghwayeatta gheaboong'nyeanda, ak goobissa eeniga heeda haw ea gheanyanga eninga mideawa beega. 
REV.8.11	Ak gheawungeaba ming'weandida geguura Ng'weaninda, nea beega heessaang'a gang'weaniidi, ak gameewa fuga saang'a appadaydeaba beesu, aba gideaba sinung' gang'weaniidi.
REV.8.12	Ghaghuut malaykajeandeaba ang'wan durumbeatteadaannyi, ak geawwiim gheang'da aseetta heeda haw, ak eara gheang'da sheeda geawwiim heeda haw, ak eara gheanyanga miinga geawwiim heeda haw, ak abeeda uurda nyaawa abwaanya geanung' gamisaniit heeda haw; nea askwearjeanda heeda haw ea madakna, ak gwasnu eara eaweeda heeda haw.
REV.8.13	Hean ghaang'weardi, ak ghaadaayi rabearda ajuur muuchchi, nea ghang'eatta aba bugusta humng'eeda, nea gwayi, “Ashageada, ashageada, dashageada fuga mida badayda ng'eanyiida, damanda jea ghwanyaasha giguleanda nuut nea niriikghta goguul malaykajeega assamwaguun!”
REV.9.1	Hean goguul malaykajeandeaba muut durumbeatteadaannyi, ak ghaadaayi ming'weanda ng'adaana humng'eeda ak goobissa badayda ng'eanyiida, ak geattaw gidajea goottina ghuutta shoomanda mammuudeana; 
REV.9.2	goottin shoomanda mammuudeana, hean gwarinna aroosta jeedeaba shoomandida, nea gawuurji aroosta duwayda haw, ak ghwanung' gamsaniiti gheang'da aseetta ea humng'eeda aba aroostida bea jeeda shoomandean. 
REV.9.3	Gwarinna jeedeaba aroostida deashamga ak ghapka badayda ng'eanyiida, hean geattaw uurda uurji dea mideawa udagilbajeega ng'eanyiida; 
REV.9.4	ak geeyeeshsha adoosawannyi nyeega mida ng'eanyiida ghana gilwassean nyawiish, ghana giliwas geetta geaghus fukka mandeawana giirooraneeda Aseetta aba gheamanuunatka nyaawaan; 
REV.9.5	geattaw gheatta jea gwasawana saawa sheah muut, ak ea mii gideaba gaygwanuuseada saawa gil, ak sawanadeeda nyaawa gawuurji siida ghanya Udagilba, iighanya siida. 
REV.9.6	Ak eawoojikka gaygagasa buuneeda miyeeda ak ea mayghwanyas; ak gaygagasa miyeeda, ak gaygamng'aw miyeeda aba madeannyaawa.
REV.9.7	Ak sinoodeaba deashamsu gawuurji farasajeega, nea hidaat aba ng'uchcheeda; nea iheenga nyaawa gwanda duguuga uurji shiipka sisna lagheanga meeng'meeng'i; ak gheamanuunaka nyaawa gawuurji gheamanuunaka buuneeda, 
REV.9.8	nea buudeega nyaawa gawuurji buudeega gadeemga, nea geeshatka nyaawa gawuurji geeshatka ng'adiida; 
REV.9.9	ak daghanuunatka nyaawa gwadiiy igeambooda injilga uurji gharinnyeanda, nea ghuusiga dabiniga nyaawa gawuurji ghuutta muttukajeega, ea farasajeega saang'a weay ng'uchcheeda nea ghwalamwajaada. 
REV.9.10	Nea gwandeawa shoomng'eega uurji udagilbajeega, ak gaba halaghweenga, ak uurjeenga nyaawa jea gwasawana buuneeda sheemuut gwanda shoomng'eega nyaawa. 
REV.9.11	Ak gwandeawa sugoochcheanda ambal saawa was malaykajeanda shoomanda mammuudeana, ak gheawungaaschi aba iitta fuga Ebraniya geguura Abadooni, nea aba ghuutta Yunaani geeguura Appoliyoni. (nea gideaba habitkweeda).
REV.9.12	Asi halootta madeeda ning'atta; ng'ulla, gayghwahidu haloochcheew iyyeenya.
REV.9.13	Hean ghaghuut malaykajeandeaba lah durumbeatteadaannyi, ak ghaayiinyi ghuutta nyaasha jeedeaba gujakkiga assang'wan bea heeda wagiida eyda meang'meang' mida madeeda Aseettean, 
REV.9.14	nea gwayeeshsha malaykajeandeaba lah mideawa durumbeattiin, “Siksiina malaykajeekka asang'wan sirassa jeedeenda haw suguura Furatiin.” 
REV.9.15	Hean geesiksa malaykajeekka assan'gwaniin, ghayi sikghuum ea ghwahitta damandideaniin, ea eaweedida ea sheeda, ea gweayda, ak gwanuus buuneeda heeda haw. 
REV.9.16	Ak monneeda shirikkareeda mida badayda farasajeega ea sagalamnyooji diktam niba sagalamnyoojiga saang'a meammu eyiida; ghaayiinyi monneeda nyaawa. 
REV.9.17	Nea nii ea gidadaakti farasajeega gil aba gidasihhiimnaan; fuga mida badahuukka gwadiiy igeamboonda oar beasta nea ghabwada oomnatta ea gikkayda, nea iheenga farasajeega gawuurji sea iheenga ng'annyeekka, ak gwarinna ghuusiga nyaawa beasta ea aroosta ea giikkayda. 
REV.9.18	Aba nii gwanuus buuneeda heeda haw aba dawni, ea aba beasta ea aroosta ea gikkayda rinna ghuusiga nyaawa. 
REV.9.19	Aba gideaba uurdeaba farasajeesu gwanda ghuusiga nyaawa ea shoomng'eega nyaawa; aba gideaba shoomng'eega nyaawa gawuurji ichchipkeega, nea gwandeawa iheenga, nea inyeessa gaganyeattiida.
REV.9.20	Nea buuneeda mwaatukwa, mwabwara dawni, ghanyea maduukkuunana aba gadiyoojiga nyaawa sin aba geattinga nyaawa ghana ghwanung'waada ghadoowanda meangeenda ea haleanjeeda mawosa Aseetta sisna lagheanga meang'meang'i ea shiliingajeega ea lagheanga areeri ea lagheaneeda ea geetta, nyooea moammu ghoang'wearda ghana ghwayiiy ghana gaweelweel; 
REV.9.21	ak ea maduukkuuna nuusta nyaawa bea buuneeda, ghana beeneetkuumeeda nyaawa, ghana munyasnachcheekka nyaawa ghana gwadishta nyaawa.
REV.10.1	Ng'atta ghaadaayi malaykajeanda nuut mideawa uurda nea ghwararang'aana humng'eeda, nea sikwealsa shamooghooda, nea uhuudaannyi gwanda gidaghuweang'da sheagitka, nea gheamamdaannyi ghawaar aseetta, nea geeshangaaschi gawuurji daranajeega beasta. 
REV.10.2	Nea gwandeawa gittaabooda mwanang' giittineat aba geattindaannyi. Ak ghoallaabwa geashtaannyi bea geattinda dugwa jeeda basooda, nea geashtaannyi ghaadaam ghoallaabwa badayda ng'eanyiida. 
REV.10.3	Nea gooyeawda aba ghuutta haw, nea ghwanyaashta daghatta dea ng'adiida; iiduw nea gooyeawda, ghwanya ghuusigeaba gighweendaannyeekiga assispwaan. 
REV.10.4	Ng'atta nyeashteaba gighweendannyeekiga assispwaan, abeeda ea neagasayi dang'waar, hean ghaayiinyi ghuutta leabu humng'eeda nea gwayi, “Aroora ng'asheesu rugu gighweendannyeekiga assispwaan, ak ea ading'waari.” 
REV.10.5	Nea malaykajeandida gwachchi adayiin ghamiinaada aba jeeda basooda ea badayda ng'eanyiidean ghamiinda geattindaannyi bea dugwa googeal humng'eeda, 
REV.10.6	ghwaak habeawooda aba ninnyeeda majeek ea ghoaw damanda manda mudeanooda, ninnyeeda bwat humng'eeda ea haleanjeeda mida jeeda, ea ng'eanyiida ea haleanjeeda mida jeeda, ea basooda ea haleanjeeda mida jeeda, ak ea maygudugwanda shing'deayda, 
REV.10.7	geaghus aba askwearjoojiga jea ghaghuuda durumbeatti malaykajeandeaba ispwa, abeeda makcheameeda Aseetta aba heeda soomjoagaaschi was sibanga gaygamajeegiit.
REV.10.8	Hean gabiikta goobaloolan ghuuttida gwachchi ayiinyi leabu humng'eedean nea gwayi, “Una, ak gigeandi gittaabootta giittineat mida geattindeaba malaykajeandida miinaada appadayda basooda ea badayda ng'eanyiidean.” 
REV.10.9	Geaweesi malaykajeandida ak geayeeshshi goona gittaaboani mwanang'iin; ak gwayeeshiineen, “Geanda, ak giyaagi; ak gayghang'waaniit aba jeadaang'u, nea aba ghuuttaang'u gajea inyaanda maleeda.” 
REV.10.10	Geageandi gittaabooda mwanang' aba geattinda malaykajeanda ak ghaayaaji; ak ea inyaanda maleeda aba ghuutteanyu, hean iyaahiichchi agitta ghang'waaniit aba jeedeanyu. 
REV.10.11	Geyeeshinean, “Gammiiseey rukuta gichcha ramooranga appadayda fuga saang'a ea emoojiga ea iitta ea sugoodiga.”
REV.11.1	Ng'atta gegoonan ng'archeanda uurji bileangida sitteenniida, ak gwayeeshshean, “Ng'eada ak gideeni gheeda sibatta Aseetta ea heeda wagiida ea fuga mida jeeda gadoowani Aseetta, 
REV.11.2	ak ea adiideeni bugharjeanda mida bwadaw bea Aseetta; dakta bwadaw, aba gideeda siittaw daroorakka, ak gayghwadattas mujiineeda ghaydit sheeh haradam ea iyyeenya. 
REV.11.3	Ak gaydaadaw Muuwshoodigeasu assiyyeenya uurda ak ghwaramwaar eawooji sagalam ea bughalaji iyyeenya ea laadam, nea siikwealsa guniyajeega.”
REV.11.4	Suu geedikka assiyyeenya suguura masaytunajeegean gil, ea hoorgajeekka bea gheaboonyanga assiyyeenya miinaada aba madeeda Ng'uttamiida ng'eanyiidean. 
REV.11.5	Nea siida iigasa gwasawan saawa, gwariinna beasta ghuusiga nyaawa ak ghwaak weajoodiga nyaawa. Ak ghoammu ghwayam beega ghoaw foojeanda, nea iigasa gayghwalas ng'eanyiida aba gilwas lasita. 
REV.11.6	Saawa gwandeawa uurda jea ghwarada humng'eeda, ak ea mwaroabwana damanda ramwaarana, ak gwandeawa uurda appadayda beega ak ghwayam ghoaw foojeanda, ak ghwalas ng'eanyiida aba giliwas dawni, aba gidagassiida. 
REV.11.7	Iiduw nea niihiit muuwnooda nyaawa, gaygang'uchchi diyeaydida leabu jeeshoomanda mammudeanean sea saawa, ak gayghwajoar ak gwanuus saawa, 
REV.11.8	nea muscheekka nyaawa gaygwalil aba ghuutta naweeda mujiineetta hawiin, nea geegala Sodooma ghana Miisri, was heeda ghayi singoorsa Ng'uttamiida nyaawa. 
REV.11.9	Aba eawooji samwagu ea gil gang'ula headiga buuneeda ea emoojiga ea iitta ea daroorakka gumgeenga nyaawa ak ghaheawa gideaba gajeebuy. 
REV.11.10	Nea fuga mida badayda ng'eanyiida gaygahoosan appadahuukka nyaawa nea gang'weela ak saawa gweattiisa geat haleanjeeda sippareannyi, aba gideaba sibang'su assiyyeenyean gwasawan fukka mida badayda ng'eanyiidean. 
REV.11.11	Iing'atta eawooji samwangu eagil hean ghwahidu gisimeanda eaweega leabu heeda Aseetta ak gawa jeannyaawa, hean ghang'eatng'eat ghamiinaada aba geeshanga nyaawa, hean ghang'ut fukka daahiin muuwda haw. 
REV.11.12	Geeyiy nyeashta haw leabu humng'eeda nea gwayeeshsha saawa, “Apkaani hiji!” Gwadiyeada humng'eeda nea ghabeawa jeeshshamooghooda, nea gang'ula weajoodiga nyaawa. 
REV.11.13	Nea aba damandida abeeda gwanda sawooda haw bea ng'eanyiida, ak ghoabeada mwaatkweanagi mwanang' bea mujiin; ak gameewa fii sagalamnyooji ispwa aba sawoodida bea ng'eanyiidean, ak ghang'ut muuwda geesippuut, ak ghoaghaambiit Aseetta humng'eeda.
REV.11.14	Ning'atta shageatteaba iyyeenya; ng'ulla, niriikghta ghwahidu shageatteaba samwangu.
REV.11.15	Ghaghuut durumbeatteadaannyi malaykajeandeaba ispwa, ak ghwanya ghuusiga ajuur aba humng'eeda, nea geeyi, “Sugoochcheandumeeda ng'eanyiida goolla ghoaw sugoochcheandumeeda Ng'uttamiideanya ea dea Gristoydaannyi, ak gaygoombaliischi ea ghoaw damanda manda muudeanooda.” 
REV.11.16	Ak gwearguga attiktam ea ang'wan abiitbiida hoorgajeega nyaawa bea gheambalmeedean ammadeeda Aseettean goobeedeayi ak ghabwada jeesinga ng'eanyi nea ghamwaash Aseetta, 
REV.11.17	nea gwayeenna,
REV.11.17	“Geebadiischooweey ang'iing'i, Ng'uttamiida was Aseetta mideawa uurda, gindi nea gibean midana,
REV.11.17	aba gideaba nigeandi uurdaang'u haw ak giimbaliischi.
REV.11.18	Ak gwanyareesi emoojiga, ak ghwahidu nyarastaang'u,
REV.11.18	nea ghwahidu damanda jea ergweaksiina fuga nimeewa,
REV.11.18	nea geammwaar soomjoogaagu was sibanga ea gea ghaydidi,
REV.11.18	ea fukka awali gheawungaaguun, was gea manang'i ea gea hees,
REV.11.18	ak geedatas suu datas ng'eanyiidean.”
REV.11.19	Ng'atta geettin Gheeda sibatta Aseetta mida humng'eeda, ak geadaah sandakwajeanda digheanda aba jeedeaba gheannyi sibatta Aseetta; abeeda gwanda dadamandeeda, ea nyeashta, ea gighweendandeeda humng'eeda, ea sawooda ng'eanyiida, ea roopta haw muuchchi bea lagheanga.
REV.12.1	Ng'atta geadaa gwadeagooda haw aba humng'eeda was gatmooda siikwealsa aseetta, nea gwanda jeeda baneaguukka geeshangaaschi sheeda, nea uhuudaannyi gwanda shiipka miinga attamaniyyeenya; 
REV.12.2	niny abeeda ea bungaroocheanda gil, ak goyeawda aba lajooda jeatta, ak gwasawana aba jeatta. 
REV.12.3	Ng'atta geadaah gwadeagooda nuut aba humng'eeda, ng'ulla, hararjooda haw areara, mideawa iheen ispwa ea gujaw damwanamughuush, nea iheenga nyaawa gaba nii mideawa shiip ispwa. 
REV.12.4	Nea shoomng'eandaannyi goongir miinga humng'eeda heeda haw, ak gwahisa badayda ng'eanyiida. Hean ghamiinaada ichchiboodida aba madeeda gatmoodida riikghta gwaji jeeptean, ak abeeda ghwanukghuta jeaptaannyi damanda jiila; 
REV.12.5	hean gwaji jeepta was balleanda, ak gayghwaahaaghwa emoojiga sean aba bileangida gharinyeanda, ak jeeptaannyi geettiing'da ea gawa heeda Aseetta ea heeda hoorgeadaannyi bea gheambalmeeda, 
REV.12.6	iiduw gamng'aw gatmoodida gawa dareapcheeda, nea nisissa Aseetta heechcheagoobiida, ak geerrear ak goobiida hoowa eawooji sagalama ea bughalaji iyyeenya ea laadam.
REV.12.7	Ng'atta ghang'eat ng'uchcheeda aba humng'eeda, gang'uchi Mikaeeli ea malaykajeagaaschi sea hararjootta; ak gang'uchi ichchibooda sea saawa ea malaykajeegaaschi, 
REV.12.8	iiduw geajoar ak ea mudugwanda heechcheagoobida aba humng'eeda. 
REV.12.9	Ak geejaksa ng'eanyi hararjootta haw was ichchiboodeaba garayiin, suguura Meang'nyeandeenda ea Shattaani, was dea reengani ng'eanyiisseaniin, ak geejagu badayda ng'eanyiida, ak eara malaykajeagaaschi geehisu ghapka ng'eanyi sea niny. 
REV.12.10	Ak ghaayiinyi nyeashta haw nyaasha humng'eeda nea gwayi, “Ghamneawa lealeanooda ea uurda ea Sugoochcheandumeeda Aseetteanya ea gheambalmeeda Gristoydaanyi nihidu, aba gideaba sijaksa ng'eanyi dea aheakkiida fuga siduupcheewi, ninyeeda aheakkiida aba madeeda Aseetteanya askweari ea eawa. 
REV.12.11	Ak ghwajoar aba foojeanda Dayeenda Gisilleanda, ea aba ng'asheanda muwuunnooda nyaawa, ak ea mwabwariinya eaweega nyaawa eara gaweayi miyeeda. 
REV.12.12	Asi ang'weella, Ea humng'eeda, ea agoogeeni ondijeedean! Asi agooga ashageada, Ea ng'eanyiida ea basooda, aba gideaba meang'nyeandeenda nirarang'aan ghwahidu heedeang'wa nea gaba nyarasta haw aba gideaba ghwanal gwandeawa gheadi nuwaas!” 
REV.12.13	Iiduw nea ghwadaa ichchiboodida gideaba sijaksa badayda ng'eanyiida, hean ghwaat geeshteaba gatmoodida jiih jeepta was balleandean. 
REV.12.14	Ng'atta geattaw gatmoodida meang'i iyyeenya bea rabearda haw ak ghang'eatta gawa dareapcheeda sheageewa ichchiboodida, ak gawa heeda jea gweagiischi gheadi nuwaas, sheeh haradam ea iyyeenya. 
REV.12.15	Hean gwarinna ghuutteaba ichchiboodida beega uurji gea enda, appadayda gatmootta, ak ghwanung' ghwaat guldeayda. 
REV.12.16	Iiduw ghaweat ng'eanyiida gatmooda, ak ghwajaat ng'eanyiida ghuuttaannyi ak ghwanukghta eendida rinna ghuutta ichchiboodean. 
REV.12.17	Hean gwanyareeksa ichchibooda gatmoodida, ak ghang'eat gawa ghoang'eat ng'uchcheeda sea jeatta siipuut bea gatmoodean, sea fukka ang'ng'waay digheanyeekka Aseetta nea gammuuwu iitta Yeesuun. Ak ghamiinaada appadayda iseaskweanda basooda. 
REV.12.18	Hean ghaminaada ichchibooda aba ghuutta basooda.
REV.13.1	Hean ghaadaayi diyeayda nea ghwadambiir aba jeeda basooda, nea gwandeawa gujaw damwanamughuush ea iheen ispwa, ak gwanda shiip damwanamughuush uhuuda gujakkaaschi ak gwandeawa gheawunga ging'weakka aba iheenga gujakkaaschi. 
REV.13.2	Nea diyeaydida adaayiin gawuurji mariirda, nea geeshangaaschi gawuurji idamooda, ak ghuuttaannyi gawuurji ghuutta ng'adiida. Ak ghoadaw hararjooda diyeayda uurdaannyi ea hoorgeadaannyi bea sugoochcheandumeeda ea gheambalmeeda haw. 
REV.13.3	Ghaadaayi uhuunagi aba iheengaaschi gawuurji gili mideawa dearjooda miyeeda, nea deanneandeadaannyi bea miyeeda ea nihaap, ak ghwaat geashta diyeayda ng'eanyiissean aba muuwuda. 
REV.13.4	Hean ghaghadoowan buuneeda ichchiboodida, aba gideaba niidaw gheambalmeadaannyi diyeayda, hean ghaghadoowan diyeaydida nea gwayi, “Gawuurji ng'eaha diyeayda, ak gayghoammu ng'eaha gang'uchi sea niny?”
REV.13.5	Ak geattaw diyeayda ghuutta jea gabaloola ng'asheega hees bea ging'weakka, ak geattaw gheambalmeeda jea gwasna gadiyeadaannyi sheeh haradam ea iyyeenya; 
REV.13.6	hean ghwajaat ghuuttaannyi gong'eawi Aseetta, nea gong'eawi eara gheawungaaschi ea heeda abiitta, nea gea abiitta humng'eeda. 
REV.13.7	Ak geesiksa gang'uchi sea fuga ghaydidi ak ghwajoar. Ak geattaw gheambalmeeda appadayda gilinyoo ea emoochean gil ea buuneeda ea iitta ea emoojiga, 
REV.13.8	nea haleanjeessean mida muunda ng'eanyiida gayghaghadoawan niny, giliwas sih miyeeng'oorsa gheawungaaschi jeeda gittaabooda eaweega bea Dayeenda Gisilleanda ghayi sinuus nea miyeebwat sindeetta ng'eanyiida. 
REV.13.9	Gilinyoo gwandeawa iitta dayiinya:
REV.13.10	Siida wassean iijea gawa ghealooniga,
REV.13.10	gaygawa ghealooniga;
REV.13.10	siida wassean iilach gheatteaba niirja aba bwaanga,
REV.13.10	eara niny gajealach gheatta aba bwaanga.
REV.13.10	Nii heeda mida gihang'ooyda ea doobiiwnatta fuga ghaydidi.
REV.13.11	Hean ghaadaayi diyeayda nuut siyeeng'u nea gwaleabu badayda ng'eanyiida; nea gwandeawa gujaw iyyeenya nea gawuurji Dayeenda Gisilleanda ak gabaloolda ichchibooda. 
REV.13.12	Ak gagadiyeatta gheambalmeedeaba diyeaydida bea madeedean iisidaah, ak ghwanung' ghoaghadoawan ng'eanyiida ea fuga mida jeeda diyeaydida bea madeedean, nea dearjoadaannyi bea miyeeda ea nihaap. 
REV.13.13	Ak gwasin gwadeagwajeega hees, nea iissa ghwanung' ghwararang'aana beasta humng'eeda ak ghwahidu ng'eanyi madeeda buneeeda; 
REV.13.14	nea aba gwadeagwajeega siittaw gwasin aba madeeda diyeaydean, hean gwareengani fukka mida ng'eanyiidean, ak ghwanung' gwasin giduurji diyeayda silasa bwaanga ak ea gudugwanda; 
REV.13.15	ak geanung' gaguusa jeammeeda gidida uurji diyeaydean ak abeeda ghoammu gidida uurji diyeaydean gabalool, ak ghwanung' ealajaada gheatkweakka fuga mwaghadoawana gitta uurji diyeaydean. 
REV.13.16	Hit gageanu sean fuga manang'i ea gea hees, fuga sean was meanang'oodiga ea gea barbari, sean fuga abal geat ea ging'ng'oonyanga, ak geayiin giirooranga geattinda dugwa ghana gheamamuunatka, 
REV.13.17	ak abeeda ea siida jea ghoammu ghwasha gil ghana ghwashaayda, geaghus gwandeawa giirooraneedida was gheawungeaba diyeaydideaniin, ghana moonneeda gheawungaaschi. 
REV.13.18	Ak nii geeguura weaghumeeda: ninyeeda mideawa fughareeda jea ghwanal ea dayiitta moonneedeaba diyeanyi, nea nii ea gidittiida buuneeda, nea moonneadaannyi ea bughalaji lah ea laadam ea lah.
REV.14.1	Ng'atta ghaang'weardi, ak ghadaayi gwanda uhuuda Giijeeda Sayuun Dayeenda Gisilleanda nea ghamiinaada, nea gwandeayi sea niny fii sagalamnyooji bughala ea haradam ea ang'wan nea gwandeawa gheawungaaschi ea gheawunga Ghwaan nea sung'oorsa gheamamuunatka nyaawa. 
REV.14.2	Ak ghaayiinyi nyeashta nyaasha humng'eeda uurji nyeashta beega saang'a ak gawuurji nyeashta gighweendandeeda haw; ak nyeashi ayiinyiin gawuurji nyeashta fuga gidondoorajeega las gidondoorajeega nyaawa, 
REV.14.3	nea gwasarman duumdeesh aba madeeda hoorgeeda gheambalmeeda ea madeedeaba diyeangiga assang'wan majeekcheewiin ea madeeda gweargwa. Ak ea manda siida ammu ghoanal geaw duumdida, geaghus fukka as sagalama ea haradam ea ang'wan ghayi sikghu appadayda ng'eanyiidean. 
REV.14.4	Suu gea mii ghang'uda geat ririnyeanda aba gadeemga, aba gideaba ea ghaydidi; nea suu ea gea eadageeshta Dayeenda Gisilleanda gil aba hiji wea sean; assuh ea sikghu aba jeeda buuneeda nea gawuurji haghweega madeeda aba heeda Aseetta ea Dayeenda Gisilleanda, 
REV.14.5	ak ghuusiga nyaawa ea manda ng'uyyeega, aba gideaba gwannya gilimuy.
REV.14.6	Hean ghaadaayi malaykajeanda nuut nea ghang'eatta aba bugusta humng'eeda, nea gwandeawa giijasta miy manda muudeanooda jea gwarukwiisa fuga mida muunda ng'eanyiida, ea giliwas eamwa ea emeeda ea iitta ea buuneeda; 
REV.14.7	ak gwayi aba ghuutta haw, “Oawwala Aseetta nea ghoattawji niny gigheambiitta, aba gideaba damanda girgweageadaannyi nihidu; aghadoawana niny deabwat humng'eeda ea ng'eanyiida, ea basooda ea gheanyanga eenda.”
REV.14.8	Gweadu geeshta malaykajeanda nuut bea iyyeenya, nea gwayi, “Niibeadi, Niibeadi Babeleeda haw, aba gideaba ginung' ghwali emoojiga sean difaayeeda gitta igasayi muyiin.”
REV.14.9	Gweadu geeshta nyaawa malaykajeanda nuut bea samwagu, nea gwayi aba ghuutta haw, “Giliwassean ighadoawan diyeanyi ea gissirattiida, ak ghwanyas giirooraneeda aba gheamamdaannyi ghana geattindaannyi, 
REV.14.10	eara niny gayghwali difaayeeda nyarasta Aseetta, sisin nea meekkuuyi gil aba jeeda bayookta nyarastaannyi, anniny gajeesawan aba beasta ea giikkayda aba madeeda malaykajeega ghaydidi, ea madeeda Dayeenda Gisilleanda. 
REV.14.11	Ak gwadiyeada aroosta sawanadeeda nyaawa eaghoaw gweannyeekka manda muudeanooda; ak ea mayghwanyas fuufta, askweari ghana eawa, nea fuga ghadoawan diyeanyi gil ea gissirattiida, ea giliwas siida wassean mideawa giirooraneeda gheawungaaschi.”
REV.14.12	Hiji heeda mida gihang'ooyda fuga ghaydidi gil, nea fuga ang'ng'waay digheanyeekka Aseetta gil ea masaweega Yeesu. 
REV.14.13	Hean ghaayiinyi ghuutta nyaasha humng'eeda nea gwayi, “Ng'waara ng'asheesu: Ghang'wana siida meah ghamneawa meewsa heeda Ng'uttamiida. Ghang'wana huumwa, gwayi Gurorooda, ak gafuuf iing'atta gadiyeeda nyaawa, aba gideaba sinaweega nyaawa ghwaat geeshta!”
REV.14.14	Hean ghang'weardi ak ghaadaayi shamooghooda eesh, nea uhuudeaba shamooghooni goopteada siida uurji balleanda siida, nea uhuudaannyi gwanda shiipka lagheanga meeng'meeng'i, nea gwanda geattindaannyi barda ng'aniip. 
REV.14.15	Gwarinna jeeda gheeda sibatta Aseetta malaykajeanda nuut, ak gaguurda aba ghuutta haw, gaguursa siitta apteada aba uhuudeaba shamooghoodean, “Adealda bardaang'u, ak guwi laja, aba gideaba booga ng'eanyiida niheas.” 
REV.14.16	Hean siitta apteada appadayda shamooghoodean gwajaksa bardaannyi badayda ng'eanyiida, ak gealach ng'eanyiida.
REV.14.17	Ng'atta gwarinna malaykajeanda nuut jeeda gheeda sibatta Aseetta mida humng'eeda, anniny gwandeawa barda ng'aniip. 
REV.14.18	Ak gwarinna malaykajeanda nuut heeda wagiida, nea dea burdeawa uurda beasta gil, ak gaguursa dea mideawa bardida ng'aniibiin aba ghuutta haw nea gwayeeshsha, “Geanni bardida ittaang'u ng'aniibiin ak gibinni dayeega msabiibooda ng'eanyiida, aba gideaba haghweagaaschi niheas.” 
REV.14.19	Hean gwajaksa malaykajeandida bardaannyi badayda ng'eanyiida ak gaptu msabiibooda badayda ng'eanyiida, ak gwajaksa sabiibu jeeda shoomanda haw simurriisa difaayeeda nyarasta Aseetta; 
REV.14.20	ng'atta geadattas gitta muura difaayiin aba jarooda heeda mawosa mujiini, hean gwarinna foojeanda jeedeaba gitta muura difaayiin, ea gageawiit ea gooyang'da ghealooda faraasi, ea gooyang'da gilomittaji bughalaji iyyeenya ea seedam ea damwallah.
REV.15.1	Hean ghaadaayi gwadeagooda nuut aba humng'eeda, nea ahaw ak daamdaamwaat, malaykaji ispwa mideawa sawanaduut ispwa was gea huydean, aba gideaba appadaydeaba suuh niduulean nyarasta Aseetta.
REV.15.2	Ghaadaayi giduurji basooda giyoo guuyi beasta, ak fukka joar diyeayda ea gissirattiidean ea monneeda gheawungaaschi, nea ghamiinaada aba murdeeda basoodida bea giyoohiin, nea gwandeawa gidondoorajeega Aseetta aba geattinga nyaawa. 
REV.15.3	Ak gwasarman duumda Muusa, was soomjeanda Aseetta, ea duumda Dayeenda Gisilleanda, nea geeyi,
REV.15.3	“Gadiyoojigaagu isinayi ea hees nea deamdeameadi,
REV.15.3	Ea Ng'uttamiida was Aseetta Hoauur!
REV.15.3	Naweadingaagu doobiiwnatta gil ea huumwa,
REV.15.3	Ea Sugoocheanda gweannyeekka sean!
REV.15.4	Ngeaha gil deamoawalnyi ak ghoaghaambiit gheawungaagu, Ea Ng'uttamiida?
REV.15.4	Aba gideaba ang'iing'i guwasi ghaydit nea gibwageaw.
REV.15.4	Aba gideaba gayghapka emoojiga sean ak ghaghadoawannyi,
REV.15.4	aba gideaba girgweageadaang'u siittaajiit.”
REV.15.5	Ng'atta ng'asheesu ghang'weardi ak ghaadaayi gheeda sibatta Aseetta bea maheemajeanda bea muuwunooda mida humng'eeda nea nijaada, 
REV.15.6	ak gwarinna jeeda gheeda sibatta Aseetta malaykaji ispwa nea gwandeawa sawanaduut ispwa, nea gookkwa hang'weakka miyaas meeng'meeng'i, nea daghanuunatka nyaawa ea sirat aba ghealooda meang'meang'. 
REV.15.7	Hean gageanu akkalealla aba jeedeaba diyeangiga assang'wan majeekcheewiin ak ghoadaw malaykajeekka assispwaan gweeraji ispwa sisna lagheanga meeng'meeng'i nea ghwanyiit nyarasta Aseetta majeek ea ghoaw damanda manda muudeanooda; 
REV.15.8	ng'atta geannyiit gheeda sibatta Aseetta aroosta leabu heeda gigheambiitta Aseetta ea dea leabu uurdaannyi, ak ea manda eara siyagi ammu gawa jeeda gheeda sibatta Aseetta ea eaghus ghwahit sawanaduutkiga assispwa bea malaykajeekka assispwaan.
REV.16.1	Hean ghaayiinyi ghuutta haw nyaasha jeeda gheeda sibatta Aseetta nea gwayeeshsha malaykajeekka assispwaan, “Aweayeena ak ghoahhiidi gweerajeekka as ispwa bea nyarasta Aseetta mida badayda ng'eanyiidean.” 
REV.16.2	Gawa malaykajeanda madeeda ak ghoahiida gweeriidaannyi aba badayda ng'eanyiida, hean ghoaptu deanneaduuktka munyas bea ririnnyeanda mideawa giirooraneedeaba diyeadideani ak ghaghadoawan gitta sirattiida ninyiin. 
REV.16.3	Nea malaykajeandida bea iyyeenyean goohiisa gweeriidaannyi jeeda basooda, ak ghwayamwa gawuurji foojeanda siida meah, hean gameewa haleanjeesean mideawa eaweega mida jeeda basooda. 
REV.16.4	Gohiida malaykajeandida bea samwaguun gweeriidaannyi jeeda eeniga ea gheanyanga beega, ak ghoaw foojeanda. 
REV.16.5	Ak ghaayiinyi malaykajeanda ambal beega nea gwayi,
REV.16.5	“Ang'iing'i guwosi doabiiwaat aba girgweaguutkaagu,
REV.16.5	ang'iing'eeda indi nea ghayi gindi, Ea Dea assagi Ghaydit.
REV.16.6	Aba gideaba buuneeda niihiida foojeanda fuga ghaydidi ea gea Sibanga,
REV.16.6	ak anidawi saawa foojeanda ghwali.
REV.16.6	Ak ea gidamiisa!”
REV.16.7	Ak ghaayiinyi heeda wagiida nea gooyeawda, nea gwayi,
REV.16.7	“Huumwa gil Ng'uttamiida was Aseetta mideawa uurda,
REV.16.7	girgweaguutkaagu huumwa gil nea ghwadoabiiw!”
REV.16.8	Gohiisa malaykajeandida bea ang'waniin gweeriidaannyi badayda aseetta, ak geenung' ghaghwarda buuneeda aba beasta; 
REV.16.9	ak geaghwarda buuneeda aba beasta ng'waan, ak ghamwaashta saawa gheawunga Aseetta mideawa uurda appadaydeaba sawanaduussu, ak ea madauukkuunana ak ghoadaw niny gigheambiitta.
REV.16.10	Gohiisa malaykajeandida bea muudiin gweeriidaannyi badayda hoorgeeda gheambalmeedeaba diyeaydida, ak geenung' gamsaniit sugoochcheandumeadaannyi; hean ghwanyeannyea buuneeda ng'ushapkeakka nyaawa aba silalga 
REV.16.11	ak ghamwaashta Aseetta humng'eeda aba sawanaduutka nyaawa ea deanneaduutka nyaawa, ak ea maduukkuunana sinaweega nyaawa.
REV.16.12	Gohiisa malaykajeandida bea lahiin gweeriidaannyi jeeda eenda haw suguura Efrattiin, hean ghwajaam beagaaschi, ak geesissin naweeda sugoodiga leabu heeda ghayeawa. 
REV.16.13	Ng'atta ghaadaayi, ng'asheega rinna ghuutta ichchibooda ea ghuutta diyeayda ea gea ghuusiga sibanga ng'uyyeega, ea guroruunat samwagu munyas uurji udagheambagajeamajeega; 
REV.16.14	suu guroruunatka meangeenda gil, sina gwadeagwajeega, inyeessa gwaritta ak gaweesa sugoodiga mida gigheawda bea ng'eanyiissean, ak ghoamughuush saawa aba ng'uchcheedida aba eaweetta haw bea Aseetta Hoauuriin. 
REV.16.15	“Asi, gaydoanda mareanghweanda! Ghang'wana siida majeek, nea ghaghamwat hang'weakaaschi ak ea mawa nea dawiish ak geadaa baspaseagaaschi!” 
REV.16.16	Ak goomuguushsa saawa hiji suguura aba ghuutta Ebraniya Armagedooni.
REV.16.17	Gohiisa malaykajeandida bea ispwaan gweeriidaannyi humng'eeda, ak gwarinna nyeashta haw jeeda gheeda sibatta Aseetta, heeda hoorgeeda gheambalmeeda, nea gwayi, “Nigeawiit gwasa!” 
REV.16.18	Hean gwardu dadamandeeda, ea nyeashta, ea gighweendandeeda, ea sawooda haw bea ng'eanyiida dea eara heeda ghayi miigwardu dea uurji nii dea niibiideewa buuneeda badayda ng'eanyiida, aba gideaba sawooni bea ng'eanyiidean ahaw. 
REV.16.19	Hean gwaheelli mujiineetta hawiin niba samwagu, ak ghoabeada mujiinajeega emoojiga, ak ghwaapkaat Aseetta Babelooneetta hawiin, ak geattaw gweeriida difaayeeda nyarastaannyi. 
REV.16.20	Gilinyoo ea ng'eanyiida neaweesa beega gaygamng'aw, ak ea manda giijeega jea gudeadaah; 
REV.16.21	hean gang'adeesa buuneeda roopta haw bea lagheanga durmani muuchchi, ak goobitpissa buuneeda nea gwaleabu humng'eeda, ea eeyi bwak ea ghamwaashta buuneeda Aseetta aba sawanadeeda nyas aba lagheanga, ak ghoabeal fih sawanadeedida.
REV.17.1	Hean ghwahidu malaykajeanjagi bea jeedeaba giikka assispwa mideawa gweeraji ispwaan ak gwayeeshinean, “Beenni, gaydaahiimneey girgweaksiinda hiseadayda haw abiitta badayda beega saang'aan, 
REV.17.2	nea nihiseada sea sugoodiga badayda ng'eanyiida, ak gea mida badayda ng'eanyiida ea niboogit aba difaayeeda hiseadayeandumeadaannyi.” 
REV.17.3	Hean ghwaadan aba jeeda Gurorooda ea dawa dareapcheeda, ak ghaadaayi gatmooda nea goopteada aba badayda diyeayda areara nea ghwannyiit saseeda gheawunga ging'weakka, nea gwandeawa iheen ispwa ea gujaw damwanamughuush. 
REV.17.4	Ak gatmoodida ea niikwa hang'da oomu ea dea areara, nea siittaamdaamwa lagheanga meeng'meeng'i ea gea haw sheayeat ea sageekka, ak gwanda geattindaannyi bayookta mida lagheanga meeng'meeng'i biissa ghwanyiit ng'asheega munyas ea ririnyeanda hiseadayeandumeadaannyi; 
REV.17.5	ak gheamamdaannyi geeng'oorsa gheawunga makcheameeda, “Babelooneeda haw, gheamatta fuga hiseada bea ng'asheega munyas bea ng'eanyiida.” 
REV.17.6	Ghaadaayi gatmoodida, nea niboogit aba foojeanda fuga ghaydidi sea foojeanda sinuus appadayda Yeesu.
REV.17.6	Hean nea ghaadaayi gatmoodida ghahamwan ng'eanyi gidahaw. 
REV.17.7	Hean gwayeeshinean malaykajeanda, “Ghwasaan anda gihami ng'eanyi? Gaydarukuneey makcheameedeaba gatmoani, ea dea diyeayda mideawa iheen ispwa ea gujaw damwanamughuush aat gatmooniin. 
REV.17.8	Diyeaydideani idaahiin abeeda gwanda, ak ea mandana, ak gaygwadiyeanna uutta shoomanda mammudeana ak gawa heeda ng'asheega munyas. Ak fuga mida badayda ng'eanyiida miyeeng'oorsa gheawunga nyaawa jeeda gittaabooda eaweega dea sibwada sindeetta ng'eanyiida, gayghahamng'eanyi idaa diyeaydida. Aba gideaba gwanda, ak ea mandana ak gayghwahidu. 
REV.17.9	Ak nii geeguura heeda fughareeda mida weaghuumeeda: iheengiga as ispwaan gijeaga as ispwa apteadawa gatmoani gil; 
REV.17.10	ak gwanda eara sugoodi ispwa, nea muut aba jeannyaawa ea niibeada, akkalleala gwanda, ak niirja ea miighwahidu, nea iihidu gayghwashng'u gilinuwaas. 
REV.17.11	Nea diyeaydida mida ak ea mandanean, niny deaba sissi ak niny gaba jeedeaba giikka assispwaan, ak niny gawa jeeda ng'asheega munyas. 
REV.17.12	Ak gujakkiga attamwanamughuush idaahiin ea sugoodiga attamwanamughuush gil, was gea miighoang'ng'waay uurda sugochcheandumeeda, ak ea ninyas gheambalmeeda gawuurji sugoodiga aba aseadeanagi, sea diyeayda. 
REV.17.13	Saawa gaba fughareanagi ak saawa ghoadaw diyeaydida uurda nyaawa ea gheambalmeeda; 
REV.17.14	ak suu gaygang'uchi sea Dayeenda Gisilleanda, ak gayghwajoar Dayeenda Gisilleanda saawa, aba gideaba niny Ng'uttamiida ng'uttamoojiga gil ea Sugoochcheanda sugoodiga, ak suu mideawa ninyiin ea gea geguursa gea suloat ea gea doobiiweadi.”
REV.17.15	Hean gwayeeshshinean, “Beegigeani idaahiin, bea heeda apteadawa hiseadaydideaniin, ada buuneeda gil ea emoojiga ea iidiga. 
REV.17.16	Ak gujakkiga attamwanamughuushi idaahiin, ea diyeaydida ak gayghwasit hiseadaydida ak gajeenung' ghang'ut salgheang'da nea dawiish, ak gajeeyaak banyeagaaschi ak gajeenung' gamurjan aba beasta, 
REV.17.17	aba gideaba Aseetta niyiin guroruunatka nyaawa ak ghwasareanda gidagasiida nea gaba fughareanagi ak ghoadaw diyeaydida uurda sugoochcheandumeeda nyaawa, ea gwasa ng'asheega Aseetta. 
REV.17.18	Ak gatmoodida idaahiin ea mujiineetta hawiin gil mideawa gimbaliischooda appadayda sugoodiga badayda ng'eanyiideani.”
REV.18.1	Iing'atta suu ghaadaayi malaykajeanda nuut nea ghwararang'aana humng'eeda, nea gwandeawa gheambalmeeda haw; ak ghoabwaay ng'eanyiida gigheambiittaannyi. 
REV.18.2	Hean gaguurda aba nyeashta haw nea gwayi,
REV.18.2	“Niibeadi, niibeadi Babelooneeda haw!
REV.18.2	Niwosi heeda jea goobiida meang'ngeenda,
REV.18.2	ak ea heeda abiitta gilinyoo ea gurorooda muyi,
REV.18.2	ea heeda abiitta gilinyoo ea dariideanda muyi;
REV.18.3	aba gideaba emoojiga sean nili difaayeeda ng'asheagaaschi munyas gaseadayyi,
REV.18.3	ak eara sugoodiga ng'eanyiida nihiseada sea niny,
REV.18.3	nea fuga ageakshi bea ng'eanyiida ea ninyas meanang'oochcheandumeeda aba uurda hiseadayeandumeadaannyi.”
REV.18.4	Hean ghayiinyi ghuutta nuut nyaasha humng'eeda nea gwayi,
REV.18.4	“Aritteawana headaannyi, fugeasu,
REV.18.4	adooguuyeewi ring'eedaannyi,
REV.18.4	adiiduw ghoanyaschi sawanaduutkaaschi;
REV.18.5	aba gideaba ring'eadaannyi sijip ea ghwahitta humng'eeda,
REV.18.5	ak eanipkaat ng'asheagaaschi munyas Aseetta.
REV.18.6	Oattawa siida gidagoneegwa niny,
REV.18.6	ak ghoattawji niny niba iyyeenya aba sinaweagaaschi;
REV.18.6	Okkuuyeena nibiyyeenya aba badaydeaba niny aba jeeda bayookta aguuyeesa niny.
REV.18.7	Aba gidaghambiitta geaw niny nea gwanda jeeda hiseadayeandumeeda,
REV.18.7	ottawa niny gheadeendida was sawanadeeda ea giiseaneegean.
REV.18.7	Aba gideaba gwayi niny aba jeadaannyi, ‘Neapteadi sugoochcheanda was gatmooda
REV.18.7	nea meawosi masinung'weanda, ak ea maydadaa giiseaneega,’
REV.18.8	aba gideaba sawanaduutkaaschi gayghwahidu eaweechanjagi,
REV.18.8	miyeeda ea giiseaneega ea jalooda,
REV.18.8	nea niny gajeenung' ghwaak beasta;
REV.18.8	aba gideaba Ng'uttamiida was Aseetta gwandeawa uurda ak gaygoorgweaksa niny.”
REV.18.9	Nea sugoodiga ng'eanyiida, hiseada abeeda gwahiseada sea niny, gaygooyeawda nea gaguuttu heareega appadaydeaba niny iidaa aroosta beasta sighwardaawa niny; 
REV.18.10	ak gayghamiinaada nea sheagi, aba muwda sawanadeadaannyi, nea gwayi,
REV.18.10	“Eamuy daannyi! eamuy daannyi! mujiineetta hawiin,
REV.18.10	mujiineeda Babelooni mideawa uurda!
REV.18.10	Aba gideaba jeemba aseadeenagi gayghwahidu girgweaksiindaang'u.”
REV.18.11	Ak fuga ageakshachi bea ng'eanyiida gaygooyeawda nea gaguut heareega appadaydaannyi aba gideaba manda siida jea gutghwasha haleanjeannyaawa, 
REV.18.12	haleanjeeda sisna lagheanga meeng'meeng'i, ea lappiya, ea lagheanga hees sheayeat ea sageekka, ea hang'weakka miyaas bumbuni, gea oomng'i ea gea buudeega ea gea areeri, ea geetta hideeda, ea gilinyoo ea dabichcheanda sisna gujaweeda gil, ea gilinyoo ea dabichcheanda geetta haw sheayeat gil, ea dea gharinyeanda areara, ea gharinyeanda ea lagheanga suguura marumaru, 
REV.18.13	ea geetta ng'andit suguura mdalasiini, ea geediga ng'andidi siyiina jeeda nyeanyiida, ea hideeda ng'andit, ea nagheeda ng'andit, hideeda ng'andit bea dumbeecheanda, ea difaayi, ea nagheeda, ea dearanga miyaas bea ngano, ea dugwa ea gisilga, ea farasajeega, ea muttukwajeega, ea ging'ng'oonyanga, nea guroruunatka buuneeda.
REV.18.14	“Haghweega bwariiy jeadaang'u ninung'useey heeda,
REV.18.14	ea hamichchoojigaagu ibwariinyi ea haleanjeeda miyeenooda nirooda aba headaang'u, ak ea maygudu ebiikta gichcha eanyas!”
REV.18.15	Ak fuga ageakshachchi aba haleanjeeni, ghayi nyasa meanang'oochcheanduumeeda headaannyi, gayghamiinaada nea sheagi, aba muuwda sawanadeadaannyi, hean gooyeawda nea gaguuttu heareega aba ghuutta haw,
REV.18.16	“Dashageada, dashageada, mujiineetta hawiin
REV.18.16	siikwealsa hang'da bumbun miyiin, ea hang'weakka omng'i ea gea areeriin,
REV.18.16	nea geetaamdaam aba lagheanga meeng'meeng'i, ea lagheanga sheayeeda haw, ea sageekka!
REV.18.17	Aba jeemba aseadeanagi haleanjeeni seaniin sihista.”
REV.18.17	Ak fuga sean ambal maleambajeega ea fuga weay bareanyeekka aba maleambooda ea gearnoodiga maleambooda ea fuga ageakshi aba jeeda basooda, hean ghamiinaada nea sheagi 
REV.18.18	gooyeawda iidaa aroosta beasta sighwardaawa niny,
REV.18.18	“Ana mujiinajaan gil uurji mujiineani hawiin?”
REV.18.19	Hean gwajaksa iheenga nyaawa birjeanda, ak gooyeawda nea gagiisan, hean gooyeawda nea gwayi,
REV.18.19	“Dashageada, dashageada, mujiineetta hawiin
REV.18.19	nea gea mideawa maleambajeega hees aba jeeda basooda ghwanyas baruureega aba meanang'oochcheandumeadaannyi!
REV.18.19	Ak aba jeemba aseadeanagi ea sijakta.
REV.18.20	Ahoosana appadaydaannyi, Ea humng'eeda,
REV.18.20	Ea fuga ghaydidi ea giijasoodiga ea sibanga,
REV.18.20	aba gideaba Aseetta nugoneegwa girgweaksiinda appadaydaannyi!”
REV.18.21	Hean gagatgat malaykajeanjagi mideawa uurda, lagheaneeda uurji lagheaneeda haw bea ng'ealdeayda ak gwajaksa jeeda basooda, nea gwayi,
REV.18.21	“Asi gajeejakseey ng'eanyi Babelooneetta was mujiineeda hawiin aba nyarasta,
REV.18.21	ak ea maygudeebiikta eadaah;
REV.18.22	ak eara ghuusiga fuga mideawa gidondoorajeega ea gea sarman, ea gea seawiir ea gea aguul,
REV.18.22	ea maygudu eebiikta eeyiing'sa jeadaang'u earahay;
REV.18.22	ghana siida geariir aba giliwas gearinda
REV.18.22	maygudu eanyasa jeadaang'u earahay;
REV.18.22	ghana ghuutta lagheaneeda ng'ealshi
REV.18.22	maygudu eyiing'sa jeadaang'u earahay;
REV.18.23	ak eara weeshinda gheaboong'nyeanda
REV.18.23	ea maygudu gabiikta ghoabwaay aba jeadaang'u earahay;
REV.18.23	ak eara ghuutta siida geeshshi ea dea gatmooda sighi
REV.18.23	maygudu ebiikta eyiing'sa jeadaang'u earahay;
REV.18.23	aba gideaba fiisu ikaagu ageakshiin ghayi saawa fuga hees bea ng'eanyiida gil,
REV.18.23	ak emoojiga sean easireengani aba beneetkweandumeadaang'u.
REV.18.24	Nea jeadaannyi geenyasa foojeanda sibanga ea gea fuga ghaydidi,
REV.18.24	ea gea fuga ghayi sinuus appadayda ng'eanyiida.”
REV.19.1	Ng'atta ng'asheesu ghaayiinyi ghuutta haw uurji dea emeeda saang'a aba humng'eeda, nea gwayi, “Haleeluuya! Lealeanooda ea giigheambiitta ea uurda gaba Aseetteanya, 
REV.19.2	aba gideaba girgweageadaannyi dea huumwa gil nea doabiiwaat; aba gideaba nirgweaksa hiseadaydida hawiin ghayi datas ng'eanyiida aba hiseadayeandumeandaannyiin, ak ea niwalda appadaydaannyi foojeanda soomjoogaaschi.” 
REV.19.3	Geebiikta gichcha echchuur nea geeyi, “Haleluuya! Aroosta leabu heedeaba gatmoodida gwadiyeada ea ghoaw damanda manda muudeanooda.” 
REV.19.4	Nea gweargiga at diktam ea ang'waniin sea diyeangiga assang'wan majeekcheewiin goobeedeayi ak ghoaghadoawan Aseetta apteada appadayda hoorgeeda gheambalmeeda nea gwayi, “Amin. Haleluuya!”
REV.19.5	Hean gwarinna ghuutta nyaasha jeedeaba hoorgeetta bea gheambalmeedean nea gwayi, “Edumsheesiina Aseetteanya, agoogeani sean owaschi soomjoagaaschiin, agoogeeni owalli gheang'daanyiin, was gea manang'i ea gea hees.” 
REV.19.6	Hean ghaayiinyi ghuutta uurji dea emeetuw, ak ghwanyaashta ghuutta beega saang'a ak gabiissa ghwanyaashta dea gighweandandeeda haw nea gwayi,
REV.19.6	“Haleluuya! Aba gideaba Ng'uttamiida was Aseetteanya Hoauur nimbaliischi.
REV.19.7	Asi ehoosana nea geeng'weelayi nea geattawji gigheambiitta, aba gideaba geeshshooda Dayeenda Gisilleanda nihidu, ak eara gatmoadaannyi ea nisissin geaw ea ghwahit; 
REV.19.8	ak ea sikwealsa hang'weakka miyaas bumbuni, meang'meang' nea miyaas,” aba gideaba hang'weakka miyaas sinaweega doabiiw bea fuga ghaydidi gil. 
REV.19.9	Hean gwayeeshshean malaykajeanda, “Ng'waara ng'asheesu: Ghang'wana fukka suguursa hamitta geshshooda Dayeenda Gisilleandean.” Ak gwayeeshshinean, “Suu ng'asheega huumwa bea Aseetta.” 
REV.19.10	Ak geabeedeaysi madeeda geeshangaaschi ak ghaaghadoowannyi niny hean gwayeeshshinean, “Adiiduw gisni ng'asheesu! Aniini geawoschi soomjeanda sea ang'iing'i sea fuga iduupcheewi mideawa muuwunooda Yeesu. Ghadoawana Aseetta.” Aba gideaba muuwunooda Yeesu gurorooda sibaneandumeeda.
REV.19.11	Hean ghaadaayi nea ghwajaada humng'eeda, ak ghaadaayi, faraseedeesh! Nea gwanda badaydaannyi siida suguura Doobiiwnatta ea Huumwa, ak niny aba doobiiwnatta goorgweaksa nea gwasin ng'uchcheeda. 
REV.19.12	Ak gheanyangaaschi gawuurji ngu'shapta beasta, ak uhuudaannyi gwanda shiipka saang'a; ak gheawunga sung'waar mwanala eara sih geaghus niny. 
REV.19.13	Ak niny ea sikwealsa hang'da sing'uda foojeanda, ak gheawungaaschi geeguura Ng'asheanda Aseetta. 
REV.19.14	Nea ghwaat geeshta Lugooda humng'eeda, nea gookkwa hang'weakka bumbuni, eashis nea miyaas, ak ghwaat geeshta farasajeega eeshish. 
REV.19.15	Ak gwarinna bwaangeeda ng'aniip ghuuttaannyi jea ghabwara emoojiga, ak gayghoahaaghwiida saawa bileangida gharinyeanda; nea niny ghoallapta ng'eanyi shoomanda difaayeeda bea nyarasta haw bea Aseetta Hoauur. 
REV.19.16	Ak badayda hang'daannyi ea gibeestaannyi geeng'oorsa, gheawunga Sugoochcheanda sugoodiga ea Ng'uttamiida ng'uttamoojiga. 
REV.19.17	Hean ghaadaayi malaykajeanda nea ghamiinaada aba badayda aseetta, nea goojuur aba ghuutta haw nea gwayeeshsha dariidakka ng'eatng'eatta aba bugusta humng'eeda, “Apkaani, abwada geat aba ghweelmeeda haw bea Aseetta, 
REV.19.18	ak ghoayaaji sasanuukka sugoodiga, ea sasanuukka shirikkaarajeega hees, ea sasanuukka fuga mideawa uurjeenga, ea sasanuukka farasajeega ea gea fuga ding'da, ea sasanuukka buuneessean, sea siida abal geaw ea ging'ng'oonyaneeda, dea mwanang' ea dea haw.” 
REV.19.19	Hean ghaadaayi diyeayda ea sugoodiga ng'eanyiida ea shirikkaarajeega nyaawa nea ghabwat geat nea gagasa gang'uchchi sea siitta apteada aba badayda farasin sea shirikkaareadaannyi. 
REV.19.20	Hean geang'ng'waay diyeaydida, sea sibaneeda ng'uyyeega ghayi sina gwadeagwajeega ammadeadaannyi, ak gwareengani fukkeanji ghayi ning'ng'waay giirooraneedeaba diyeaydida ea fukka ghadoawan gidasirattiida ninyiin. Hean geejaksa suu assiyyeenyean jeeda basooda beasta nea majeekcheewi ak ghwaak beasta ea giikkayda. 
REV.19.21	Ak giikka sippuudiin geenuseadawa bwaangeedeaba siitta apteada aba badayda faraasiin, aba bwaangeeda rinna ghuuttaannyi; hean gwalang'u dariidakka sean aba banyeega nyaawa.
REV.20.1	Hean ghaadaayi malaykajeanda nea ghwararang'aana humng'eeda, nea ghoang'ng'waanya geadi gidasiittinna shoomanda mammuudeana ea munyaloalajeanda haw. 
REV.20.2	Ak ghoang'ng'waay ichchibooda was ichchiboodida bea garayiin was meang'nyeandeenda ea Shattaani, ak ghwarada gweanyeew sagalama, 
REV.20.3	ak gwajaksa niny jeeda shoomanda, hean gwadukuta ak ghwayiin giroraneeda badaydaannyi, aba gideaba maygabiikta gichcha gwareengani emoojiga, ea ghang'atta gweannyeew sagalama. Amang'atta hiji gajeettin gilinuwaas. 
REV.20.4	Hean ghaadaayi hoorgajeega gheambalmeeda, nea goobiitbiida badahuukka fuga jea goorgweach. Ak ghaadaayi guroruunatka fuga ghayi silajaada gheatkweaka aba badayda muwunnooda Yeesu ea appadayda ng'asheanda Aseetta, ea giikka ghayi mii ghaghadoawan diyeaydideaniin ghana gitta sirattiidean nea miighwanyas giroraneadaannyi aba gheamamuuunatka nyaawa, ghana geattinga nyaawa. Ak gwaduuttu, ak goombaliischi sea Gristo gweannyeew sagalam. 
REV.20.5	Ak muscheekkiga siippuudiin ea mabiikta gwaduuttu ea ghang'atta gweannyeew sagalam. Nii duunooda madeeda gil. 
REV.20.6	Ghang'wana nea ghaydit siida mida jeeda duunnooda madeeda! Appadahuukkeaba fiisu miyeedeaba iyyeenya manda uurda ak gayghoaw ashoohoodiga Aseetta ea gea Gristo, ak gaygoombaliischi sea niny gweannyeew sagalam.
REV.20.7	Ak iyasha gweannyeew sagalama, gajeettin Shattaani gwarinna ghealoonigaaschi 
REV.20.8	ak gayghwahidu ak gwareengani emoojiga mida murdajeega assang'wan bea ng'eanyiida, ak ea, Googu gil ea Magoogu, ak ghoawaam saawa aba ng'uchcheeda; nea monneeda nyaawa gwadeenna iseaskweanda basooda. 
REV.20.9	Hean ghwascheang'da gaweay badayda ng'eanyiida ak geneaweesa gealga fuga ghaydidi ea mujiineetta subwariiyiin; hean ghwararang'aan beasta leabu humng'eeda ak ghwaak saawa, 
REV.20.10	ak geejaksa meang'nyeandida reengani saawaan jeeda basooda beasta ea giikkayda heeda mida diyeaydida ea sibaneeda ng'uyyeega, ak gajeesawan askweari ea eawa ea ghoaw damanda manda muudeanooda.
REV.20.11	Hean ghaadaayi hoorgeeda haw eesh bea gheambalmeeda ea siida apteadawa uhuuda; nea madeadaannyi gamng'aw ng'eanyiida ea humng'eeda, ak ea meadaaha heeda jea goobiida. 
REV.20.12	Hean ghaadaayi fuga nimeewa, gea hees ea gea manang'i, nea ghamiinaada aba madeeda hoorgeeda gheambalmeeda, hean geettin gittaabwajeega. Ak geettin gittaabwajeanda nuut, nea gittaabooda eaweega gil. Ak geergweaksa fukka nimeewean aba ng'asheega sing'oorsa jeedeaba gittaabajeekka, giduurji gidaghayi nisin. 
REV.20.13	Gooruudu basooda fuga nimeewa mida jeadaannyi, ak gooruudu miyeeda ea Gheeda maloonghajeega fuga nimeewa mida jeadaannyi, ak geergweaksiina sean gidaghayi nisin. 
REV.20.14	Hean geejaksa miyeeda ea Gheeda maloonghajeega jeedeaba basoodida bea beastean. Nea nii ea miyeedeaba iyyeenya gil, basooni bea beastean; 
REV.20.15	Ak gilwas sih iimiyeeng'oorsa gheawungaaschi jeeda gittaabooda eaweega, hean geejaksa jeedeaba basoodida bea beastean.
REV.21.1	Hean ghaadaayi humng'eeda eesh ea ng'eanyiida eesh; aba gideaba humng'eeda madeeda ea ng'eanyiida madeeda goolla ghang'atta, ak basooda ea mudugwanda. 
REV.21.2	Ak ghaadaayi mujiineeda ghaydit, was Yerusaleemooda eesh, nea ghwararang'aana humng'eeda heeda Aseetta, nea hidaat gawuurji sibeeda siittaamdaam aba siyeeda; 
REV.21.3	hean ghaayiinyi ghuutta haw nyaasha heeda hoorgeedida bea gheambalmeedean nea gwayi, “Ng'ulla, giibinda Aseetta gwandeayi sea buuneeda. Ak gaygwasin giibindaannyi sea saawa, ak gayghoaw fugaaschi ak Aseetta niny gaygwandeayi sea saawa; 
REV.21.4	ak gaygoobuus giliwas dabeakka aba gheanyanga nyaawa, ak ea maygudu gwanda miyeeda, ghana giiseaneega ghana shookka ghana sawanadeeda, maygutgwanda aba gideaba, ng'asheega madeeda goolla ghang'atta.” 
REV.21.5	Ng'atta gwayi siitta apteada aba badayda hoorgeeda gheambalmeedean, “Ng'ulla, gaydanung'u gaweeriidi haleanjeessean.” Ak gwayi gichcha, “Ng'waara ng'asheesu, aba gideaba ng'asheesu doobiiwanatta gil ak ea huumwa.” 
REV.21.6	Ak gwayeeshinean, “Nisa! Gideaba Aniini geawoschi Alfa ea Omeega, ging'eetta ea huydeanda. Siida bearji muwoosh gaydaadaw mwadaagha beega leabu gheang'deenda mideawa eaweega. 
REV.21.7	Nea dea jooriischi gaygwahearan haleanjeeni, ak gaydoaw Aseettaannyi nea niny gayghoaw balleandeanyu. 
REV.21.8	Ak gea giyoonnyi, ea gea mandeawana masaweega, ea gea ririnnyeanda, ea gea nuusa buuneeda, ea gea hiseada, ea beeneediga, ea gea gadoowani gida mawosa aseetta, ea gea naba ng'uyyeega sean, heennyaawa jeeda basooda yeada beasta gil ea giikkayda, nea nii ea miyeedeaba iyyeenya.”
REV.21.9	Hean ghwahidu malaykajeanjagi bea jeedeaba giikka as ispwaan nea gwandeawa gweeraji ispwa nyiit sawanaduut ispwa huydean ak goobaloolan, nea gwayi, “Beenni hiji, ak gaydaahiimneeyi sibeeda, was gatmooda Dayeenda Gisilleanda.” 
REV.21.10	Hit ghwaadan aba Gurorooda ea ghoahiitanaan giijeeda haw, geaw, ak ghoahiimnaan mujineeda ghaydit was Yerusaleemu nea ghwararang'aana humng'eeda heeda Aseetta, 
REV.21.11	nea gwandeawa giigheambiitta Aseetta, ak weeshindaannyi gawuurji lagheaneeda haw sheayeat, gawurji lagheaneeda mur, ak ea miyaas nea ghameang'meang', 
REV.21.12	abeeda gwanda ghamarda haw, geaw, mideawa ghuusi damaniyyeenya, ak gidaghuudajeesu gwanda malaykaji damaniyyeenya, nea gidaghuudajeesu ea sing'oorsa gheawunga emooji damaniyyeenya was balloojiga Israeeli; 
REV.21.13	meatkweeda ghayeawa gwanda gidaghuudaji samwagu, wilooda ng'eanyiida ghayeawa gwanda gidaghuudaji samwagu, wilooda ng'eanyiida biyeara gidaghuudaji samwagu, heeda biyeara gwanda gidaghuudaji samwagu. 
REV.21.14	Ak ghamarda mujiini abeeda gwandeawa sindeechcheewi damaniyyeenya, ak badaydeaba sindeechcheekkiga gwanda gheawun damaniyyeenya bea giijasoodikka attamaniyyeeenya bea Dayeenda Gisilleandean. 
REV.21.15	Nea siitta abaloolaniin abeeda gwandeawa bileangida sisna lagheanga meeng'meeng'i, jea goodeena mujiineedida ea gidaghuudajeegaaschi ea ghamarda. 
REV.21.16	Nea mujiinean gooyang'deayyi meadajeega sean, nea geawundaannyi gooyang'deayyi sea baraknatta; ak goodean mujiini aba bileangidaannyi, gilomittaji sagalamnyooji iyyeenya ea bughalaji ang'wan; nea geawunda ea baraknatta ea geawunda gal humng'eeda gooyang'deayyi. 
REV.21.17	Hean goodeen eara ghamardaannyi, ak ghwanyas geattin bughala ea haradam ea ang'wan aba gidadeeniida buuneeda nea diitta ea malaykajeanda gil. 
REV.21.18	Ak ghamardida geadeasa lagheang'su murjeewi, ak mujiineedida geesna lagheanga meeng'meeng'i miyaas nea ghawaar giyoo. 
REV.21.19	Nea sindeechcheekka ghamarda mujiini abeeda siittaamdaamwa aba giliwas laghaana haw sheayeat; dea madeeda ea mur, deabiyyeenya gameaji ea oomu, deaba samwagu ea ng'oreadi, deaba ang'wan ea nyawiish, 
REV.21.20	nea deaba muut ea bwaash, nea deaba lah aareara, nea deaba ispwa gameaji anyawiish, nea deaba sis ea booshcheanda, nea deaba shageash ghawaar booreega, nea deaba damanamughuush gameaji ghawaar booreega, deaba damwanagi ea dughwaang, deaba damaniyyeenya ea oomu. 
REV.21.21	Ak gidaghuudajeekka attamaniyyeenyean gwanda sageek damaniyyeenya, gilinyoo ea gidaghuut gil gwanda sageeyeanjagi, nea naweeda mujiini ea lagheanga meeng'meeng'i miyaas sing'ng'weerdaawa uurji giyoohi. 
REV.21.22	Ak ea mwaadaahi, gheeda sibatta Aseetta aba mujiini, aba gideaba gheennyaawa sibatta Aseetta Ng'uttamiida was Aseetta Hoauur ea Dayeenda Gisilleanda. 
REV.21.23	Ak mujiineedida ea magassa gideaba gayghoobwaay aseetta ghana sheeda, aba gideaba giigheambiitta Aseetta weeshindaannyi, ak gheaboong'nyeandaannyi ea Dayeenda Gisilleanda gil. 
REV.21.24	Aba gideaba weeshindaannyi gaygwaneayeewa emoojiga jeeda; ak sugoodiga ng'eanyiida gaygweadu giigheambiitta nyaawa jeadaannyi, 
REV.21.25	ak gidaghuudajeegaaschi ea mwajearat askweari earahay, aba gideaba jeani manda eaweeda; 
REV.21.26	ak saawa gaygweadu jeannyaawa giigheambiitta ea mureeda emoojiga. 
REV.21.27	Nea jeadaannyi ghanyea maygawa gidamuy, ghana deasina ng'asheega munyas ghana gea ng'uyyeega, geaghus giikka sing'oorsa jeeda gittaabooda eaweega bea Dayeenda Gisilleandean.
REV.22.1	Hean ghoahiimnaan enda beega mideawa eaweega, nea eesh ea ghameang'meang', nea ghwadalalaana hoorgeeda Aseetta ea dea Dayeenda Gisilleanda, 
REV.22.2	nea bugusta naweadinga mujiini, earada, meatkwajeega sean bea enda, abeeda gwanda geetta eaweega, mideawa haghweega heeluut damaniyyeenya, nea inyeessa gooruudu haghweagaaschi gilashsheah; nea seengeaba geedi gaba giheapta emoojiga. 
REV.22.3	Ak ea maygutgwanda gilinyoo ea moshteayda gil, nea hoorgeeda gheambalmeeda bea Aseetta ea dea Dayeenda Gisilleanda gaygwanda jeadaannyi, nea soomjoogaaschi gayghoaghadoawan niny, 
REV.22.4	ak gayghwadaa gheamamdaannyi, nea gheawungaaschi gaygwanda gheamanunatka nyaawa. 
REV.22.5	Ak ea maygutgwanda eaweeda; nea magasa weeshinda gheaboong'nyeanda ghana aseetta aba gideaba Ng'uttamiida was Aseetta gayghoaw weeshinda nyaawa, saawa gaygoombaliischi ea ghoaw damanda manda muudeanooda.
REV.22.6	Hean gwayeeshshinean, “Ng'asheesu ghwadoabiiw ak ea huumwa gil. Nea Ng'uttamiida, was Aseetta bea guroruunatka sibanga, abeeda gaygoojeagu malaykajeandaannyi goohiimsa soomjoagaaschi ng'asheega jea gabean ghwahidu. 
REV.22.7	Ak ging'ulayi, gaydahidu nea ghaalamwajaannyi.” Ghang'wana siida ang'ng'waay ng'asheega siramoaran aba jeedeaba gittaaboani. 
REV.22.8	Aniini Yohaana ghaayiinyi nea ghaadaayi ng'asheesu. Damandida ayiinyi nea ghaadaayiin, hean geabeedeaysi ng'eanyi ak ghaghadoawannyi aba madeeda malaykajeanda ahiimnaan ng'asheesuun; 
REV.22.9	hean gwayeeshshinean, “Adiiduw gisni gitta! Aniini geawoschi soomjeanda sea ang'iing'i sea fuga siduupcheewi was sibanga, ea fukka ang'ng'waay ng'asheegeaba gittaaboaniin. Aghadoawana Aseetta.” 
REV.22.10	Ak gwayeeshshean, “Adiiroori ng'asheega siramoaran bea gittaaboaniin, aba gideaba damanda nineekkiit. 
REV.22.11	Siida sina ng'asheega munyas daraanya sinooda ng'asheega munyas, dea mideawa ririnyeanda daraanya ririnyeanda, dea doabiiwaat daraanya doobiiwnatta, dea ghaydit ea daraanya ghaydidanda. 
REV.22.12	Ng'ulla, ghaawunnyi nea ghaalamwajaanyi, nea geayeadu gichchea daadaw siida, ak ghaadawji giliwas sii giduurji gidaghayi sin. 
REV.22.13	Aniini geawoschi Alfa ea Omeega, dea madeeda gil ea dea huydean, was dea ging'eetta ea dea huydean.”
REV.22.14	Ghang'wana fuga ahuun hang'weakka nyaawa, ak gwandeawa doobiiwnatta jea gaweesiina geetta eaweega ak gaweay jeeda mujiini aba gidaghuudajeagaaschi. 
REV.22.15	Hoowa bea jaroodean gwanda gudajeega ea beneediga ea fuga hiseada ea fuga nuusa buuneeda ea fuga ghadoawani gidamwawosa aseetta, ea gilinyoo ghabwariiy ng'uyyeega nea gwasin. 
REV.22.16	“Aniini Yeesu, neajeagu malaykajeandeanyu headaang'u nea gweadu muwwunooni heeda ganisajeega. Aniini geawaschi hawunnyeanda ea jeatta Dawdi, was ming'weandida aboong'u bea muchchuunoodean.” 
REV.22.17	Ak gwayi Gurorooda ea Sibeeda, “Beenni.” Nea siida ing'shi dayi “Beenni.” Ak doani siida bearji muwooshta, nea dea gasa ea dageanda beega eaweega nea manda sheayeeda.
REV.22.18	Geereekusi giliwas sii iiyi ramoorangeaba gittaaboani: giliwas sii iyahaat, gaygoheassa Aseetta sawanaduussu surgu aba jeedeaba gittaaboani, 
REV.22.19	ak giliwas sii igeanda gili aba jeeda ng'asheega siramoar bea gittaaboaniin, gaygageanda Aseetta headaannyi aba jeeda geettida bea eaweegean ea aba jeeda mujiineetta ghaydidiin, surgu ng'asheagaaschi aba jeedeaba gittaaboani. 
REV.22.20	Nea siida muuwwu ng'asheesu gwayi, “Asi aba huumwa ghaawunnyi nea ghaalamwajaanyi.” Amin. Beenni, Ng'uttamiida was Yeesu! 
REV.22.21	Gagasa anyasa dagheerjeandumeeda Ng'uttamiida was Yeesu agoogeeni sean owoschi ghaydidiini. Amin.
