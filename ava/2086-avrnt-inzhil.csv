MAT.1.1	Ибрагьимил наслуялъул Давудил кьибилалъул вас Гӏиса Масихӏил умумузул цӏаразул рахас гьадинаб буго:
MAT.1.2	Ибрагьимие гьавуна Исхӏакъ, Исхӏакъие гьавуна Якъуб, Якъубие гьаруна Ягьуда ва гьесул вацал. 
MAT.1.3	Ягьудае Тамарица гьаруна Перецги Зараги, Перецие гьавуна Хӏецрон, Хӏецроние гьавуна Рам, 
MAT.1.4	Рамие гьавуна Гӏаминадаб, Гӏаминадабие гьавуна Нахӏшон, Нахӏшоние гьавуна Шалмон, 
MAT.1.5	Шалмоние Рагьабица гьавуна Богӏаз, Богӏазие Рутица гьавуна Йобед, Йобедие гьавуна Йишай, 
MAT.1.6	Йишаие гьавуна парччахӏ Давуд.
MAT.1.6	Уриял йикӏарай чӏужуялъ парччахӏ Давудие гьавуна Сулайман; 
MAT.1.7	Сулаймание гьавуна Регьобоам, Регьобоамие гьавуна Абиягь, Абиягьие гьавуна Аса; 
MAT.1.8	Асае гьавуна Иегьошапат, Иегьошапатие гьавуна Иегьорам, Иегьорамие гьавуна Уззия; 
MAT.1.9	Уззияе гьавуна Иотам, Иотамие гьавуна Агьаз, Агьазие гьавуна Гьезекиягь; 
MAT.1.10	Гьезекиягьие гьавуна Манассегь, Манассегьие гьавуна Амос, Амосие гьавуна Иосиягь; 
MAT.1.11	жугьутӏал Вавилоналде гочинарилалде Иосиягьие гьаруна Йехониягь ва гьесул вацал;
MAT.1.12	Вавилоналде гочун хадув Йехониягьие гьавуна Шеалтиэл, Шеалтиэлие гьавуна Зеруббабел, 
MAT.1.13	Зеруббабелие гьавуна Абиуд, Абиудие гьавуна Элиаким; Элиакимие гьавуна Азор; 
MAT.1.14	Азорие гьавуна Садок, Садокие гьавуна Ахим, Ахимие гьавуна Элиуд; 
MAT.1.15	Элиудие гьавуна Элиазар, Элиазарие гьавуна Маттан, Маттание гьавуна Якъуб; 
MAT.1.16	Якъубие гьавуна жинда Масихӏилан цӏар лъурав Гӏисал эбелалъул – Марямил – рос Юсуп.
MAT.1.17	Гьедин Ибрагьимидасан Давудиде щвезегӏан анцӏила ункъо наслу лъугьана; Давудидасан байбихьун жугьутӏал Вавилоналде гочинаризегӏанги лъугьана анцӏила ункъо наслу; Вавилоналде гочараб заманалдаса Масихӏиде щвезегӏанги лъугьана гьебго анцӏила ункъо наслу.
MAT.1.18	Гӏиса Масихӏ дуниялалде вачӏин гьадин ккана: гьесул эбел Марям йикӏана Юсупие абурай яс; амма гьес гьей ячиналдего Аллагьасул Илагьияб Рухӏалдалъун гьелъул ургьибе лъимер ккун букӏин лъана. 
MAT.1.19	Гьелъул абурав Юсупица, яхӏ-намус бугев чи вукӏиндал, хӏукму гьабуна гьей халкъалда суризе бокьичӏого, балъгого гьелъулгун ригьин хвезабизе. 
MAT.1.20	Гьединаб пикруялда гьев вукӏаго, макьилъ тӏаде вачӏун Бичасул малаикас абуна:
MAT.1.20	– Я, Давудил наслуялъул вас Юсуп! Марям лъадилъун ячине мун хӏинкъуге. Гьелъул ургьибе ккараб лъимер Аллагьасул Илагьияб Рухӏалдалъун букӏин лъай дуда. 
MAT.1.21	Гьелъ дуе вас гьавила; Гӏисаян цӏарги лъезе ккола дуца гьесда, гьес жиндирго халкъ мунагьаздаса хвасар гьабизе бугелъул
MAT.1.22	Гьеб кинабго ккана цо аварагасда Аллагьас абураб гьадинаб калима ритӏухълъизе: 
MAT.1.23	«Гьале ясгӏаданалъул ургьибе лъимер ккела ва гьелъ вас гьавила. Гьесда цӏарги лъела Имануэл». (Гьелъул магӏна ккола «Аллагь нилъгун вуго» абураб.)
MAT.1.24	Гьале Юсуп макьидаса вигьана, Бичасул малаикас абураб гьабун, жиндирго бахӏарайги рокъое ячана. 
MAT.1.25	Амма гьелъ вас гьавизегӏан, аскӏов вегун, гьелда квер хъвачӏо Юсупица. Васасда цӏарги Гӏиса абун лъуна.
MAT.2.1	Ягьудиялъул Бетлегьем шагьаралда Гӏиса гьавуна Гьерод ханлъун вугеб заманалда. Гьебмехалъ бакъбаккул рахъалдасан Иерусалималде рачӏана цӏвабзазул гӏелму лъалел гӏадамал. Гьез абуна:
MAT.2.2	– Жугьутӏазул Парччахӏлъун вукӏине гьавурав дов вас кив вугев? Зобалазул бакъбаккул рахъалда баккун бихьана нижеда гьев гьавунилан бицунеб цӏва. Гьесие сужда гьабизе рачӏун руго ниж.
MAT.2.3	Гьерод ханги, гьесдаго цадахъ Иерусалималъул тӏолабго халкъги бихха-хочун лъугьана гьеб хабар рагӏидал. 
MAT.2.4	Гьеб халкъалъул киналго чӏахӏиял кашишзабиги диниял гӏалимзабиги данде ракӏарун, Гьеродица гьезда гьикъана Масихӏилан абулев парччахӏ кив гьавизе кколевилан. 
MAT.2.5	Гьез абуна Масихӏ Ягьудиялъул Бетлегьем шагьаралда гьавизе кколилан, цо аварагас Аллагьасул калима гьадин хъван бугилан: 
MAT.2.6	«Мунги, Бетлегьем, Ягьудал наслуялъул ракьалдайин бугеб, Ягьудал наслуялъул ракьалда ругел аслиял шагьараздаса къураб жо щибниги гьечӏебин дур. Дур гьенив вахъина Дир хирияб Исраилил халкъалъул тӏалаб гьабулев Цевехъан».
MAT.2.7	Гьебмехалъ Гьеродица, цӏвабзазул гӏелму лъалел гӏадамал балъго жиндихъего ахӏун, гьезда цӏехон, мухӏканго лъазабуна доб цӏва кида баккун бихьарабали. 
MAT.2.8	Цинги гьел Бетлегьемалде ритӏана, гьеб лъимадул хӏакъалъулъ кинабго хӏакъикъат лъазабеян. Гьеб Лъимер батараб мехалъ жинда лъазабизе рачӏайиланги абуна Гьеродица. Жиндиеги бокьун бугила гьеб Лъимералъе сужда гьабизе.
MAT.2.9+MAT.2.10	Ханасулгун хабар-накъит лъугӏидал, рахъун ана цӏвабзазул гӏелму лъалел гӏадамал. Бакъбаккуда доб мехалъ бихьараб цӏваги унеб букӏана зодисан гьезда цебе-цебе. Кутакаб рохел лъугьана гьезул рекӏелъе гьебмехалъ. Ахирги доб лъимер бугеб бакӏалда тӏад чӏана гьеб цӏва. 
MAT.2.11	Рокъоре жанире лъугьиндал, лъимерги батана, лъимадул эбел Марямги ятана. Нодо гӏодоб цун сужда гьабуна гьесие цӏвабзазул гӏелму лъалел гӏадамаз. Цере рахъун, гьесие цӏакъго хириял сайигъаталги кьуна: меседги, мирраги
MAT.2.12	Гьезда макьилъ лъазабуна Гьеродихъе унгейилан. Гьелги батӏияб нухалъ тӏадруссун ана жидерго улкаялде.
MAT.2.13	Гьел нахъе индал, гьале Бичасул малаик вачӏун вуго Юсупихъе макьилъ.
MAT.2.13	– Гьеб лъимерги бачун, гьесул эбелги ячун, мун вахъун Мисриялде лъуте, – ян абуна малаикас. – Тӏадвуссайилан дица абизегӏан гьенив чӏа. Гьеродида ракӏалда буго гьеб Лъимер балагьизе ва чӏвазе.
MAT.2.14	Гьебсагӏат тӏаде вахъана Юсуп; васги вачун, гьесул эбелги ячун, сардилъго Мисриялде ана. 
MAT.2.15	Гьерод хвезегӏан Мисриялда чӏана. Гьеб гьедин ккана, цо аварагасда Аллагьас абураб гьадинаб калима ритӏухълъизе: «Мисриялдаса нахъе айилан амру гьабуна дица дирго васасда».
MAT.2.16	Дол цӏвабзазул гӏелму лъалел гӏадамаз живго гуккаравлъи лъайдал, Гьеродил ццин гьалаглъана. Бетлегьем шагьаралдаги ва гьелда сверухъ ругел бакӏаздаги кӏиго соналде бахинчӏеб бихьинабщинаб лъимер цо течӏого чӏвазе чагӏи ритӏана. Цӏвабзазул гӏелму лъалел гӏадамаз бицун, мухӏканго лъан букӏиндалха гьесда доб Лъимер гьабураб заман. 
MAT.2.17	Гьедин ритӏухълъана Иеремия аварагасда Аллагьас абураб гьадинаб калима:
MAT.2.18	«Рамаялдасан
MAT.2.18	кутакаб магӏил гьаракь.
MAT.2.18	Ракел гӏодилей йиго жиндирго лъималазухъ,
MAT.2.18	ракӏ-макӏ гьабуниги, гӏенеккулей гьечӏо гьей.
MAT.2.18	Тӏокӏал гьечӏелъулха гьел!»
MAT.2.19	Гьерод хвараб мехалъ, Мисриялда вукӏарав Юсупихъе Бичасул малаик вачӏана макьилъ. 
MAT.2.20	Гьес Юсупида абуна:
MAT.2.20	– Васги вачун, гьесул эбелги ячун, вахъун Гӏизраилалъул ракьалде а. Гьеб Лъимер чӏвазе къасд гьабулел рукӏарал чагӏи хун руго.
MAT.2.21	Васги вачун, гьесул эбелги ячун, Гӏизраилалъул ракьалде ана Юсуп. 
MAT.2.22	Амма Гьеродил бакӏалда Ягьудиялъул ханлъун гьесул вас Архелай вугин рагӏидал, гьениве ине хӏинкъунги вукӏана Юсуп. Макьилъ лъазабун хадуб, 
MAT.2.23	Галилея улкаялде вачӏун, Назарет абулеб шагьаралда чӏана. Гьедин ритӏухълъана назареталдасевилан абилин хадуб гьесдаян аварагзабазда Аллагьас бицун букӏараб калимаги.
MAT.3.1	Гьеб заманаялда Ягьудиялъул гӏицӏаб авлахъалде вачӏуна Яхӏя авараг.
MAT.3.2	– Нуж кантӏе, Аллагьасде русса, Зобалазул Парччахӏлъиялъул заман тӏаде гӏунтӏун бугебин! – абун лъазабулеб букӏана гьес.
MAT.3.3	«Цо ахӏи буго авлахъалда рагӏулеб: Бетӏергьанасе нух къачӏай, битӏизабе гьесда цебе шагьра!» – Гьединал рагӏаби Аллагьас Ишая аварагасда жиндир хӏакъалъулъ абурав чи вукӏана Яхӏя. 
MAT.3.4	Яхӏяцайин абуни, варанидул квасул ретӏел ретӏунаан, рачлихъ борчунги букӏана хьвацӏил рачел. Гьес кваналеб жоги букӏана гарцӏги гӏалхул гьоцӏоги. 
MAT.3.5	Гьесухъе рачӏунел рукӏана Иерусалим шагьаралдаса, Ягьудия улкаялдаса, Иордан гӏурул тӏолабго сверухълъиялдаса гӏадамал. 
MAT.3.6	Жидерго мунагьал рехсон хадур, Аллагьасде руссун, гьезул мунагьал чуризе, Иордан гӏурул лъадалъ ччун рахъулаан Яхӏяца гӏадамал.
MAT.3.7	Лъадалъ ччун рахъизе гӏемерисел фарисеялги саддукеялги жиндихъе рачӏунел рукӏин бихьидал, Яхӏяца гьезда абуна:
MAT.3.7	– Гӏай, нуж чӏегӏераб борхьил наслу! Нужеде гӏагарлъун бугеб Аллагьасул тамихӏалдаса лъутизе лъица малъараб? 
MAT.3.8	Нужерго мунагьаздаса руссун, кантӏиялъул гъотӏода пихъ барщизабе. 
MAT.3.9	Ниж Ибрагьимил наслуялъул лъимал ругилан гаргадизеги ракӏалде ккоге. Гьале дица нужеда абулеб буго: жиндие бокьани, гьал ганчӏаздасанги Ибрагьимил наслуялъул лъимал лъугьинаризе кӏола Аллагьасда. 
MAT.3.10	Гъутӏбузда гъоркь гӏащтӏи лъун тун бугеблъи лъай нужеда. Лъикӏаб пихъ тӏад бижичӏеб гъветӏ къотӏун цӏадаб лъезе бугебха! 
MAT.3.11	Дица нуж кантӏизелъун, мунагьал чуризе лъадалъ ччун рахъун, рацӏцӏад гьарулел руго. Амма дида хадув вачӏунев вуго гӏемерго дидаса къудрат цӏикӏкӏарав чи. Гьес тӏаса рахъарал хьитал кодоре росизецин мустахӏикъав гьечӏо дун. Лъадаца гуреб, Илагьияб Рухӏалдалъун ва цӏаялдалъун чурун рацӏцӏад гьарила гьес нуж. 
MAT.3.12	Гьес бугьун хъатикь ккун буго, жиндирго гьоцӏиб ролъги бацӏцӏад гьабун, гьеб цагърахъе буссинабизе, наккуги ссвинго гьечӏеб цӏадабе бан бухӏила.
MAT.3.13	Гьеб заманаялда Галилеялдаса вахъун Гӏисаги вачӏана Иорданалде Яхӏяца лъадалъ ччун вахъизе. 
MAT.3.14	Амма Яхӏя разилъулев вукӏинчӏо, гьес Гӏисада абуна:
MAT.3.14	– Лъадалъ ччун вахъизе дун духъе вачӏине кколеб бакӏалда, мун дихъе щай вачӏарав? – ан.
MAT.3.15	Гьесие жавабалъе Гӏисаца абуна:
MAT.3.15	– Цин гьадин букӏине те. Гьадин щвалде щун тӏубазабизе ккола нилъеца Аллагьас нилъедаса тӏалаб гьабулебщинаб жо.
MAT.3.15	Гӏисаца абухъе гьабизе разилъана гьебмехалъ Яхӏя.
MAT.3.16	Лъадалъ ччун вахъун гьебсагӏат къватӏиве лъугьун вачӏана Гӏиса. Гьебмехалъ зобги кӏибикьизабун, миккидул сураталда боржун бачӏун, Аллагьасул Рухӏ Гӏисахъе рещтӏунеб бихьана. 
MAT.3.17	Гьале гьаракьги рагӏана зобалаздасан:
MAT.3.17	– Гьав вуго дие вокьулев дир Вас. Гьесдаса вохун вуго дун!
MAT.4.1	Цинги гьеб Рухӏалъ Гӏиса гӏицӏаб авлахъалде вачана. Илбисалъ хӏалбихьана гьев къосинавизе кӏвелародайилан. 
MAT.4.2	Гьенив кӏикъого къоялъ ва кӏикъого сордоялъ кӏал ккун вукӏарав Гӏиса ахирги вакъана. 
MAT.4.3	Бачӏун илбисалъ абуна гьесда:
MAT.4.3	– Мун Аллагьасул Вас ватани, чадазде сверайилан амру гьабе гьал ганчӏазе.
MAT.4.4	Гьелъие жаваб гьабун, Гӏисаца абуна:
MAT.4.4	– Тӏехьалда хъван буго: «Цохӏо чадица гуребин чиясе чӏаголъи кьезе бугеб, Аллагьасдасан бачӏараб щибаб рагӏиялъин».
MAT.4.5	Цинги Мукъадасаб шагьар Иерусалималде вачун, илбисалъ Гӏиса Мукъадасаб Рукъалъул сиялда тӏад лъола. 
MAT.4.6	Гьелъ абула:
MAT.4.6	– Мун Аллагьасул Вас ватани, гъоркье кӏанцӏе! Тӏехьалда хъван бугелъул: «Аллагьас малаикзабазе дур рахъалъ амру гьабун буго» ва: «Гьез мун кодов ккун восила, ганчӏидацин дур хӏетӏе тункичӏого букӏине».
MAT.4.7	Гӏисаца абуна:
MAT.4.7	– «Дурго Бетӏергьан Аллагьасул хӏалбихьуге!» – янги хъван буго Тӏехьалда.
MAT.4.8	Гьанже илбисалъ Гӏиса цӏакъго борхатаб мегӏералъул тӏогьиве вачуна ва дуниялалъул киналго пачалихъалги ва гьезул кинабго кӏодолъи-къудратги бихьизабула гьесда.
MAT.4.9	Цинги Гӏисада абула гьелъ:
MAT.4.9	– Гьаб кинабго дуе кьела дица, бетӏер къулун дуца дие сужда гьабуни.
MAT.4.10	Гӏисаца гьелда абула:
MAT.4.10	– Тӏагӏа дида цебеса, шайтӏан! Тӏехьалда хъван буго: «Цохӏо Аллагьасе – дурго Бетӏергьанасе – гурони сужда гьабуге. Цохӏо Гьесие гьабе гӏибадат!»
MAT.4.11	Гьебмехалъ илбисалъ Гӏиса живго тола. Гьале малаикзаби рачӏана гьесие хъулухъалъе.
MAT.4.12	Яхӏя гвандинив тӏамун вугилан рагӏидал, Гӏиса Галилеялде ана. 
MAT.4.13	Амма Назареталда чӏечӏо гьев. Забулонил ва Нафталимил ракьалда, Галилеялъул ралъдал рагӏалда бугеб Капернаум шагьаралде ун, гьенив чӏана. 
MAT.4.14	Гьеб гьедин ккана Ишая аварагасда Аллагьас абураб гьадинаб калима ритӏухълъизе:
MAT.4.15	«Забулонил ракь ва Нафталимил ракь!
MAT.4.15	Ралъдахъе унаго нухда бугеб ракь!
MAT.4.15	Иордан гӏурул доб рахъалда бугеб ракь!
MAT.4.15	Галилея – цогидал халкъазул ракь!
MAT.4.16	Бецӏлъуда букӏараб нужер халкъалъе гвангъараб нур загьирлъана,
MAT.4.16	нужер улкаялда хвалил рагӏдукь рукӏаразе рогьалил бакъ баккана».
MAT.4.17	Гьелдаса хадуб халкъалъе вагӏза-насихӏат гьабизе байбихьана Гӏисаца.
MAT.4.17	– Нуж кантӏе, Аллагьасде русса! – ян абулеб букӏана гьес. – Зобалазул Парччахӏлъиялъул заман тӏаде гӏунтӏун бугебин!
MAT.4.18	Галилеялъул ралъдал рагӏалдасан унаго, Гӏисада вихьана ччугӏие гьин рехулев кӏиго вац: Пётр
MAT.4.19	– Дида цадахъ рилълъа, – ян абуна гьезда Гӏисаца. – Дица нуж лъугьинарила гӏадамал кколел ччугӏихъабилъун.
MAT.4.20	Гьенибго гьинги тун, гьебсагӏат гьел Гӏисада цадахъ уна.
MAT.4.21	Гьениса унаго кӏиго чи вихьана гьесда. Гьел рукӏана Зебедайил вас Якъубги гьесулго вац Иоаннги. Жидерго эмен Зебедайгун цадахъ лъугьун ччугӏа кквезе гьин къачӏалел рукӏана гьел росода тӏад. Дида цадахъ рилълъайилан ахӏана гьездеги Гӏисаца. 
MAT.4.22	Росода тӏад эменги вукӏаралъув тун, гьебсагӏатго гьелги ана Гӏисада цадахъ.
MAT.4.23	Цинги гьев хьвадана тӏолабго Галилеялда: гьезул синагогабазда гӏадамазе вагӏза-насихӏат гьабулаан, Зобалазул Парччахӏлъиялъул хӏакъалъулъ Рохалил хабар лъазабулаан, кинабго унта-щокълъиялдаса гӏадамал сахлъизарулаан. 
MAT.4.24	Тӏолабго Сириялда тӏибитӏана гьесул цӏар. Гьесухъе рачун рачӏунаан унтуца гӏазаб кьолеб бугелги, шайтӏабаца ккуралги, унти бачӏунелги, палижалъ ккуралги, – батӏи-батӏияб гӏузру бугел гӏемерал гӏадамал. Гьел киналго сахлъизаруна Гӏисаца. 
MAT.4.25	Гьесда хадур рачӏунел рукӏана Галилеялдасаги, Анцӏшагьаралдасаги, Иерусалималдасаги, Ягьудиялдаса ва Иордан гӏурул добаб рахъалдаса цӏакъ гӏемерал гӏадамал.
MAT.5.1	Гӏемераб халкъ жинда хадуб бачӏунеб бихьидал, Гӏиса магӏарде вахана. Гьенив гӏодов чӏун гьев вукӏаго, тӏаде рачӏана гьесул муридал. 
MAT.5.2	Гьезие вагӏза гьабун, гьадин абуна Гӏисаца:
MAT.5.3	– Гьардарал гурищ гьел, Аллагьасда цере жал мискинго рукӏин лъалел, –
MAT.5.3	гьезие бугелъул Зобалазул Парччахӏлъи.
MAT.5.4	Гьардарал гурищ гьел, гӏодулел ругел, –
MAT.5.4	гьел рохизаризе ругелъул.
MAT.5.5	Гьардарал гурищ гьел, хӏалимаб гӏамал бугел, –
MAT.5.5	гьезие щвезе бугелъул дуниялалъул кверщел.
MAT.5.6	Гьардарал гурищ гьел, ритӏухълъиялъухъ ракъарал-къечарал, –
MAT.5.6	гьел гӏорцӏизе ругелъул.
MAT.5.7	Гьардарал гурищ гьел, гурхӏел-рахӏму бугел, –
MAT.5.7	гьездаги гурхӏизе вугелъул.
MAT.5.8	Гьардарал гурищ гьел, ракӏ бацӏцӏадго бугел, –
MAT.5.8	гьезда Аллагь вихьизе вугелъул.
MAT.5.9	Гьардарал гурищ гьел, ракълие рачел къалел, –
MAT.5.9	гьезда Аллагьасул васалилан цӏар лъезеги бугелъул.
MAT.5.10	Гьардарал гурищ гьел, ритӏухъго хьвадунилан гӏадамаз гӏакъуба кьолеб бугел, –
MAT.5.10	гьезие бугелъул Зобалазул Парччахӏлъи.
MAT.5.11	Гьардарал гурищ нуж, – дун сабаблъун нужеда рогьо балеб мехалъги, нужее гӏакъуба кьолеб мехалъги, гьечӏеб рагӏи нужеде абулеб мехалъги – рохизе ругел.
MAT.5.12	Роха-хинлъун рукӏа, разиго рукӏа,
MAT.5.12	Зобалазда кӏудияб шапакъат щвезе бугин нужее.
MAT.5.12	Цересел аварагзабазеги кьедал гӏадамаз гьедин гӏазабги гӏакъубаги.
MAT.5.13	Нуж руго гьаб дуниялалъул цӏам. Амма гьелъул цӏамгӏаллъи холеб бугони, гьеб кин кӏиабизе цӏамгӏаллъизабилеб? Халкъалъ хӏатӏикь мерхьине гӏодобе бани гурони, сундуениги къваригӏунаро гьебмехалъ цӏам.
MAT.5.14	Нуж руго дуниялалъе нур. Борхатаб магӏарда бугеб шагьар кин бахчизе кӏолеб? 
MAT.5.15	Кӏалагъоркье гьабун сахӏ тӏад лъезе гуро чирахъ бакулеб, рокъор ругел киназего канлъи кьезе борхатаб бакӏалда лъезейин. 
MAT.5.16	Гьедин нужер нуралъги канлъи кьеги гӏадамазе, нужер лъикӏал ишал гьезда рихьизе, зобалазда вугев нужер Инсуе гьез реццги гьабизе.
MAT.5.17	Нужеда ракӏалде ккоге дун Мусал къанунги аварагзабазул динги хвезабизе вачӏарав чийилан. Гьел хвезаризе гурев, гьел щвалде щун тӏуразаризе вачӏун вуго дун. 
MAT.5.18	Хӏакълъун абулеб буго дица нужеда: зобалги ракьалги тӏагӏун инегӏан, къануналдаса цониги хӏучч, цониги тӏанкӏ тӏагӏине гьечӏо, Аллагьасул къадаралда рекъон кинабго тӏубазегӏан тӏагӏинаро гьеб. 
MAT.5.19	Гьединлъидал къануналъул бищунго гьитӏинабгицин амру жинцаго хвезабуравги гьеб хвезабизе гӏадамазда малъаравги бищунго гьитӏинавлъун рикӏкӏине вуго Зобалазул Парччахӏлъиялда. Амма тӏубазабулевги ва тӏубазабеян цогидазда малъулевги бищунго кӏудиявлъун рикӏкӏине вуго. 
MAT.5.20	Гьале дица нужеда абулеб буго: фарисеязулалдасаги диниял гӏалимзабазулалдасаги нужер ритӏухълъи цӏикӏкӏинчӏони, Зобалазул Парччахӏлъиялде кин рорчӏилел нуж?
MAT.5.21	Нужеда лъала: некӏо рукӏарал гӏадамазеги Аллагьас амру гьабун букӏараблъи: «Чи чӏваге!» – ян ва: «Чи чӏварав чи судалде вачине вуго», – ян. 
MAT.5.22	Дицани нужеда абулеб буго: жиндирго вацасда
MAT.5.23	Къурбаналъе жоги бачун, къурбаналъул гьан лъолеб бакӏалде унаго, дуда ракӏалде щвани дуца вацасул ццин бахъинабун букӏараблъи, 
MAT.5.24	дурго къурбанги гьеб бакӏалда тун, мун а дов вацасулгун рекъел гьабизе, цинги нахъвуссун вачӏун хадуб хъве дуца къурбан. 
MAT.5.25	Дагӏбадулас вачун, судалде унаго, нухдаго рекъел-бакъалдалъун гьев тӏаса вихьизавизе гӏедегӏе. Гурони, гьес мун судиясухъе щвезавила, судияс гӏеласухъе кьела, цинги гвандиниве рехила. 
MAT.5.26	Хӏакълъун абулеб буго дица дуда: дур ахирисеб шагьи-пара лъугӏичӏого, гьениса къватӏивеги ворчӏиларо.
MAT.5.27	Нужеда лъала: «зина гьабуге», – ян амру букӏараблъи. 
MAT.5.28	Дицани нужеда абулеб буго: чӏужугӏаданалъухъ хъублъи-хъахӏбалъи ракӏалде ккун валагьаравщинав чиясул рекӏелъ гьелдехун зина лъугьанин. 
MAT.5.29	Дур кваранаб бералъ мун мунагьалде цӏалев вугони, бахъун рехе гьеб. Цо лага камиго лъикӏ дуе, тӏолабго черх жужахӏалъул цӏадабе рехизегӏан. 
MAT.5.30	Дур кваранаб квералъ мун мунагьалде цӏалев вугони, къотӏун рехе гьеб. Цо лага камиго лъикӏ дуе, тӏолабго черх жужахӏалъул цӏадабе ккезегӏан. 
MAT.5.31	Чӏужу йиччан толев чияс гьелда цӏар тӏамиялъе нугӏлъи гьабулеб кагъат кье гьелъухъеян хъван букӏана. 
MAT.5.32	Дицани нужеда абулеб буго: хъахӏбалъи хутӏун, цогидаб гӏиллаялъе гӏоло чӏужу йиччан таравщинав чи ккола зинаялда хьвадизе гьей тӏамулев чилъун. Цогидас йиччан тарай гӏадан ячарав чиги зиначи ккола.
MAT.5.33	Цоги нужеда лъала некӏо рукӏарал гӏадамазеги: «Бараб гьа биххуге, нагагь мун гьедани, Аллагьасукьа хӏинкъун гьеб гьа тӏубазабе» – ян амру букӏараблъи. 
MAT.5.34	Дицани нужеда абулеб буго: киданиги гьедаруге. Зобалхӏаянги гьедуге – зодисанин Аллагьасул амру рещтӏунеб. 
MAT.5.35	Ракьалхӏаянги гьедуге – ракьалдайин Аллагьасул кверщел тӏибитӏун бугеб. Иерусалималъул цӏаралдалъунги гьедуге – гьеб буго кӏудияв Парччахӏасул шагьар. 
MAT.5.36	«Дир бетӏералхӏа», – янги гьедуге, дурго бетӏералда цониги рас я хъахӏлъизабизе, я чӏегӏерлъизабизе кӏоларо дуда. 
MAT.5.37	Бугелда бугин абе, гьечӏелда гьечӏин абе, хутӏарабщинаб рагӏи илбисалдасан бачӏараб буго.
MAT.5.38	Нужеда лъала: «Бералъухъ къисасалъе бер бахъе, гӏусалъухъ гӏус бахъе», – янги амру букӏараблъи. 
MAT.5.39	Дицани нужеда абулеб буго: квешлъи гьабурасда дандечӏоге. Дур кваранаб кӏаркьеналда кьабуни, квегӏаб кӏаркьенги ккве гьесда цебе. 
MAT.5.40	Къадиясухъе вачун, духъа гурде бахъизе бокьарасе, тӏаса бахъун дурго гӏабаги кье. 
MAT.5.41	Цо километралъ мун хӏалица вачарасда цадахъ кӏиго километралъги а. 
MAT.5.42	Гьарарасе гьарарабги кье, налъуда кьеян вачӏаравги нахъчӏваге.
MAT.5.43	Нужеда лъала: «Дуда аскӏов вугев чи вокьа» – ян ва «дурго тушман риха», – ян амру букӏараблъи. 
MAT.5.44	Дицани нужеда абулеб буго: нужерго тушбаби рокьа, нужее гӏазаб-гӏакъуба кьолелги дугӏадулъ рехсе. 
MAT.5.45	Зобалазда вугев нужер Инсул васаллъун лъугьина нуж гьебмехалъ. Щайгурелъул гьес бакъ баккизабула лъикӏазеги квешазеги, гьес цӏад базабула рацӏцӏадазеги хъубазеги. 
MAT.5.46	Нуж рокьулел гӏадамал нужее рокьиялъул кири кинаб букӏинеб? Гьебго жо гурищ магъало бакӏарулел чагӏазгицин гьабулеб? 
MAT.5.47	Нужерго вацазе гурони нужеца салам кьолеб гьечӏони, кири кинаб букӏинеб? Гьебго жо гурищ Аллагь лъаларезги гьабулеб? 
MAT.5.48	Гьединлъидал нужги камилаллъун рукӏа, Зобалазда вугев нужер Эмен камилав вугев гӏадин.
MAT.6.1	Воре, нужерго муъминлъи гӏадамазда цебе загьир гьабуге, гьезда бихьизелъун, Зобалазда вугев нужер Инсуца нужее кири хъваларебин. 
MAT.6.2	Садакъа кьолеб мехалъ, гӏадамаздасан цӏар-рецц бокьун, синагогабаздаги къватӏахъги жидедаго сверухъ ахӏи-хӏур бахъинабулел, ххвелал гьаризе бокьулел чагӏаз гӏадин, кьоге нужеца садакъа. Хӏакълъун абулеб буго дица нужеда: гьезие гьелъухъ мухь гьанибго щвана. 
MAT.6.3	Дуца садакъа гьабулеб мехалъин абуни, кваранаб квералъ кьолаго квегӏаб квералдацин лъазе биччаге. 
MAT.6.4	Балъго хутӏизе те дурго садакъа, балъгоябги лъалев нужер Инсуца кири кӏодо гьабила дуе гьелъухъ.
MAT.6.5	Дугӏа гьабизе бокьани, гӏадамазда бихьизе гӏоло, синагогабаздаги къватӏахъги рахъун чӏун Аллагьасде ахӏдолел, ххвелал гьаризе бокьулел гӏадамаз гӏадин, гьабуге нужеца дугӏа. Хӏакълъун абулеб буго дица нужеда: гьезие гьелъухъ мухь гьанибго щвана. 
MAT.6.6	Дуца дугӏа гьабулеб мехалъин абуни, къан нуцӏагун жанивги чӏун, гьаре вихьуларедухъ дуда аскӏов вукӏунев дурго Инсуда. Балъгого гьабулебги бихьулев дур Инсуца кири хъвала дуе. 
MAT.6.7	Дугӏа гьабулаго, гьересиаллагьзабазе гӏибадат гьабулел гӏадамал гӏадин, гӏемерав гъулгъудизеги гъулгъудуге. Гьезда ккола халат гьабунагӏан дугӏа къабуллъулебилан. 
MAT.6.8	Гьезда релълъун лъугьунге: нужеца гьарилалдего лъала нужер Инсуда сунде хӏажалъун нуж ругелали. 
MAT.6.9	Гьединлъидал дугӏа гьадин гьабе:
MAT.6.9	Я, Зобалазда вугев нижер Эмен,
MAT.6.9	дур цӏар гӏадамаз мукъадасаблъун рикӏкӏаги,
MAT.6.9	дур Парччахӏлъи тӏаде щваги.
MAT.6.10	Зобалаздаго гӏадин ракьалдаги дур амру билълъанхъаги.
MAT.6.11	Жакъа нижер бетӏербахъиялъе хинкӏ-чед кье нижее.
MAT.6.12	Нижер налъи-хӏакъалда тӏасаги лъугьа,
MAT.6.12	нижерго налъулазда тӏаса нижги лъугьарал ругин.
MAT.6.13	Нижер хӏалбихьизеги биччаге, Квешалдаса
MAT.6.14	Квешлъи гьабурал гӏадамазда нуж тӏасалъугьани, Зобалазда вугев нужер Эменги нужеда тӏасалъугьина. 
MAT.6.15	Нуж гӏадамазда тӏасалъугьинчӏони, нужедасан ккараб мунагь-хатӏаялда тӏасалъугьинаро Зобалазда вугев нужер Эменги.
MAT.6.16	Кӏал ккураб мехалъги нуж, дол ххвелал гьаризе бокьулел чагӏи гӏадин, тату хун рукӏунге. Жидеца кӏал ккун букӏин гӏадамазда бихьизе, букӏкӏинабун гьумергун, рукӏуна гьел. Хӏакълъун абулеб буго дица нужеда: гьезие гьелъухъ мухь гьанибго щвана. 
MAT.6.17	Мунин абуни, кӏал ккураб мехалъ, махӏ гьуинаб нахги бетӏералда бахун, гьумерги чурун, чӏинкьа-кӏитӏун вукӏа. 
MAT.6.18	Гӏадамазда бихьизе гӏоло гурелъул дуца кӏал ккун бугеб, вихьуларедухъ дуда аскӏов вукӏунев дурго Инсуе гӏололъидал. Балъгого гьабулебги бихьулев дур Инсуца кири хъвала дуе.
MAT.6.19	Ицицаги кунеб, кьавуги чӏвалеб, къед борлъун вачӏун цӏогьорасги бикъулеб гьаб дуниялалъул хазина данде гьабуге нужеца. 
MAT.6.20	Ицицаги кунареб, кьавуги чӏвалареб, къед борлъун вачӏун цӏогьорасги бикъулареб зобалазул хазина данде гьабе. 
MAT.6.21	Дур хазина бугеб бакӏалда букӏине бугелъул дур ракӏги. 
MAT.6.22	Бер – гьеб буго черхалъул чирахъ. Дур берал канал ругони, дур тӏолабго черхги канлъила. 
MAT.6.23	Берал канлъукъал ругони, тӏолабго черхги бецӏлъила. Дулъ бугеб канлъиги бецӏаб бугони, кигӏан бецӏабха жибго бецӏлъи букӏинеб!
MAT.6.24	Лъиданиги кӏоларо кӏиго бетӏергьанасе лагълъи гьабизе; цояв гьесда рихина, цогидав вокьила; яги цоясе лагълъи гьес ракӏбацӏцӏадго гьабила, цогидасе тӏаса-масаго гьабила. Гьедин нужедаги кӏвеларо Аллагьасеги дуниялалъул боцӏи-рикъзиялъеги лагълъи гьабизе. 
MAT.6.25	Гьединлъидалин дица нужеда абулеб: щибдай кваналаян чохьое гӏологи, щибдай ретӏинаян чорхое гӏологи хъалхъадуге. Квандаса цебесеб гьечӏищ рухӏ, ратӏлидаса цебесеб гьечӏищ черхги. 
MAT.6.26	Зобалазул хӏанчӏазухъ ралагье нуж: гьез я бекьуларо, я лъилъуларо, я царгъахъе баларо. Зобалазда вугев нужер Инсуца хьихьун руго гьел. Гьездаса гӏемерго хириял гьечӏищ нуж? 
MAT.6.27	Лъида кӏвезе бугеб, кигӏан хъалхъаданиги, жиндирго гӏумру цо къоялъниги халалъизабизе? 
MAT.6.28	Ратӏлие гӏологи щай нуж хъалхъадулел? Тӏугьдузухъ ралагье нуж, кин гьел рижун ругелали. Гьел я хурир хӏалтӏуларо, гьез я кун дургъуларо. 
MAT.6.29	Амма дица нужеда абулеб буго: жиндирго машгьурлъиялъул завалалдаги Сулайман парччахӏасул букӏинчӏо бокьараб тӏогьол гӏадинаб ретӏел. 
MAT.6.30	Ле, божи дагьаб уммат! Жакъа гӏалахалда бугони, метер цӏадабе рехулеб тӏегь-хералдагицин Аллагьас гьединаб берцинаб ретӏел ретӏунеб бугеб мехалъ, кигӏан берцинабдай нужер букӏинеб!
MAT.6.31	Гьединлъидал щибдай кваналаян, яги щибдай гьекъелаян, ялъуни щибдай ретӏинаян абун хъалхъадуге. 
MAT.6.32	Гьеб кинабго бугелъул Аллагь лъаларезги тӏалаб гьабулеб жо. Зобалазда вугев нужер Инсуда лъала гьеб кинабго нужее хӏажалъулеблъи. 
MAT.6.33	Нужеца цин тӏалаб гьабе нужго Аллагьасул Парччахӏлъиялде рорчӏизе, гьесул амру тӏубазабизе. Хутӏараб кинабгойин абуни нужее тӏадеги кьела. 
MAT.6.34	Метерисеб къоялъул ургъел гьабуге. Метерисеб къоялъ жинцаго гьабила жиндирго милат. Щибаб къоялъ нужее гӏунги тӏокӏ букӏина гьеб къоялъ гьабизе жо.
MAT.7.1	Нужеца чияда гӏайиб чӏваге, Аллагьас нужедаги гӏайиб чӏваларо. 
MAT.7.2	Кигӏанасеб гӏайиб нужеца гӏадамасда чӏваниги, гьедигӏанаб гӏайиб Аллагьас нужедаги чӏвазе буго. Кинаб сахӏалъ нужеца борцаниги, гьединабго сахӏалъ борцине буго нужееги. 
MAT.7.3	Дурго бадиб бугеб чӏалу бихьичӏого, дур вацасул бадиб бугеб сум щай дуда бихьулеб? 
MAT.7.4	Яги дуда кин кӏолеб: «Ворея, вац, дур бадиса сум бахъизе биччай», – ян гьесда абизе, дурго бадиб чӏалу букӏаго? 
MAT.7.5	Ле, ххвелал гьарун ругьунав чи, цин дуца дурго бадиса чӏалу бахъе, цинги бичӏчӏила дуда вацасул бадиса сум кин бахъилебали.
MAT.7.6	Нужерго хирияб-мукъадасаб жо гьабзазе баге, жавгьар-якъут болъоназда цебе рехуге. Болъоназ гьеб малакь мерхьина, тӏаделъун нужги тӏутӏун рала.
MAT.7.7	Гьаре нужеца – нужее кьечӏого толаро; балагье нужеца – батичӏого хутӏуларо, нужеца нуцӏа бухе – гьеб рагьичӏого толаро. 
MAT.7.8	Гьарарасе кьола, балагьарасда батула, бухарасе нуцӏаги рагьула. 
MAT.7.9	Нужеда гъорлъ вугищ цониги чи, васас чед гьарараб мехалъ, гьесухъе гамачӏ кьолев? 
MAT.7.10	Яги ччугӏа гьарани, гьесухъе борохь кьолев? 
MAT.7.11	Нужго квешал ругониги, нужеца лъималазе лъикӏабщинаб кьолеб мехалъ, жинда гьарарасе лъикӏабщинаб жо кигӏан цӏикӏкӏундай кьелеб зобалазда вугев нужер Инсуца!
MAT.7.12	Гӏадамаз нужеего гьабизе бокьулеб жо, нужеца гӏадамазеги гьабе. Гьеле гьебин Мусал Къануналдаги аварагзабазул Тӏухьдуздаги бугебщиналъул аслу-кьучӏ.
MAT.7.13	Чӏедераб нуцӏихъан лъугьа нуж жанире, – гӏебал кавабазги гӏатӏидаб нухалъги гӏадамал хвалде рачунелъул. Халкъалъул руккелалги гьенисан унел ругелъул. 
MAT.7.14	Абадияб гӏумруялде гӏадамал рачуна чӏедераб нуцӏицаги къваридаб нухалъги, амма дагьазда батула гьеб.
MAT.7.15	Гьересиаварагзабаздаса цӏуне! Гьел нужехъе рачӏуна чахъдал цӏокоги тӏад ххун. Хӏакъикъаталда гьел руго хъантӏарал бацӏал. 
MAT.7.16	Гьезул ишазда тӏад кинаб пихъ бижулеб бугебали халгьабун, лъала нужеда гьел. Зазил хъархъидаса цӏибил бетӏарабищ нужеца, тӏетӏелоялдаса инжирги бетӏарабищ? 
MAT.7.17	Лъикӏаб гъотӏоца лъикӏаб пихъ кьола, турараб гъотӏода бижараб пихъ квешаб букӏуна. 
MAT.7.18	Лъикӏаб гъотӏода квешаб пихъ бижизе рес гьечӏо, турараб гъотӏоца лъикӏаб пихъги кьоларо. 
MAT.7.19	Тӏад лъикӏаб пихъ бижулареб гъветӏ къотӏун цӏадабе рехула. 
MAT.7.20	Гьедин, гьезул ишазда тӏад кинаб пихъ бижулеб бугебали халгьабун, лъала нужеда гьел гьересиаварагзаби. 
MAT.7.21	«Я, Бетӏерчӏахъад! Я, Бетӏерчӏахъад!» – абун дида кӏалъанщинав чи гуро Зобалазул Парччахӏлъиялде ворчӏизе вугев. Гьениве ворчӏила зобалазда вугев дир Инсул амру тӏубазабурав чи. 
MAT.7.22	Доб къоялъ гӏемерав чияс абила дида: «Бетӏерчӏахъад! Бетӏерчӏахъад! Дур цӏаралдалъун гурищ нижеца Аллагьасул амру халкъалъе загьир гьабураб? Дур цӏаралдалъун гурищ шайтӏаби рачахъарал? Дур цӏаралдалъун гурищ нижеца гӏемерал хӏикматал ишал гьарурал?» 
MAT.7.23	Гьебмехалъ дица гьезда лъазабила: «Дида рихьарал чагӏицин гуро нуж. Тӏагӏа дида аскӏоса, квешлъиялда хьвадараб уммат!»
MAT.7.24	Гьединлъидал дир гьал рагӏабазухъ гӏенеккарав ва гьел тӏуразарулевщинав чи релълъуна, тӏалде щвезегӏан кьучӏги бухъун, мина барав цӏодорав чиясда. 
MAT.7.25	Цӏадал рана, иххал щвана, гьурал пуна, – доб минаялде тӏаделъана гьел. Амма мина биххичӏо, тӏалда тӏад букӏиндал гьелъул кьучӏ. 
MAT.7.26	Амма дир гьел рагӏабазухъ гӏенекканиги, гьел тӏуразаричӏевщинав чи релълъуна салуда тӏад мина барав ахӏмакъав чиясда. 
MAT.7.27	Цӏадал рана, иххал щвана, гьурал пуна, – доб минаялде тӏаделъана гьел. Мина биххана, щущан ана, чӏваднал хутӏана.
MAT.7.28	Гьале Гӏисаца жиндирго вагӏза лъугӏизабуна. Халкъ гӏажаиблъун хутӏана, гьес вагӏза гьабулеб куц бихьун. 
MAT.7.29	Гьезул диниял гӏалимзабаз гӏадин гуреб, цо хӏалкӏолъи жиндилъ бугев чияс гӏадин малъулеб букӏана гьес.
MAT.8.1	Магӏардаса гъоркье гӏемераб халкъ бачӏана Гӏисада хадуб. 
MAT.8.2	Гьале барасалъ унтарав цо чи, гьесда аскӏовеги вачӏун, накабаздаги чӏун, гьардезе лъугьана:
MAT.8.2	– Я, Бетӏерчӏахъад! Дуе бокьани, дуда кӏолаха дун вацӏцӏалъизавизе.
MAT.8.3	Гӏебеде битӏун гьесда кверги хъван, Гӏисаца абуна:
MAT.8.3	– Дие бокьун буго мун вацӏцӏалъизе. Вацӏцӏалъе мун!
MAT.8.3	Тӏад букӏараб чанхъги гъенон ун, гьебсагӏат вацӏцӏалъана гьев чи. 
MAT.8.4	Гӏисаца гьесда абуна:
MAT.8.4	– Вореха, гьаб ишалъул хӏакъалъулъ дуца лъиданиги бицунге. Мусал Къануналда рекъон, мунго вацӏцӏалъун вукӏин гӏадамазда лъазе, кашишасухъеги ун, гьесда дурго черх бихьизабе ва дудасаго къурбанги хъвезабе.
MAT.8.5	Гӏиса Капернаумалде щведал, румазул рагъухъабазул цо нусилбетӏерас, аскӏовеги вачӏун, гьарана:
MAT.8.6	– Я, Бетӏерчӏахъад! Дир цо рагьтӏател вуго палижалъ ккун вагъаризе кӏоларого. Кутакаб гӏазабалда вуго гьев.
MAT.8.7	Гьев сахлъизавизе вачӏинин абуна Гӏисаца гьесда. 
MAT.8.8	Нусилбетӏерас абуна:
MAT.8.8	– Я, Бетӏерчӏахъад! Мун къавулъе лъугьине мустахӏикъав чи гуро дун. Цо рагӏи абе дуца, гьелдалъун сахлъила дир рагьтӏател. 
MAT.8.9	Дунги вуго тӏадехун ругезул амру тӏубазабулев, дир ихтияралда ругел рагъухъабазе рагӏудалъун амру-буюрухъ гьабулев чи. Айилан цоясда абуни, гьев уна. Вачӏайилан цогидасда абуни – вачӏуна. Пуланаб иш тӏубазабейилан абуни, рагьтӏателас гьеб тӏубазабула.
MAT.8.10	Гьединал рагӏабаз гӏажаиблъизавуна Гӏиса. Жиндаго хадур рачӏунел рукӏараздехун вуссун, гьес абуна:
MAT.8.10	– Гьале дица нужеда абулеб буго: Исраилил халкъалда гьоркьобгицин лъилниги дандчӏвачӏо дида гьединаб божи-иман. 
MAT.8.11	Машрикъалдаса ва магърибалдаса гӏемерал гӏадамал рачӏина ва Зобалазул Парччахӏлъиялда Ибрагьимидаги, Исхӏакъидаги, Якъубидаги аскӏор квана-гьекъезе гӏодор чӏела. 
MAT.8.12	Аллагьас Парччахӏлъиялъе рижун рукӏарал гӏадамалги гьениса бецӏаб къотӏноре рехила. Гӏодилел ва цаби къерщезарулел хутӏила гьел.
MAT.8.13	Дов нусилбетӏерасда Гӏисаца абуна:
MAT.8.13	– Гьанже дурго рокъове а. Мун божун вугеб жо лъугьина дуе.
MAT.8.13	Рагьтӏател гьебсагӏатго сахлъанила.
MAT.8.14	Цинги Пётрил бакӏалде щведал, гьесул якьад цӏа-кан бахун бусада егун ятана Гӏисада. 
MAT.8.15	Гӏисаца гьелъул квер ккуна. Цӏа-канги ун, якьад тӏаде яхъана ва гьесие квен-тӏехалда квалквадизе лъугьана.
MAT.8.16	Маркӏачӏубер рукӏкӏарабго, Гӏисахъе рачун рачӏана жундуз ккурал гӏемерал гӏадамал. Амру гьабун рачахъана гьес жундул. Киналго унтаралги сахлъизаруна. 
MAT.8.17	Гьеб гьедин ккана Ишая аварагасда Аллагьас абураб гьадинаб калима ритӏухълъизе: «Гьесин росун арал нижер гӏузраби, нижер унтабиги раччун ана гьес».
MAT.8.18	Жиндаго сверухъ халкъалъул руккел бихьидал, Гӏисаца муридазда абуна ралъдал доб рахъалде рахине кколин нилъилан. 
MAT.8.19	Аскӏове вачӏун цо динияв гӏалимчияс абуна гьесда:
MAT.8.19	– Я, Насихӏатчи, мун киве аниги, дуда цадахъ вилълъина дунги.
MAT.8.20	Гӏисаца гьесда абула:
MAT.8.20	– Царал жиндирго рукӏун буго, хӏанчӏил бусен буго, амма Гӏадамил Лъимадул бетӏер бегьизе бакӏ гьечӏо.
MAT.8.21	Цоги муридас абуна гьесда:
MAT.8.21	– Я, Бетӏерчӏахъад! Дир хварав эмен вукъизе ине изну кье дие.
MAT.8.22	Гӏисаца гьесда абуна:
MAT.8.22	– Хвараца рукъизе хварал чагӏиги тун, мун дида цадахъ вилълъа, – ян.
MAT.8.23	Гӏиса росода рекӏараб мехалъ, муридалги ана гьесда цадахъ. 
MAT.8.24	Гьале кутакаб гьури бахъана, ралъад гьалаглъана, карачалабаз раса тӏерхьинабизехъин букӏана. Гьебмехалъ Гӏиса кьижун вукӏана.
MAT.8.25	– Я, Бетӏерчӏахъад! Нилъ гъанкъизехъин руго! Хвасар гьаре! – янги абун, муридаз ворчӏизавуна гьев.
MAT.8.26	Гӏисаца гьезда абуна:
MAT.8.26	– Я, иман дагьаб уммат! Щай нуж хӏинкъулел?
MAT.8.26	Тӏадеги вахъун амру гьабун гьес гьури къотӏизабуна. Ралъад гӏодобе буссана. Тӏубанго сихӏ къотӏун дуниялги хутӏана. 
MAT.8.27	Гьуриги ралъадги жиндие мутӏигӏав гьавго кинав чийилан гӏажаиблъун хутӏана гӏадамал.
MAT.8.28	Ралъад бахун добехун бугеб гадареназул ракьалде щведал, Гӏисада ватана жундуз ккурав кӏиго чи, хабалазул нохъаздаса
MAT.8.29	Гьале гьел Гӏисаде ахӏдезе лъугьана:
MAT.8.29	– Ле, Аллагьасул Вас, нижедасан щиб дуе къваригӏараб? Заман щвелалдего нижее гӏакъуба-гӏазаб кьезейищ мун вачӏун вугев? – абун.
MAT.8.30	Болъоназул кӏудияб рехьедги бугоан доба рикӏкӏадегӏан кваналеб. 
MAT.8.31	Кӏиявго чиясулъ ругел жундуз Гӏисада гьарана:
MAT.8.31	– Дуца ниж рачахъулел ругел ратани, гьадаб болъоназул рохьдолъе ритӏе, – ян.
MAT.8.32	Айилан абуна Гӏисаца гьезда. Гьедин ун болъоназулъе лъугьана гьел жундул. Гьале тӏолабго рехьед цо борхатаб бакӏалдасан ралъдалъе кӏанцӏун, лъадалъ гъанкъана. 
MAT.8.33	Болъоназул гӏухьби гьениса лъутун ана. Шагьаралдеги рачӏун, жундуз ккурав дов кӏиявго чиги рехсон, гӏадамазда бицана гьеб кинабго. 
MAT.8.34	Гьебмехалъ шагьаралъул тӏолабго халкъ Гӏисада аскӏобе бачӏана. Гьев вихьаравго, жидер ракьалдаса нахъе айилан гьарана гьез.
MAT.9.1	Добго росодаги рекӏун, ралъадги бахун, Гӏиса жиндирго шагьар Капернаумалде тӏадвуссана. 
MAT.9.2	Гьале туртида лъун гьесухъе восун вачӏана палижалъ ккурав чи. Гьезул божи бихьун, Гӏисаца унтарасда абуна:
MAT.9.2	– Хӏинкъуге, дир вас, мунагьаздаса вацӏцӏалъилин мун!
MAT.9.3	Гьебмехалъ цо-цо диниял гӏалимзабаз пикру гьабуна, Аллагьасде гӏасилъун вугин гьавилан. 
MAT.9.4	Гьезул пикруги бичӏчӏун, Гӏисаца абуна:
MAT.9.4	– Щай нужеца квешаб пикру нужерго рекӏелъе биччалеб? 
MAT.9.5	Кинаб бигьаяб: «Мун мунагьаздаса вацӏцӏалъанилан» абизейищ, яги: «Тӏаде вахъун вилълъанхъейилан» абизейищ? 
MAT.9.6	Амма нужеда лъан букӏа: Гӏадамил Лъимадул ихтияр буго гьаб ракьалда гӏадамазул мунагьал тӏасалъугьун тезе.
MAT.9.6	Цинги гьес унтарасда абуна:
MAT.9.6	– Тӏаде вахъа. Дурго турутги босун, рокъове а, – ян.
MAT.9.7	Тӏадеги вахъун, жиндирго рокъове ана гьев чи. 
MAT.9.8	Гьеб бихьидал, халкъалъул руккел кутакалда хӏинкъула, инсанасе гьединаб ихтияр кьурав Аллагьасе рецц гьабизе лъугьуна.
MAT.9.9	Гьениса нахъе унаго, Гӏисада нухлул хӏакъ бакӏарулеб бакӏалда гӏодов чӏун вихьана Матфей абулев цо гьеб ишалъе тӏамурав чи. Гӏисаца гьесда абуна:
MAT.9.9	– Дида цадахъ вилълъа, – ян. Вахъун Гӏисада цадахъ уна гьев.
MAT.9.10	Гьале гьесул рокъов кваналев вукӏана Гӏиса. Рачӏун гьесда ва гьесул муридазда цадахъ гӏодор чӏун рукӏана гӏемерал магъало бакӏарулел чагӏи ва цогидабги мунагь-хӏакъалъул агьлу. 
MAT.9.11	Гьеб бихьидал, фарисеяз Гӏисал муридазда абуна:
MAT.9.11	– Магъало бакӏарулел чагӏаздаги ва цогидаб мунагь-хӏакъалъул агьлуялдаги цадахъ гӏодовги чӏун щай гьав нужер мугӏалим кваналев?
MAT.9.12	Гьеб рагӏидал, Гӏисаца гьезда абуна:
MAT.9.12	– Сахазе гурев тохтир хӏажалъулев, унтаразейин. 
MAT.9.13	Гьанже нуж ун лъикӏ, Аллагьасул гьадинал рагӏабазул магӏна лъазабизе: «Нужер къурбанал рокьун гьечӏо дие, нужедаго гьоркьоб гурхӏел-рахӏму бокьун буго». Аллагьасде руссине муъминзаби ахӏизе гуро дун вачӏун вугев, мунапикъзаби ахӏизейин.
MAT.9.14	Яхӏял муридал рачӏана Гӏисада аскӏоре:
MAT.9.14	– Нижецаги фарисеязги кӏал ккола, гьал дур муридаз кӏал щай кколареб? – ан гьикъана гьез.
MAT.9.15	Гӏисаца гьезда абуна:
MAT.9.15	– Бахӏарав аскӏов вугебгӏан мехалъ гьес берталъе ахӏарал гьудулзаби къваридго-пашманго рукӏине бегьилищ? Рачӏина бахӏарав гьезухъа вахъун арал къоялги, гьеле гьебмехалъ кквела гьез кӏалги.
MAT.9.16	Цӏияб ххамил рукъи басрияб ратӏлида баларо лъицаниги, – цӏияб букъун хадуб, басриябги бихъун ина, каратӏги дагьабги кӏодолъила. 
MAT.9.17	Гьединго басрияб рахълъеналъубе цӏияб чагъирги тӏоларо. Гьелъ рахълъен багьизабила, чагъирги гӏодобе чвахила, рахълъенги хвела. Цӏияб чагъир цӏияб рахълъеналъубе тӏуни, цонигиялъе зарал ккеларо.
MAT.9.18	Гьедин гьезие хабар бицунев Гӏиса вукӏаго, аскӏовеги вачӏун, цо хӏакимас накалда чӏун гьарана гьесда:
MAT.9.18	– Гьабсагӏат хвана дир яс. Вачӏун дуца цо квер хъвани, чӏаголъила гьей.
MAT.9.19	Вахъун гьесда цадахъ ана Гӏиса, муридалги рахъана гьесда хадур.
MAT.9.20	Анцӏила кӏиго соналъ би къотӏичӏого ва черх бацӏцӏалъичӏого йикӏарай цо чӏужугӏаданалъ къотӏносан унев вукӏарав Гӏисал гӏабаялдасан далун букӏараб цо гӏертелалда нахъасан ячӏун квер хъвана. 
MAT.9.21	Гӏисал ратӏлидагӏаги квер хъвазе щвани, жий сахлъилин ракӏалде кколаан гьелда. 
MAT.9.22	Нахъехун вуссиндал гьей йихьарав Гӏисаца абуна:
MAT.9.22	– Хӏинкъуге, дир яс, дурго божи-иманалъ хвасар гьаюнин мун.
MAT.9.22	Гьебсагӏатго сахлъана гьей гӏадан.
MAT.9.23	Дов хӏакимасул бакӏалде гьал щведал, щвантӏих пулел чагӏи рачӏун ратана гьенире. Руччабиги ругоан магӏаби гьарулел
MAT.9.24	Гӏисаца гьезда абуна:
MAT.9.24	– Нуж нахъе а. Гьей яс хун гьечӏо, кьижун ккун йиго, – ян.
MAT.9.24	Гьел гьасда тӏад релъанхъизе лъугьана.
MAT.9.25	Гӏадамал къватӏире ритӏидал, гьей ясалда аскӏовеги ун, Гӏисаца гьелъул квер ккуна, – яс тӏаде яхъун ячӏана. 
MAT.9.26	Гьеб лъугьа-бахъиналъул хабар тӏибитӏана гьеб рахъалъул кинабго халкъалда гьоркьоб.
MAT.9.27	Гӏиса гьениса тӏадвуссун унаго, кӏиго бецав чи вачӏунев вукӏана хаду-хадув.
MAT.9.27	– Я, Давудил Вас
MAT.9.28	Рокъове щведал, кӏиявго бецав чи вачӏана гьесда аскӏове. Гӏисаца гьезда гьикъана:
MAT.9.28	– Нужеца гьарараб жо дида гьабизе кӏвеялда божулищ нуж? – ан.
MAT.9.28	– Божула, Бетӏерчӏахъад, – абун жаваб кьуна гьез.
MAT.9.29	– Нуж божараб жо лъугьаги нужее, – янги абун, гьезул беразда квер хъвана Гӏисаца.
MAT.9.30	Канлъи бихьун, берал рагьун рачӏана гьезул. Воре, лъиданиги бицунгейилан лъазабуна Гӏисаца гьезда. 
MAT.9.31	Амма гьеб рахъалъул тӏолабго халкъалда гьоркьоб тӏибитӏизабуна гьез Гӏисал хӏакъалъулъ хабар.
MAT.9.32	Гьел къватӏире индал, Гӏисахъе вачун вачӏана жундуз ккурав мацӏ лъаларев чи. 
MAT.9.33	Гӏисаца жен бачахъидал, гаргадизе кӏвана гьесда. Исраилил халкъалда гьоркьоб гьединаб лъугьа-бахъин киданиги ккун букӏинчӏилан гӏажаиблъун хутӏана гӏадамал. 
MAT.9.34	Фарисеязни абулеб букӏана жундул рачахъизе гьесие жундузул ханас кумек гьабулеб бугилан.
MAT.9.35	Гӏиса шагьаразде ва росабалъе хьвадулев вукӏана. Гьезул синагогабазда гӏадамазе вагӏза-насихӏат гьабулаан, Парччахӏлъиялъул хӏакъалъулъ Рохалил хабар лъазабулаан, кинабго унтиялдаса, кинабго щокълъиялдаса гӏадамал сахлъизарулаан. 
MAT.9.36	Халкъалъул руккел бихьун, гьев гурхӏана, чара хун ва бакъхӏан, вехь гьечӏеб гӏи гӏадин, гьел рукӏиндал. 
MAT.9.37	Гьебмехалъ жиндирго муридазда абуна гьес:
MAT.9.37	– Хуриб хӏалухъен гӏемер бижун буго, хӏалтӏухъаби дагь руго. 
MAT.9.38	Гьеб лъилъизе кверщел кодоб бугев Бетӏергьанасда гьаре лъилъарухъаби ритӏеян.
MAT.10.1	Анцӏила кӏиго муридги ахӏун, Гӏисаца гьезие ихтияр кьуна жундул рачахъизе ва кинабго унти, кинабго щокълъи гӏадамазда тӏаса инабизе. 
MAT.10.2	Гьале гьев анцӏила кӏиявго чапарасул цӏарал: Пётр абун Гӏисаца тӏокӏцӏар кьурав Симон ва гьесул вац Андрей, Зебедайил Якъуб ва гьесул вац Иоанн, 
MAT.10.3	Филипп ва Бартоломей, Фома ва магъало бакӏарулев чи Матфей, Алфейил Якъуб ва Фаддей, 
MAT.10.4	Симон Кананит ва хадув Гӏисае хилиплъарав Ягьуда Искариот
MAT.10.5	Гьев анцӏила кӏиявго чапар витӏана Гӏисаца, гьадинаб насихӏатги гьабун:
MAT.10.5	– Гьересиаллагьзабазе гӏибадат гьабулел гӏадамазухъе унеб нухдеги лъугьунге нуж, самариязул шагьараздеги хӏетӏе чӏоге. 
MAT.10.6	Нуж а нух къосун хутӏарал чахъаби гӏадин бугеб Исраилил халкъалъухъе. 
MAT.10.7	Инеги ун лъазабе Аллагьасул Парччахӏлъи тӏаде гӏунтӏун бугилан. 
MAT.10.8	Унтарал сахлъизаре, хварал чӏаголъизаре, барасалъ черх бацарал рацӏцӏалъизаре, жундул рачахъе; нужееги чӏобого щвана, нужецаги чӏобого кье. 
MAT.10.9	Я месед, я гӏарац, я пахьул шагьаби цадахъ росуге; 
MAT.10.10	таргьа-къвачӏаги босуге, хисизе ретӏелги босуге, хьиталги росуге, гӏунтӏизе гӏунсбиги росуге. Хӏалтӏухъанасе квен хӏалалаб бугелъул. 
MAT.10.11	Пуланаб шагьаралде яги росулъе щведал, нужго тӏад рещтӏине мустахӏикъав чи валагье ва нахъе инегӏан гьесухъ гьоболлъухъ чӏа. 
MAT.10.12	Рокъоре жанире лъугьунаго саламги кье. 
MAT.10.13	Саламалъе мустахӏикъаб рукъ гьеб бугони, биччанте салам гьезде щвезе, гьечӏони – гьеб нужедего буссине биччанте. 
MAT.10.14	Ваамма нуж къабулги гьаричӏони, нужер рагӏабазухъ гӏинги тӏамичӏони, гьеб рокъоса яги шагьаралдаса къватӏире рахъунаго нужерго хьитаздаса хӏурги кӏутӏун те. 
MAT.10.15	Хӏакълъун абулеб буго дица нужеда: къиямасеб къоялъ Содомалъул ва Гоморраялъул халкъ гӏемерго лъикӏ букӏина гьеб шагьаралъул халкъалдаса.
MAT.10.16	Бацӏазда гъорлъе чахъаби гӏадин ритӏулел руго дица нуж. Борхьал гӏадин цӏодорго рукӏа, маккал гӏадин хӏеренго рукӏа. 
MAT.10.17	Гӏадамаздаса цӏуне. Гьез нуж тӏадегӏанаб судалде ахӏила, жидерго синагогабазда жанир цӏалаца рухила. 
MAT.10.18	Дун сабаблъун нуж наибзабазухъе ва парччахӏзабазухъе рачина, гьезда цебеги цогидал халкъазда цебеги дир муридал рукӏиналъе нугӏлъи гьабизе. 
MAT.10.19	Судалде ахӏидал щибдай бицинаян ургъел ккоге нужеда. Гьебсагӏат нужерго рекӏелъе бачӏараб жо абе. 
MAT.10.20	Щайгурелъул, нуж гуро гьебмехалъ кӏалъазе ругел, нужер рекӏелъе нужер Инсудасан рещтӏараб Рухӏин кӏалъазе бугеб. 
MAT.10.21	Вацас вац кьезе вуго чӏвазе, инсуца вас кьезе вуго; жидерго эбел-инсуда данде рахъун лъималаз гьелги кьезе руго чӏвазе. 
MAT.10.22	Дун сабаблъун киналго гӏадамазда рихина нуж. Амма ахиралде щвезегӏан сабру гӏурав чи хвасарлъила. 
MAT.10.23	Цо шагьаралда нужее гӏазаб-гӏакъуба кьуни, цоги шагьаралде лъуте. Хӏакълъун абулеб буго дица нужеда: Гӏадамил Лъимер къудратгун вачӏинегӏан Гӏизраилалъул киналго шагьаразде щвезе бажариларо нужехъа.
MAT.10.24	Жиндирго мугӏалимасдаса тӏадегӏанав вукӏунаро мутагӏил, лагъги вукӏунаро жиндирго бетӏергьанасдаса тӏадегӏанав. 
MAT.10.25	Жиндирго мугӏалимасда ващалъани, гӏола мутагӏиласе, жиндирго бетӏергьанасда ващалъани, гӏола лагъасеги. Рукъалъул бетӏергьанасда жундузул ханилан цӏар лъун бугони, гьесул рукъалъул агьлуялда кигӏан квешаб цӏардай лъела. 
MAT.10.26	Гьедин бугониги, гьезукьа хӏинкъуге нуж! Щайгурелъул кинабго балъгоябщинабги загьирлъулелъул, бахчун тарабги тӏатунелъул. 
MAT.10.27	Гьаб сардил бецӏлъукье дица нужеда бицунеб бугеб рагӏи бакъул канлъухъе бице нужеца; нужер гӏинзукье дица щурулеб бугебабги тӏохаздеги рахун лъазабе нужеца. 
MAT.10.28	Нужер черх чӏвазе кӏолезукьа хӏинкъуге нуж, – рухӏ чӏвазе кӏоларелъул гьезда. Нуж хӏинкъа нужер рухӏги черхги жужахӏалъубе рехизе кӏолев Аллагьасукьа. 
MAT.10.29	Цо пахьул шагьиялъухъ гурищ щолеб кӏиго къадако. Амма нужер Инсул хӏукму гьечӏони, гьезул цонигияб хун ракьалде бортун бачӏунаро. 
MAT.10.30	Нужер хӏакъалъулъ абуни, бетӏералда чан рас батаниги, гьелги рикӏкӏунин ругел. 
MAT.10.31	Гьединлъидал нуж хӏинкъуге: киналго къудкуздаса хириял руго нуж. 
MAT.10.32	Гӏадамазда цебе дир рахъ ккурав чиясул дицаги зобалазда вугев дир Инсуда цебе рахъ кквезе бугебха. 
MAT.10.33	Гӏадамазда цебе диде инкар гьабурав чиясдаса зобалазда вугев дир Инсуда цебе дицаги инкар гьабила.
MAT.10.34	Нужеда ракӏалде ккоге дун ракьалде рекъелги босун вачӏун вугевилан. Рекъелги босун гурев, хвалченги босун вачӏун вуго дун. 
MAT.10.35	Дун вачӏун вуго васасдаги инсудаги гьоркьоб, ясалдаги эбелалдаги гьоркьоб, нусалдаги якьадалдаги гьоркьоб рикьи ккезабизе. 
MAT.10.36	Инсанасул тушман ккола гьесул рукъалъул агьлу. 
MAT.10.37	Дидаса цӏикӏкӏун жиндирго эбел-эмен рокьулев чи ярагьунаро дие. Дидаса цӏикӏкӏун жиндирго лъимал рокьулев чиги ярагьунаро дие. 
MAT.10.38	Живго тӏад вазе хъанчги баччун, дида цадахъ вилълъунарев чиги ярагьунаро дие. 
MAT.10.39	Жиндирго гӏумру цӏунун чӏарав чи гьелдаса махӏрумлъила; дие гӏоло гӏумруялдаса махӏрумлъарас гьеб хвасар гьабила. 
MAT.10.40	Нуж къабул гьарурав чи ккола дунги къабул гьавурав чилъун, дун къабул гьавуравги ккола дун витӏарав Аллагь къабул гьавурав чилъун. 
MAT.10.41	Гьев авараг вугилан абун, авараг къабул гьавурав чиясе аварагасе гӏадинаб кири щвела. Гьев муъминчи вугилан абун, муъминчи къабул гьавурав чиясе муъминчиясе гӏадинаб кири щвела. 
MAT.10.42	Дир мурид вугилан абун, цо пуланав, пакъирав чиясе гел цӏун цӏорораб лъим кьуравги, хӏакълъун абулеб буго дица нужеда, кириялдаса махӏрумлъиларо.
MAT.11.1	Анцӏила кӏиявго муридасе насихӏат гьабун лъугӏараб мехалъ, Гӏиса гьеб рахъалъул шагьаразде ана халкъалда дарс малъизеги вагӏза гьабизеги. 
MAT.11.2	Туснахъалда вукӏарав Яхӏяда рагӏана Масихӏил ишазул хӏакъалъулъ.
MAT.11.3	– Мунищ дов нижехъе вачӏине кколев чи, яги цогидав вачӏинегӏанищ ниж ралагьун чӏезе кколел? – абун гьикъизе жиндирго муридзаби ритӏана гьес Гӏисахъе.
MAT.11.4	Гӏисаца гьезие жаваб кьуна:
MAT.11.4	– Инеги ун, нужеца Яхӏяда бице нужеда рагӏулеб бугебги бихьулеб бугебги: 
MAT.11.5	бецазда канлъи бихьулеб бугин, бохдулъа ракъварал рилълъанхъулел ругин, барасалъ унтарал рацӏцӏалъулел ругин, гӏинкъазда рагӏи рагӏулеб бугин, хварал чӏаголъулел ругин, мискинзабазда Рохалил хабар бицунеб бугин. 
MAT.11.6	Дир рахъалъ щакдаричӏев чи талихӏав вугиланги абе.
MAT.11.7	Гьел нахъе араб мехалъ Гӏисаца гӏадамазда бицана Яхӏял хӏакъалъулъ:
MAT.11.7	– Щиб бихьизе нуж добмехалъ гӏицӏаб авлахъалде ун рукӏарал? Гьороца хьвагӏезабулеб муцӏи бихьизейищ? 
MAT.11.8	Щив вихьизе ун рукӏарал? Беричаб ратӏлилъ вугев чи вихьизейищ? Чӏухӏараб ретӏел ретӏарал гӏадамал дора парччахӏзабазул кӏалгӏабазухъ руго. 
MAT.11.9	Щив вихьизеха ун рукӏарал? Авараг вихьизейищ? Аварагасдасагицин кӏудияв чи вихьизе ун рукӏанилан абулеб буго дица нужеда! 
MAT.11.10	Гьесул хӏакъалъулъин Тӏухьдузда хъван бугеб: «Гьале, мун вачӏиналде дуе нух къачӏазе дирго илчи вуго дица цеве витӏулев». 
MAT.11.11	Хӏакълъун абулеб буго дица нужеда: эбелалъ чехь къинлъун гьаруразда гьоркьов Яхӏя авараг бищунго кӏудияв вуго. Амма Зобалазул Парччахӏлъиялда ругезул бищунго гьитӏинавгицин гьесдаса кӏудияв вуго. 
MAT.11.12	Жидерго мурадалде щвезе хӏалица нух бахъулезе Яхӏя аварагасул заманаялдаса бахъараб жакъа къоялде щвезегӏанги бокьун буго Зобалазул Парччахӏлъи кверде босизе. 
MAT.11.13	Яхӏя авараг вахъинегӏан халкъалъе нухлъун рукӏана Мусал Къанунги аварагзабазул вагӏзабиги. 
MAT.11.14	Гьез бицунелда нуж божулел ругони, Яхӏя вуго кӏиабизе тӏадвуссун вачӏине кколев вукӏарав Иляс авараг. 
MAT.11.15	Гӏундул ругезда рагӏизе биччанте гьеб! 
MAT.11.16	Лъида релълъарал ругилан абилеб дица гьаб заманаялъул гӏадамал?
MAT.11.17	Нижеца зурма пуна –
MAT.11.17	Нуж кьурдизе рахъинчӏо,
MAT.11.17	Магӏил бакънал рачана –
MAT.11.17	Нуж гӏодизе лъугьинчӏо,
MAT.11.17	– ян къотӏноре рахъун жидерго гьалмагъзабазде ахӏдолел лъималазда релълъуна гьел. 
MAT.11.18	Витӏун вачӏана я кваналарев, я гьекъоларев Яхӏя авараг. Шайтӏабаз ккурав чи вугилан абуна гьез гьесде. 
MAT.11.19	Вачӏана кваназеги кваналев, гьекъезеги гьекъолев Гӏадамил Лъимер. Гьез абулеб буго: «Гьале чехьквеш, гьекъолдухъан, магъало бакӏарулел чагӏазулги мунагь-хӏакъалъул агьлуялъулги гьудул», – абун. Амма Аллагьасул Гӏакъиллъи жиндирго ишаздалъун ритӏухълъана.
MAT.11.20	Кигӏан гӏемерал мугӏжизатал жиндица рихьизаруниги, кантӏун Аллагьасде руссинчӏел шагьаразул гӏадамазда гӏайиб чӏвазе лъугьана Гӏиса:
MAT.11.21	– Балагьги гӏазабги дуе, Хоразин шагьар! Балагьги гӏазабги дуе, Байтсаида шагьар! Тиралъулгун Сидоналъул
MAT.11.22	Дица нужеда абулеб буго: Тиралъулги Сидоналъулги халкъалъе къиямасеб къоялъ нужееялдаса бигьа букӏине бугебха! 
MAT.11.23	Дудаги, Капернаум, зобалазде бахине гьабилинищ ракӏалде кколеб бугеб? Жужахӏалъул кӏкӏалахъе рехила мун! Дуда рихьарал гӏадинал мугӏжизатал Содомалда рихьун рукӏаралани, жакъаги букӏинаан гьеб шагьар. 
MAT.11.24	Амма, дица абулеб буго, Содомалъул халкъалъе къиямасеб къоялъ дур халкъалъеялдаса бигьа букӏине бугебха!
MAT.11.25	Гьебмехалъ Гӏисаца абуна:
MAT.11.25	– Дуе рецц буго, дир Эмен, зоб-ракьалъул Бетӏергьан, дуца, цӏодораздаса ва гӏакъилаздаса балъгоги гьабун, лъимер гӏадиназе гьаб кинабго загьир гьабуралъухъ. 
MAT.11.26	Уха, дир Эмен, гьелъулълъидалха бугеб дур цӏобалъул гӏатӏилъи!
MAT.11.27	Кинабго дие дир Инсуца кьураб буго. Инсуда гурони, лъиданиги лъаларо жиндирго Вас. Васасда ва Эмен жидее загьир гьавизе Васасе бокьарал гӏадамазда гурони, лъиданиги лъаларо Эмен.
MAT.11.28	Хӏалтӏул захӏмалъи баччаралги гьир бакӏлъаралги, дихъе рачӏа нуж, дица хӏалхьи кьела нужее. 
MAT.11.29	Дие гӏоло горбода рукь лъезе рачӏа, дидаса мисал босе: дун вуго хӏеренаб ва хӏалимаб ракӏалъул чи. Гьебмехалъ нужер рекӏееги хӏалхьи бачӏина. 
MAT.11.30	Нужер горбода дица лъолеб рукьги бигьаяб бугелъул, нужер мугъзада дица лъолеб гьирги тӏадагьаб бугелъул!
MAT.12.1	Гьеб заманаялда, пуланаб шамат къоялъ, цо хурзабахъан унев вукӏана Гӏиса. Гьесул муридал ракъун рукӏана. Ретӏун тӏоралгун, ролъул мугьал квине лъугьана гьел. 
MAT.12.2	Гьеб бихьарал фарисеяз Гӏисада абуна:
MAT.12.2	– Балагье, Мусал къануналъ шамат къоялъ гьабизе гьукъараб иш гьабулеб буго дур муридаз.
MAT.12.3	Гӏисаца гьезда абуна:
MAT.12.3	– Унго, цӏаличӏебищ нужеца, живгоги цадахъ рукӏаралги ракъун хутӏидал, Давудица щиб гьабурабали? 
MAT.12.4	Аллагьасул рокъове жанивеги лъугьун, Давудица кванана гӏицӏго кашишзабаз гурони, я гьес, я гьесда цадахъ рукӏараз кваназе гьукъараб чед. 
MAT.12.5	Яги Къануналда цӏаличӏебищ нужеца, шамат къоялъ гьабизе гьукъараб иш кашишзабаз шамат къоялъ Мукъадасаб Рокъоб гьабуниги, гьезие хӏакъ букӏунарилан? 
MAT.12.6	Дица нужеда абулеб буго: гьале гьаниб бугебаб гӏемерго тӏадегӏанаб буго гьеб Мукъадасаб Рукъалдаса. 
MAT.12.7	«Нужер къурбанал рокьун гьечӏо дие, нужедаго гьоркьоб гурхӏел-рахӏму бокьун буго», – ян абурал рагӏабазул магӏна бичӏчӏулебани, гӏайибго гьечӏезда гӏайиб чӏвалароан нужеца. 
MAT.12.8	Шамат къоялъул ихтияр Гӏадамил Лъимадухъ буго.
MAT.12.9	Гьениса вахъун ун гьезул синагогаялъуве лъугьана Гӏиса. 
MAT.12.10	Гьенив вукӏана цояб квер бакъварав чиги. Гӏисаде гӏайиб гӏунтӏизабизе бокьун, гьесда гьикъана шамат къоялъ гӏадамал сахлъизаризе къануналъ изну кьолебищилан.
MAT.12.11	Гӏисаца гьезда абуна:
MAT.12.11	– Жиндирго цохӏо бугеб чахъу шамат къоялъ гъваридаб гвандинибе бортани, квер бегьун къватӏибе бахъиларищ гьелъул бетӏергьанас гьеб? 
MAT.12.12	Чахъдадаса чи кигӏан хириявха вугев! Гьединлъидал къануналъ изну кьола шамат къоялъги чиясе лъикӏлъи гьабизе.
MAT.12.13	Квер бакъварав чиясда Гӏисаца абула квер гӏебеде битӏейилан. Гьес квер гӏебеде битӏула, ва гьебсагӏат гьеб сахлъун, добцояб квер гӏадин, лъугьуна. 
MAT.12.14	Къватӏире рахъун фарисеял данделъула Гӏиса тӏагӏинавизе тадбиралъе ургъизе. Гьебги лъан, Гӏиса гьениса нахъе уна.
MAT.12.15	Гьесда хадуб гӏемераб халкъ бачӏуна. Киналго унтарал гьес сахлъизарула. 
MAT.12.16	Жиндир хӏакъалъулъ лъиданиги бицунгейиланги лъазабулаан. 
MAT.12.17	Гьеб гьедин ккана, Ишая аварагасда Аллагьас абурал гьадинал рагӏаби ритӏухълъизе: 
MAT.12.18	«Гьале гьав вуго дица тӏаса вищарав дир рагьтӏател. Гьав дие вокьула, дир ракӏги бохун буго гьасдаса. Дица гьасулъ дирго Рухӏ лъолеб буго. Дир амру лъазабила гьас халкъазда. 
MAT.12.19	Гьав дагӏбадизе лъугьинаро, ахӏдезе лъугьинаро, къватӏахъ лъиданиги гьасул гьаракьги рагӏиларо. 
MAT.12.20	Бекараб муцӏидул чӏорцин тӏун рехиларо, гӏодобе кьурараб чирахъул билтаялда хутӏараб загӏипаб цӏагицин свинабиларо. Гьедин букӏина ритӏухълъиялъул къо гьас дуниялалде рещтӏинабизегӏан. 
MAT.12.21	Гьасул цӏаралда базабила халкъаз жидерго анищги хьулги».
MAT.12.22	Гьебмехалъ Гӏисахъе вачун вачӏана жундуз ккурав цо чи. Бецлъунги вукӏана гьев, мацӏги лъалеб букӏинчӏо. Гӏисаца сахлъизавун, гьесда кӏалъазеги кӏвана, беразда канлъиги бихьана. 
MAT.12.23	Гьелда гӏажаиблъун-хӏикмалъун тӏолабго халкъалъ абулеб букӏана:
MAT.12.23	– Давудил Вас Масихӏцин гурищ гьав? – абун.
MAT.12.24	Амма гьеб рагӏидал, фарисеяз абуна:
MAT.12.24	– Жундузул хан Беэлзебулил кумекалдалъун гурони, тӏокӏаб сундалъунниги гуро гьав чияс жундул рачахъулел ругел.
MAT.12.25	Гьезул пикрабиги лъан, Гӏисаца гьезда абуна:
MAT.12.25	– Цо пуланаб ханлъиялда жаниб кьал ккани, гьеб ханлъи биххула. Цо пуланаб шагьаралда яги хъизаналда жаниб кьал ккани, гьелги риххичӏого хутӏуларо. 
MAT.12.26	Илбисалъ жибго илбис бачахъулеб бугони, жиндаго жаниб кьал букӏине ккола гьелъул. Биххичӏого хутӏилищ гьебмехалъ гьелъул ханлъи? 
MAT.12.27	Дица жундул Беэлзебулил кумекалдалъун рачахъулел ратани, нужер умматалъул гӏадамаз лъил кумекалдалъунха гьел рачахъулел? Гьеле гьел гӏадамаз нуж мекъи рукӏин чӏезабила гури. 
MAT.12.28	Амма дица жундул Аллагьасул Рухӏалъул къуваталдалъун рачахъулел ругелъул, Аллагьасул Парччахӏлъи нужеде гӏагарлъун букӏин бичӏчӏула гьелдасан. 
MAT.12.29	Цо къуватав чиясул рокъове лъугьун, гьесул боцӏи-рикъзи бикъизе лъида кӏвелеб, цин гьев вухь-вухьун рехун хадуб гурони. Гьебмехалъ кӏвела гьесул рукъ бикъизе.
MAT.12.30	Дунгун цадахъ гьечӏев чи, гьев вуго дида дандечӏарав чи. Дида цадахъ хӏалухъен бакӏаруларес гьеб рахъ-рахъалде щущазабила. 
MAT.12.31	Гьединлъидал дица нужеда абулеб буго: киналниги мунагьалги ва иманалда лъурал бугьтаналги тӏасалъугьун тезе руго Бетӏергьанас. Амма Илагьияб Рухӏалда лъураб бугьтаналда тӏасалъугьине гьечӏо. 
MAT.12.32	Гӏадамил Лъимада дандечӏун рагӏи абурав чиясдаса Аллагь тӏасалъугьина, амма Илагьияб Рухӏалда дандечӏун рагӏи абурав чиясе тӏасалъугьин букӏине гьечӏо. 
MAT.12.33	Пихъ лъикӏаб бугин абулес гъветӏги лъикӏаб бугин абе, яги гъветӏ турараб бугин абулес пихъги турараб бугин абе. Пихъихъ балагьунин гъветӏ лъалеб. 
MAT.12.34	Гӏай нуж чӏегӏераб борхьил наслу! Нужго квешалги рукӏун, лъикӏал рагӏаби кӏалалъ абизе кин нужеда кӏолеб? Ракӏалда бугеб гурони кӏалалъ бицунарелъул. 
MAT.12.35	Лъикӏав чияс лъикӏаб хазинаялъул гъансиниса къватӏибе лъикӏлъи бахъула, квешав чиясин абуни квешаб хазинаялъул гъансиниса къватӏибе квешлъи бахъула. 
MAT.12.36	Гьале дица нужеда абулеб буго: къиямасеб къоялъ инсанас жаваб кьезе буго лъикӏлъиялъе гурони жиндир кӏалдиса къватӏибе бачӏараб щибаб рагӏиялъул. 
MAT.12.37	Щайгурелъул, Аллагьас мун витӏаравлъунги рикӏкӏина дур рагӏабазухъ балагьун, дуе тамихӏги гьабила дур рагӏабазухъ балагьун.
MAT.12.38	Гьебмехалъ цо-цо диниял гӏалимзабаз ва фарисеяз Гӏисада абуна:
MAT.12.38	– Я, Мугӏалим! Дуца цо гӏаламат бихьизабизе бокьилаан нижее.
MAT.12.39	Гӏисаца гьезие жавабалъе абуна:
MAT.12.39	– Квешлъиги хъахӏбалъиги гӏемерлъараб умматалъин гӏаламат тӏалаб гьабулеб. Юнус аварагасул гӏаламат гурони, цогидаб гӏаламат гьаб умматалъе букӏине гьечӏо. 
MAT.12.40	Юнус аварагас ччугӏил чохьониб бана лъабго къоги лъабго сордоги, гьелда релълъун Гӏадамил Лъимацаги ракьул чохьониб базе буго лъабго къоги лъабго сордоги
MAT.12.41	Ниневиялъул халкъги бахъина къиямасеб къоялъ гьаб умматалда цадахъ ва гьезги гӏайиб чӏвала гьазда, Юнус аварагасухъ гӏенеккун гьел Аллагьасде руссиндал. Гьале гьанив вугевав гӏемерго тӏадегӏанав вуго Юнус аварагасдаса. 
MAT.12.42	Гьаб умматалда цадахъ яхъина къиямасеб къоялъ Къилбаялъул парччахӏги. Гьелъ гӏайиб чӏвала гьазда, гьей дуниялалъул рагӏалдаса яхъарай ячӏиндал Сулайман аварагасул гӏакъилаб рагӏухъ гӏенеккизе. Гьале гьанив вугевав гӏемерго тӏадегӏанав вуго Сулайман аварагасдаса.
MAT.12.43	Инсанасул чорхолъа бачахъараб хъубаб жен ракъдалал авлахъазда терелеб-женжедулеб букӏуна, жиндиего рахӏат-хӏалхьи балагьулаго. 
MAT.12.44	Амма рахӏат-хӏалхьи батуларо женалда. Гьелъ абула: «Рачӏа, дун цебе дунго букӏараб рокъобе тӏадбуссина», – ян. Тӏадбуссун щведал, гьелда рукъ батула лъухьун, къачӏан, чӏобого. 
MAT.12.45	Женалъ жиндасаги гӏасияб анкьго женги бачуна жиндаго цадахъ гьеб рокъобе. Рахъун гьенир чӏола гьел. Гьебмехалъ дов чи цебе букӏаралдасаги квешаб хӏалалде ккола. Гьедин ккезе буго гьаб квешаб умматалъеги.
MAT.12.46	Халкъалдехун кӏалъалев Гӏиса вугев мехалъ, гьесда кӏалъазе бокьун, къватӏир чӏун рукӏана гьесул эбелги вацалги. 
MAT.12.47	Доле дур эбелги вацалги, дуда кӏалъазе бокьун, дора къватӏир чӏун ругилан абуна гьесда цояс. 
MAT.12.48	Гьесие жавабалъе Гӏисаца абуна:
MAT.12.48	– Дир эбел щий кколей? Дир вацал щал кколел?
MAT.12.49	Квер битӏун жиндирго муридалги рихьизарун, гьес абуна:
MAT.12.49	– Гьале дир эбелги дир вацалги. 
MAT.12.50	Щайгурелъул, Зобалазда вугев дир Инсул амру тӏубазе гьабулев чи щив вукӏаниги, гьев ккола дие вацги, яцги, эбелги.
MAT.13.1	Гьебго къоялъ рокъоса къватӏиве вахъун ралъдал рагӏалде ун гӏодов чӏун вукӏана Гӏиса. 
MAT.13.2	Гӏадамазул кӏудияб руккел бакӏарун букӏана гьенибе. Гьединлъидал гьев росоде вахине ккана, тӏолабго халкъин абуни ралъдал рагӏалда чӏун букӏана. Батӏи-батӏиял мисалалги рачун, гӏемераб хабар бицана гьезие Гӏисаца:
MAT.13.3	– Хуриб хьон хьазе вахъун вукӏанила цо чи. 
MAT.13.4	Хьалаго-хьалаго цо-цо мугьал нухде рортанила, роржун рачӏун хӏанчӏаз рищанила гьел. 
MAT.13.5	Цо-цо мугьал ракьул хъал гурони тӏад гьечӏеб тӏалде кколел рукӏанила. Ракь тӏеренаб букӏиндал, гьел гьенир хехго тӏирщанила ва тӏаде раккизе лъугьанила. 
MAT.13.6	Амма бакъ тӏад речӏчӏарабго речӏан анила гьел ва, гъваридго ракьулъе кьалбал риччан рукӏинчӏелъул, хеккого ракъванила. 
MAT.13.7	Цогиги мугьал заз-хъарахъалде гъорлъе кканила, хӏалигъун бижараб чӏахӏицаги зазицаги гьел гъанкъун реханила. 
MAT.13.8	Цогидал мугьал кканила лъикӏаб ракьалда тӏаде, гьезул цоязда лъугьанила нусго мугь бугеб тӏор, цогидазда – лъабкъого мугь бугеб тӏор, цогидазда – лъеберго мугь бугеб тӏор. 
MAT.13.9	Гӏундул ругезда рагӏизе биччанте гьеб!
MAT.13.10	Гӏисада аскӏоре рачӏун муридаз гьикъана щай мун дозда мисал бачун кӏалъалевилан. 
MAT.13.11	Гьезие жавабалъе Гӏисаца абуна:
MAT.13.11	– Нуж руго Зобалазул Парччахӏлъиялъул балъголъи лъазе рес щварал гӏадамал, амма гьезие гьеб рес щвечӏо. 
MAT.13.12	Кодолъи бугесе гӏунги тӏокӏлъиледухъ тӏадеги кьезе буго, кодолъи гьечӏесухъа бугебги бахъизе буго. 
MAT.13.13	Мисалал рачун бицуна дица гьезие, ралагьун ругониги гьезда бихьуларелъул, гӏенеккун ругониги гьезда я рагӏуларелъул, я бичӏчӏуларелъул. 
MAT.13.14	Гьезухъ балагьун ритӏухълъула Ишая аварагасда Аллагьас абураб гьадинаб калима: «Гӏиналда рагӏаниги, нужеда бичӏчӏиларо, бералда бихьаниги, нужеда лъаларо. 
MAT.13.15	Щайгурелъул гьаб халкъалъул ракӏалги согӏлъун руго, гӏундулги гъугълъун руго, бералги къанщун руго гьез. Гьез гьедин гьабулеб буго беразда канлъи бихьунгутӏизе, гӏундузда рагӏи рагӏунгутӏизе, рекӏелъе щибго босунгутӏизе, дица сахлъизаризе дихъе нахъруссунгутӏизеги». 
MAT.13.16	Гьардарал гурищха нужер берал, гьезда бихьулеб бугелъул. Гьардарал гурищха нужер гӏундул, гьезда рагӏулеб бугелъул. 
MAT.13.17	Хӏакълъун абулеб буго дица нужеда: гӏемерал аварагзабазеги вализабазеги бокьун букӏана нужеда бихьулеб бугеб бихьизе, амма гьезда бихьичӏо. Нужеда рагӏулеб бугеб рагӏизеги бокьун букӏана, амма гьезда рагӏичӏо. 
MAT.13.18	Гьанже гӏенекке, хуриб хьон хьалев вукӏарав чиясул хӏакъалъулъ дица бачараб мисалалъул магӏна бицинин нужеего. 
MAT.13.19	Аллагьасул Парччахӏлъиялъул хӏакъалъулъ бицаралъухъ гӏенекканиги, гьеб бичӏчӏичӏев чиясул рекӏелъе лъугьарал рагӏаби бачӏун илбисалъ рикъун ина. Гьеб ккола нухде рортарал мугьазул магӏна. 
MAT.13.20	Ракьул хъал гурони тӏад гьечӏеб тӏалде рортарал мугьал – гьел ккола Аллагьасул рагӏи рохун къабул гьабурал гӏадамал. 
MAT.13.21	Амма рекӏел гъварилъуда кьалбал гьечӏелъул, гьеб халат хутӏуларо. Къабул гьабураб рагӏи сабаблъун хӏинкъабиги къварилъабиги тӏаде ккараб мехалъ, гьединав чияс къо хӏехьоларо. 
MAT.13.22	Заз-хъарахъалде гъорлъе рортарал мугьал – гьел руго Аллагьасул рагӏухъ гӏенеккулелал. Амма гьаб дуниялалъул тӏалаб-агъазалъ ва бечелъизе бугеб гъираялъ гъоркькъинарула гьел мугьал, гьезда тӏорги баларо. 
MAT.13.23	Лъикӏаб ракьалде рортарал мугьал – гьел руго гьеб рагӏи рагӏулелал ва бичӏчӏулелал. Гьезул тӏоразда бижила цоязда нусго нухалъ, цогидазда лъабкъого нухалъ ва цогидазда лъеберго нухалъ цӏикӏкӏун мугь.
MAT.13.24	Мисал бачун цоги хабар бицана Гӏисаца гьезие:
MAT.13.24	– Зобалазул Парччахӏлъи релълъуна жиндирго хуриб лъикӏаб хьон хьарав цо пуланав чиясда. 
MAT.13.25	Амма гӏадамал кьижараб мехалъ вачӏун тушманас гьесул ролъул хурибе чӏахӏил хьон хьан буго ва нахъе ун вуго. 
MAT.13.26	Ролъ тӏаде баккун, тӏор балеб мехалъ, хуриб чӏахӏги загьирлъун буго. 
MAT.13.27	Рачӏун хурул бетӏергьанасда абун буго гьесул рагьтӏателаз:
MAT.13.27	– Я, бетӏерчӏахъад, лъикӏаб хьон гурищ дуца хуриб хьан букӏараб? Чӏахӏица бацун буго гури доб.
MAT.13.28	Тушманас гьабун батилин гьеб ишилан абун буго хурул бетӏергьанас. 
MAT.13.29	Доб чӏахӏ бахъизе инищилан абун буго лагъзадерица. 
MAT.13.30	Унгейилан абун буго гьас. Чӏахӏ бахъулаго цадахъ ролъги бахъизе гурин нужеца. Хур лъилъизе заман щвараб мехалъ, дица лъилъарухъабазда абила батӏаго лъилъун, бухӏизе чӏахӏил гулал къайилан, ролъги дир цагърахъе байилан.
MAT.13.31	Мисал бачун, цоги хабар бицана Гӏисаца гьезие:
MAT.13.31	– Зобалазул Парччахӏлъи релълъуна жиндирго хурибе цо пуланав чияс хьараб горчицаялъул хьодул мугьалда. 
MAT.13.32	Гьеб буго киналго хурдузул хьоназда гьоркьоб бищунго гьитӏинаб хьодул мугь. Амма гьелдасан лъугьуна хъархъаздасаги кӏудияб гъветӏ. Роржун рачӏун хӏанчӏаз бусаби гьарула гьеб гъотӏол гӏаркьалабазда.
MAT.13.33	Цогиги мисал бачана Гӏисаца гьезие:
MAT.13.33	– Зобалазул Парччахӏлъи релълъуна цо пуланай чӏужугӏаданалъ ханждал лъабго къалиялда гъорлъе рехараб ва тӏубанго гьеб беччизабураб реччеялда.
MAT.13.34	Гӏисаца гьеб кинабго мисал бачун бицана халкъалъе, мисал гъорлъ гьечӏеб каламго букӏунароан гьесул. 
MAT.13.35	Цо аварагасда Аллагьас абураб гьадинаб калима ритӏухъ гьабулеб букӏана гьелъ:
MAT.13.35	«Дунял бижаралдаса балъго хутӏарал ишал,
MAT.13.35	Харбилъ мисалал рачун, рицина дица нужей».
MAT.13.36	Цинги, гӏадамалги нахъе ритӏун, рокъове щвана Гӏиса. Аскӏоре рачӏун гьесул муридаз гьарана Гӏисада доб хуриб бижараб чӏахӏил мисалалъул магӏна бицеян. 
MAT.13.37	Гьес бицана:
MAT.13.37	– Хуриб лъикӏаб хьон хьалев чи ккола Гӏадамил Лъимер. 
MAT.13.38	Хур ккола дуниял. Лъикӏаб хьон ккола Парччахӏлъиялъул агьлу. Чӏахӏ ккола илбисалъул агьлу. 
MAT.13.39	Чӏахӏил хьон хуриб хьарав тушман ккола илбис. Лъилъаризе заман щвараб мех ккола ахир къиямасеб къо. Лъилъарухъаби ккола малаикзаби. 
MAT.13.40	Хуриса чӏахӏ бецун цӏадабе балеб гӏадин букӏина къиямасеб къоялъги. 
MAT.13.41	Гӏадамил Лъимаца жиндирго малаикзаби ритӏила, ва гьез гьесул Парччахӏлъиялдаса чӏарала жидеца гӏадамал мунагьалъукье ккезаруралги квешлъи гьабуралалги – киналго. 
MAT.13.42	Цинги гьел цӏадул коронире рехила. Гӏодилел ва цаби къерщезарулел хутӏила гьел гьенир. 
MAT.13.43	Ритӏун ккаралал гьебмехалъ рукӏина жидерго Инсул Парччахӏлъиялда бакъ гӏадин кенчӏелел. Рагӏизе гӏундул ругезда гьеб рагӏила!
MAT.13.44	Зобалазул Парччахӏлъи релълъуна цо пуланав чиясда чияр хуриб батараб хазинаялда. Гьесги гьенибго бахчун тун буго гьеб. Гьелдаса вохиялъ, инеги ун, кинабго жиндирго боцӏи-рикъзиги бичун, гьеб хур босун буго гьес.
MAT.13.45	Зобалазул Парччахӏлъи релълъуна бищунго берцинаб жавгьар балагьулев вукӏарав цо базарганасда. 
MAT.13.46	Батун буго гьесда бищунго къиматаб жавгьар. Инеги ун, кинабго жиндирго букӏанщинаб боцӏи-рикъзиги бичун, босун буго базарганас гьеб жавгьар.
MAT.13.47	Зобалазул Парччахӏлъи релълъуна ччугӏа кквезе ралъдалъе рехараб гьиналда. Гьиналъ гӏемераб батӏи-батӏияб ччугӏа ккун букӏун буго. 
MAT.13.48	Цӏураб мехалъ ччугӏихъабаз гьин рагӏалде цӏан буго. Гӏодорги чӏун, лъикӏаб ччугӏа батӏа гьабун гьез гьагьинибе бан буго, квешаб нахъе бан буго. 
MAT.13.49	Гьедин букӏине буго къиямасеб къоялъги. Рачӏун малаикзабаз лъикӏалги квешалги гӏадамал ратӏа гьаризе руго. 
MAT.13.50	Цинги квешал цӏадул коронире рехила. Гӏодилел ва цаби къерщезарулел хутӏила гьел гьенир.
MAT.13.51	Бичӏчӏулеб бугищ нужеда? – ян гьикъана гьезда Гӏисаца.
MAT.13.51	Бугилан абуна гьез.
MAT.13.52	Цинги гьес абуна:
MAT.13.52	– Гьединлъидал Зобалазул Парччахӏлъиялда муридлъун лъугьанщинав динияв гӏалимчи релълъуна жиндирго гъансиниса цӏиябги басриябги хазина цадахъ къватӏибе бахъулев рукъалъул бетӏергьанасда.
MAT.13.53	Гьел мисалал рачун лъугӏараб мехалъ, Гӏиса гьениса нахъе ана. 
MAT.13.54	Живго гӏураб шагьаралдеги вачӏун, гьениб гьезул синагогаялъуб Аллагьасул рагӏи малъизе лъугьана Гӏиса. Гӏадамал гӏажаиблъун хутӏун рукӏана, гьадинаб гӏакъиллъи-цӏодорлъи гьесие кисадай щванаян, мугӏжизатал рихьизаризе киндай гьесда кӏолаян.
MAT.13.55	– Гьадав цӏулал устарасул
MAT.13.56	Гьанир нилъеда аскӏор гурищ гьасул киналго яцал ругел? Цинги гьаб гӏакъиллъиги карамалъиги кисаха гьасие щвараб?
MAT.13.57	Гьедин, васвасаца ккун, гьесда божичӏо гьел. Гьебмехалъ Гӏисаца гьезда абуна:
MAT.13.57	– Къимат-къадру гьечӏев авараг цониги вукӏунаро, амма жиндирго инсул росдацаги, жиндирго рукъалъул агьлуялъги гьев рикӏкӏунаро.
MAT.13.58	Гьел божулел рукӏинчӏелъул, дагьал гурони мугӏжизатал рихьизаричӏо гьенир Гӏисаца.
MAT.14.1	Гьеб заманаялда Галилеялъул ханлъун вукӏарав Гьеродида рагӏана Гӏисал хӏакъалъулъ. 
MAT.14.2	Гьес жиндирго нукарзабазда абуна:
MAT.14.2	– Яхӏя авараг ватизе ккола гьев, хваралъуса вахъун вачӏун, гьединлъидал гьес рихьизарулел руго гьел мугӏжизаталги.
MAT.14.3	Гьев Гьеродица кквезеги ккун, рахсалги ран, гвандиниве рехун вукӏана Яхӏя авараг. Гьелъие сабаблъун ккана Гьеродил вац Филиппил йикӏарай чӏужу Гьеродиада. 
MAT.14.4	Яхӏяца гьесда абулеб букӏиндалха дуца гьей ячине бегьуларилан. 
MAT.14.5	Яхӏя чӏвазе бокьун букӏана Гьеродие. Амма халкъалъукьа хӏинкъана, киназго гьев авараглъун рикӏкӏунев вукӏиндал.
MAT.14.6	Гьерод гьавураб къо кӏодо гьабулеб рохалилъ Гьеродиадал яс цее яхъун кьурдана. Гьелдаса разилъарав Гьеродица 
MAT.14.7	гьей ясалда гьедун абуна, дуе бокьараб сайигъат кьезе хӏадурав вугин, цӏар чӏвай дургоян. 
MAT.14.8	Эбелалъ малъун гьей ясалъ абуна, гьаниб гъадрида жаниб лъун, Яхӏя аварагасул бетӏер кьейилан. 
MAT.14.9	Хан пашманлъана. Амма гьалбадеридаги рагӏун гьедараб гьа хвезабизе бокьичӏого, кьейилан амру гьабуна гьес. 
MAT.14.10	Гвандиниве чи витӏун Яхӏял бетӏер къотӏизабуна Гьеродица. 
MAT.14.11	Гъадриниб лъун босун бачӏана бетӏер ва ясалъухъе кьуна, гьелъги жиндирго эбелалъухъе босун ана. 
MAT.14.12	Цинги Яхӏял муридаз гьесул жаназа, нахъеги босун, хабалъ букъана, ва лъугьа-бахъаралъул хӏакъалъулъ Гӏисада бицине ана гьел.
MAT.14.13	Гьеб хабар рагӏидал Гӏиса, росодаги рекӏун, гӏадан-чи гьечӏеб бакӏалде ана халкъалдаса ватӏалъун. Гьев аравлъи лъараб мехалъ шагьараздаса гӏадамал ракъдадасан ана гьесда хадур. 
MAT.14.14	Ракъдаде лъугьараб мехалъ Гӏисада гьениб бихьана гӏемераб халкъ. Гӏиса гьезда гурхӏана ва унтарал сахлъизаруна. 
MAT.14.15	Бакъанимех гӏагарлъулеб букӏана. Гӏисада аскӏоре рачӏун гьесул муридаз абуна:
MAT.14.15	– Гӏадан-чиго гьечӏеб бакӏ бугин гьаб, сордоги тӏаде щолеб бугин, нахъе айилан абе гьал гӏадамазда, росабалъе ун жидеего квен-тӏех босизе.
MAT.14.16	Гӏисаца гьезда абуна:
MAT.14.16	– Гьел кирениги ине ккеларо. Нужеца кваназаре гьел.
MAT.14.17	Муридаз абуна жидехъ щуго чедги кӏиго ччугӏаги гурони гьечӏилан.
MAT.14.18	Гьеб жиндихъе босун рачӏаян абуна Гӏисаца гьезда. 
MAT.14.19	Харда тӏад гӏодор чӏаян гьел гӏадамаздаги лъазабун, Гӏисаца щуябго чедги кӏиябго ччугӏаги кодобе босана, зобалаздехун вуссун квантӏе дугӏа гьабуна ва бек-бекун муридазухъе кьуна. Гьезги гӏадамазе бикьана. 
MAT.14.20	Киналго гӏорцӏизегӏан кванана, нахъе хутӏарал кесказулги анцӏила кӏиго гьегь цӏезабуна. 
MAT.14.21	Руччабиги лъималги малъичӏого, щуазаргогӏанасев чи вукӏана гьенив.
MAT.14.22	Гьеб халкъ нахъе биччалалде Гӏисаца муридал ритӏана, росодаги рекӏун, ралъдал добцояб рахъалде цере-цере айилан.
MAT.14.23	Халкъги нахъе биччан, Гӏиса живго цохӏо магӏарде вахана Аллагьасе гьари-дугӏаялъе. Маркӏачӏубер рукӏкӏараб мехалъги живго цохӏо гьенив вукӏана Гӏиса. 
MAT.14.24	Дозул раса хӏорил рагӏалдаса чанго километралъ рикӏкӏалъун букӏана. Данде гьури букӏун карачелаз раса хьвагӏезабулеб букӏана. 
MAT.14.25	Жеги хъахӏлъи рехилалдего ралъдал лъеда тӏасан вилълъун Гӏиса гьезда хадув ана. 
MAT.14.26	Лъеда тӏасан вилълъун вачӏунев гьесда бер чӏвайдал, муридал хӏинкъун хаган хутӏана. Хваразул рухӏ бугин гьебиланги абун, гӏемерго хӏинкъиялъ ахӏдезе лъугьана.
MAT.14.27	– Дун вуго! Нуж расги хӏинкъуге! Къвакӏун чӏа! – ян ахӏана гьебсагӏат гьезде Гӏисаца.
MAT.14.28	– Я, Бетӏерчӏахъад! Нижеда цеве вугев чи мун ватани, лъеда тӏасан дуда данде вачӏине амру гьабе диеги, – ян абуна Пётрица гьесда.
MAT.14.29	– Вачӏа! – ян абуна Гӏисаца.
MAT.14.29	Росониса къватӏиве вахъун, лъеда тӏасан ун Гӏисада аскӏове щвана Пётр. 
MAT.14.30	Амма кутакаб гьури речӏчӏун бачӏунеб бихьун, гьев хӏинкъана, гъанкъизехъин вукӏана.
MAT.14.30	– Я, Бетӏерчӏахъад! Дун хвасар гьаве! – ян ахӏдана гьев Гӏисаде.
MAT.14.31	– Ле иман дагьав инсан! Щай дур рекӏелъе щаклъи лъугьараб? – анги абун, гьебсагӏат квер бегьун ккуна Гӏисаца гьев.
MAT.14.32	Гьел кӏиялго росонире лъугьиндал, гьури къатӏана.
MAT.14.33	– Хӏакъикъаталдаги мун Аллагьасул Вас вуго! – ян, гьесие бетӏер къулана росода рукӏараз.
MAT.14.34	Добаб рагӏалдеги рахун гьел щвана Геннесареталъул ракьалде. 
MAT.14.35	Гьеб бакӏалъул гӏадамазда Гӏиса лъана. Гьев вачӏун вугилан тӏолабго сверухълъиялда лъазабизе чагӏи ритӏана. Киналго унтарал росун, рачун рачӏана гьесухъе. 
MAT.14.36	Дур гӏабаялъул гӏертелалда квер хъвазегӏаги тейилан гьарулеб букӏана гьез. Гьелда квер хъваралщиналги сахлъулел рукӏана.
MAT.15.1	Гьебмехалъ Гӏисахъеги рачӏун, Иерусалималдаса диниял гӏалимзабаз ва фарисеяз абуна:
MAT.15.2	– Дур муридаз нилъер умумузул динияб гӏадат щай цӏунулареб? Кваналелде кверал чурулел гьечӏогури гьез.
MAT.15.3	Гӏисаца гьезда абуна:
MAT.15.3	– Нужерго гӏадат цӏунизе бокьун, нужецаго щай Аллагьасул амру тӏубазабулареб? 
MAT.15.4	Аллагьас абун буго: «Дурго инсулги эбелалъулги адаб-хъатир гьабе!» Хадубги: «Жиндирго инсул яги эбелалъул хӏакъалъулъ квешаб рагӏи абурав чи чӏвазе ккола», – ян. 
MAT.15.5	Нужеца малъулеб буго: «Дидасан нужее щвезе кколеб букӏараб жо дица Аллагьасе назру гьабунилан жиндирго инсуда яги эбелалда абурав чияс 
MAT.15.6	инсулги эбелалъулги адаб-хъатир гьабизе кколаро», – ян. Гьедин нужеца нужерго гӏадаталдалъун хвезабулеб буго Аллагьасул амру. 
MAT.15.7	Вай, нужее ххвелал гьаризе бокьулеб куц! Нужер хӏакъалъулъ Ишая аварагасул тӏехьалда цӏакъ битӏун абун бугебха:
MAT.15.8	«Гьел гӏадамазул кӏалалъ Дир цӏар гӏемер рехсола,
MAT.15.8	Амма гьезул ракӏални рикӏкӏад руго Дидаса.
MAT.15.9	Гӏадада ккела гьезул Дие гьабураб тӏагӏат,
MAT.15.9	Гӏадамазул гӏадатал цӏунизе халкъ тӏамидал».
MAT.15.10	Нахъеги халкъги аскӏобе ахӏун, Гӏисаца абуна:
MAT.15.11	– Дихъ гӏенекке нуж: кӏалдиса жанибе аралъ гуро инсан хъублъизавулев, кӏалдиса къватӏибе бачӏаралъин. Гьеб бичӏчӏа нужеда!
MAT.15.12	Гьебмехалъ, аскӏоре рачӏун, муридаз абуна Гӏисада:
MAT.15.12	– Дур рагӏабаз фарисеял ццидахинарун рукӏин лъалищ дуда?
MAT.15.13	Гӏисаца гьезие жаваб гьабуна:
MAT.15.13	– Зобалазда вугев дир Инсуца ахикь чӏечӏебщинаб гъветӏ кьолболъа бахъун рехизе буго. 
MAT.15.14	Жахӏалго те гьел. Гьел руго бецал чагӏи, квер ккун хадур цӏалел бецукал. Бецукас ккун бецук вачунев вугони, кӏиялгоги гвандинире рортила гьел.
MAT.15.15	Пётрица гьарана дол рагӏабазул магӏна бицеян.
MAT.15.16	– Гьедигӏанго жо бичӏчӏуларел чагӏийищха нужги, – ян хӏикмалъана Гӏиса.
MAT.15.17	Нилъеца кӏалдибе босараб жо чохьонибе кколеблъи ва гьенисан къватӏибе унеблъи лъаларебищха нужеда? 
MAT.15.18	Амма кӏалдисан къватӏибе бачӏуна рекӏелъ бугеб жо. Гьеле гьелъин чи хъублъизавулев. 
MAT.15.19	Щаян абуни, инсанасул рекӏелъан рачӏуна квешал къасдалги, чӏвай-хъвейги, зиначилъиги, хъахӏбалъиги, цӏогьги, гьересинугӏлъиги, бугьтанги. 
MAT.15.20	Гьеб киналъго хъублъизавула инсан. Амма кваналелде кверал чуричӏогойилан гьев хъублъуларо.
MAT.15.21	Гьениса вахъун Гӏиса унев вукӏана Тиралъул ва Сидоналъул улкабазде.
MAT.15.22	Ханааналдаса цо гӏадан
MAT.15.22	– Я, Бетӏерчӏахъад! Я, Давудил Вас! Гурхӏа мун дида. Дир яс йиго шайтӏабаз ккун кутакаб гӏазабалда гъоркь.
MAT.15.23	Гьелъие жаваб гьабун цо рагӏицин абичӏо Гӏисаца. Аскӏоре рачӏун муридаз гьарана, гьадай гӏадан ахӏделаго нилъеда хадуй ячӏуней йигин, дой нахъе йитӏеян. 
MAT.15.24	Гьезие жаваб гьабун Гӏисаца абуна:
MAT.15.24	– Дун Исраилил умматалъухъе витӏун вуго вехьасухъа риларал чахъаби гӏадин ругел гьелъул гӏадамал ралагьизе.
MAT.15.25	Аскӏое ячӏун, Гӏисада цее накабаздаги чӏун, гьарулеб букӏана дой гӏаданалъ:
MAT.15.25	– Я, Бетӏерчӏахъад! Кумек гьабе дие, – ян.
MAT.15.26	– Лъималазул кӏалдиса бахъун чед гьабзазе базе бегьуларо, – ян абуна гьелда Гӏисаца.
MAT.15.27	Гьей гӏаданалъ абуна:
MAT.15.27	– Я, Бетӏерчӏахъад! Гьебни битӏараб буго. Амма жидерго бетӏергьабазул столалдаса рортарал кескал рукъалъул гьабзазеги щолагури.
MAT.15.28	Гьебмехалъ Гӏисаца гьелда абуна:
MAT.15.28	– Я, чӏужугӏадан! Кутакаб божи-иман буго дур рекӏелъ. Рекӏел мурад тӏубайги дур!
MAT.15.28	Гьебсагӏат сахлъана гьей гӏаданалъул яс.
MAT.15.29	Гьениса вахъун ун, Галилеялъул ралъдал рагӏалдасан вачӏун, цо магӏарде вахана Гӏиса ва гьенив чӏана. 
MAT.15.30	Гӏемераб халкъ бачӏана Гӏисада хадуб гьенибеги. Гьезда гъорлъ рукӏана рекъал, гӏажизал, бецал, мацӏ лъаларел ва цогидабги гӏузру-сакъат бугел гӏадамал. Гьесул хӏатӏазда цере лъолел рукӏана гьединал гӏадамал, ва гьес гьел сахлъизарулаан. 
MAT.15.31	Мацӏ лъаларел кӏалъалел ругелъул, бецазда канлъи бихьулеб бугелъул, гӏажизал сахлъулел ругелъул, рекъал лъикӏго рилълъанхъулел ругелъул, тӏолабго халкъ гӏажаиблъун хутӏун букӏана. Исраилил Аллагьасе рецц гьабулеб букӏана гьез.
MAT.15.32	Жиндирго муридалги аскӏоре ахӏун, Гӏисаца гьезда абуна:
MAT.15.32	– Гьал гӏадамазда гурхӏун вуго дун. Гьале лъабабго къоялъ дида аскӏор чӏун руго. Кваназе жоги хутӏун гьечӏо гьазухъ. Гьал кваначӏого риччазеги бокьун гьечӏо дие: нухда рухӏ дагьлъун гӏодор ккезе бегьула.
MAT.15.33	Муридаз гьесда абуна:
MAT.15.33	– Гьадигӏан гӏемераб халкъ гӏорцӏизе гӏураб чед гьаб гӏалхуда киса бахъилеб нижеца?
MAT.15.34	Чан чед нужехъ бугебилан гьикъана Гӏисаца гьезда. Анкьго чедги цо чанго ччугӏаги бугилан абуна гьез. 
MAT.15.35	Цинги Гӏисаца гьел гӏадамазда абуна кваназе гӏодор чӏайилан.
MAT.15.36	Доб анкьабго чедги чанго ччугӏаги кодобе босун, тӏаде дугӏаги гьабун, Гӏисаца бек-бекун жиндирго муридазухъе кьуна, гьезги халкъалъе бикьана гьеб. 
MAT.15.37	Киналго гӏорцӏизегӏан кванана гьенир, нахъе хутӏарал чадил мочӏабазулги анкьго гьегь цӏуна. 
MAT.15.38	Руччабиги лъималги малъичӏого, ункъазарго чи вукӏана гьенив кваналев.
MAT.15.39	Халкъги нахъе биччан Гӏиса, росодаги рекӏун, Магаданалъул ракьалде ана.
MAT.16.1	Гӏисахъе рачӏана фарисеялги саддукеялги. Гьесул хӏалбихьизелъун гьез тӏалаб гьабуна зодисан гӏаламат бихьизабеян. 
MAT.16.2	Жавабалъе гьес абуна:
MAT.16.2	– Къаси нужеца абула зоб багӏарлъун бугин, метер роцӏараб къо букӏинин. 
MAT.16.3	Радал нужеца абула жакъа кьерхараб къо букӏинин, багӏарсияб ва накӏкӏуяб кьер лъугьун бугин зодил. Зобалазул хиса-басиязда хадур гӏунтӏула нуж, амма гьаб тӏаде гӏунтӏун бугеб заманаялъул гӏаламатал щайха нужеда лъаларел? 
MAT.16.4	Квешлъиги хъахӏбалъиги гӏемерлъараб гьаб умматалъе къваригӏун буго зодисан гӏаламат бихьизе. Амма Юнус аварагасул гӏаламат гурони, цогидаб гӏаламат гьазие букӏине гьечӏо.
MAT.16.4	Цинги, гьелги жалго тун, Гӏиса нахъе ана.
MAT.16.5	Ралъдал добцояб рагӏалде унаго, чед цадахъ босизе кӏочон тун батана муридазда. 
MAT.16.6	Гӏисаца гьезда абуна:
MAT.16.6	– Вореха, фарисеязулги саддукеязулги реччеялдаса цӏунун чӏа нуж.
MAT.16.6	Жидедаго гьоркьоб хабар ккана гьезул:
MAT.16.7	«Нилъеца чед цадахъ босичӏилан абураб магӏна букӏине ккола гьел рагӏабазул». 
MAT.16.8	Гьезул пикру бичӏчӏун, Гӏисаца абуна:
MAT.16.8	– Чед гьечӏилан гаргадизе бегьилищ нуж? Нужго кинал гьединал иманги дагьал, 
MAT.16.9	бичӏчӏиги гьечӏел! Щуазарго чиясе щуго чед гӏураблъи ракӏалда гьечӏищ нужеда? Хутӏарал чадил мочӏабазул чан гьегь нужеца цӏезабураб? 
MAT.16.10	Яги ункъазарго чиясе анкьго чед гӏураблъи ракӏалда гьечӏищ? Хутӏарал чадил мочӏабазул чан гьегь нужеца цӏезабураб? 
MAT.16.11	Чадил бицунеб гьечӏеблъи щай нужеда бичӏчӏулареб? Амма фарисеязул реччеялдасаги саддукеязул реччеялдасаги цӏунун чӏа нуж!
MAT.16.12	Гьанже гьезда бичӏчӏана фарисеязулги саддукеязулги реччеялдаса гуреб, гьезул малъа-хъваяздаса цӏунеян абулеб бугеблъи.
MAT.16.13	Филиппил Къайсарияталъул ракьалде щведал, Гӏисаца муридазда гьикъана:
MAT.16.13	– Гӏадамил Лъимер щивлъун рикӏкӏунев вугев гӏадамаз?
MAT.16.14	Гьез абуна:
MAT.16.14	– Цояз абулеб буго Яхӏя авараг вугилан. Цояз абулеб буго Иляс авараг вугилан, Иеремия яги цогидав авараг вугилан абулел чагӏиги руго.
MAT.16.15	– Нужеца щивлъунха дун рикӏкӏунев? – ан абуна Гӏисаца.
MAT.16.16	Пётр абун тӏокӏцӏар бугев Симоница жаваб кьуна:
MAT.16.16	– Мун вуго хӏакъав Аллагьасул Вас Масихӏ!
MAT.16.17	Гьесдехун вуссун Гӏисаца абуна:
MAT.16.17	– Гьардарав гурищ мун, Юнусил вас Симон. Инсанас гуро мун гьелде кантӏизавурав, зобалазда вугев дир Инсуца кантӏизавуна. 
MAT.16.18	Цоги дица дуда абулеб буго мун Пётр (Кьуру) вугилан, гьеб кьурда тӏад бала дица дирго Килиса
MAT.16.19	Дица духъе кьела Зобалазул Парччахӏлъиялъул кӏул, ракьалда дуца гьукъарабщинаб зобалаздаги гьукъила, ракьалда дуца изну кьурабщиналъе зобалаздаги изну кьела.
MAT.16.20	Цинги Гӏисаца жиндирго муридазда лъазабуна жив Гӏиса Масихӏ вугилан лъиданиги бицунгеян.
MAT.16.21	Гьелдаса хадуб Гӏисаца гьезда бицине байбихьана жив Иерусалималде ине вугин, чӏухӏби-хӏакимзабазги, чӏахӏиял кашишзабазги, диниял гӏалимзабазги жиндие гӏазаб-гӏакъуба кьезе бугин, чӏвазе вугин ва лъабабилеб къоялъ Аллагьас чӏаголъизавизеги вугин.
MAT.16.22	Довегӏанги вачун Пётр лъугьана гьедин абугейилан гьесда дандечӏун кӏалъазе:
MAT.16.22	– Аллагьас цӏунаги, Бетӏерчӏахъад! Дуе гьеб лъугьине рес гьечӏо!
MAT.16.23	Кьурун вуссун, Пётрида абуна гьес:
MAT.16.23	– Тӏагӏа дида аскӏоса, илбис! Дуца дун къосинавулев вуго! Аллагьасулаб тун инсанасулаб лъугьун буго дур рекӏелъе.
MAT.16.24	Цинги жиндирго муридазда Гӏисаца абуна:
MAT.16.24	– Дида цадахъ вилълъине бокьарав чи ватани, гьес жиндирго напсалдаса инкар гьабе, жиндаго тӏаде ккараб хъанчил гӏазабги бачче ва дида хадув вачӏа. 
MAT.16.25	Щаян абуни, жиндирго гӏумру цӏунизе бокьулев чи гьелдаса махӏрумлъила, дие гӏоло гӏумруялдаса махӏрумлъизе разилъарасда гьеб цӏидасан батила. 
MAT.16.26	Жиндирго рухӏги рецӏалие кьун, тӏолабго дуниялалъул кверщел хъатикье щвеялъул щиб пайда бугеб инсанасе? Жиндирго рухӏалъухъ хисун кьезе щиб бугеб инсанасул? 
MAT.16.27	Жиндирго Инсул къудраталдалъун, Гӏадамил Лъимер дуниялалде вачӏине вуго жиндирго малаикзабигун цадахъ. Щивасул амру-ишалда рекъон кьела Гьес гьебмехалъ. 
MAT.16.28	Хӏакълъун абулеб буго дица нужеда: Гӏадамил Лъимер Парччахӏлъун вачӏун вихьичӏого жидеца хвалил лълъар гьекъезе гьечӏел гӏадамалги ругелха гьанир эхетаразда гьоркьор.
MAT.17.1	Гьелдаса хадуб анлъго къоялдасан Пётрги, Якъубги ва гьесул вац Иоаннги гурони тӏокӏав чиги цадахъ вачинчӏого, Гӏиса цо борхатаб магӏарде вахана. 
MAT.17.2	Гьелги ралагьун рукӏаго, хиса-басун лъугьана Гӏиса. Гьесул гьумер бакъ гӏадин гвангъана, хъахӏлъун лъугьараб ретӏел нурлъун кенчӏелеб букӏана. 
MAT.17.3	Гьале Мусаги Илясги рихьана гьезда гьевгун гара-чӏварулел. 
MAT.17.4	Пётрица Гӏисада абуна:
MAT.17.4	– Я, Бетӏерчӏахъад! Лъикӏ буго гьаниб нилъее! Дуе бокьани, дица лъабго хъощ бала гьаниб: цо дуе, цо Мусае, цо Илясие.
MAT.17.5	Гӏисадехун Пётр гьедин кӏалъалев вукӏаго, гьале цо гвангъараб накӏкӏул парча бачӏун рахчизаруна гьел. Гьале гьеб накӏкӏуда гьоркьосан бахъана цо гьаракь:
MAT.17.5	– Гьав вуго дие вокьулев дир Вас, гьасдаса вохун вуго Дун! Гьасухъ гӏенекке нуж!
MAT.17.6	Гьеб рагӏидал гӏасиго хӏинкъун кӏалагъоркье ккана муридал. 
MAT.17.7	Аскӏове вачӏун, гьезда кверги хъван, Гӏисаца абуна:
MAT.17.7	– Хӏинкъуге! Тӏаде рахъа! – ян.
MAT.17.8	Эхеде рорхун ралагьидал цохӏо Гӏиса тун батӏияв чи гьезда вихьичӏо.
MAT.17.9	Гьеб магӏардаса гӏодоре рещтӏунеб мехалъ Гӏисаца гьезда лъазабуна Гӏадамил Лъимер хваралъуса вахъинегӏан гьаб нужеда бихьараб гӏаламаталъул лъиданиги цӏар бахъугейилан. 
MAT.17.10	Муридаз Гӏисада гьикъана:
MAT.17.10	– Щайха диниял гӏалимзабаз абулеб цин цеве Иляс авараг вачӏине кколилан?
MAT.17.11	Гьезие жаваб гьабун Гӏисаца абуна:
MAT.17.11	– Битӏараб буго, Иляс вачӏине кколаан ва гьес кинабго къачӏан тезеги кколаан. 
MAT.17.12	Дица нужеда абулеб буго: Иляс вачӏун вукӏана, амма гӏадамазда гьев лъачӏо, жидее бокьанщинаб гьабуна гьесие, Гӏадамил Лъимадуеги гӏазаб кьезе буго гьез.
MAT.17.13	Гьебмехалъ муридазда бичӏчӏана гьес Яхӏя аварагасул хӏакъалъулъ бицунеб букӏин.
MAT.17.14	Халкъалда аскӏоре тӏадруссун гьал щведал, аскӏове вачӏун накабазда чӏун, цо чи гьардана Гӏисада:
MAT.17.15	– Я, Бетӏерчӏахъад! Дир васасда гурхӏа мун. Унти бачӏун лъугьуна гьев, кӏудияб гӏазаб буго гьесие: цин цӏадулъе вортула, цин лъадалъе вортула. 
MAT.17.16	Дица вас дур муридазухъе вачун вукӏана, амма гьезда кӏвечӏо гьев сах гьавизе.
MAT.17.17	Гьебмехалъ Гӏисаца абуна:
MAT.17.17	– Гьай, нуж иман гьечӏеб ва пасатаб наслу! Кидалъагӏан дун нужеда цадахъ вукӏинев ва кидалъагӏан дица нуж хӏехьелел! Гьаниве ваче гьев дида аскӏове.
MAT.17.18	Гӏисаца амру гьабидал, васасул чорхолъа къватӏибе лъугьана жен. Гьебсагӏат сахлъана гьев.
MAT.17.19	Батӏаго аскӏореги рачӏун, муридаз Гӏисада гьикъана:
MAT.17.19	– Нижеда щай кӏвечӏеб доб жен бачахъизе?
MAT.17.20	Гӏисаца гьезда абуна:
MAT.17.20	– Божи-иман дагьаб бугелъулха нужелъ! Хӏакълъун абулеб буго дица нужеда: горчицаялъул хьодул мугьгӏанасеб божи нужелъ бугони, нужеца гьаб мегӏералда абила гьаниса бахъун добегӏан айилан, ва бахъун добегӏан ина гьеб. Гьедин нужеда кӏолареб жо щибниги букӏине гьечӏо
MAT.17.22	Гьениса рахъун Галилеялде унаго, Гӏисаца муридазда абуна:
MAT.17.22	– Гӏадамил Лъимер кьезе вуго гӏадамазда кодове. 
MAT.17.23	Гьез гьев чӏвала ва лъабабилеб къоялъ чӏаголъизеги чӏаголъила.
MAT.17.23	Гьел цӏакъ пашманлъана.
MAT.17.24	Гьал Капернаумалде щведал, Мукъадасаб Рукъалъе магъало бакӏарулев чи вачӏана Пётрида аскӏове:
MAT.17.24	– Дур Мугӏалимас кӏиго диргьам магъалоялъе кьоларебищ? – ан гьикьизе.
MAT.17.24	– Кьола! – ян абуна Пётрица 
MAT.17.25	ва Гӏисада аскӏове жаниве лъугьана. Пётрица кӏал рагьилалдего, Гӏисаца гьесда абуна:
MAT.17.25	– Дуда кин кколеб, Симон, дуниялалъул парччахӏзабаз магъало яги налог лъихъа босулеб? Жидеразухъагойищ яги чияразухъайищ?
MAT.17.26	Чияразухъа, – ян жаваб кьуна гьесие Пётрица.
MAT.17.26	– Гьедин батани, жидерго гӏадамазда тӏадаб гьечӏогуриха гьеб кьезе, – ян абуна Гӏисаца. 
MAT.17.27	Амма гьал къварид гьарун щай нилъее. Вахъа, мун хӏорил рагӏалде а, гъармахъ рехун ччугӏа кквезе. Тӏоцебе ккураб ччугӏил кӏалдиве вакке. Гьениб батила дуда ункъо диргьамалъул гӏарац. Цинги гьеб дуего гӏологи дие гӏологи магъалоялъе кье.
MAT.18.1	– Парччахӏлъиялда ругезул гьоркьов бищун кӏудияв щив? – ан гьикъана гьебмехалъ, Гӏисада аскӏоре рачӏун, муридаз. 
MAT.18.2	Гӏисаца, аскӏобе ахӏун, цо лъимер гьезда гьоркьоб эхетизабуна. 
MAT.18.3	Гьес абуна:
MAT.18.3	– Хӏакълъун абулеб буго дица нужеда: гӏакълу-пикру хисичӏони ва лъимал гӏадин лъугьинчӏони, Зобалазул Парччахӏлъиялде лъугьинаро нуж киданиги. 
MAT.18.4	Живго гьитӏинлъизавурав ва гьеб лъимер гӏадин лъугьарав чи бищунго кӏудиявлъун вукӏине вуго Зобалазул Парччахӏлъиялда. 
MAT.18.5	Цо гьадинаб лъимер, дие гӏоло, лъицаниги къабул гьабуни, гьеб бащалъизе буго дун къабул гьавиялда. 
MAT.18.6	Амма диде иман лъуразда гьоркьоса цониги лъимер гӏадинав пулан мунагьалде цӏалев чиясде балагь бачӏина. Гьесие лъикӏаб букӏинаан, гьобоги горбода бухьун, гъваридаб ралъдалъ гъанкъизавуни.
MAT.18.7	Вай, инсан мунагьалде цӏалеб жоялъул дуниялалда бугеб балагьги гӏазабги! Щаян абуни, мунагьалде цӏалеб жо камун дуниял хутӏуларелъул. Гьединго балагьги гӏазабги жив сабаблъун цогидав мунагьалде цӏалев чиясеги!
MAT.18.8	Дур квералъ, яги бохалъ мун мунагьалде цӏалев вугони, къотӏун нахъе рехе гьеб. Цояб квер камун, яги цояб бох камун абадияб рокъове лъугьин лъикӏ дуе, кӏиябго квергун, яги кӏиябго бохгун свин гьечӏеб цӏадаве рехизегӏан. 
MAT.18.9	Дур бералъ мун мунагьалде цӏалев вугони, бахъун нахъе рехе гьеб. Цо бергун абадияб рокъове лъугьин лъикӏ дуе, кӏиябго бергун жужахӏалъул цӏадаве рехизегӏан.
MAT.18.10+MAT.18.11	Воре, нужеца сан гьавичӏого тоге лъимер гӏадин вугев гӏадатияв цониги пулан. Щаян абуни, дица нужеда абулеб буго: гьединазул малаикзабазда кидаго кӏола зобалазда вугев дир Инсуда бадире ралагьизе.
MAT.18.12	Кин нужеда ракӏалде кколеб: масала, цо пуланав чиясул буго нусго чахъу. Гьезул цояб билани, доб ункъоялда анцӏила ичӏабгоги магӏарда тун, гьеб билараб чахъу балагьизе инарищ гьев? 
MAT.18.13	Нагагь гьесда гьеб батани, хӏакълъун абулеб буго дица нужеда, риличӏого ругел дол ункъоялда анцӏила ичӏго чахъдадаса цӏикӏкӏун вохула гьев батараб чахъдадаса. 
MAT.18.14	Гьедин зобалазда вугев нужер Инсуеги бокьуларо лъимер гӏадин вугев гӏадатияв цониги пулан тӏагӏине.
MAT.18.15	Дурго диналъул вацасухъа ккани мун къварид гьавулеб мунагь, чи гьечӏеб бакӏалда бадибчӏвай гьабе гьесие. Гьев духъ гӏенеккани, дуе дурго вац нахъе щола. 
MAT.18.16	Гьев духъ гӏенеккичӏони, цо яги кӏиго чиги вачун, а мун гьесухъе. Тӏехьалда хъван бугелъул: «Лъилниги рагӏи ритӏухълъизе ккани, къваригӏуна кӏиго яги лъабго чиясул нугӏлъи». 
MAT.18.17	Гьезухъги дур вац гӏенеккичӏони, иман лъуразул агьлуялда бице. Гьезухъги гьев гӏенеккичӏони, дуца гьев рикӏкӏе Аллагь лъаларевлъун яги магъало бакӏарулев чилъун.
MAT.18.18	Хӏакълъун абулеб буго дица нужеда: ракьалда нужеца гьукъарабщинаб зобалаздаги гьукъила. Ракьалда нужеца изну кьурабщиналъе зобалаздаги изну кьела. 
MAT.18.19	Цоги абулеб буго дица нужеда: нужер кӏигояв рекъон дуниялалда нужеца щиб гьараниги, Зобалазда вугев дир Инсуца тӏубазабила гьеб. 
MAT.18.20	Щай абуни, дир цӏаралъе гӏоло кӏиго яги лъабго чи данделъани, гьезда гьоркьов дунги вукӏуна.
MAT.18.21	Аскӏовеги вачӏун, Пётрица гьикъана Гӏисада:
MAT.18.21	– Дун къварид гьавулел мунагьал дир вацасухъа гӏемер ккани, чан нухалъ дун гьесда тӏасалъугьине кколев? Анкьго нухалъищ?
MAT.18.22	Гӏисаца гьесда абуна:
MAT.18.22	– Дица дуда абулеб буго: анкьго нухалъ гурин, анкьцӏали
MAT.18.23	Зобалазул Парччахӏлъиги релълъинабизе бегьула жиндирго лагъзадерихъа налъи бакӏаризе лъугьарав цо парччахӏасда. 
MAT.18.24	Налъи бакӏаризе байбихьараб мехалъ, гьесухъе вачун вачӏун вуго анцӏазарго талант
MAT.18.25	Налъи бецӏизе гьесул рес гьечӏеблъиги лъан, парччахӏас буюрун буго гьев живгоги вичейин, гьесул чӏужу-лъималги ричейин, бугебщинаб боцӏи-рикъзиги бичейин, жиндие гӏарац чӏезабеян. 
MAT.18.26	Гьебмехалъ лагъ, кӏалагъоркье гьесда цевеги речӏчӏун, гьардезе лъугьун вуго:
MAT.18.26	– Сабру гьабе! Дица бецӏила гьеб кинабго.
MAT.18.27	Парччахӏ гьев лагъасда гурхӏун вуго, гьеб налъиги бецӏичӏониги гьесие хӏалал гьабун буго. 
MAT.18.28	Гьениса вачӏунаго, гьев лагъасда ватун вуго жиндие нусго динар кьезе букӏарав живгогӏадав цоги лагъ. Налъи бецӏизе кколилан, щекъерги ккун, гъанкъулев вукӏун вуго гьас дов. 
MAT.18.29	Кӏалагъоркье гьасда цевеги речӏчӏун, гьарун буго дов налъулас, сабру гьабейин, жинца бецӏилин дуе налъи. 
MAT.18.30	Амма гьав разилъун гьечӏо, гвандинив тӏамизавун вуго, тӏубанго налъи бецӏизегӏан жанив чӏезавун вуго. 
MAT.18.31	Дов жанив тӏамурав лагъасул гьалмагъзаби цӏакъ пашманлъун руго гьеб бихьидал, инеги ун жидерго бетӏергьанасда бицун буго ккарабщиналъул хӏакъалъулъ. 
MAT.18.32	Гьебмехалъ дов лагъги ахӏун, гьесда абун буго парччахӏас:
MAT.18.32	– Ле, хӏалихьатав лагъ, дуца гьарараб мехалъ дуда букӏараб тӏолабго налъи тӏасалъугьун тана дица. 
MAT.18.33	Дун дуда гурхӏарав гӏадин, мунги гурхӏизе ккелароанищ мунго гӏадав лагъасда?
MAT.18.34	Ццин бахъун гьев парччахӏас буюрун буго тӏолабго налъи бецӏизегӏан досие гӏазаб кьейилан. 
MAT.18.35	Гьедин гьабила нужееги Зобалазда вугев дир Инсуца, нужер щивав чи ракӏ-ракӏалъго вацасда тӏасалъугьинчӏони.
MAT.19.1	Гьанже гьеб хабар бицун бахъиндал, Галилеялдаса нахъе ана Гӏиса ва Иордан гӏор бахун доб рахъалда ругел Ягьудиялъул бакӏазде щвана. 
MAT.19.2	Гӏемераб халкъ бачӏунеб букӏана Гӏисада хадуб, унтарал-щокъал сахлъизарулел рукӏана гьес.
MAT.19.3	Рачӏун фарисеяз, Гӏисал хӏалбихьизе, цӏехана:
MAT.19.3	– Бокьараб гӏиллаялъе гӏоло росас чӏужу йиччан тезе бегьулейищ? – ан.
MAT.19.4	Гӏисаца абуна:
MAT.19.4	– Нужеца цӏаличӏебищ: Гӏалам Бижарас тӏоцере «рижана бихьинчиги чӏужугӏаданги»? 
MAT.19.5	Цинги гьес абуна: «Гьединлъидал эбел-эменги рехун тун, бихьинчи чӏела жиндирго чӏужуялде вуссун, ва гьел кӏиялго цолъун, цого лъугьина» 
MAT.19.6	Гьелдаса хадур кӏиго рукӏунаро гьел, цого рукӏуна. Аллагьас цолъизабураб инсанас батӏалъизабизе бегьуларо.
MAT.19.7	Фарисеяз абуна:
MAT.19.7	– Щайха Мусаца изну кьун бугеб цӏар тӏамиялъе нугӏлъи гьабулеб кагъат кодобе кьолеб бугони, чӏужу йиччан тезе?
MAT.19.8	Гӏисаца абуна:
MAT.19.8	– Нужер чанкӏкӏи сабаблъун кьуна Мусаца нужее лъудби риччан тезе изну. Амма авалалдасанго гьедин букӏинчӏо. 
MAT.19.9	Дица нужеда абулеб буго: хъахӏбалъи хутӏун батӏияб гӏиллаялъе гӏоло чӏужуги йиччан тун, цогидай ячарав чи жиндирго йикӏарай чӏужуялда цеве мунагьалъукье ккола. Гьеб мунагьги зиналъун рикӏкӏуна.
MAT.19.10	Муридаз Гӏисада абуна:
MAT.19.10	– Чӏужуялъул рахъалъ бихьинчиясул иш гьедин бугеб батани, чӏужуго ячинчӏого чӏани лъикӏ букӏина.
MAT.19.11	Гьезда Гӏисаца абуна:
MAT.19.11	– Ригьин гьабичӏого тезе Аллагьас бажари кьураз гурони къабул гьаруларо гьел рагӏаби.
MAT.19.12	Щаян абуни, цо-цо ругелъулха эбелалъул ургьирго ахтаяллъун
MAT.19.13	Гӏисахъе лъимал рачун рачӏана, гьезда тӏад квер бахъеян ва дугӏа гьабеян гьарун. Муридаз гьел риччалел рукӏинчӏо.
MAT.19.14	Гӏисаца абуна:
MAT.19.14	– Риччанте лъимал дихъе рачӏине, гьезие квекӏен гьабуге. Гьединазейин Зобалазул Парччахӏлъи щун бугеб!
MAT.19.15	Цинги, гьел лъималазда тӏад кверги бахъун, Гӏиса гьениса ана.
MAT.19.16	Гьале цо гӏолохъанчияс Гӏисада гьикъана:
MAT.19.16	– Я, Мугӏалим! Абадияб рукъалъул бутӏа щвеялъе щиб лъикӏлъи дица гьабизе кколеб?
MAT.19.17	Гӏисаца гьесда абуна:
MAT.19.17	– Лъикӏлъиялъул хӏакъалъулъ щай дуца дида гьикъулеб? Лъикӏав вуго цохӏо Аллагь. Абадияб рукъалъул бутӏа щвезе бокьани, Аллагьасул амруял тӏуразаре.
MAT.19.18	– Кинал? – абун гьикъана дос.
MAT.19.18	Гӏисаца абуна:
MAT.19.18	– «Чи чӏваге», «зина гьабуге», «цӏогьодуге», «гьересинугӏлъи гьабуге», 
MAT.19.19	«эбел-инсул адаб-хъатир гьабе». Цоги: «мунго гӏадин вокьа дуе дуда аскӏов вугевги».
MAT.19.20	Гьев гӏолохъанчияс Гӏисада абуна:
MAT.19.20	– Гьел амруял дица гьанжелъагӏанги тӏуразаруна. Цоги щиб дие камун бугеб?
MAT.19.21	Гӏисаца гьесда абуна:
MAT.19.21	– Тӏубанго камиллъизе бокьани, дурго бугеб кинабго боцӏи-рикъзи биче ва мискин-пакъирасе садакъаде кье. Гьелъухъ дуе насиблъила зобалазул хазина. Цинги дихъе вачӏа, дида цадахъ вилълъине.
MAT.19.22	Гьеб рагӏидал, гӏолохъанчи къваридго нахъе ана. Гьев вукӏун вуго кутакалда бечедав чи.
MAT.19.23	Жиндирго муридазда Гӏисаца абуна:
MAT.19.23	– Хӏакълъун абулеб буго дица нужеда: Зобалазул Парччахӏлъиялде ворчӏизе цӏакъ захӏмалъула бечедав чиясе. 
MAT.19.24	Гьале цоги нухалъ абулеб буго дица нужеда: рукӏкӏадул ролъиялъусан лъугьине вараниялъего бигьа букӏина Аллагьасул Парччахӏлъиялде ворчӏизе бечедав чиясеялдаса.
MAT.19.25	Гьеб рагӏидал, гӏажаиблъун-хӏикмалъун хутӏарал муридаз гьикъана:
MAT.19.25	– Гьедин батани, хвасарлъизе кӏолев чигӏаги щивдайха?
MAT.19.26	Гьезухъги валагьун, Гӏисаца абуна:
MAT.19.26	– Гӏадамазда гьеб кӏоларо, амма Аллагь сундуего хӏалкӏолев вуго.
MAT.19.27	Гьебмехалъ Пётрица абуна:
MAT.19.27	– Гьале, кинабго рехун тун, ниж дуда цадахъ рилълъана. Щибха нижее гьелъухъ букӏинеб?
MAT.19.28	Гӏисаца гьезда абуна:
MAT.19.28	– Хӏакълъун абулеб буго дица: гьедин дида хадур рачӏиндал нуж, цӏияб дуниялалда Гӏадамил Лъимер жиндирго къудраталъул тахида гӏодов чӏараб мехалъ, анцӏила кӏиябго тахида дида аскӏор гӏодор чӏезе руго. Исраилил анцӏила кӏиябго наслуялъе суд гьабизе. 
MAT.19.29	Дие гӏоло мина-рукъги, вацал-яцалги, эбел-эменги, лъимал-хъизанги, хур-ахги рехун таравщинав чиясе нусго нухалъ цӏикӏкӏун щвела ва абадияб гӏумру насиблъила. 
MAT.19.30	Цере рукӏарал чангиял тӏарамагъаде ккела, тӏарамагъада рукӏаразул чангиял цере ккела.
MAT.20.1	Зобалазул Парччахӏлъи релълъуна, радал хехго вахъун, жиндирго цӏолбол ахикь хӏалтӏизе гӏадамал ралагьизе арав цо бечедав чиясда. 
MAT.20.2	Къое цо-цо динар кьезе къотӏиги гьабун, хӏалтӏухъаби ккун руго гьес ва цӏолбол ахикье ритӏун руго. 
MAT.20.3	Лъабго сагӏаталдасан нахъеги базаркъотӏносан унаго, цоги чагӏиги ратун руго гьенир, хӏалтӏи щвелародайилан рахъун чӏун. 
MAT.20.4	Нуж разияб мухьги кьелин, дир цӏолбол ахикье хӏалтӏизе айилан ритӏун руго гьас гьелги. Ун руго гьел гьенире. 
MAT.20.5	Къалъул гӏужалдехунги ва къалъудаса лъабго сагӏат араб мехалъги базаркъотӏнове ун, додинго ритӏун руго гьес хӏалтӏухъаби. 
MAT.20.6	Бакъанидехунги ун вуго гьав чи базаркъотӏнове. Дагьалги гӏадамал ратун руго гьенир рахъун чӏун.
MAT.20.6	– Къойица гьанир чӏалгӏаде рахъун чӏун щибулел нуж ругел? – ан гьикъун буго гьас гьезда.
MAT.20.7	Жал лъицаниги хӏалтӏизе рачунел гьечӏилан абун буго гьез. Гьездаги абун буго гьес жиндир цӏолбол ахикье айилан. 
MAT.20.8	Маркӏачӏубер рукӏкӏараб мехалъ, жиндие хъулухъ гьабулев чиясда гьес абун буго дол хӏалтӏухъабиги ахӏун, ахиралда ритӏараздасан байбихьун тӏоцере ритӏаразде щвезегӏан гьезие мухь кьейилан. 
MAT.20.9	Бакъанимехалда хӏалтӏизе байбихьаразеги цо-цо динар щун буго. 
MAT.20.10	Радалго хӏалтӏизе квер баразда ракӏалда букӏун буго жидее цӏикӏкӏун кьелилан. Амма гьезиеги цо-цо динар гурони щун гьечӏо. 
MAT.20.11	Гьебмехалъ ахил бетӏергьанасде гъулгъудизе лъугьун руго гьел:
MAT.20.12	– Ахикье ахиралда рачӏарал гӏадамал цо сагӏаталъ гурони хӏалтӏичӏо. Нижин абуни, радалалдаса бакъинегӏан бухӏараб бакъукь хӏалтӏана. Гьезиеги нижееги бащад кьуна дуца мухь.
MAT.20.13	Гьезул цоясдехун вуссун ахил бетӏергьанас абун буго:
MAT.20.13	– Ле, гьудул! Дуе гьабураб къотӏи хвезабунищ дица? Мун разилъун вукӏинчӏищ цо динаралъухъ хӏалтӏизе? 
MAT.20.14	Дуего кьураб мухьги босун нахъе щай унарев? Дие бокьун буго дуе кьуралда бащад тӏарамагъада витӏарасеги кьезе. 
MAT.20.15	Дирго буголъиялда бокьараб гьабизе ихтияр гьечӏебищ дир? Яги дир сахаватлъиялда бер бахиллъунищ мун вугев?
MAT.20.16	Гьедин цере рукӏарал ахиралде ккела, ахиралда рукӏарал цере ккела.
MAT.20.17	Иерусалималде унаго нухда Гӏисаца анцӏила кӏиявго мурид батӏаго ахӏана ва гьезда абуна:
MAT.20.18	– Гьале нилъ Иерусалималде унел руго. Гьенив Гӏадамил Лъимер чӏахӏиял кашишзабаздаги диниял гӏалимзабаздаги кодове кьела, гьезги чӏвазе къотӏила. 
MAT.20.19	Цинги инжит-хӏакъир гьавизе, цӏалаца вухизе ва хъанчида вазе цогидаб халкъалъул гӏадамазда кодове кьела гьев. Ва хун лъабабилеб къоялъ чӏаголъила.
MAT.20.20	Гьебмехалъ Гӏисада аскӏое ячӏуна Зебедайил васазул эбел. Гьелда аскӏор рукӏана кӏиявго васги. Гьелъ гӏодое къулун цо жо гьарулеб букӏана.
MAT.20.21	– Щиб дуе бокьун бугеб? – ан гьикъана Гӏисаца.
MAT.20.21	Гьелъ абуна:
MAT.20.21	– Мун Парччахӏлъун ккараб мехалъ, гьав дир кӏиявго вас дуца дудаго аскӏор цояв кваранаб рахъалда, цогидавги квегӏаб рахъалда, гӏодор чӏезарилин рагӏи кье дие.
MAT.20.22	Гӏисаца гьелъул васазда абуна:
MAT.20.22	– Нужедаго лъалеб гьечӏо нужеца гьарулеб бугеб жо. Кӏвеладай нужеда дица гьекъезе ккараб лълъар гьекъезе?
MAT.20.22	Кӏвелилан жаваб кьуна гьез.
MAT.20.23	Гӏисаца абуна:
MAT.20.23	– Дица гьекъезе ккараб лълъар гьекъезе ккезе буго нужеца. Амма дир кваранабги квегӏабги рахъалда гӏодор чӏезариялъул иш дида бараб гьечӏо, дир Инсул хӏукмуялда бараб буго.
MAT.20.24	Гьеб хабар рагӏарабго, хутӏарав анцӏавго мурид дов кӏиявго вацасде ццидахун лъугьана. 
MAT.20.25	Аскӏореги ахӏун, Гӏисаца гьезда абуна:
MAT.20.25	– Нужеда лъалагури цогидал халкъазул парччахӏзабаз халкъалда тӏад ханлъи гьабулеблъи, чӏухӏби-хӏакимзабаз гӏадамазда тӏад жидерго ихтияр билълъанхъизабулеблъи. 
MAT.20.26	Амма нужеда гьоркьоб гьедин букӏине бегьуларо. Нужеда гьоркьоса лъиениги бищунго кӏудиявлъун вукӏине бокьани, гьев цогидазе хъулухъалъе чӏа абе. 
MAT.20.27	Нужеда гьоркьоса бищунго цеве вукӏине бокьаравги цогидазе лагълъун вукӏа абе. 
MAT.20.28	Гӏадамил Лъимерги жиндие лъицаниги хъулухъ гьабизелъун гуро вачӏарав. Гьев вачӏун вуго цогидазе хъулухъ гьабизе ва гӏемеразе гӏоло рецӏалие жиндирго рухӏ кьезе.
MAT.20.29	Иерихон шагьаралдаса къватӏире гьел рахъунеб мехалъ, халкъалъул руккел букӏана Гӏисада хадуб бачӏунеб. 
MAT.20.30	Гьале нухлул рагӏалда гӏодов чӏун вукӏарав кӏиго бецав чи, Гӏиса аскӏосан унев вукӏин рагӏун, ахӏдезе лъугьана:
MAT.20.30	– Я, Бетӏерчӏахъад! Я, Давудил вас! Гурхӏа мун нижеда! – ян.
MAT.20.31	Гӏадамаз абуна гьезда руцӏцӏун чӏайилан, амма гьел дагьабги гьаракь борхун ахӏдезе лъугьана:
MAT.20.31	– Я, Бетӏерчӏахъад! Я, Давудил вас! Гурхӏа мун нижеда! – ян.
MAT.20.32	Гьенив лъалхъун, Гӏисаца гьел аскӏоре ахӏана ва дица щиб гьабизе нужее бокьун бугебилан гьикъана. 
MAT.20.33	Гьез абуна:
MAT.20.33	– Я, Бетӏерчӏахъад, нижер беразда канлъи бихьизе бокьун буго.
MAT.20.34	Гьев кӏиясдаго гурхӏун, Гӏисаца гьезул беразда квер бахъана. Гьебсагӏат беразда канлъи бихьун, Гӏисада цадахъ рилълъана гьел.
MAT.21.1	Гьел Иерусалималде щолел рукӏана. Зайтуналъул магӏарда бугеб Бетфагия росулъе гӏагарлъидал, кӏиго муридги аскӏове ахӏун, Гӏисаца гьезда абуна:
MAT.21.2	– Гьудуб нилъеда цебе бугеб росулъе а нуж. Росулъе лъугьаралго, цо бакӏалда рухьун ратила хӏамаги кӏертги. Рухьадасаги ричун, гьелги рачун рачӏа. 
MAT.21.3	Лъицаниги щибниги абуни, нужеца бице, гьел Тӏадегӏанав Гӏисае къваригӏун ругилан. Кӏалъачӏого риччала гьес гьел рачине.
MAT.21.4	Гьеб кинабго ккана цо аварагасда Аллагьас абураб гьадинаб калима ритӏухълъизе:
MAT.21.5	«Сионил ясалда
MAT.21.5	Дур хӏалимав Парччахӏ вачӏунев вугин
MAT.21.5	Гьир баччун ругьунаб хӏамида рекӏун,
MAT.21.5	Хӏамица гьабураб кӏартида рекӏун!»
MAT.21.6	Инеги ун, Гӏисаца абураб гьабун, 
MAT.21.7	хӏамаги кӏертги бачун рачӏана гьел. Гӏиса тӏад рекӏине муридаз гьезул гьодиде жидерго партал рехана. 
MAT.21.8	Халкъалъул кӏудияб руккелалъ, тӏаса бахъун, ретӏел букӏана нухда тӏибитӏулеб. Гъутӏбуздаса рекун, гӏаркьалаби рукӏана гьесда цере тӏиритӏулел. 
MAT.21.9	Гьесда цебе-цебе унеб халкъалъул руккелалъги хадур рачӏунез туркиги ахӏулеб букӏана:
MAT.21.9	– Гьошанна!
MAT.21.10	Гӏиса Иерусалималде лъугьиндал, тӏолабго шагьар бихха-хочун лъугьана:
MAT.21.10	– Гьав чиго щив? – ан гьикъулеб букӏана гӏадамаз.
MAT.21.11	– Галилеялъул Назарет шагьаралдаса Гӏиса авараг вуго, – ян жаваб кьуна гьезие гьесда хадуб бачӏунеб букӏараб халкъалъул руккалилъан.
MAT.21.12	Мукъадасаб Рокъове лъугьун, Гӏисаца гьениса къватӏире гъуна даран-базаралда рукӏарал гӏадамал. Гӏарац хисулел чагӏазул столал ва къурбаналъе хъвезе маккал ричулел чагӏи тӏад гӏодор чӏолел бакӏал кӏалагъоркье чӏвазаруна.
MAT.21.13	Гӏисаца гьезда абуна:
MAT.21.13	– Тӏехьалда хъван буго: «Гьаб Дир рукъалда цӏар букӏине буго как-диналъул рукъ», – абун. Нужецайин абуни гьаб «хъачагъазул нохъоялде сверизабун буго».
MAT.21.14	Гӏисахъе Мукъадасаб Рокъоре рачун рачӏана бецалги рекъалги гӏадамал. Гьес сахлъизаруна гьел.
MAT.21.15	Гӏисал хӏикматал ишал рихьидал ва гӏисинал лъималазги Мукъадасаб Рокъоб: «Гьошанна! Давудил васасе рецц!» – абун ахӏулеб рагӏидал, чӏахӏиял кашишзабазги диниял гӏалимзабазги ццидахун абуна гьесда:
MAT.21.16	– Гьез абулеб бугеб жо рагӏулеб гьечӏищ дуда? – ян.
MAT.21.16	– Рагӏулеб буго, – ян абуна Гӏисаца гьезда. – Нужеца киданиги цӏаличӏебищ: «Гӏисинлъималги керен хахулелги тӏамуна Дуца Дуего рецц гьабизе» – ян.
MAT.21.17	Цинги Гӏиса, гьелги рукӏаралъур тун, шагьаралдаса къватӏивеги лъугьун, Бетаниялде ана ва сордо бан гьенив чӏана.
MAT.21.18	Нахъисеб къоялъул радакье Иерусалималде вачӏунаго, Гӏиса вакъана. 
MAT.21.19	Нухда цо инжиралъул гъветӏ бихьана гьесда. Амма аскӏове ун халгьабидал, тӏанхал гурони, пихъил гороцин батичӏо гъотӏода.
MAT.21.19	– Тӏокӏаб киданиги дуда тӏад пихъ бижугеги, – ян абуна Гӏисаца гъотӏода. Гьеб параялда бакъвана гъветӏ. 
MAT.21.20	Хӏикмалъун хутӏарал гьесул муридаз абуна:
MAT.21.20	– Балагье, инжиралъул гъветӏ хекко бакъвараб куц!
MAT.21.21	Гӏисаца гьезда абуна:
MAT.21.21	– Хӏакълъун абулеб буго дица нужеда: нужер рекӏелъ божи-иман бугони ва рекӏелъе щаклъи лъугьине течӏони, доб гъотӏода гуребги, гьаб мегӏералдаги нужеца абуни, гьаниса бахъун ун ралъдалъе кӏанцӏеян, мегӏер нужее мутӏигӏлъизе буго. 
MAT.21.22	Божи-имангун нужеца дугӏадулъ гьаранщинаб щвезе буго нужее.
MAT.21.23	Иерусалималъул Мукъадасаб Рокъове вачӏун халкъалъе вагӏза-насихӏат гьабулев Гӏиса вугеб мехалъ, гьесда аскӏоре рачӏана чӏахӏиял кашишзаби, диниял гӏалимзаби ва чӏухӏби-хӏакимзаби.
MAT.21.23	– Гьаб хӏалтӏи гьабизе ихтияр бугебищ дур? Лъица дуе гьеб ихтияр кьураб? – абун гьикъана гьез Гӏисада.
MAT.21.24	Гӏисаца гьезие жавабалъе абуна:
MAT.21.24	– Дицаги кьела нужее цо суал. Нужеца гьелъие жаваб кьуни, гьебмехалъ бицина дица нужеда лъица дие гьаб ихтияр кьурабали. 
MAT.21.25	Лъадалъ ччун рахъун гӏадамал рацӏцӏад гьаризе ихтияр Яхӏяе кисан щун букӏараб: зобалаздасанищ яги гӏадамаздасанищ?
MAT.21.25	Цоцазда гьоркьоб хабар ккана гьезул. «Зобалаздасан букӏанин абуни, гьес нилъеда абилагури, гьедин батани, щайха нуж Яхӏяда божичӏелилан. 
MAT.21.26	Гӏадамаздасан букӏанин абизеги халкъалъукьа хӏинкъун руго нилъ, щайгурелъул киназго Яхӏя авараглъун рикӏкӏунев вукӏиндал». 
MAT.21.27	Жидеда лъаларилан жаваб кьола Гӏисае гьез.
MAT.21.27	Гӏисаца гьездаги абула:
MAT.21.27	– Дица нужедаги бицинаро лъил ихтияралдалъун дица гьаб хӏалтӏи гьабулеб бугебали.
MAT.21.28	– Гьаб мисалалъул рахъалъ щиб нужеца абилеб? Цо пуланав чиясул вукӏун вуго кӏиго вас. «Векере, дир вас, нилъерго цӏолбол ахикье а жакъа хӏалтӏизе», – ян абун буго гьес, аскӏовеги вачӏун, цояв васасда. 
MAT.21.29	Ина, дир эмениланги, абун, ун гьечӏо гьев. 
MAT.21.30	Аскӏове вачӏун, цогидав васасдаги абун буго гьединго. Инарилан абун буго гьес, амма гьедин абиялдаса ракӏ бухӏун, ун вуго гьев ахикье. 
MAT.21.31	Кинав васасха инсул амру тӏубазабураб?
MAT.21.31	Кӏиабилесилан абуна гьез.
MAT.21.31	Гьебмехалъ Гӏисаца гьезда абуна:
MAT.21.31	– Хӏакълъун абулеб буго дица нужеда: магъало бакӏарулел чагӏиги хъахӏбабиги нужеда цере-цере унел руго Аллагьасул Парччахӏлъиялде. 
MAT.21.32	Щайин гьикъани: битӏараб нухдасан вачӏун вукӏана нужехъе Яхӏя авараг. Нуж гьесда божичӏо. Амма магъало бакӏарулел чагӏиги хъахӏбабиги божана. Нужин абуни, – гьеб кинабго бихьаниги, нужер ракӏ бухӏичӏо ва кинго гьесда божичӏо.
MAT.21.33	Цоги мисалалъухъ гӏенекке. Цо бечедав чияс цӏолбол ах гьабун буго, сверун чали къан буго, чагъир жаниб цӏцӏуйзе чаналъе гвендги бухъун буго, хъаравуласе борхатаб хъощги бан буго. Цинги ахихъабазухъе ижараялъе гьеб ахги кьун, гьев ун вуго. 
MAT.21.34	Цӏибил барщараб мехалъ, гьес дол ижарачагӏазухъе рагьтӏателал ритӏун руго жиндиего кколеб бутӏа босизе. 
MAT.21.35	Амма ижарачагӏаз, кквезеги ккун, гьезул цояв вухун вуго, цояв чӏван вуго, цогидав ганчӏал речӏчӏун хвезавун вуго. 
MAT.21.36	Нахъеги ритӏун руго гьес рагьтӏателал, доздаса гӏемерго цӏикӏкӏун. Амма гьезиеги додинго гӏакъуба кьун буго ахихъабаз. 
MAT.21.37	Цинги жиндирго вас витӏун вуго ахил бетӏергьанас, жиндир васасулгӏаги хӏурмат гьабилародайилан. 
MAT.21.38	Амма гьесул вас вачӏунев вихьараб мехалъ, ижарачагӏаз цоцазда абун буго: «Гьале гурищ ирсилав. Рачӏа гьав чӏвазе, ирсги нилъеего хутӏила». 
MAT.21.39	Кквезеги ккун, гьез гьев ахикьа къватӏиве рехун вуго ва чӏван вуго. 
MAT.21.40	Хӏасил, ахил бетӏергьан тӏадвуссун вачӏараб мехалъ, гьел ижарачагӏазе щибдай гьабила гьес?
MAT.21.41	Гьелъие жавабалъе Гӏисада абуна:
MAT.21.41	– Квешал гӏадамал гьес квешго чӏвала. Цӏибил барщарабго жиндие кколеб бутӏа босун рачӏунел ижарачагӏазухъе ахги кьела.
MAT.21.42	Гӏисаца гьезда абуна:
MAT.21.42	– Тӏехьалда цӏаличӏищ нужеца:
MAT.21.42	«Къадалъ лъезецин ярагьунарилан къадахъабаз нахъе рехараб гамачӏ битӏахъе цололъ лъун буго. Гьединаб букӏун буго Бетӏергьанасул хӏукму. Нилъер берда цебе лъугьараб кӏудияб мугӏжизат буго гьеб!»
MAT.21.43	Гьале дица нужеда абулеб буго: нужехъа бахъун Аллагьасул Парччахӏлъи кьела гьелъул пихъ барщизабулеб халкъалъе. 
MAT.21.44	Гьеб ганчӏиде вортаравги щущан ине вуго, бортун бачӏун гамачӏ тӏад речӏчӏаравги чӏинтӏизе вуго.
MAT.21.45	Гьел мисалал рагӏидал, чӏахӏиял кашишзабаздаги фарисеяздаги бичӏчӏана Гӏисаца жидер хӏакъалъулъ бицунеб букӏин. 
MAT.21.46	Гьезие бокьун букӏана Гӏиса ккун вачине, амма гӏадамазукьа хӏинкъана. Халкъалъ гьев авараглъун рикӏкӏунев вукӏиндал.
MAT.22.1	Мисал бачун, цоги хабар бицана Гӏисаца гьезие:
MAT.22.2	– Зобалазул Парччахӏлъи релълъуна жиндирго васасе бертин гьабулев вукӏарав цо парччахӏасда. 
MAT.22.3	Берталъе гӏадамал ахӏизе рагьтӏателал ритӏун рукӏун руго гьес, амма гьенире рачӏине бокьун гьечӏо гӏадамазе. 
MAT.22.4	Нахъеги ритӏун руго гьес цогидал рагьтӏателал, гьезда абейин, квен хӏадурун бугин, мачӏадалъе хьихьарал оцалги бусбиги хъун ругин, кинабго къачӏан бугин, берталъе рачӏаян. 
MAT.22.5	Амма гьеб ахӏиялъул агъазги гьабичӏого, рахъ-рахъалъ ун руго гьел: цояв жиндирго хуриве ун вуго, цояв даран-базаралъ ун вуго. 
MAT.22.6	Цогидаз парччахӏасул рагьтӏателал, кквезеги ккун, инжитги гьарун, чӏван руго. 
MAT.22.7	Гьебмехалъ парччахӏасул кутакалда ццин бахъун буго гьезда. Жиндирго боги битӏун гъурун руго гьес дол рагьтӏателал чӏварал гӏадамал ва гьезул шагьарги бухӏун буго. 
MAT.22.8	Цинги гьес жиндирго рагьтӏателазда абун буго:
MAT.22.8	– Бертадул тӏутӏ тӏибитӏун буго, амма тӏотӏоде ахӏарал гӏадамал гьелъие мустахӏикъал ратичӏо. 
MAT.22.9	Гьанже къватӏахъе-нухазде ун, цеве вата-ватарав чи ваче берталъе.
MAT.22.10	Къватӏахъе-нухазде ун гьел рагьтӏателаз квешалги лъикӏалги – цере рата-ратарал рачун рачӏуна. Гьедин ахӏарал гӏадамазул цӏун буго бертадул рукъ. 
MAT.22.11	Берталъе рачӏарал гӏадамазухъ валагьизе парччахӏ жаниве лъугьараб мехалъ, гьесда гьенив вихьун вуго берталъе ретӏунеб хасаб партал ретӏинчӏев цо чи. 
MAT.22.12	Парччахӏас гьесда абун буго: «Ле, гьудул, берталъе ретӏунеб партал ретӏинчӏев мун гьаниве жаниве кин ворчӏарав?» Гьев чи вуцӏцӏун чӏун вуго. 
MAT.22.13	Парччахӏас гьебмехалъ рагьтӏателазе амру гьабун буго гьев чи, квералги бохдулги рухьун, дове бецӏаб къотӏнове рехеян. Гӏодулел ва цаби къерщезарулел рукӏина дора гӏадамал. 
MAT.22.14	Ахӏарал гӏезегӏан ругониги, тӏаса рищарал дагь гурони гьечӏелъулха!
MAT.22.15	Гьениса къватӏире рахъун фарисеял данделъана Гӏисал кӏал таризабизе щибдай ургъун лъикӏилан. 
MAT.22.16	Гьез жидерго муридалги гьеродилалги
MAT.22.16	– Я, Мугӏалим! Нижеда лъала мун ритӏухъав чи вукӏин. Аллагьасул хӏакъаб нух буго дур малъиги. Лъилниги мурад цӏунун, гьесие хӏелиги дур пикруялда рекъоларо. Чи вихьун иш гьабулеб гӏамалги дур гьечӏо. 
MAT.22.17	Гьединлъидал, бице нижеда. Дуда кин ракӏалде кколеб: Мусал Къануналда рекъон бегьулебищ къайсарасе магъало кьезе яги бегьуларебищ?
MAT.22.18	Гьезул хӏилла-макру бичӏчӏун, Гӏисаца абуна:
MAT.22.18	– Гӏай, нуж ххвелал гьарулел чагӏи! Щай нужеца дир хӏалал рихьулел? 
MAT.22.19	Магъалоде кьезе кколеб цо гӏарац босе гьанибе дихъе.
MAT.22.19	Гьез гьесухъе цо динар босун бачӏуна.
MAT.22.20	Гӏисаца абуна:
MAT.22.20	– Лъил суратги хъвай-хъвагӏайги гьалда бугеб?
MAT.22.21	Къайсарасул бугилан абуна гьез.
MAT.22.21	– Гьедин батани, къайсарасулаб къайсарасе кье, Аллагьасулаб Аллагьасе кье, – ян абуна Гӏисаца гьезда.
MAT.22.22	Гьеб жавабалъ хӏикмалъизарурал гьел, живго гьевги тун, нахъе ана.
MAT.22.23	Гьебго къоялъ Гӏисахъе рачӏана саддукеял абулел, къиямасеб къоялъ хварал тӏаде рахъине рукӏиналда божуларел гӏадамал, ва гьез Гӏисада гьикъана:
MAT.22.24	– Я, Мугӏалим! Мусаца абун буго: «Лъимер-бетӏерги гьечӏого цо пуланав чи хвани, гьесул вацас ячине кколин жиндирго вацасул къоролай, дов хварав вацасул наслу къинчӏого букӏине». 
MAT.22.25	Нижер вукӏана анкьго вац. Чӏужу ячун хадув хвана бищун кӏудияв вац. Гьезул лъимер-бетӏер лъугьун букӏинчӏелъул, хадусев вацас ячана гьесул йикӏарай чӏужу. 
MAT.22.26	Гьединго ккана иш кӏиабилесулги, лъабабилесулги, анкьабилесде щвезегӏанги. 
MAT.22.27	Ахиралда хвана гьей гӏаданги. 
MAT.22.28	Къиямасеб къоялъ гьев анкьавго вацасда гьоркьоса лъил чӏужулъун гьей йикӏине йигей? Анкьасулго лъади йикӏиндалха гьей.
MAT.22.29	Гьезие жавабалъе Гӏисаца абуна:
MAT.22.29	– Я Тӏухьдузда бугеб лъангутӏиялъ, я Аллагьасул къудраталда божунгутӏиялъ къосинарун руго нуж. 
MAT.22.30	Къиямасеб къоялъ чӏаголъаразул я лъудби, я росал рукӏине гьечӏо, зобалазда ругел малаикзабазул гӏадинаб гӏумру букӏине буго доба гьезулги. 
MAT.22.31	Хварал чӏаголъизе рукӏиналъул хӏакъалъулъ цӏаличӏебищ нужеца Аллагьас нужеда абураб гьадинаб калима: 
MAT.22.32	«Дун вуго Ибрагьимил Аллагь, Исхӏакъил Аллагь, Якъубил Аллагь»? Аллагь – гьев хваразул Аллагь гуро, чӏагоязул Аллагь вуго.
MAT.22.33	Гьесухъ гӏенеккараб халкъ гӏажаиблъун хутӏана Гӏисал рагӏабазда.
MAT.22.34	Гӏисаца саддукеял руцӏцӏун чӏезарунилан рагӏидал, фарисеял данделъана. 
MAT.22.35	Гьезда гьоркьоса цо динияв гӏалимчияс, Гӏисал хӏалбихьизелъун, гьесда гьикъана:
MAT.22.36	– Я, Мугӏалим! Къануналда бищунго аслияб амру щиб кколеб? – абун.
MAT.22.37	Гӏисаца гьесда абуна:
MAT.22.37	– «Дурго Бетӏергьан Аллагь дуе вокьа дур тӏолабго ракӏалдалъун, дур тӏолабго рухӏалдалъун, дур тӏолабго гӏакълу-пикруялдалъун». 
MAT.22.38	Гьеб ккола бищунго аслияб ва тӏоцебесеб амру. 
MAT.22.39	Гьелдаго релълъараб буго кӏиабилебги: «Мунго гӏадин вокьа дуе дуда аскӏов вугевги». 
MAT.22.40	Гьеб кӏиябго амру буго тӏолабго Мусал къануналъулги аварагзабазул Тӏухьдузулги кьучӏ.
MAT.22.41	Фарисеял гьенире данделъараб мехалда, Гӏисаца гьезда гьикъана:
MAT.22.42	– Масихӏил хӏакъалъулъ щиб пикру нужер бугеб? Лъил вас гьев?
MAT.22.42	Давудил василан жаваб кьуна гьез.
MAT.22.43	Гӏисаца гьезда абуна:
MAT.22.43	– Илагьияб Рухӏалъ малъун, Давудица щайха гьев жиндир Бетӏергьанлъун рикӏкӏунев вугев? Давудица абуна: 
MAT.22.44	«Тӏадегӏанав Аллагьас дир Бетӏергьанасда абуна: „Дир кваранаб рахъалда гӏодов вукӏа, дица дур тушбаби дур хӏатӏазда цере чӏезаризегӏан“». 
MAT.22.45	Гьедин Давудица жинцаго Масихӏиде жиндир Бетӏергьанилан абулеб бугеб мехалъ, Давудил вас кин гьев кколев?
MAT.22.46	Лъиданиги кӏвечӏо Гӏисае жаваб кьезе, ва гьеб къоялдаса нахъе лъилниги бахӏарчилъи гӏечӏо гьесда щибниги гьикъизе.
MAT.23.1	Гьебмехалъ халкъалдехунги жиндирго муридаздехунги Гӏисаца абуна:
MAT.23.2	– Муса аварагасул михӏрабалде рахун кӏалъалел руго гьанже диниял гӏалимзабиги фарисеялги. 
MAT.23.3	Гьединлъидал гьезухъ гӏенекке ва гьез абурабщинаб гьабе нужеца. Амма гьез гьабураб гьабуге. Гьез абулебги гьабулебги данде кколарелъулха. 
MAT.23.4	Гьез раччи бакӏлъизабулеб буго ва гьеб гӏадамазул мугъзада лъолеб буго. Жидецагойин абуни гьелда биччун килищцин хъвалеб гьечӏо. 
MAT.23.5	Хириял рагӏаби тӏад хъварал чалуялги
MAT.23.6	Гьезие бокьула гьоболлъухъ кванил тӏотӏода нахъа бищунго хӏурматияб бакӏ кквезе ва синагогабазда жанир киназдасаго церегӏан гӏодор чӏезе, 
MAT.23.7	базаркъотӏноб халкъалъ жидеего салам кьезе ва гӏадамаз жидеда мугӏалимзабийилан абизе. 
MAT.23.8	Амма нужедаго мугӏалимзабийилан абизе биччаге нужеца. Щайин абуни, Мугӏалим цо вуго нужер, нуж киналго вацал руго. 
MAT.23.9	Гьаб ракьалда лъиданиги эмениланги абуге, цо вуго нужер Эмен – зобалазда вугев Эмен. 
MAT.23.10	Нужедаго насихӏатчагӏийилан абизеги биччаге, гӏицӏго Масихӏ вуго нужер Насихӏатчи. 
MAT.23.11	Нужер бищунго кӏудияв нужее хъулухъалъе чӏа абе. 
MAT.23.12	Жинцаго живго тӏадегӏанлъизавурав гӏодовегӏанлъизе вуго, гӏодовегӏанлъизавурав тӏадегӏанлъизе вуго.
MAT.23.13	Балагьги гӏазабги нужее, диниял гӏалимзаби ва фарисеял! Ххвелал гьаризе бокьула нужее! Зобалазул Парччахӏлъиялъул нуцӏа рахана нужеца гӏадамазда цебе: нужгоги лъугьунел гьечӏо гьенире, лъугьине бокьаралги риччалел гьечӏо.
MAT.23.14+MAT.23.15	Балагьги гӏазабги нужее, диниял гӏалимзаби ва фарисеял! Ххвелал гьаризе бокьула нужее! Ралъадалги ракьалги тирула нужеца, цогӏаги чи диналде вуссинародайилан. Амма диналде вуссун хадув, нужеца гьев, нуж кӏигогӏан цӏикӏкӏараб даражаялда, жужахӏалъул агьлулъун лъугьинавула.
MAT.23.16	Балагьги гӏазабги нужее, бецал чагӏи квер ккун хадур цӏалел бецукал! Нужеца абула: «Мукъадасаб Рукъалъул цӏар рехсон бараб гьа бихханиги бегьулилан, амма Мукъадасаб Рокъоб бугеб меседалхӏайин бараб гьа биххизе бегьуларилан». 
MAT.23.17	Бецал гӏабдалзаби руго нуж. Мукъадасаб Рукъищ хирияб бугеб, яги Мукъадасаб Рукъалъ жиб хиралъизабураб меседищ? 
MAT.23.18	Нужеца цоги абула: «Къурбаналъул гьан лъолеб бакӏалъул цӏар рехсон гьедараб гьа бихханиги бегьулилан, амма гьениб лъураб къурбаналхӏаян гьедараб гьа биххизе бегьуларилан». 
MAT.23.19	Бецукал руго нуж! Къурбаналъул гьан лъолеб бакӏищ хирияб, яги гьеб бакӏалъ хиралъизабураб къурбанищ? 
MAT.23.20	Хӏакъикъаталдаги къурбаналъул гьан лъолеб бакӏалъул цӏар рехсон гьедулаго, гьев чияс гьелдаго цадахъ гьениб лъун бугебщинабги рехсолеб бугогури. 
MAT.23.21	Мукъадасаб Рукъалъул цӏар рехсон гьедулаго, гьев чияс гьелдаго цадахъ гьеб рукъалъул Бетӏергьанасул цӏарги рехсолеб бугогури. 
MAT.23.22	Зобалхӏайилан гьедулаго, гьев чияс гьелдаго цадахъ зобалазда бугеб тахги тахида вугевги рехсолел ругогури.
MAT.23.23	Балагьги гӏазабги нужее, диниял гӏалимзаби ва фарисеял! Ххвелал гьаризе бокьула нужее! Нужеца садакъаде кьола сагӏаналъул, анисалъул ва мучариялъул анцӏил бутӏа
MAT.23.24	Бецал чагӏи квер ккун хадур цӏалел бецукал руго нуж! Кӏкӏара ургьибе ккелебилан хӏинкъун, лъим цӏцӏула нужеца, амма варанаби къулчӏулел руго.
MAT.23.25	Балагьги гӏазабги нужее, диниял гӏалимзаби ва фарисеял! Ххвелал гьаризе бокьула нужее! Нужеца суркӏа-щуруналъул тӏасахун рахъ бацӏцӏад гьабун чураниги, гьелъул жаниса рахъ цӏун буго зулмуялдалъунги хъантӏиялдалъунги бакӏараралъул. 
MAT.23.26	Ле бецав фарисеяв, цин дуца суркӏа-щурун жаниса бацӏцӏад гьабе, гьелъул къватӏисахун рахъги бацӏцӏалъизе.
MAT.23.27	Балагьги-гӏазабги нужее, диниял гӏалимзаби ва фарисеял! Ххвелал гьаризе бокьула нужее! Хъахӏаб лажбар бахараб хобалда релълъуна нуж. Къватӏисахун гьеб берцинго бихьула, амма гьелда жанибин абуни, хварасул ракьа-макъарги цогидаб хъублъиги букӏуна. 
MAT.23.28	Тӏасан ралагьун, гӏадамазда ккола нуж вализаби ратилилан, амма жаниса нуж ххвелазул ва пасалъиялъул цӏун руго.
MAT.23.29	Балагьги гӏазабги нужее, диниял гӏалимзаби ва фарисеял! Ххвелал гьаризе бокьула нужее! Цересел аварагзабазул хобазда тӏад мазарал гьарулел руго нужеца, вализабазул хобазда занал чӏвалел руго. 
MAT.23.30	Нужеца абулеб буго, дол умумузул заманаялъ ниж рукӏаралани, аварагзабазул би гӏодобе тӏеялъулъ нижеца гӏахьаллъи гьабилароанилан. 
MAT.23.31	Гьелдалъун нужеца нугӏлъи гьабулеб бугогури дол аварагзаби чӏваразул васал нуж рукӏиналъе. 
MAT.23.32	Умумузул мунагьазул къолода тӏаде рикьиги балеб буго нужеца.
MAT.23.33	Гьай, чӏегӏераб борхьил наслу! Жужахӏалъуре рехизе бугеб хӏукмуялдаса кире нуж рорчӏилел?! 
MAT.23.34	Гьале дица нужехъе ритӏулел руго аварагзабиги, гӏакъилзабиги, гӏалимзабиги. Гьезул цоял нужеца чӏвазе ва хъанчида разе руго. Цогидал нужерго синагогабазда жанир цӏалаца рухизе руго, цо шагьаралдаса цогидалде лъутизаризе руго. 
MAT.23.35	Дуниял бижаралдаса нахъе гӏодобе тӏураб тӏолабго бацӏцӏадаб бидул хӏакъ нужеда тӏаде ккезе буго. Вацӏцӏадав Гьабилидаса байбихьун, цинги Мукъадасаб Рукъалъул минаялдаги къурбан хъолеб бакӏалдаги гьоркьов шагьидлъарав Барахиял вас Закарияде щвезегӏан нужеца чӏварал аварагзабазул би буго гьеб. 
MAT.23.36	Хӏакълъун абулеб буго дица нужеда: гьаб умматалде тӏаде ккезе буго дозул бидул хӏакъ.
MAT.23.37	Вай Иерусалим, Иерусалим! Аварагзаби чӏвалеб ва духъе ритӏарал Аллагьасул илчизабазда ганчӏал речӏчӏулеб шагьар! Чан нухалъха дие бокьун букӏараб, къурщица тӏанчӏи гӏадин, дур гӏадамал дирго кваркьиялда гъоркье рачине, амма нужее гьеб бокьичӏо. 
MAT.23.38	Балагьея, нужер Хирияб Рукъ чӏобого хутӏила. 
MAT.23.39	«Бетӏергьанас витӏун вачӏунев вугесда баркат лъеги», – ян нужеца абизегӏан вихьиларо нужеда дун гьанжеялдаса хадув.
MAT.24.1	Гӏиса Мукъадасаб Рокъоса къватӏиве лъугьун нахъе унаго, муридал гьесда аскӏоре рачӏана гьаб Мукъадасаб Рукъалъул кӏодолъи бихьуларищилан. 
MAT.24.2	Гӏисаца гьезда абуна:
MAT.24.2	– Гьаб кинабго бихьулищ? Хӏакълъун абулеб буго дица нужеда: ганчӏида лъураб цониги гамачӏ хутӏиларо гьаниб кӏалагъоркье чӏвачӏого.
MAT.24.3	Цинги Зайтуналъул магӏарда гӏодов чӏун Гӏиса вугеб мехалъ, батӏаго гьесда аскӏоре рачӏун, муридаз гьарана:
MAT.24.3	– Гьаб дуца абулеб бугебщинаб иш кида лъугьине бугебали ва мун вачӏиналъулги дуниял ахирлъиялъулги гӏаламатал кин загьирлъулелали бице нижеда.
MAT.24.4	Гӏисаца абуна:
MAT.24.4	– Воре, цо лъицаниги къосинаризе гурин нуж! 
MAT.24.5	Чанги вукӏине вугелъулха жив Масихӏ вугилан вачӏунев чи. Чангиял гьез къосинаризеги руго. 
MAT.24.6	Рагъал ккун ругилан ва ккезехъинги ругилан рагӏизе буго нужеда. Воре, нуж хӏинкъуге гьелдаса. Гьеб цебеккунго лъугьине ккола, ва гьеб жеги ахирзаман гуро. 
MAT.24.7	Цо халкъ цоги халкъалде, цо ханлъи цоги ханлъиялде тӏаде кӏанцӏила. Бакӏ-бакӏалда ракъи баккила, ракь багъарила. 
MAT.24.8	Гьеб кинабго ккола лъимер гьабизе хӏара чӏваялъул гӏадинаб унтиялъул байбихьи.
MAT.24.9	Гьебмехалъ нуж рачина гӏазаб-гӏакъуба кьезе ва чӏвазе. Дун сабаблъун тӏолабго гӏаламалда рихина нуж. 
MAT.24.10	Гьебмехалъ гӏемерисел гӏадамал къосина, цоцазе хилиплъила, цоцазда рихина. 
MAT.24.11	Гӏемерал гьересиаварагзаби рахъина, гьез гӏемерисел къосинарила. 
MAT.24.12	Пасалъи цӏикӏкӏиндал, гӏемерисезул рокьи ссун ина. 
MAT.24.13	Амма ахиралде щвезегӏан сабру гӏурав чи хвасарлъила. 
MAT.24.14	Ва Парччахӏлъиялъул хӏакъалъулъ гьаб Рохалил хабар тӏолабго дуниялалдаго лъазабила, киналго халкъазе нугӏлъун букӏине. Гьебмехалъин ахир букӏунеб.
MAT.24.15	Даниял аварагасда Аллагьас бицараб чӏунтелалъул къабихӏлъи хирияб бакӏалда бихьила нужеда, – цӏалулесда лъалин гьелъул магӏна – 
MAT.24.16	гьебмехалъ мугӏрузде лъута абе Ягьудиялда ругелал. 
MAT.24.17	Гьеб къоялъ тӏохда вугев, рокъоса къваригӏараб-тараб босизе, гъоркье рещтӏунгеян абе. 
MAT.24.18	Хурив вугевги жиндирго ретӏел босизе нахъвуссунгеян абе. 
MAT.24.19	Вай, къинал руччабазе ва каранда хахулел лъимал ругел улбузе букӏинаха дол къояз кӏудияб къварилъи-гӏазаб! 
MAT.24.20	Хасало яги шамат къоялъ лъутизе ккогегиян гьари-дугӏа гьабулел рукӏа нуж. 
MAT.24.21	Щаян абуни, гьебмехалъ рещтӏине буго дуниял бижаралдаса гьанжелъагӏан букӏинчӏеб ва хадубккун букӏине къотӏиги гьечӏеб кӏудияб балагь. 
MAT.24.22	Гьел къоял къокълъизаризе Аллагьасул къадар букӏинчӏебани, цониги рижи хвасарлъизе букӏинчӏо. Амма жинцаго тӏаса рищарал гӏадамазе гӏоло гьел къоял къокъ гьаризе хӏукму буго.
MAT.24.23	Гьебмехалъ нужеда лъицаниги абуни, Масихӏ гьале гьанив вугилан, яги дова вугилан, воре, нуж гьелда божуге. 
MAT.24.24	Щаян абуни, гӏемер рукӏине руго гьебмехалъ гьересимасихӏалги гьересиаварагзабиги. Чанги кӏуди-кӏудиял гӏаламатал ва мугӏжизатал рихьизарила гьез, бажарани, тӏаса рищарал муъминзабигицин къосинаризе бокьун. 
MAT.24.25	Гьеб кинабго цебеккунго лъазабун толеб буго дица нужеда!
MAT.24.26	Доле Масихӏ гӏицӏаб авлахъалда вугин абуни, гьениреги унге нуж, гьале рокъов жанив вахчун вугин гьевилан рагӏани, гьелдаги божуге. 
MAT.24.27	Бакъбаккудаса бакътӏерхьуде щвезегӏан тӏолабго зоб гвангъизабулеб пири гӏадин вачӏина Гӏадамил Лъимер.
MAT.24.28	Балкан бугеб бакӏалде чудкал ракӏарула.
MAT.24.29	Дол къоязул гӏакъуба-къварилъиялдаса хадуб гьебсагӏатго бакъул нур тӏагӏун ина, ва моцӏрол канлъиги ссун ина. Цӏваби зодиса гӏодоре гъенон рачӏина, ва къвакӏарал зобалги гьаргьадила. 
MAT.24.30	Ва гьебмехалда зодиб лъугьина Гӏадамил Лъимадул гӏаламат. Ва дуниялалъул киналго халкъал гӏодила, гьезда вихьила накӏкӏазда гьоркьосан бергьараб къудраталда ва кӏодолъиялда Гӏадамил Лъимер вачӏунев. 
MAT.24.31	Гьебмехалъ ссур пулеб гьаракь бахъина. Жинца тӏаса бищараб агьлу зобалазул гьаб рагӏалдаса бахъараб добцояб рагӏалде щвезегӏан – ункъабго рахъалдаса бакӏаризе жиндирго малаикзабиги ритӏила гьес.
MAT.24.32	Нужеца мисалалъе босе инжиралъул гъветӏ. Гьелъул гӏаркьалабазда гӏекӏ базе ва тӏамах бижизе байбихьараб мехалъ, нужеда лъала рии тӏаде щолеб бугеблъи. 
MAT.24.33	Гьелдаго релълъун, гьел гӏаламатал рихьараб мехалъ, нужеда лъала гьеб нуцӏикӏалтӏе щун бугеблъи. 
MAT.24.34	Хӏакълъун абулеб буго дица нужеда: дуниялалда гьаб наслу букӏаго лъугьине буго гьеб кинабго. 
MAT.24.35	Зобалги ракьалги тӏагӏаниги, дир рагӏаби нахъе хутӏизе руго.
MAT.24.36	Амма цониги инсанасда лъаларо гьеб къо, гьеб сагӏат кида тӏаде щвезе бугебали. Я зобалазул малаикзабазда лъаларо, я Васасда лъаларо, гьеб лъала гӏицӏго Инсуда.
MAT.24.37	Нухӏ аварагасул заманаялда букӏараб гӏадин букӏине буго Гӏадамил Лъимер вачӏараб мехалъги. 
MAT.24.38	Тӏупан тӏелалде, кваналел-гьекъолел, лъудби рачунел, россабазе унел рукӏана дол къоязда гӏадамал, Нухӏ гамида жаниве лъугьинегӏан. 
MAT.24.39	Тӏупан тӏун, гьелъ росун инегӏан, щибниги лъалеб жо букӏинчӏо гьезда. Гьедин букӏина Гӏадамил Лъимер вачӏиндалги. 
MAT.24.40	Гьебмехалъ хурив векьарилев вугев кӏигоясул цояв вачина, цогидав хутӏила. 
MAT.24.41	Гьабихъ гӏатӏ ххенолей йигей кӏиго чӏужугӏаданалъул цояй ячина, цогидай хутӏила.
MAT.24.42	Гьединлъидал нуж рорчӏуда чӏа, нужеда лъаларелъул нужер Тӏадегӏанав кида вачӏиневали. 
MAT.24.43	Рукъалъул бетӏергьанасда лъалеб бугони цӏогьор вачӏунеб заман, рорчӏи ккун, гьес цӏогьор жаниве лъугьине виччаларевлъи лъала нужеда. 
MAT.24.44	Гьединлъидал нужги хӏадурго рукӏа, ракӏалдаго гьечӏеб заманаялъ вачӏине вугелъул нужехъе Гӏадамил Лъимер.
MAT.24.45	Жиндир рагьтӏателазе бетӏерлъи гьабеян ва гьезие ригь-ригьалда квен-тӏехги чӏезабеян тарав рагьтӏател, 
MAT.24.46	гьесул бетӏергьан тӏадвуссун вачӏараб мехалда ритӏухъго ва цӏодорго хӏалтӏулев вукӏин гьесда лъани, – гьардарав гурищ гьединав рагьтӏател. 
MAT.24.47	Хӏакълъун абулеб буго дица нужеда: бетӏергьанас гьединав рагьтӏателасда божун тела жиндир тӏолабго магӏишат.
MAT.24.48	Амма гьедин тарав квешав рагьтӏател, жиндирго бетӏергьан тӏадвуссун вачӏине гӏезегӏан заман бугин ракӏалдеги ккун, 
MAT.24.49	живго гӏадал рагьтӏателал рухизе-кьабизе лъугьани ва гьекъолдухъабигун кваналев-гьекъолев чӏани, щиб ккелеб? 
MAT.24.50	Гьесда ракӏалдаго гьечӏеб къоялъ ва вачӏиниланго ккечӏеб сагӏаталъ тӏаде рехун вачӏина гьесул бетӏергьан. 
MAT.24.51	Кӏихӏи хъвалхьина гьес гьев рагьтӏател. Ххвелал гьарулесул можоро бахъараб гӏадин ккела гьесул иш. Гӏодилел ва цаби къерщезарулел хутӏила гьединал гӏадамал.
MAT.25.1	Гьебмехалъ Зобалазул Парччахӏлъи релълъине буго бахӏарасда дандчӏвазе сардилъ нахул чирахъалгун бахӏаралъул бакӏалде арай анцӏго ясалда
MAT.25.2	Гьезул щугояй тохай йикӏун йиго, щугояй цӏодорай йикӏун йиго. 
MAT.25.3	Тохал ясаз чирахъал росун руго, чирахъазухъе тӏезе нах цадахъ босун гьечӏо. 
MAT.25.4	Цӏодоразин абуни, пурччби цӏун нахги босун буго чирахъазда цадахъ. 
MAT.25.5	Бахӏарав кватӏун вуго, гьесда дандчӏвазе арал киналго ясалги гъапуллъун ккун руго, цинги кьижун ккун руго гьел. 
MAT.25.6	Сордо бащалъараб мехалъ, цо ахӏи бахъун буго, гьале бахӏарав вачӏунев вугин, гьесда дандчӏвазе рахъаян. 
MAT.25.7	Гьебмехалъ, тӏаде рахъун, киналго ясал чирахъал рекъе-решезаризе лъугьун руго. 
MAT.25.8	Тохал ясаз цӏодоразда абун буго жидер чирахъазухъе тӏезе нах кьейин, гьел свинехъин ругилан. 
MAT.25.9	Цӏодорал ясаз гьезда абун буго, кӏиязего хвараб гьабичӏого, нужерго чирахъазе нах босизе нуж тукаде ун лъикӏилан. 
MAT.25.10	Нахуда хадур гьел араб мехалъ, бахӏарав вачӏун вуго. Хӏадурго чӏун ратаралги цадахъ рачун, бахӏарав бертадул рокъове лъугьун вуго. Нахъасан нуцӏаги рахан буго. 
MAT.25.11	Цинги рачӏун руго дол ясал.
MAT.25.11	– Я, бетӏерчӏахъад! Я, бетӏерчӏахъад! Нуцӏа ричӏе нижее, – ян ахӏдезе лъугьун руго гьел.
MAT.25.12	– Хӏакълъун абулеб буго дица нужеда: дида лъалел чагӏи гуро нуж! – абун жаваб кьун буго бахӏарас.
MAT.25.13	Гьединлъидал, рорчӏуда чӏа нуж: я къо, я сагӏат лъаларелъул нужеда.
MAT.25.14	Цоги гьеб релълъинабизе бегьула сапаралъ иналде, ахӏун рагьтӏателалгун, гьезухъе цӏунизе жиндирго боцӏи-рикъзи кьурав цо пуланав чиясда. 
MAT.25.15	Цоясухъе гьес кьун буго щуазарго месед, цогиясухъе – кӏиазарго месед, лъабабилесухъе – азарго месед, – щивасухъе гьесул бажари-гьунаралда рекъон. Цинги сапаралъ ун вуго. 
MAT.25.16	Щуазарго месед щварас, гьебсагӏат инеги ун, гьелдасан щуазаргоги месед хайирлъизабун буго. 
MAT.25.17	Кӏиазарго щварас гьединго кӏиазаргоги месед хайирлъизабун буго. 
MAT.25.18	Азарго месед щварас, инеги ун, бухъун гвендгун, ракьулъ бахчун буго жиндирго бетӏергьанасул месед.
MAT.25.19	Гьелдаса гӏемераб заман индал, тӏадвуссун вачӏун, гьезул бетӏергьанас рагьтӏателал ахӏун руго доб меседалъул хӏисаб-суал гьабизе. 
MAT.25.20	Щуазарго месед жиндихъе кьун букӏарав рагьтӏателас, вачӏун гьесда абун буго: «Гьале, бетӏерчӏахъад, дуца дихъе кьун букӏараб щуазарго месед, гьале гьелдасан хайирлъараб щуазарго меседги». 
MAT.25.21	Гьесул бетӏергьанас абун буго гьебмехалъ: «Хӏалчӏахъаги дур, дир лъикӏав ва ритӏухъав рагьтӏател, гьитӏинаб божилъиялъе дуца дида цебе ритӏухълъи бихьизабидал, кӏудиябги божун тела дуда. Дурго бетӏергьанасулгун рохел гӏахьал гьабе». 
MAT.25.22	Кӏиазарго месед жиндихъе кьун букӏарав дов рагьтӏателас вачӏун гьесда абун буго: «Гьале, бетӏерчӏахъад, дуца дихъе кьун букӏараб кӏиазарго месед, гьале гьелдасан хайирлъараб кӏиазарго меседги». 
MAT.25.23	Гьесул бетӏергьанас абун буго гьебмехалъ: «Хӏалчӏахъаги дур, дир лъикӏав ва ритӏухъав рагьтӏател, гьитӏинаб божилъиялъе дуца дида цебе ритӏухълъи бихьизабидал, кӏудиябги божун тела дуда. Дурго бетӏергьанасулгун рохел гӏахьал гьабе». 
MAT.25.24	Азарго месед жиндихъе кьун букӏарав рагьтӏателас вачӏун гьесда абун буго: «Я, бетӏерчӏахъад! Дида лъалаан мун дуцаго бекьичӏеб лъилъулев, дуцаго кӏутӏичӏеб бищулев, согӏав чи вукӏин. 
MAT.25.25	Дукьа хӏинкъун, дица доб азарабго месед ракьулъ бахчун тун букӏана. Гьале нахъе босе дурго гьаб». 
MAT.25.26	«Гьай, квешав ва кӏвахӏалав рагьтӏател! – ан абун буго гьесул бетӏергьанас. – Дуда лъалеб букӏун буго дицаго бекьичӏеб лъилъулев, дицаго кӏутӏичӏеб бищулев чи дун вукӏин. 
MAT.25.27	Гьединлъидал дуца гьаб дир месед базаргабазухъе къарзалъ кьезе кколаан. Жакъа тӏадвуссун вачӏараб мехалъ, хайиргун цадахъ нахъе щвелаангури гьеб дихъе». 
MAT.25.28	Цинги абун буго, гьасухъаги босун, гъоб азарабго месед дов анцӏазарго месед бугесухъе кьейилан.
MAT.25.29	«Кодолъи бугевщинасе, гӏунги тӏокӏлъиледухъ, тӏадеги кьезе буго, кодолъи гьечӏесухъа бугебги бахъизе буго. 
MAT.25.30	Гьев пайда гьечӏев рагьтӏател дове бецӏаб къотӏнове рехе. Гӏодилел ва цаби къерщезарулел рукӏина дора гӏадамал».
MAT.25.31	Киналго малаикзабигун цадахъ жиндирго хӏалкӏолъигун Гӏадамил Лъимер вачӏараб мехалъ, къудраталъул тахида гӏодов чӏела гьев. 
MAT.25.32	Киналго халкъал данделъила гьесда цере гьебмехалъ, ва вехьас чахъабиги цӏцӏаниги ратӏа гьарулел гӏадин, цоцаздаса ратӏа гьарила. 
MAT.25.33	Чахъаби гьес жиндирго кваранаб рахъалда чӏезарила, цӏцӏани квегӏаб рахъалда чӏезарила. 
MAT.25.34	Гьебмехалъ Парччахӏас кваранаб рахъалда ругезда абила: «Ле, дир Инсул баркат лъурал гӏадамал, дуниял бижаралдаса нахъего нужее къачӏан букӏараб Парччахӏлъи босизе рачӏа. 
MAT.25.35	Щайин абуни, дун вакъун хутӏидал – нужеца кваназавуна, къечон хутӏидал – гьекъезавуна, сапаралда вукӏун, къотӏнов хутӏидал – рокъове вачун, гьоболлъи гьабуна. 
MAT.25.36	Толохӏочон хутӏидал – нужеца дие ретӏел кьуна; дун унтараб мехалъ – нуж диде раккизе рачӏана; дун туснахъалъуве ккедал – нуж дихъе хьвадана».
MAT.25.37	Гьел муъминзабаз абила: «Я, Бетӏерчӏахъад! Вакъун ватун – кида нижеца мун кваназавурав? Къечон ватун – кида гьекъезавурав? 
MAT.25.38	Къотӏнов ватун – кида нижеца мун рокъове вачарав? Толохӏочон ватун – кида нижеца дуе ретӏел кьураб? 
MAT.25.39	Унтун яги туснахъалъув ватун – кида ниж духъе рачӏарал?»
MAT.25.40	Парччахӏас, гьезие жаваб кьун, абила: «Хӏакълъун абулеб буго дица нужеда: дир бищунго гӏисинал вацазул цоясениги нужеца гьабурабщинаб, гьеб буго дие гьабураб лъикӏлъи».
MAT.25.41	Квегӏаб рахъалда ругезда абила гьес гьебмехалъ: «Дида аскӏоса нахъе а, нагӏана кьураб агьлу! Илбисалъеги гьелъул рахъ ккурал малаикзабазеги къачӏан бугеб абадияб цӏадулъе а. 
MAT.25.42	Дун вакъун хутӏидал – кваназавичӏо нужеца, къечон хутӏидал – гьекъезавичӏо. 
MAT.25.43	Сапаралда вукӏун дун къотӏнов хутӏидал – рокъове вачун, гьоболлъи гьабичӏо нужеца, дун гӏицӏтолохӏоч хутӏидал – ретӏине ретӏел кьечӏо, дун унтараб мехалъ ва туснахъалде ккедал – дихъе рачӏинчӏо нуж». 
MAT.25.44	Гьебмехалъ дозги гьесда абила: «Я, Бетӏерчӏахъад! Вакъун хутӏун – кида мун нижеда ватарав? Къечон хутӏун – кида ватарав? Къотӏнов хутӏун, яги гӏицӏтолохӏоч хутӏун, яги унтун, яги туснахъалде ккун – кида мун нижеда ватарав? Кида нижеца дуе хъулухъ гьабичӏеб?»
MAT.25.45	Гьес жаваб кьела: «Хӏакълъун абулеб буго дица нужеда: бищунго гӏисиназул цоясениги гьабичӏебщинаб, гьеб буго нужеца дие гьабичӏого тараб лъикӏлъи». 
MAT.25.46	Гьединазе букӏина абадияб тамихӏ, ритӏухълъаразе букӏина абадияб гӏумру!
MAT.26.1	Гьеб хабар бицун лъугӏараб мехалъ, жиндирго муридазда Гӏисаца абуна:
MAT.26.2	– Нужеда лъалаха кӏиго къоялдасан Пасхаялъул байрам букӏине бугеблъи. Гьеб къоялъ Гӏадамил Лъимадуе хилиплъизе руго ва гьев хъанчида вазе вуго.
MAT.26.3	Кайафа абун жинда цӏар бугев бищунго кӏудияв кашишасул кӏалгӏаялъуре данделъун рукӏана гьебмехалъ чӏахӏиял кашишзабиги халкъалъул чӏухӏби-хӏакимзабиги. 
MAT.26.4	Гьез хӏукму гьабуна, хӏилла-рекӏкӏалдалъун кквезеги ккун, Гӏиса чӏвазавизе кколилан. 
MAT.26.5	Амма байрамалъул къоялъ бегьиларин, халкъалъул дандечӏей багъаризе бегьулилан абулеб букӏана гьез.
MAT.26.6	Барасалъ унтарав Симон абулев чиясул бакӏалда Бетаниялда кваназе гӏодов чӏун Гӏиса вугеб мехалъ, 
MAT.26.7	цӏакъ къиматаб ва бацӏцӏадаб махӏгьуинаб нахул цӏураб щагӏил сурахӏиги босун ячӏарай цо пуланай чӏужугӏаданалъ, гьеб гьесул ботӏроде чӏехьола. 
MAT.26.8	Гьеб бихьараб мехалъ, Гӏисал муридазул ццин бахъана:
MAT.26.8	– Щай гьабгощинаб нах гӏадада хвезабулеб? 
MAT.26.9	Гьеб нахги хирияб багьаялде бичун, гьелъухъ щвараб гӏарац мискинзабазе садакъаде кьезе бегьилаан.
MAT.26.10	Гьезул пикру бичӏчӏун, Гӏисаца гьезда абуна:
MAT.26.10	– Щай нужеца гьей къварид гьаюлей? Дие лъикӏлъи гьабулейлъидал гьей йигей. 
MAT.26.11	Мискинзаби кидаго ратила нужеда аскӏор. Дунин абуни, кидаго гуро нужгун вукӏунев. 
MAT.26.12	Дир черхалда тӏаде махӏгьуинаб нахги тӏун, гьей чӏужугӏаданалъ хабалъейин дун къачӏалев вугев. 
MAT.26.13	Хӏакълъун абулеб буго дица нужеда: тӏолабго дуниялалда гьеб Рохалил хабар лъазабунщинаб бакӏалда бицен букӏине буго, гьай гӏаданги ва гьалъ дие гьабураб лъикӏлъиги ракӏалде щвезабун.
MAT.26.14	Гьебмехалъ анцӏила кӏиявго чапарасда гьоркьов вукӏарав Ягьуда Искариот абулев чияс, чӏахӏиял кашишзабазухъе ун, гьезда гьикъана:
MAT.26.15	– Гӏиса дица нужер кверде кьуни, щиб нужеца дие кьелеб? – ан.
MAT.26.15	Лъеберго гӏарцул гъурущ кьезе къотӏи гьабуна гьез Ягьудае. 
MAT.26.16	Гьелдаса нахъе Ягьудаца балагьулеб букӏана Гӏиса гьезул кверде кьезе санагӏалъи бугеб бакӏги заманги.
MAT.26.17	Реччичӏел Панкъазул Байрамалъул тӏоцебесеб къоялъ, Гӏисахъе рачӏун, муридаз гьикъана:
MAT.26.17	– Пасхаялъул квен киб кваназе дуе бокьилеб? Нижеца хӏадур гьабила гьеб.
MAT.26.18	Гӏисаца абуна:
MAT.26.18	– Шагьаралда вугев цо пуланав чиясухъе ун, гьесда абе нужеца, жиндир болжалги гӏагарлъун бугелъул, Пасхаялъул байрам жиндирго муридазда цадахъ дур бакӏалда тӏобитӏилин абизе ритӏанин ниж нижер Мугӏалимасилан.
MAT.26.19	Гӏисаца абурабги тӏубазабун, гьез пасхаялъул квенги хӏадур гьабуна.
MAT.26.20	Дуниял рукӏкӏараб мехалъ вачӏун, анцӏила кӏиявго муридасда цадахъ кваназе гӏодов чӏана Гӏиса. 
MAT.26.21	Кваналел рукӏаго, гьес абуна:
MAT.26.21	– Хӏакълъун абулеб буго дица нужеда: нужер цояв дие хилиплъила.
MAT.26.22	Кутакалда пашманлъана гьел. Цин-циял рахъун цӏехана:
MAT.26.22	– Я, Бетӏерчӏахъад! Дун гуро гурищ? – абун.
MAT.26.23	Гӏисаца гьезда абула:
MAT.26.23	– Дида цадахъ гьаб гъадринибе квер бегьулев вугев чи хилиплъизе вуго дие. 
MAT.26.24	Гӏадамил Лъимадул иш ккезе буго Тӏухьдузда хъван бугеб куцалда. Амма квешаб балагь рещтӏине бугебха Гӏадамил Лъимер тушбабазул кверде кьурав чиясде. Дуниялалда вижичӏевани лъикӏан гьесие.
MAT.26.25	Гьесие хилиплъарав Ягьудаца гьикъана гьебмехалъ:
MAT.26.25	– Дун гуро гурищ, Рабби
MAT.26.25	Гӏисаца гьесда абуна:
MAT.26.25	– Дуца абулеб бугоха гьедин.
MAT.26.26	Гьедин кваналел рукӏаго, Гӏисаца, цо чедги кодобе босун, тӏаде дугӏаги гьабун, бек-бекун муридазухъе кьолаго, абуна:
MAT.26.26	– Босе, кванай. Гьаб буго дир черх.
MAT.26.27	Цинги, чогърол цӏураб щурунги кодобе босун, Аллагьасе реццги гьабун, гьезухъе кьолаго, Гӏисаца абуна:
MAT.26.27	– Кинацаго гьекъе гьаб щурумалъуса. 
MAT.26.28	Гьаб буго киназулго мунагьал чуризе гӏоло тӏолеб дир би – Цӏияб Къотӏи щулалъиялъе тӏолеб би. 
MAT.26.29	Дица нужеда абулеб буго: дир Инсул Парччахӏлъиялда цӏияб чагъир нужеда цадахъ гьекъолеб къо тӏаде гӏунтӏизегӏан, дица гьаб цӏолбол цӏураб жа тӏокӏаб гьекъезе гьечӏо.
MAT.26.30	Цинги гьез туркаби ахӏана, гьениса рахъун ун, Зайтуналъул магӏарде рахана.
MAT.26.31	Гьебмехалъ Гӏисаца гьезда абула:
MAT.26.31	– Дида аскӏоб яхӏ рехараб жо гьабизе буго къаси нужеца кинацаго. Тӏехьалда хъван бугелъул:
MAT.26.31	«Дица вехь чӏвала, гӏиял рехъенги рахъ-рахъалде тӏурун ина».
MAT.26.32	Хун тун хадув чӏаголъараб мехалъ нужедаса цеве щвела дун Галилеялде.
MAT.26.33	Пётрица гьесда абуна:
MAT.26.33	– Киназго яхӏ реханиги, дица киданиги яхӏ рехиларо.
MAT.26.34	Гӏисаца гьесда абуна:
MAT.26.34	– Хӏакълъун абулеб буго дица дуда: гьанже радакье хӏелеко бахъиналде лъабцӏул инкар гьабизе буго дуца дидаса.
MAT.26.35	Пётрица гьесда абуна:
MAT.26.35	– Дуда цадахъ хвезе кканиги, дица дудаса инкар гьабизе гьечӏо, – ян.
MAT.26.35	Гьедин абулеб букӏана киналго цогидал муридазги.
MAT.26.36	Цинги Гӏиса гьезда цадахъ Гетсемания абулеб бакӏалде уна. Гьес муридазда абула:
MAT.26.36	– Нуж гьанир гӏодор чӏун рукӏа, дове ун, Аллагьасе гьари-дугӏа гьабун дун вачӏинегӏан.
MAT.26.37	Пётрги Зебедайил кӏиявго васги рачана Гӏисаца жиндаго цадахъ, ва гьев ккана къваридаб ва пашманаб ургъалилъе. Гьебмехалъ Гӏисаца гьезда абула:
MAT.26.38	– Хвалил гӏазаб буго дир рекӏее. Нуж гьанир дида цадахъ рукӏа ва рорчӏуда чӏа.
MAT.26.39	Цинги, дагьав довегӏанги ун, кӏалагъоркьеги речӏчӏун, гьари-дугӏаялда абулеб букӏана гьес:
MAT.26.39	– Я, дир Эмен! Бегьулеб батани, гьеб хвалил лълъар гьекъезабуге дида. Амма дие бокьухъе гуреб, дуего бокьухъе букӏине биччанте.
MAT.26.40	Тӏадвуссун вачӏиналде, муридал кьижун ратана. Гьес Пётрида абуна:
MAT.26.40	– Цо сагӏаталъ дида цадахъ кьижичӏого чӏезе кӏолеб букӏинчӏебищ нужеда? 
MAT.26.41	Воре, нуж рорчӏуда чӏа! Гьари-дугӏаялде русса, нужго къосинарунгутӏизе. Инсанасул рухӏ – лебалаб, черх – загӏипаб.
MAT.26.42	Нахъеги довегӏанги ун, гьари-дугӏа гьабуна:
MAT.26.42	– Я, дир Эмен! Гьеб хвалил лълъар дица гьекъечӏого гӏолареб батани, дуе бокьухъе букӏине биччанте.
MAT.26.43	Гьанжеги тӏадвуссун щведал, Гӏисада гьел ратула, беразул тӏелхал бакӏлъун, кьижун ккун. 
MAT.26.44	Гьелги жалго тун, нахъеги довегӏанги ун, лъабабизеги гьари-дугӏаялда долго рагӏаби абизе лъугьана Гӏиса. 
MAT.26.45	Цинги тӏадвуссун вачӏун, гьес муридазда абуна:
MAT.26.45	– Нуж жеги рахӏаталда кьижунищ ругел? Гьале тӏаде гӏунтӏана доб Гӏадамил Лъимер мунапикъзабазул кверде кьолеб сагӏат. 
MAT.26.46	Гьа, рахъа, доле хиянатчи тӏаде щолев вугин.
MAT.26.47	Гӏисаца гьедин абулаго, гьале тӏаде щвана Ягьуда – дол анцӏила кӏигояздасан цояв. Гьесда цадахъ хвалчабигун, тӏилалгун тӏаде бачӏунеб букӏана чӏахӏиял кашишзабазги чӏухӏби-хӏакимзабазги битӏараб гӏемераб халкъ. 
MAT.26.48	Хиянатчияс гьезда лъазабун букӏана: «Дица убач гьабурав чи Гӏиса вукӏина. Цинги ккве нужеца гьев». 
MAT.26.49	Ягьуда битӏун Гӏисада аскӏове уна.
MAT.26.49	– Ассаламу гӏалайкум, Рабби! – янги абун, Гӏисада убач гьабула.
MAT.26.50	Гӏисаца гьесда абула:
MAT.26.50	– Дурго мурад тӏубазабе, гьудул, гьанже.
MAT.26.50	Гьебсагӏат тӏадречӏчӏун гӏадамаз Гӏиса къан ккола.
MAT.26.51	Гьебмехалъ Гӏисал цо муридас лъалиниса бахъун хьвагӏараб хвалчаца цо чиясул (гьев вукӏана бищунго кӏудияв кашишасул рагьтӏател) гӏин къотӏун рехула. 
MAT.26.52	Гӏисаца гьев муридасда абуна:
MAT.26.52	– Хвалчен лъалиниб лъе! Хвалчен бахъарав хвалчадалъун хвезе вуго. 
MAT.26.53	Дие кумекалъе гьабсагӏат малаикзабазул анцӏила кӏигоялдаса цӏикӏкӏун бо битӏеян дирго Инсуда гьаризе дида кӏоларебиланищ дуда ракӏалде кколеб? 
MAT.26.54	Тӏухьдузда хъвавухъе лъугьинарогури гьебмехалъ.
MAT.26.55	Гьебсагӏаталъ Гӏисаца гьел гӏадамаздехун вуссун абуна:
MAT.26.55	– Хвалчабигун, тӏилалгун хъачагъасде гӏадин кӏанцӏанагури нуж дун кквезе. Щибаб къоялъ халкъалъе вагӏза-насихӏат гьабулев Мукъадасаб Рокъов гӏодов чӏун вукӏунаангури дун, гьениб нужеца диде квер борхичӏо. 
MAT.26.56	Амма гьаб кинабго лъугьунеб буго аварагзабазул Тӏухьдузда хъвараб ритӏухълъизелъун.
MAT.26.56	Гьебмехалъ киналго муридал, вукӏаралъув гьевги тун, лъутун уна.
MAT.26.57	Гьез Гӏиса вачана Кайафа абулев бищунго кӏудияв кашишасул бакӏалде. Гьенир данделъун рукӏана диниял гӏалимзаби ва чӏухӏби-хӏакимзаби. 
MAT.26.58	Пётрги вукӏана нахъа-нахъа чӏун вачӏунев, ва гьездаго хадув цун, бищунго кӏудияв кашишасул азбаралъухъе щвана гьев. Жаниве лъугьун, гӏодов чӏана.
MAT.26.59	Гьебмехалъ чӏахӏиял кашишзабазги тӏолабго тӏадегӏанаб судалъги балагьулеб букӏана Гӏиса чӏвазе къотӏиялъе гӏураб гӏайиб гьесде гӏунтӏизабизе гьересинугӏлъи. 
MAT.26.60	Амма гьеб гьезухъе щолеб букӏинчӏо, гьересинугӏлъиялъе гӏезегӏанго гӏадамал гьенире рачӏунел рукӏаниги. Амма ахиралда кӏиго чи вачӏун, 
MAT.26.61	гьез бицана, гьас абулеб букӏанин Аллагьасул Мукъадасаб Рукъ щущазабизе ва лъабго къоялде цӏидасан гьеб базе кӏолин жиндаян. 
MAT.26.62	Гьебмехалъ, тӏаде вахъун, бищунго кӏудияв кашишас Гӏисада гьикъана:
MAT.26.62	– Дуда данде нугӏлъи гьабун гьаз бицунеб бугеб жоялъе жаваб кьезе рагӏигойищ дур гьечӏеб?
MAT.26.63	Гӏиса вуцӏцӏун чӏун вукӏана. Бищунго кӏудияв кашишас гьесда абуна:
MAT.26.63	– Хӏакъав Аллагьасул цӏар бахъун гьарулеб буго дица дуда: Аллагьасул Вас Масихӏ мун ватани, вугилан абе нижеда.
MAT.26.64	Гӏисаца гьесда абуна:
MAT.26.64	– Дуцаго абулеб бугоха гьедин, амма дица нужеда абулеб буго: гьанжеялдаса хадув Гӏадамил Лъимер нужеда вихьила Къудратав Аллагьасул кваранаб рахъалда гӏодов чӏун ва зобалазул накӏкӏул парчабазда тӏад вачӏунев.
MAT.26.65	Гьебмехалъ бищунго кӏудияв кашиш, жиндаго тӏад букӏараб ретӏелги тӏутӏун балаго, ахӏдезе лъугьана:
MAT.26.65	– Гьас гӏасиял-пасикъал жал рицунел руго. Тӏокӏалги сундуе нилъее нугӏзал къваригӏарал? Гьале гьабсагӏат рагӏанагури гьасул гӏасиял-пасикъал рагӏаби. Щиб пикру нужер бугеб?
MAT.26.66	Киназго абуна гьев чӏвазе къотӏизе кколилан.
MAT.26.67	Цинги гьел Гӏисал бадире тударизе, гьев вухизе лъугьана.
MAT.26.68	– Мун авараг ватани, лъица кьабурабали бице, Масихӏ! – анги абун, гьесул кӏаркьен чӏвалаан.
MAT.26.69	Азбаралъув гӏодов чӏун вукӏарав Пётрида аскӏое ячӏун, цо гъаравашалъ абуна:
MAT.26.69	– Мунги вукӏанагури Галилеялдаса Гӏисада цадахъ.
MAT.26.70	Киназдаго цебе нагӏадала ккун, Пётрица абуна дуца бицунеб жо щибилан.
MAT.26.71	Пётр кавудухъехун унаго, гьений йикӏарай цоги гъаравашалда вихьана гьев. Гьенир аскӏор ругезда гьелъги абуна гьав чи Назареталдаса Гӏисада цадахъ вукӏанилан. 
MAT.26.72	Гьев чи жинда лъаларилан гьедун нагӏадала ккуна Пётрица гьанжеги. 
MAT.26.73	Гӏемер мехго балелде гьенир рукӏарал гӏадамаз, аскӏоре рачӏун, Пётрида абуна: «Гьайгьай, мунги дозул чи вуго. Мацӏалъухъ балагьун лъалеб буго мун ватӏа вахъизе». 
MAT.26.74	Гьебмехалъ Аллагьасул цӏар бахъун гьедаризе лъугьана гьев чи жинда лъаларилан. Гьебсагӏат рагӏана гӏегӏедулеб хӏелкил гьаракь. 
MAT.26.75	Пётрида ракӏалде щвана радакье хӏелеко бахъиналде, лъабцӏулго инкар гьабилин дуца дидасайилан Гӏисаца жиндаго абун рукӏарал рагӏаби. Къватӏиве ун гӏек-гӏекиялда гӏодана Пётр.
MAT.27.1	Дуниял рогьарабго, чӏахӏиял кашишзабазги халкъалъул чӏухӏби-хӏакимзабазги – киназго Гӏисада дандечӏараб хӏукму гьабуна гьев чӏвазе къотӏизе. 
MAT.27.2	Вухь-вухьун вачун Гӏиса кьуна Пилат сардарасухъе.
MAT.27.3	Гӏисае хилиплъарав Ягьудаца, гьев чӏвазе хӏукму гьабун букӏин лъайдал, жинцаго гьабуралдаса ракӏ бухӏун, доб лъеберабго гӏарцул гъурущ чӏахӏиял кашишзабазухъеги чӏухӏби-хӏакимзабазухъеги нахъе кьуна. 
MAT.27.4	Гьес абуна: «Гӏайибго гьечӏеб бидул хӏакъги мунагьги ккана диде». Гьез абуна: «Нижеца щиб гьабеянха мун вугев? Дур иш буго гьеб». 
MAT.27.5	Мукъадасаб Рокъобе рехун гьеб гӏарацги тун, Ягьуда нахъе ана ва живго жинцаго гъанкъана. 
MAT.27.6	Гьеб гӏарацги кодобе босун, чӏахӏиял кашишзабаз абуна чиясул бидухъ щвараб гӏарац, Къануналда рекъон, Мукъадасаб Рукъалъе садакъаде кьезе бегьуларилан. 
MAT.27.7	Цинги гьез, цоцазда дандбан, хӏукму гьабуна гьеб гӏарцухъ «Щагӏихъанасул хур» абулеб бакӏ бичун босизе ва гьеб апарагзаби рукъизе хабалазе тезе. 
MAT.27.8	Гьединлъидал гьеб бакӏалда жакъа къоялделъагӏанги «Бидул хур» абун цӏар хутӏун буго. 
MAT.27.9	Гьедин ритӏухълъана Иеремия аварагасул гьадинал рагӏаби: «Ва гьезие щвана лъеберго гӏарцул гъурущ, гьез багьа чӏезабурасухъ кьураб мухь, гьединаб букӏана Исраилил наслуялъул цо-цо гӏадамаз гьесухъ чӏезабураб багьа. Гьеб гӏарцухъги щагӏихъанасул хур босана гьез. 
MAT.27.10	Гьедин лъазабуна дида Бетӏергьанас».
MAT.27.11	Сардарасда цеве чӏезавуна Гӏиса. Сардарас Гӏисада гьикъана:
MAT.27.11	– Мунищха кколев жугьутӏазул Парччахӏ?
MAT.27.11	Гӏисаца жаваб кьуна:
MAT.27.11	– Дуца абулеб бугоха гьедин.
MAT.27.12	Амма чӏахӏиял кашишзабазги чӏухӏби-хӏакимзабазги жинде гӏайиб гӏунтӏизабулеб мехалъ, Гӏисаца жаваб кьечӏо. 
MAT.27.13	Гьебмехалъ Пилатица гьесда абуна:
MAT.27.13	– Дуда рагӏулеб гьечӏищ гьаз, дуде гӏайиб гӏунтӏизабун, гьабулеб бугеб нугӏлъи?
MAT.27.14	Цо рагӏи абунцин Гӏисаца жаваб кьечӏелъул, сардар цӏакъ гӏажаиблъун-хӏикмалъун хутӏана.
MAT.27.15	Гӏадат букӏана халкъалъе бокьарав цо туснахъ сардарас байрамалъул къоялъ къватӏиве виччалеб. 
MAT.27.16	Гьеб заманаялда туснахъалъув вукӏана Барабба абун цо цӏар рагӏарав такъсирчи. 
MAT.27.17	Халкъ бакӏарараб мехалъ Пилатица гьикъана:
MAT.27.17	– Нужехъе къватӏиве щив виччазе нужее бокьилеб: Бараббайищ яги Масихӏилан жинда абулев Гӏисайищ?
MAT.27.18	(Пилатида лъалеб букӏиндалха жахӏда-хӏусудалъ хӏал гьабун жиндихъе кьурав чи гьев вукӏин.) 
MAT.27.19	Хӏукму къотӏизе тахида гӏодов чӏун Пилат вугеб мехалъ, чӏужуялъ чи витӏун вачӏана, нолъ Гӏисал рахъалъ бихьараб квешаб макьуялъ гӏазаб кьолеб бугин жиндие, дуца гьев щибго гӏайиб гьечӏев валиясе расги гьабугейилан абизе. 
MAT.27.20	Амма чӏахӏиял кашишзабазги чӏухӏби-хӏакимзабазги халкъ мукӏур гьабун букӏана Барабба къватӏиве виччаян ва Гӏиса чӏвазе къотӏеян гьаризе. 
MAT.27.21	Сардарас гьезда гьикъана:
MAT.27.21	– Гьел кӏиязулго кинавав къватӏиве виччазе нужее бокьилеб?
MAT.27.21	– Барабба, – ян абуна гьез.
MAT.27.22	Цинги Пилатица гьезда гьикъана:
MAT.27.22	– Гьедин батани, Масихӏилан жинда абулев Гӏисада щибха гьабилеб?
MAT.27.22	Гьел киназго абуна:
MAT.27.22	– Хъанчида вазе ккола гьев!
MAT.27.23	Пилатица гьебмехалъ абуна:
MAT.27.23	– Гьас гьабураб квешлъигӏаги щиб?
MAT.27.23	Амма гӏадамал тӏадеги цӏакъ ахӏдезе лъугьана:
MAT.27.23	– Хъанчида вазе ккола гьев!
MAT.27.24	Гьабизе кӏолеб жо гьечӏеблъи бихьун, хӏатта гъалмагъир ккезехъин букӏин бичӏчӏун, Пилатица, лъимги бачӏинабун, кверал чурана, гьел гӏадамазда бихьуледухъ. Цинги гьес абуна:
MAT.27.24	– Щибго гӏайиб гьечӏев гьав чиясул бидул хӏакъ дида тӏад гьечӏо. Гьаб иш нужер буго.
MAT.27.25	Кинабго халкъалъ жаваб кьуна:
MAT.27.25	– Гьесул бидул хӏакъ нижедаги нижер лъималаздаги тӏад буго.
MAT.27.26	Гьебмехалъ Пилатица Барабба гьезухъе виччана. Гӏиса цӏалаца вухеян ва хъанчида ваян амру гьабуна.
MAT.27.27	Цинги сардарасул рагъухъабаз Гӏиса вачана претория абулеб кӏалгӏаялъул азбаралъуве. Рагъухъабазул тӏубараб полк бахъинабун букӏана гьенибе. 
MAT.27.28	Тӏаса ретӏелги бахъун, бецӏбагӏараб ххамил гӏаба ххола Гӏисада тӏад. 
MAT.27.29	Зазил хьухьун гьабураб тажги лъола гьесул ботӏрода, кваранаб квералъухъе гӏансаги кьола. Цинги, гӏад-хочӏие гьавун, гьесда цере накабазда чӏола: «Жугьутӏазул парччахӏ чӏахъаги!» – ян ахӏулаго. 
MAT.27.30	Гьел Гӏисаде тударула, гӏонсоца бетӏер бухула. 
MAT.27.31	Хӏалхьезегӏан инжит-хӏакъирги гьавун, доб гӏабаги тӏаса бахъун, жиндирго ретӏел ретӏуна гьесда тӏад. Ва хъанчида вазе вачун уна.
MAT.27.32	Гьев вачун унаго, хуриса вачӏунев вукӏарав Киренеялдаса цо Симон абулев чи данде ккана. Гьесда баччизабуна гьез Гӏисае гьабураб хъанч. 
MAT.27.33	Гьел щвана Голгота абулеб бакӏалде. Гьелъул магӏна ккола «Гвангвара гохӏ». 
MAT.27.34	Кьогӏлъизабураб чагъир кьуна гьесие гьекъезе. Цо кӏалдибеги босун, Гӏисаца инкар гьабуна гьелдаса. 
MAT.27.35	Гьевги хъанчида ван, можоро тӏамун гьесул ретӏел жидедаго гьоркьоб бикьана рагъухъабаз. 
MAT.27.36	Хъаравуллъи гьабун гьенирго чӏана гьел. 
MAT.27.37	«Жугьутӏазул парччахӏ Гӏиса», – абун, гьесде гӏунтӏизабураб гӏайиб тӏад хъвараб хъарщиги чӏвана гьесул бетӏералда тӏадехун.
MAT.27.38	Кӏиго хъачагъги вукӏана гьесда цадахъ хъанчида ван: цояв кваранаб рахъалда, цояв квегӏаб рахъалда. 
MAT.27.39	Цересан унел гӏадамаз, гьев хӏакъир гьавун абулеб букӏана:
MAT.27.39	– Ле, щущазабун Мукъадасаб Рукъгун, лъабго къоялде гьеб цӏидасан балев багьадур, мунго хвасар гьаве! 
MAT.27.40	Мун Аллагьасул Вас ватани, хъанчидаса гӏодове рещтӏа!
MAT.27.41	Гьединго чӏахӏиял кашишзабиги, диниял гӏалимзабиги ва чӏухӏби-хӏакимзабиги, гьев хӏакъир гьавун гаргадулел рукӏана:
MAT.27.42	– Цогидал хвасар гьарилилан вукӏанин, живго хвасар гьавун бажаруларев чи. Исраилил умматалъул парччахӏила жив! Рещтӏа абе гьанже хъанчидаса гъоркье, гьебмехалъ божила нилъ гьесда. 
MAT.27.43	Аллагьасе живго аманат гьавун вукӏанин, Аллагь гьасдаса рази ватани, гьанже гьес хвасар гьавеян абе. Аллагьасул Вас вугилан гурищ гаргадилев вукӏарав?
MAT.27.44	Гьесда цадахъ хъанчида рарал хъачагъалги рукӏана гьединго Гӏисаде хьанделел.
MAT.27.45	Къалъул гӏужалда тӏолабго ракь бецӏлъана. Гьеб бецӏлъи тӏаса инчӏо сагӏат лъабго тӏубазегӏан. 
MAT.27.46	Сагӏат лъабго тӏубалеб мехалъ, цо гучаб гьаракь гьабун, ахӏана Гӏисаца:
MAT.27.46	– Эли, Эли! Лема шевактани! – абун. (Гьелъул магӏна букӏана: «Дир Аллагь! Дир Аллагь! Щай дуца дун рехун тарав?»)
MAT.27.47	Гьенир рукӏарал цо-цояз, гьеб рагӏараб мехалъ абулеб букӏана Иляс аварагасде ахӏи балеб бугин гьесилан. 
MAT.27.48	Гьебмехалъ векерун ун гьезул цояс, цӏекӏаб чагъиралдаги ччун, чӏорто босун бачӏана ва, гӏорол тӏогьибги бухьун, бегьана гьесухъе. 
MAT.27.49	Цо-цояз абулеб букӏана: «Чӏа, гьанже бихьилин гьев хвасар гьавизе Иляс авараг вачӏунищали».
MAT.27.50	Цоги нухалъ гучаб гьаракьги гьабун, хвана Гӏиса. 
MAT.27.51	Гьале Мукъадасаб Рокъоб хирияб бакӏалда бигъун букӏараб пардав тӏарадаса ахаде щвезегӏан кӏихӏи бихъун ана, ракь багъарана, кьураби риххун ана, 
MAT.27.52	хабал кьватӏун ана, хваралъуса чӏаголъун, гьениса къватӏире лъугьун рачӏана церего хварал гӏемерал вализаби. 
MAT.27.53	Гӏиса хваралъуса вахъараб мехалъ, гьесда цадахъ Мукъадасаб шагьаралде
MAT.27.54	Ракь багъариги цогидал хӏикматал ишалги рихьараб мехалъ, аскаралъул нусилбетӏерги Гӏиса цӏунун гьесда цадахъ рукӏарал рагъухъабиги цӏакъ хӏинкъана. Гьез абуна:
MAT.27.54	– Хӏакъикъаталдаги гьав чи Аллагьасул Вас вукӏун вуго.
MAT.27.55	Галилеялдаса рахъарал гьесда цадахъ рачӏун, Гӏисае хъулухъалъе чӏарал гӏемерал руччабиги рукӏана гьенир, нахъегӏан чӏун ралагьун. Гьезда гьоркьор рукӏана: 
MAT.27.56	Магдалаялдаса Марямги, Якъубил ва Юсупил эбел Марямги, Зебедайил васазул эбелги.
MAT.27.57	Маркӏачӏубер рукӏкӏараб мехалъ, гьениве вачӏана Ариматея шагьаралдаса Юсуп абулев цо бечедав чи. Гӏисал мурид вукӏана гьевги. 
MAT.27.58	Пилатихъе ун гьес гьарана Гӏисал жаназа букъизе кьеян. Пилатица изну кьуна. 
MAT.27.59	Юсупица Гӏисал жаназа нахъе босула, бацӏцӏадаб хӏебтил мусруги бан, 
MAT.27.60	гьеб букъула кьурулъ бикӏун жиндиего хӏадурун букӏараб хабалазул нохъода цӏияб хабалъ. Нохъодул кӏалтӏе цо кӏудияб гамачӏги гиризабун тун, гьев нахъе ана. 
MAT.27.61	Гӏиса хабалъ лъолеб мехалъ, дандритӏухъе гӏодорчӏун рукӏана Магдалаялдаса Марямги ва дойцояй Марямги.
MAT.27.62	Гьеб букӏана рузман къо.
MAT.27.62	Нахъисеб къоялъ данделъун чӏахӏиял кашишзабиги фарисеялги Пилатихъе ана ва гьез абуна:
MAT.27.63	– Я, бетӏерчӏахъад! Нижеда ракӏалде щвана гьанже: чӏаго вугеб мехалъ гьадав гьерсихъанас абулаан хун лъабго къоялдасан хваралъуса вахъине вугилан. 
MAT.27.64	Гьединлъидал лъабго къо инегӏан досул хоб цӏунизе хъаравулзаби тӏаме. Досул муридаз, бикъун гьеб жаназагун, гӏадамазда абизе бегьула Гӏиса чӏаголъун вугилан. Досулалдасаги кӏудияб гьереси букӏина гьеб. 
MAT.27.65	Пилатица гьезда абуна:
MAT.27.65	– Гьаниса рачун хъаравулзабигун, нужеего бокьухъе цӏуне гьеб хоб.
MAT.27.66	Инеги ун, гьез хоб цӏунизе тадбир гьабуна: ганчӏида мугьру чӏвана ва гьенир хъаравулзаби тана.
MAT.28.1	Шамат къо индал, анкьил тӏоцебесеб къоялъул рогьалилъ, Гӏисал хабаде рахине рачӏана Магдалаялдаса Марямги ва дойцояй Марямги. 
MAT.28.2	Зобалаздасан гьениве рещтӏун вуго Бичасул малаик. Хабал картӏида цун лъун букӏараб гамачӏги нахъе босун, гьелда тӏад гьев гӏодов чӏедал, кутакалда ракь багъарана. 
MAT.28.3	Пириялъул гӏадаб сурат букӏана гьев малаикасул, гӏазухъахӏаб ретӏелги букӏана гьесда тӏад. 
MAT.28.4	Гьесукьа хӏинкъун хъаравулзаби сородана ва хварал чагӏи гӏадин лъугьана. 
MAT.28.5	Гьел руччабазда малаикас абуна:
MAT.28.5	– Нуж хӏинкъуге! Хъанчида ван хвезавурав Гӏиса нужеца валагьулев вукӏин лъала дида. 
MAT.28.6	Гьев гьанив гьечӏо. Гьес абухъе, хваралъуса вахъана Гӏиса. Гьанире рачӏа гьев вукъун вукӏараб бакӏалде ралагьизе. 
MAT.28.7	Гьабсагӏат ун нужеца Гӏисал муридазда абе, гьев хваралъуса вахъун вугин, нужедаса цеве Галилеялде щвезе вугин ва гьенив вихьилин нужеда гьев. Гьале гьадин абулеб буго дица.
MAT.28.8	Гьеб хобалдаса рикӏкӏалъизе гӏедегӏана гьел, ва хӏинкъиялъги рохиялъги куркьбал гъурал руччаби рекерун ана муридазда гьеб хабар лъазабизе.
MAT.28.9	Гьале, рорчӏамиянги абун, гьезда данде вачӏана Гӏиса. Аскӏоре ун, гьел руччаби, Гӏисае сужда гьабун, гьесул хӏатӏазда хурхана. 
MAT.28.10	Гӏисаца гьезда абуна:
MAT.28.10	– Нуж хӏинкъуге! Инеги ун, дир вацазда абе Галилеялде аян. Дова вихьила гьезда дун.
MAT.28.11	Гьел руччаби нахъе аралго, дол хъаравулзабазда гьоркьоса цо чанго чи шагьаралде ана ва чӏахӏиял кашишзабазда бицана доба ккарабщиналъул хӏакъалъулъ. 
MAT.28.12	Гьебмехалъ чӏахӏиял кашишзабиги чӏухӏби-хӏакимзабиги данделъана щиб гьабилебали дандбазе. Цинги, гӏурабгӏан гӏарацги хъаравулзабазе кьун, 
MAT.28.13	гьезда абуна:
MAT.28.13	– Нужеца бице: «Ниж кьижун ккараб мехалъ сардилъ рачӏун Гӏисал муридаз жаназа бикъун ана», – ян. 
MAT.28.14	Нагагь сардарасде гьеб хабар щвани, нижеца рекъезабила гьесулгун иш ва нужее гьелъул щибго къварилъи ккезе биччаларо.
MAT.28.15	Босун гьеб гӏарацгун, гьел рагъухъабазги жидеда малъухъе гьабуна. Ва жугьутӏазда гьоркьоб жакъа къоялде щвезегӏанги тӏибитӏун буго гьеб хабар.
MAT.28.16	Гӏисал анцӏила цо мурид, Галилеялде ун, гьес бихьизабун букӏараб магӏарде рахана. 
MAT.28.17	Гӏиса вихьидал, гьел суждаялда чӏана, цо-цоязул рекӏелъ щаклъиги бижана. 
MAT.28.18	Аскӏове вачӏун Гӏиса гьезда гаргадизе лъугьана. Гьес абуна:
MAT.28.18	– Зобалазул ва ракьалъул тӏолабго ихтияр дихъе щвана. 
MAT.28.19	Гьединлъидал киналго халкъазухъе ун, дир рагӏи тӏибитӏизабе, ва Инсулги, Васасулги, Илагьияб Рухӏалъулги цӏаралдалъун, лъадалъ ччун рахъун, гьезул мунагьал чуризаре. 
MAT.28.20	Дица нужее гьабунщинаб амру тӏубазабизе малъе гьездаги. Дуниял ахирлъизегӏан щибаб къоялъ дун нужеда цадахъ вугевлъиги лъай.
MAT.28.20	Амин!
MRK.1.1	Аллагьасул вас Гӏиса Масихӏил хӏакъалъулъ Рохалил хабар гьадин байбихьулеб буго. 
MRK.1.2	Ишая аварагасул тӏехьалда ругел Аллагьасул рагӏаби ритӏухълъана:
MRK.1.2	«Гьале, мун вачӏиналде дуе нух къачӏазе дирго илчи
MRK.1.3	«Цо ахӏи буго авлахъалда рагӏулеб:
MRK.1.3	– Бетӏергьанасе нух къачӏай, битӏизабе гьесда цебе шагьра!»
MRK.1.4	Гьедин вачӏана Яхӏя авараг авлахъалде. Нужерго мунагьал чуризе гӏоло, кантӏун Аллагьасде руссаян ва лъадалъ ччун рахъаян лъазабулеб букӏана гьес. 
MRK.1.5	Гьесухъе бачӏунеб букӏана Ягьудиялъул улка-ракьалъулги Иерусалималъулги тӏолабго халкъ. Жидерго мунагьал рехсон хадуб, Аллагьасде руссун, гьезул мунагьал чуризе Иордан гӏурул лъадалъ ччун рахъулаан Яхӏяца гӏадамал. 
MRK.1.6	Ретӏунеб ретӏелги Яхӏял варанидул квасул букӏана, рачлихъ борчунги букӏана хьвацӏил рачел. Гьес кваналеб жоги букӏана гарцӏги гӏалхул гьоцӏоги. 
MRK.1.7	Гьес гӏадамазда лъазабулеб букӏана:
MRK.1.7	– Дида хадувго вачӏунев вуго дидаса гӏемерго къудрат цӏикӏкӏарав. Гӏодове къулун гьесул хьитил рухьен бичизецин мустахӏикъав гьечӏо дун. 
MRK.1.8	Лъадалъ ччун рахъун, рацӏцӏад гьаруна дица нуж. Гьес нуж рацӏцӏад гьарила Илагьияб Рухӏалдалъун.
MRK.1.9	Гьел къоязда Галилеялъул Назарет шагьаралдаса гьениве вачӏарав Гӏисаги Иордан гӏурул лъадалъ ччун вахъана Яхӏяца. 
MRK.1.10	Гӏиса лъадалъа къватӏиве лъугьунаго, бихьана гьеб лахӏзаталда, зобалги кӏирикьизарун, Илагьияб Рухӏ, миккидул сураталда боржун бачӏун, гьесухъе рещтӏунеб. 
MRK.1.11	Цинги гьаракьги рагӏана зобалаздасан:
MRK.1.11	– Мун вуго дие вокьулев дир Вас! Дудаса вохун вуго дун!
MRK.1.12	Гьебсагӏат гьеб Рухӏалъ Гӏиса гӏицӏаб авлахъалде ине гьесизавула. 
MRK.1.13	Гьеб авлахъалда кӏикъого къо бана Гӏисаца. Илбисалъги хӏалбихьана гьениб гьев къосинавизе кӏоларищали. Гьенив гӏалхул жанаваразда гьоркьовги вукӏана Гӏиса. Малаикзабиги рукӏана гьенир Гӏисае хъулухъалъе.
MRK.1.14	Яхӏя авараг гвандинив тӏамун хадув Галилеялде уна Гӏиса. Гьес гьениб лъазабула Аллагьасдасан Рохалил хабар. 
MRK.1.15	Гьес абулеб букӏана:
MRK.1.15	– Болжал щвана! Аллагьасул Парччахӏлъи тӏаде гӏунтӏун буго! Нуж кантӏе, Аллагьасде русса! Гьеб Рохалил хабаралде иманги лъе!
MRK.1.16	Галилеялъул ралъдал рагӏалдасан унаго, Гӏисада рихьана ччугӏие гьин рехулел Симонги гьесулго вац Андрейги. Гьел рукӏана ччугӏихъаби.
MRK.1.17	– Дида цадахъ рилълъа, – ян абуна гьезда Гӏисаца. – Дица нуж лъугьинарила гӏадамал кколел ччугӏихъабилъун. 
MRK.1.18	Гьенибго гьинги тун, гьебсагӏат гьел Гӏисада цадахъ уна. 
MRK.1.19	Гьениса гӏемерго рикӏкӏалъилалде, Гӏисада рихьана Зебедайил вас Якъубги гьесулго вац Иоаннги. Ччугӏа кквезе гьин къачӏалел рукӏана гьелги росода тӏад. 
MRK.1.20	Гьездеги ахӏана Гӏисаца, жинда цадахъ рилълъаян. Жидерго эмен Зебедайги гьесул хӏалтӏухъабиги росонир тун, гьев кӏиявгоги ана Гӏисада цадахъ.
MRK.1.21	Цинги гьел щвана Капернаум шагьаралде. Шамат къо тӏаде щварабго, синагогаялъувеги вачӏун, гьениб гӏадамазе вагӏза гьабизе лъугьана Гӏиса. 
MRK.1.22	Гӏисал вагӏзаялъ хӏикмалъизарун рукӏана гьел. Диниял гӏалимзабаз гӏадин гуреб, цо хӏалкӏолъи жиндилъ бугев чияс гӏадин малъулеб букӏана гьес.
MRK.1.23	Синагогаялъуве лъугьун вачӏана хъубаб женалъ ккурав цо чи. Гьев ахӏдезе лъугьана:
MRK.1.24	– Нижедасан дуе къваригӏараб щиб, Назареталдаса Гӏиса! Ниж гъуризейищ мун вачӏун вугев! Дида лъала мун щивали. Илагьияв чи вуго мун! Аллагьас витӏун вуго мун!
MRK.1.25	Амма Гӏисаца жен чӏезабуна:
MRK.1.25	– Кӏал къай дуца! Нахъе а мун гьесул чорхолъа!
MRK.1.26	Гьев чиясул нусабго лага сородизабуна шайтӏаналъ. Цинги гӏасияб гьаракьги гьабун, лъутун ана гьеб гьесул чорхолъа. 
MRK.1.27	Гьелда гӏажаиблъун-хӏикмалъун хутӏана гӏадамал. Гьез цоцазда гьикъулеб букӏана:
MRK.1.27	– Гьабго щиб хӏикмат? Цӏияб гӏелмуцинищ гьаб? Хъубал жундузецин амру гьабизе кӏолеб къудрат кинаб, гьесул амруялъе мутӏигӏлъулел жундулги кинал?
MRK.1.28	Тӏолабго Галилеялда хехго тӏибитӏун ана Гӏисал хӏакъалъулъ хабар.
MRK.1.29	Гьебсагӏат синагогаялъуса къватӏиве вахъун, цадахъ Якъубги Иоаннги рачун, гьев ана Симонилги Андрейилги бакӏалде. 
MRK.1.30	Цӏа-каналъул унтуца бусаде ккун ятана Симонил якьад. Гьебсагӏат Гӏисада бицуна гьей унтун йигилан. 
MRK.1.31	Аскӏове ун, Гӏисаца гьей, кверги ккун, йорхизаюла. Цӏа-канги ун, якьад гьазие квен-тӏехалда квалквадизе лъугьуна.
MRK.1.32	Бакъ тӏерхьун, маркӏачӏубер рукӏкӏарабго, киналго унтаралги хъубал жундуз ккуралги рачӏана Гӏисахъе рачун. 
MRK.1.33	Тӏолабго шагьар бакӏарун букӏана гьеб сордоялъ Симонил кавудахъе. 
MRK.1.34	Гӏисаца сах гьаруна батӏи-батӏияб гӏузруялъ унтарал гӏемерал гӏадамал. Чанги чиясул чорхолъа бачахъана хъубаб жен. Гьес хъубал жундул кӏалъазе риччалароан, гьезда лъалеб букӏиндалха гьев щивали.
MRK.1.35	Нахъисеб къоялъ хъахӏлъи барабго тӏадеги вахъун, Гӏисаца нух босана гӏадан-чи гьечӏеб бакӏалде ва гьенив Аллагьасе гьари-дугӏаялде вуссун чӏана. 
MRK.1.36	Гьесул лъалкӏда хадур рахъарал Симонидаги гьасда цадахъ рукӏараздаги ватана Гӏиса. 
MRK.1.37	Гӏисада гьез абуна киналго мун валагьулел ругилан. 
MRK.1.38	Гӏисаца гьезда абуна:
MRK.1.38	– Рилълъа сверухъ ругел росабалъе ва шагьаразде, гьенибги халкъалъе Рохалил хабар бицине ккола дица. Гьелъие гӏололъидалха дун гьаниве вачӏарав.
MRK.1.39	Тӏолабго Галилеялъул ракьалде щун, синагогабазде ун, гӏадамазе вагӏза гьабуна гьес ва чангиязул чурхдулъа жундул рачахъана.
MRK.1.40	Барасалъ унтарав цо чи вачӏана Гӏисахъе ва накабазда чӏун гьардезе лъугьана:
MRK.1.40	– Дуе бокьани, дуда кӏолаха дун вацӏцӏалъизавизе!
MRK.1.41	Гьесда гурхӏун Гӏисаца, гӏебеде битӏун квер хъвана гьесда. Цинги абуна:
MRK.1.41	– Дие бокьун буго мун вацӏцӏалъизе. Вацӏцӏалъе мун!
MRK.1.42	Тӏад букӏараб чанхъги гъенон ун, гьебсагӏат вацӏцӏалъана гьев чи. 
MRK.1.43+MRK.1.44	Нахъе витӏулаго, Гӏисаца гьесда лъазабуна:
MRK.1.43+MRK.1.44	– Вореха, дуца лъиданиги бицунге гьаб хӏалтӏи! Мусал къануналда рекъон, мунго вацӏцӏалъун вукӏин гӏадамазда лъазе, кашишасухъеги ун, гьесда дурго черх бихьизабе ва мунго вацӏцӏалъаралъухъ къурбанги хъвезабе.
MRK.1.45	Амма гьениса нахъе аравго, гьев чи лъугьана ккараб иш киназего гьурщизе. Гьединлъидал Гӏисада кӏвечӏо тӏатун шагьаралде вачӏине, гӏадан-чи гьечӏеб бакӏалда вахча-хьван чӏезе ккана. Амма киса-кисагоги гӏемераб халкъ бачӏунаан гьесухъе.
MRK.2.1	Чанго къоялдасан Гӏиса нахъеги Капернаумалде вачӏана. Гьебсагӏат гӏадамазда лъана гьев рокъове тӏадвуссун вукӏин. 
MRK.2.2	Гьесухъе бачӏараб халкъалъул гӏемерлъиялъ нуцӏикӏалтӏацин хутӏун букӏинчӏо гӏадамазе чӏезе бакӏ. Гьезие Рохалил хабар бицунев вукӏана Гӏиса. 
MRK.2.3	Гьебмехалъ ункъояс восун гьениве вачӏана палижалъ ккурав цо чи. 
MRK.2.4	Кӏалтӏе ракӏарун рукӏарал гӏадамазул гӏемерлъиялъ Гӏисада аскӏове восизе санагӏат ккечӏелъул, гьев вугеб рукъалъул тӏохги бичун, гьениса гъоркье биччазе ккана унтарав тӏад лъураб турут. 
MRK.2.5	Гьел гӏадамазул божи бихьун, Гӏисаца унтарасда абуна:
MRK.2.5	– Мунагьаздаса вацӏцӏалъана, дир вас, мун!
MRK.2.6	Гьенир гӏодор чӏун рукӏарал цо-цо диниял гӏалимзабаз пикру гьабуна: 
MRK.2.7	«Аллагьасде гӏасилъунцин гурищ гьав вугев? Гӏицӏго Аллагьасда гурони, лъида кӏолеб инсанасул мунагь чуризе?»
MRK.2.8	Гӏисада гьебсагӏат лъана жиндир хӏакъалъулъ гьезул гьединал пикраби рукӏин. Гьездехун вуссун, Гӏисаца абуна:
MRK.2.8	– Щай нужеца нужерго рекӏелъе гьединал пикраби риччалел? 
MRK.2.9	Кинаб бигьаяб: унтарасда «Мун мунагьаздаса вацӏцӏалъанилан» абизейищ, яги «Тӏаде вахъун, дурго турутги босун, вилълъанхъейилан» абизейищ? 
MRK.2.10	Амма нужеда лъан букӏа: Гӏадамил Лъимадул ихтияр буго гьаб ракьалда гӏадамазул мунагьал тӏасалъугьун тезе, – янги абун, Гӏиса унтарасдехун вуссана:
MRK.2.10	– 
MRK.2.11	Дица дуда абулеб буго: тӏаде вахъа, дурго турутги босун, рокъове а!
MRK.2.12	Ралагьун гӏадамалгун гьев чи гьебсагӏат тӏаде вахъуна, жиндирго турутги босун, къватӏиве уна. Киназго хӏикмалъун Аллагьасе рецц гьабуна. Гьез абулеб букӏана гьадинаб иш киданиги бихьичӏилан.
MRK.2.13	Гьениса къватӏиве вахъун, Гӏиса нахъеги Галилеялъул ралъдахъе ана. Гьенибеги тӏолабго халкъ бачӏана гьесда хадуб. Гӏисаца гьезиеги гьабуна вагӏза-насихӏат. 
MRK.2.14	Нухлул хӏакъ бакӏарулеб бакӏалда гӏодов чӏун вихьарав Алфейил Левий абулев гьеб ишалъе тӏамурав чиясда цевесан унаго, Гӏисаца гьесда абула:
MRK.2.14	– Дида цадахъ вилълъа, – ян.
MRK.2.14	Вахъун Гӏисада цадахъ уна гьевги.
MRK.2.15	Гьале Левийил бакӏалда кваналев вукӏана Гӏиса. Гьесда ва гьесул муридазда цадахъ гӏодор чӏун кваналел рукӏана гӏемерал магъало бакӏарулел чагӏи ва цогидабги мунагь-хӏакъалъул агьлу. Гӏисада цадахъ ругезда гъорлъ гӏемер рукӏана гьеб тайпаялъул гӏадамал. 
MRK.2.16	Гӏисада аскӏор гӏодор чӏун кваналел гьел рихьидал, фарисеязул диниял гӏалимзабаз гьесул муридазда абулаан:
MRK.2.16	– Магъало бакӏарулел чагӏаздаги цогидаб мунагь-хӏакъалъул агьлуялдаги цадахъ квана-гьекъон вукӏине бегьилищ гьав?
MRK.2.17	Гьеб рагӏун, Гӏисаца гьезда абуна:
MRK.2.17	– Сахазе гурев тохтир хӏажалъулев, унтаразейин. Аллагьасде руссине муъминзаби ахӏизе гуро дунги вачӏун вугев, мунапикъзаби ахӏизейин.
MRK.2.18	Яхӏял муридазги фарисеязги кӏал ккураб заман букӏана гьеб. Аскӏоре рачӏун гӏадамаз Гӏисада гьикъана:
MRK.2.18	– Яхӏял муридалги фарисеязулалги кӏал ккун ругеб мехалъ, гьал дур муридаз щай кӏал кколареб? – абун.
MRK.2.19	Гӏисаца гьезда абуна:
MRK.2.19	– Бахӏарав аскӏов вугебгӏан мехалъ, гьес берталъе ахӏарал гьудулзаби квана-гьекъечӏого кӏал ккундайха рукӏинел? Бахӏарав аскӏов вугебгӏан мехалъ гьез кӏал кквезе бегьуларо. 
MRK.2.20	Рачӏина бахӏарав гьезухъа вахъун арал къоялги, гьеле гьел къояз кквела гьез кӏалги. 
MRK.2.21	Лъицаниги баларо басрияб ратӏлида цӏияб рукъи: цӏияб букъулаго басрияб бихъун ина, каратӏги дагьабги кӏодолъила. 
MRK.2.22	Лъицаниги тӏоларо басрияб рахълъеналъубе цӏияб чагъирги. Гьелъ рахълъен багьизабула, гьебмехалъ чагъирги рахълъенги хола. Цӏияб чагъир тӏезе ккола цӏияб рахълъеналъубе.
MRK.2.23	Пуланаб шамат къоялъ Гӏиса унев вукӏана цо хурзабахъан. Гьенисан унаго, ролъул тӏорал ретӏизе лъугьана гьесул муридал. 
MRK.2.24	Гьебмехалъ фарисеяз Гӏисада абуна:
MRK.2.24	– Балагье шамат къоялъ гъоз гьабулеб бугеб жо: Мусал къануналъ гьабизе гьукъараб иш гьабулеб буго.
MRK.2.25	Гӏисаца гьезда абуна:
MRK.2.25	– Унго, киданиги цӏаличӏебищ нужеца, живгоги цадахъ рукӏаралги рес къотӏун, ракъун хутӏидал, Давудица щиб гьабурабали? 
MRK.2.26	Бищунго кӏудияв кашишлъун Абиатар вугеб заманаялда, Аллагьасул рокъове жанивеги лъугьун, гьениса босун Давудица жинцагоги кванан буго, цадахъ рукӏаразеги кьун буго гӏицӏго кашишзабаз гурони кваназе гьукъараб чед.
MRK.2.27	Цинги Гӏисаца гьезда абуна:
MRK.2.27	– Гӏадамал шамат къоялъе гӏоло гуро рижун ругел, шамат къо гӏадамазе гӏоло бижун буго. 
MRK.2.28	Гьединлъидалин шамат къоялъулги ихтияр Гӏадамил Лъимадухъ бугеб.
MRK.3.1	Цоги нухалъ синагогаялъуве вачӏиндал, Гӏисада гьенив ватана цояб квер бакъварав чи. 
MRK.3.2	Гӏисада хадуб хал ккурал гӏадамалги рукӏана, гьес гьев чи сахлъизавуни, шамат къоялъ гьабураб хӏалтӏийилан, гьесде гӏайиб гӏунтӏизабизе бокьун. 
MRK.3.3	Квер бакъварав чиясда Гӏисаца абуна:
MRK.3.3	– Тӏаде вахъун, рукъ бакьулъе вачӏа! – ян.
MRK.3.4	Гьел гӏадамаздехун вуссун, Гӏисаца гьикъана:
MRK.3.4	– Шамат къоялъ лъикӏлъи гьукъун бугебищ, квешлъи гьабизе изну бугебищ? Чиясул рухӏ хвасар гьабизейищ кколеб, яги гьев хвезавизейищ кколев?
MRK.3.4	Гьел руцӏцӏун чӏана. 
MRK.3.5	Цо ццидалаб берги гьезда речӏчӏизабун, гьезул ракӏазул согӏлъиялдаса пашманлъарав Гӏисаца дов чиясда абуна:
MRK.3.5	– Квер гӏебеде битӏе, – ян.
MRK.3.5	Гьесги квер гӏебеде битӏула, гьебсагӏат гьебги сахлъула. 
MRK.3.6	Гьебмехалъ синагогаялъуса къватӏире рахъаралго, фарисеялги гьеродилалги данделъула Гӏиса киндай тӏагӏинавилаян тадбиралъе ургъизе.
MRK.3.7+MRK.3.8	Гӏиса жиндирго муридалгун цадахъ Галилеялъул ралъдал рагӏалде ана. Гьесда цадахъ добе багъарана Галилеялъул халкъалъул кӏудияб руккел. Ягьудиялдасаги, Иерусалималдасаги, Идумеялдасаги ва Иордан гӏурул доб рахъалдасаги гӏемераб гӏалам бачӏана гьенибе, Гӏисал хӏалкӏолъиялъул хабар рагӏун. Тиралъул ва Сидоналъул ракьалдаса рачӏаразулги чӏахӏиял руккалаби гӏуна гьенир. 
MRK.3.9	Гьениб муридазда гьес тӏадкъана жив тӏаде вахине раса хӏадур гьабеян: гӏадамазул гӏемерлъиялъ, гьел тӏаде къан рачӏине гурилан хӏинкъун вукӏана гьев. 
MRK.3.10	Гӏемерал унтарал гӏадамал сах гьарун рукӏана Гӏисаца, гьединлъидал черхалда унти-гӏузру бугел чагӏи гӏедегӏулел рукӏана гьесухъе, гьесда цо квергӏаги хъвазе щвелародаян. 
MRK.3.11	Гӏиса вихьараб мехалъ, хъубал жундуз ккурал чагӏи гьесда цере накабазда чӏолаан ва ахӏдолаан, мун Аллагьасул Вас кколилан. 
MRK.3.12	Амма Гӏисаца жундузда лъазабулаан жив щивали бицунгейилан.
MRK.3.13	Гьале Гӏиса магӏарде вахана. Гьес гьенире ахӏана жиндиего рокьарал муридал. Гьелги Гӏисада аскӏоре ана. 
MRK.3.14	Гьес анцӏила кӏигояв чапарзабилъун гьаруна, жиндаго цадахъ рукӏинеги, Рохалил хабар лъазабизе ритӏизеги, 
MRK.3.15	гӏадамазул чорхолъа жундул рачахъулеб къудрат кьезеги. 
MRK.3.16	Гьел рукӏана: Гӏисаца Пётр абун тӏокӏцӏар жиндие кьурав Симон, 
MRK.3.17	Зебедайил вас Якъуб, гьев Якъубилго вац Иоанн (гьев кӏиясего Гӏисаца кьун букӏана Боанергес абураб цӏар – гьебги ккола «Гъугъадиялъул васал» абураб магӏнаялъул рагӏи), 
MRK.3.18	Андрей, Филипп, Бартоломей, Матфей, Фома, Алфейил вас Якъуб, Фаддей, Симон Кӏанъанаъ
MRK.3.19	хадув Гӏисае хилиплъарав Ягьуда Искариотги.
MRK.3.20	Гӏиса тӏадвуссун рокъове щвана. Нахъеги гьенибе бакӏарараб халкъалъул гӏемерлъиялъ, Гӏисаеги гьесул муридазеги санагӏалъи ккечӏо гӏодорчӏун чадил мочӏу кӏалдиб лъезе. 
MRK.3.21	Гьев вуссун вукӏин лъан, гьесул бетӏер сверун бугилан абулебги рагӏун, Гӏисал цебесеб гӏагарлъиялъул чагӏи рачӏана гьев нахъе вачине.
MRK.3.22	Иерусалималдаса рачӏарал диниял гӏалимзабазни абулеб букӏана жундузул хан вугин Гӏисал чорхолъе лъугьун, ва гьеле гьев жундузул ханас кумек гьабулеб бугин гьесие жундул рачахъизеян. 
MRK.3.23	Гьебмехалъ аскӏореги ахӏун, Гӏисаца гьезда, мисал бачун, бицана:
MRK.3.23	– Кин кӏолеб илбисалда жибго бачахъизе? 
MRK.3.24	Цо пуланаб ханлъиялда жаниб кьал ккани, гьеб ханлъи биххичӏого хутӏуларо. 
MRK.3.25	Цо хъизаналда жаниб кьал ккани, гьеб хъизанги биххичӏого хутӏуларо. 
MRK.3.26	Гьединго илбисги жибго жиндаго дандечӏун кьалда бугони, гьеб къечӏого хутӏуларо. Гьелъул иш лъугӏулагури гьебмехалъ. 
MRK.3.27	Цо къуватав чиясул рокъове лъугьун, гьесул боцӏи-рикъзи бикъизе кӏоларо, цин гьев вухь-вухьун рехун хадуб гурони. Гьебмехалъ кӏвела гьесул рукъ бикъизе.
MRK.3.28	Хӏакълъун абулеб буго дица нужеда: гӏадамазул киналниги мунагьал ва кигӏан кӏудиял рукӏаниги гьесда лъурал бугьтанал тӏасалъугьун тезе руго Бетӏергьанас. 
MRK.3.29	Амма Илагьияб Рухӏалда бугьтан лъурав чиясе тӏасалъугьин киданиги букӏине гьечӏо. Абадиялъги тӏаса ккеларо гьесдаса гьеб мунагь.
MRK.3.30	(Гӏисаца гьедин абуна, гьез абулеб букӏиндал гьев жундуз ккун вугилан.)
MRK.3.31	Цинги Гӏисахъе рачӏуна гьесул эбелги вацалги. Дора къватӏир жалгоги чӏун, гьев ахӏизе чи витӏула гьез. 
MRK.3.32	Гӏемерал гӏадамал рукӏана гьебмехалъ Гӏисада аскӏор. Гьесда абуна:
MRK.3.32	– Доле дора къватӏир духъ ралагьун чӏун руго дур эбелги вацалги. Мун цӏехон рачӏун руго дол.
MRK.3.33	Гӏисаца гьезда абуна:
MRK.3.33	– Эбеллъун щий дие кколей ва вацаллъунги щал кколел?
MRK.3.34	Цинги жинда сверухъ гӏодор чӏун ругезухъ берги тӏамун, Гӏисаца абуна:
MRK.3.34	– Гьале дир эбелги дир вацалги. 
MRK.3.35	Щайгурелъул Аллагьасул амру-нагью тӏубазе гьабулев чи щив вукӏаниги, гьев ккола дие вацги, яцги, эбелги.
MRK.4.1	Нахъеги ралъдал рагӏалда гӏадамазе вагӏза-насихӏат гьабизе лъугьана Гӏиса. Гӏемераб халкъ бакӏарун букӏана гьесухъе. Гьединлъидал, ралъдалъ бугеб росодеги вахун, гьенив гӏодов чӏун вукӏана гьев. Тӏолабго халкъин абуни ралъдал рагӏалда эхетун букӏана. 
MRK.4.2	Гӏемераб хабар бицана гьезие Гӏисаца, батӏи-батӏиял мисалалги рачана.
MRK.4.3	– Гӏенеккея: хуриб хьон хьазе вахъун вукӏанила цо чи. 
MRK.4.4	Хьалаго-хьалаго цо-цо мугьал нухде рортанила, роржун рачӏун хӏанчӏаз рищанила гьел. 
MRK.4.5	Цо-цо мугьал ракьул хъал гурони тӏад гьечӏеб тӏалде кколел рукӏанила. Ракь тӏеренаб букӏиндал, гьел гьенир хехго тӏирщанила ва тӏаде раккизе лъугьанила. 
MRK.4.6	Амма бакъ тӏад речӏчӏарабго, речӏан анила гьел, ва гъваридго ракьулъе кьалбал риччан рукӏинчӏелъул, хеккого ракъванила. 
MRK.4.7	Цогиги мугьал заз-хъарахъалда гъорлъе кканила, хӏалигъун бижараб чӏахӏицаги зазицаги гьел гъанкъун реханила, ва гьезда тӏад тӏорги бечӏанила. 
MRK.4.8	Цогидал мугьал кканила лъикӏаб ракьалда тӏаде, гьездасан рижанила ва гӏун рачӏанила тӏорал: гьезул цоялда букӏанила лъеберго, цогидалда – лъабкъого ва цо-цоялда – нусгоги мугь.
MRK.4.9	Цинги Гӏисаца абуна:
MRK.4.9	– Гӏундул ругезда рагӏизе биччанте гьеб!
MRK.4.10	Жалго хутӏидал, дов анцӏила кӏиявго чапарасги цогидал цадахъ рукӏаразги Гӏисада гьикъана, мун мисал бачун кӏалъаялъул магӏна щибилан. 
MRK.4.11	Гӏисаца абуна:
MRK.4.11	– Нуж руго Аллагьасул Парччахӏлъиялъул балъголъаби лъазе рес щварал гӏадамал, амма цогидазе кинабго мисалаздалъун бицуна, – 
MRK.4.12	ралагьун ругониги гьезда бихьунгутӏизе, гӏенеккун ругониги рагӏунгутӏизе, бичӏчӏунгутӏизе. Гьедин букӏинчӏебани, гьел Аллагьасде руссинаан ва гьезул мунагьалги чурилаан.
MRK.4.13	Цинги гьес абуна:
MRK.4.13	– Унго бичӏчӏичӏебищ нужеда доб мисалалъул магӏна? Гьеб бичӏчӏуларел нужеда цогидал мисалал кинха ричӏчӏилел? 
MRK.4.14	Хьон хьалев чи ккола рагӏи хьалев чи. 
MRK.4.15	Цо-цо чиясул иш ккола нухде рортарал хьодул мугьазда релълъун. Гьесул гӏинда рагӏани Аллагьасул рагӏи, гьебсагӏатго бачӏун илбисалъ бикъун уна гьесул рекӏелъе ккун букӏараб рагӏи. 
MRK.4.16	Гьединго цогидал гӏадамал релълъуна ракьул хъал гурони тӏад гьечӏеб тӏалде рортарал мугьаздасан бижаралда. Рагӏини гьездаги рагӏула ва гьебсагӏат рохун къабулги гьабула. 
MRK.4.17	Амма рекӏел гъварилъуда кьалбал гьечӏелъул, гьеб халат хутӏуларо. Къабул гьабураб рагӏи сабаблъун хӏинкъабиги къварилъабиги тӏаде ккараб мехалъ, гьединав чияс къо хӏехьоларо. 
MRK.4.18	Цогидал релълъуна заз-хъарахъалда гъорлъе рортарал мугьаздасан бижаралда. 
MRK.4.19	Рагӏини гьездаги рагӏула, амма гьезул рекӏелъе лъугьарал гьаб дуниялалъул тӏалаб-агъазалъ ва бечелъиялдаги тӏагӏам-лазаталдаги хадур хачадиялъ гьеб рагӏи гъоркь къинабула. Гьединазул хӏалухъенги букӏунаро. 
MRK.4.20	Амма руго лъикӏаб ракьалде рортарал мугьаздасан бижаралда релълъарал гӏадамалги. Рагӏиги гьезда рагӏула, къабулги гьабула. Хӏалухъенги бижула цоязе лъеберго, цогидазе лъабкъого, цо-цоязе нусго нухалъцин цӏикӏкӏараб.
MRK.4.21	Цинги Гӏисаца гьезда абуна:
MRK.4.21	– Сахӏида гъоркь яги хьонбакӏалда гъоркь лъезейищ чирахъ бакун рокъобе жанибе босулеб? Борхатаб бакӏалда гурищ гьеб лъолеб? 
MRK.4.22	Балъгоябщинабги тӏатунеб, бахчарабщинабги загьирлъулеб. 
MRK.4.23	Гӏундул ругезда рагӏизе биччанте гьеб!
MRK.4.24	Цоги гьес абуна:
MRK.4.24	– Балагьея, гӏинтӏаме гьаб дир калимаялъухъ: кинаб сахӏалъ нужеца борцаниги, гьединабго сахӏалъ борцине буго нужееги, ва нужее тӏадеги жубазе бугеб. 
MRK.4.25	Кодолъи бугесе тӏадеги кьезе буго, кодолъи гьечӏесухъа бугебги бахъизе буго.
MRK.4.26	Цоги Гӏисаца абуна:
MRK.4.26	– Аллагьасул Парччахӏлъи релълъуна цо гьадинаб ишалда. Масала, пуланав чияс ракьулъе рехула хьодул мугь. 
MRK.4.27	Цинги къаси кьижун, къад вахъун, жиндирго яшавалда вукӏуна гьев, ва гьесда лъаларо кин гьеб мугь тӏирщулебали, тӏаде баккулебали. 
MRK.4.28	Ракьалъ жинцаго тӏалаб гьабула мугьалъул: цин гьеб тӏаде баккула, хадуб тӏор бала, тӏоралда мугь цӏубала. 
MRK.4.29	Гьале, тӏоралда мугь барщарабго, босун нилъгун вачӏуна гьев лъилъаризе, хур бакӏаризе заман щун бугелъул.
MRK.4.30	Цоги гьес абуна:
MRK.4.30	– Сунда релълъунеб Аллагьасул Парччахӏлъи? Яги кинаб мисал бачун гьелъул сипат цебе чӏезабилеб? 
MRK.4.31	Масала, гьеб релълъуна горчицаялъул хьодул мугьалда. Гьеб буго ракьалде хьалел киналго хьоназда гьоркьоб бищунго гьитӏинаб хьодул мугь. 
MRK.4.32	Амма гьеб мугь ракьулъе ккани, гьелдасан лъугьуна бищунго кӏудияб хъарахъ, ва гьелъул чӏахӏиял гӏаркьалабазул рагӏдукь хӏанчӏаз бусабицин гьарула.
MRK.4.33	Гьедин гӏемерал мисалалги рачун, гьезда бичӏчӏуледухъ бицунаан Гӏисаца Рохалил хабар. 
MRK.4.34	Мисал гъорлъ гьечӏеб каламго букӏунароан гӏадамаздехун гьесул. Цинги жалго хутӏараб мехалъ, жиндирго муридазда бичӏчӏизабулаан гьес гьеб киналъулго магӏна.
MRK.4.35	Гьебго къоялъ маркӏачӏул гӏужалъ Гӏисаца муридазда абуна ралъдал доб рахъалде рахине кколилан. 
MRK.4.36	Халкъги нахъе битӏун, Гӏисаги вачун, гьел рахана гьев тӏад вукӏараб доб росоде. Цогидал русбиги рукӏана гьезда цадахъ. 
MRK.4.37	Кутакаб гьури бахъана: речӏчӏун рачӏарал карачалабаз раса лъадал цӏолеб букӏана. 
MRK.4.38	Гӏиса гьебмехалъ, цо къаданибжоги лъун, росол нахъисеб рахъалда кьижун вукӏана. Аскӏоре ун, муридаз ворчӏизавуна гьев:
MRK.4.38	– Я, Мугӏалим! Нилъ гъанкъизехъин рукӏиналъул ургъелгойищ дуе гьечӏеб? – абун.
MRK.4.39	Тӏаде вахъун гьес гьорода лъазабуна, тӏокӏаб пугейилан, карачалабазеги: «Руцӏцӏун чӏа!» – ян амру гьабуна. Гьебсагӏат гьури къотӏана, тӏубанго сихӏ къотӏун дуниялги хутӏана.
MRK.4.40	Цинги Гӏисаца жиндирго муридазда абуна:
MRK.4.40	– Кигӏан хӏинкъарал чагӏи нужго! Кибе араб нужер божи-иман?
MRK.4.41	Гьебмехалъни цӏакъго-цӏакъ хӏинкъана гьел, гьуриги карачалабиги жиндие мутӏигӏав гьавго кинав чийилан цоцазда абулеб букӏана гьез.
MRK.5.1	Гьале гьал щвана Галилеялъул ралъдал добаб рахъалда бугеб герасеназул
MRK.5.2	Гӏиса ракъдаде рещтӏараб мехалъ, цойидасанго гьесда дандчӏвана хабалазул нохъаздаса къватӏиве вачӏунев хъубал жундуз ккурав цо чи. 
MRK.5.3	Гьениб хабалазухъ букӏана гьесул чӏейи
MRK.5.4	Кверазда рахсал ран, бохдузда маххал ран, чанцӏулго вухь-вухьана гӏадамаз гьев, амма рахсалги гьес тӏутӏун ралаан, маххалги гъурун рехулаан. Лъиданиги кӏолеб букӏинчӏо гьев квегъизе. 
MRK.5.5	Къасиги къадги – кидаго гохӏал, нохъал тирулаго ахӏдолев-чӏчӏичӏчӏидулев вукӏунаан гьев, ганчӏазда тункун лъурал ругъназул цӏун черхги букӏунаан. 
MRK.5.6	Рикӏкӏадасанго Гӏиса вихьидал, векерун вачӏун гьев гьасда цеве кӏалагъоркье речӏчӏана 
MRK.5.7	ва ахӏдезе лъугьана:
MRK.5.7	– Тӏадегӏанав Аллагьасул Вас Гӏиса! Щиб дуе дидасан къваригӏараб? Аллагьасул цӏар бахъун гьарулеб буго дуда, дие гӏазаб кьоге! – ян.
MRK.5.8	(Гӏисаца шайтӏаналъе амру гьабун букӏиндалха гьесул чорхолъа къватӏибе лъугьаян.)
MRK.5.9	Цинги Гӏисаца гьикъана дуда цӏар щибилан. Жаваб кьуна:
MRK.5.9	– «Бо» буго дида цӏар. Щайгурелъул ниж гӏемерал руго гьанир.
MRK.5.10	Цинги Гӏисада цӏакъ гьардезе лъугьана, гьаб улкаялдаса жал нахъе гъогейилан. 
MRK.5.11	Гьениб цо мугӏрул ссанда кваналеб букӏана болъоназул кӏудияб рехьед. 
MRK.5.12	Жундуз Гӏисада гьарана жал гьел болъоназда гъорлъе риччайилан. 
MRK.5.13	Гьес изну кьуна. Гьев чиясул чорхолъа къватӏиреги рачӏун, хъубал жундул болъоназулъе лъугьана. Гьебсагӏат тӏубараб рехьед – кӏиазаргогӏанасеб болъон цо борхатаб бакӏалдасан цадахъго ралъдалъе кӏанцӏун ана ва гьенир гъанкъана.
MRK.5.14	Болъоназул гӏухьби гьениса лъутун ана, ва шагьаралдаги росабалъги гьез бицана ккараб жо. Цинги лъугьа-бахъараб иш бихьизе гӏадамалги рачӏана гьенире. 
MRK.5.15	Гӏисада аскӏоре щведал, гьенив гӏодов чӏун ватана дов жундузул боялъ гьалаглъизавун вукӏарав чи: тӏад ретӏелги буго гьесда, камилаб гӏакълу-лъаялдаги вуго. Гӏадамазул рекӏелъе хӏинкъи лъугьана. 
MRK.5.16	Гьенир рукӏараз бицана жундуз ккун вукӏарасул лъугьарабги дол болъоназул ккарабги. 
MRK.5.17	Гьебмехалъ гьел гӏадамаз Гӏисада гьарана жидер ракьалдаса нахъе айилан. 
MRK.5.18	Гӏиса росоде вахиндал, дов жундуз ккун вукӏарав чияс гьесда гьарана живги цадахъ вачейилан. 
MRK.5.19	Амма Гӏисаца изну кьечӏо. Гьес абуна:
MRK.5.19	– Гьанже мун рокъове а ва дурго агьлуялда бице Бетӏергьанас дуего гьабураб лъикӏлъиялъулги, гьев дуда гурхӏараб куцалъулги хӏакъалъулъ.
MRK.5.20	Инеги ун гьев чияс Анцӏшагьаралъул гӏадамазда гьоркьоб тӏибитӏизабуна Гӏисаца жиндие гьабураб хӏалкӏолъиялъул хабар. Киналго гьелда хӏикмалъун хутӏун рукӏана.
MRK.5.21	Нахъеги росодаги рекӏун, Гӏиса ралъдал добцояб рагӏалде щвараб мехалъ, гӏемераб халкъ бакӏарана гьесухъе. Гьев вукӏана ралъдал рагӏалда эхетун. 
MRK.5.22	Гьале, гьениве вачӏуна синагогаялъул хӏакимзабазул цояв. Яир букӏана гьесда цӏар. Гӏиса вачӏун вихьидал, гьев гьасда цеве накабазда чӏола, 
MRK.5.23	ва кутакалда гьардезе лъугьуна:
MRK.5.23	– Дир яс холей йиго, вачӏун дуца цо квер хъвани, сахлъила гьей, чӏаго хутӏила гьей.
MRK.5.24	Гӏиса гьесда цадахъ уна.
MRK.5.24	Гъуркъун хадур рачӏунел гӏадамазул руккелалъ гьоркьов вазавун вукӏана гьев. 
MRK.5.25	Анцӏила кӏиго соналъ би къотӏичӏого ва черх бацӏцӏалъичӏого йикӏарай, 
MRK.5.26	жиндир бугебщинаб боцӏи-рикъзи тохтирзабазе кьуниги, дагьайги квеш лъугьун гурони, гьезда мадар лъугьинабизе кӏвечӏей цо пуланай чӏужугӏаданалъ, 
MRK.5.27	Гӏисал хабар рагӏидал ячӏун, халкъалъул гурулъ вугев гьесухъе нух бахъула ва нахъасан гьесул ратӏлида квер хъвала. 
MRK.5.28	Гӏисал ратӏлидагӏаги квер хъвазе щвани, жий сахлъилин ракӏалде кколаан гьелда. 
MRK.5.29	Гьебсагӏатго къотӏана гьелъул чорхолъа чвахулеб букӏараб би, ва гьеб гӏазабалдаса жийго хвасарлъарайлъи бичӏчӏана гьелда. 
MRK.5.30	Гьебго заманаялда Гӏисадаги лъана цо чи сахлъизавизе кӏолеб къуват жиндир чорхолъа араблъи.
MRK.5.30	– Лъица дир ратӏлида квер хъвараб? – абун гьикъана гьес, халкъалдехунги вуссун.
MRK.5.31	Гьесул муридаз абуна:
MRK.5.31	– Дуда сверухъ гъуркъун бачӏунеб бугеб гӏалам бихьулагурищ дуда. Гьединги букӏаго, жинда хъварав чи щивилан абулеб буго дуца.
MRK.5.32	Гӏисайин абуни, жиндир ратӏлида квер лъица хъварабали лъазе, сверухъе валагьахъдилев вукӏана. 
MRK.5.33	Жиндиего лъугьараб ишги бичӏчӏун, хӏинкъун сородилаго ячӏуна дой чӏужугӏадан Гӏисада аскӏое ва, кӏалагъоркье гьесда цееги речӏчӏун, гьелъ бицуна тӏолабго хӏакъикъат. 
MRK.5.34	Гӏисаца гьелда абула:
MRK.5.34	– Дурго божи-иманалъ хвасар гьаюна, яц, мун. Гьанже а дурго, сах хутӏагийин мун!
MRK.5.35	Гьелдехун кӏалъалев Гӏиса вукӏаго, синагогаялъул хӏакимасул бакӏалдаса ругьел бачӏуна, дур яс хванилан, гӏадада Мугӏалимасул рахӏат хвезабун щайилан. 
MRK.5.36	Гьел рагӏабазул сан гьабичӏого, Гӏисаца ясалъул инсуда абула:
MRK.5.36	– Мун хӏинкъуге, божун вукӏа!
MRK.5.37	Пётрги, Якъубги, Якъубил вац Иоаннги гурони, цогидав чиги цадахъ вачинчӏого, 
MRK.5.38	Гӏиса щола синагогаялъул хӏакимасул бакӏалде. Гьенир гьесда ратула ахӏи-хӏуралда гӏодилаго ва магӏу гьабулаго рихха-хочун ругел гӏадамал. 
MRK.5.39	Гӏисаца гьезда абула:
MRK.5.39	– Щай нуж гӏодулел? Щай рихха-хочулел? Гьей хун гьечӏогури. Кьижун ккун буго лъимер.
MRK.5.40	Гьел гьасда тӏад релъанхъизе лъугьуна. Гӏисаца киналго къватӏире гъола. Ясалъул эбел-эменги ва жиндаго цадахъ рукӏаралги рачун, гьев лъугьуна яс егун йигеб рокъове. 
MRK.5.41	Ясалъул кверги ккун, Гӏисаца гьелда абула:
MRK.5.41	– Тӏелитаъ, кӏум! (Гьелъул магӏна букӏана – «Дуда буго абулеб: Тӏаде яхъа, ясай!»)
MRK.5.42	Гьебсагӏат тӏадеги яхъун хьвадизе лъугьана гьей яс. (Гьелъул букӏана анцӏила кӏиго сон.) Гӏемерго гӏажаиблъун-хӏикмалъун, битӏахъе хаган хутӏана гӏадамал. 
MRK.5.43	Гӏисаца абуна гьей ясалъе квен кьеян, ва, воре, нужеца гьелъул хӏакъалъулъ лъиданиги бицунгеянги лъазабуна.
MRK.6.1	Гьениса вахъун Гӏиса ана живго гӏураб шагьаралде. Цадахъ гьесул муридалги рукӏана. 
MRK.6.2	Шамат къо тӏаде щварабго, Гӏисаца байбихьана синагогаялъуб халкъалда Аллагьасул рагӏи малъизе. Гьесухъ гӏенеккаразул гӏемерисел гӏажаиблъун хутӏун рукӏана. Гьез цоцазда абулеб букӏана:
MRK.6.2	– Кисагӏаги гьасие гьаб щвараб? Гьасулъ бугеб гьабго кинаб цӏодорлъи-гӏакъиллъи? Кингӏагидай гьасул квердасан гьадинал мугӏжизатал лъугьунел? 
MRK.6.3	Марямил вас цӏулал устар гурищ гьав? Якъубил, Юсупил, Ягьудал ва Симонил вац гурищ гьав? Гьанир нилъеда аскӏор гурищ гьасул яцал ругел?
MRK.6.3	Гьедин васвасаца ккун гьесда божичӏо гьел. 
MRK.6.4	Гьебмехалъ Гӏисаца абуна гьезда:
MRK.6.4	– Къимат-къадру гьечӏев авараг вукӏунаро; амма жиндирго инсул росдацаги, жиндирго гӏагарлъиялъги ва жиндирго рукъалъул агьлуялъги гьев рикӏкӏунаро.
MRK.6.5	Гьениб Гӏисада кӏвечӏо цониги мугӏжизат бихьизабизе. (Квер хъван цодагьалго чагӏи сах гьари гурони, батӏияб хӏалкӏолъиги гьесдасан тӏатинчӏо.) 
MRK.6.6	Хӏикмалъун вукӏана Гӏиса гьел божунгутӏиялда.
MRK.6.6	Цинги гьев хьвадана сверухъ ругел росабалъе, гьенибги халкъалда Рохалил хабар бицине. 
MRK.6.7	Хадуб гьес, ахӏун анцӏила кӏиявго чапаргун, кӏи-кӏиккун гьелги ритӏана. Хъубал жундузда тӏад ихтиярги кьуна Гӏисаца гьезухъе. 
MRK.6.8	Цохӏо гӏанса гурони, цадахъ щибниги: я квен-тӏех, я таргьа-къвачӏа, я рачлихъ бараб чвантиниб лъун гӏарац босугеянги лъазабуна Гӏисаца гьезда. 
MRK.6.9	Хьитал ретӏеян абуна, амма хисизе ретӏел цадахъ босугеянги малъана. 
MRK.6.10	Гӏисаца гьезда абуна:
MRK.6.10	– Нуж тӏад рещтӏарав гьоболги хисуге, гьеб шагьаралдаса къватӏире рахъинегӏан. 
MRK.6.11	Ваамма нуж къабулги гьаричӏони, ва нужер рагӏабазухъ гӏинги тӏамичӏони, гьениса къватӏире рахъунаго, нужерго хьитаздаса хӏурги кӏутӏун те. Аллагьасда цебе гьез жаваб кьезе букӏине хутӏа абе гьеб.
MRK.6.12	Гьел чапарзаби ана кантӏун Аллагьасде руссаян гӏадамазда лъазабизе. 
MRK.6.13	Чанги чиясул чорхолъа жундул рачахъана гьез. Даруяб нах бахун гӏемерал унтарал гӏадамал сахлъизаруна.
MRK.6.14	Гӏисал цӏар киса-кибего машгьурлъун букӏиндал, Гьерод ханасухъеги щолел рукӏана гьесул хӏакъалъулъ харбал. Цояз абулеб букӏана, хваралъуса вахъун вачӏарав Яхӏя авараг вугин гьев, ва гьединлъидал гьес рихьизарулел ругин гьал мугӏжизаталги. 
MRK.6.15	Цогидаз абулеб букӏана Иляс авараг вугин гьевилан. Некӏо заманаялда рукӏарал аварагзабиго гӏадинав авараг вугин гьевилан абулел чагӏиги рукӏана. 
MRK.6.16	Амма гьеб рагӏидал, Гьеродицани абуна, жинца бетӏер къотӏизабурав Яхӏя авараг вугин, хваралъуса вахъун вачӏун.
MRK.6.17	Гьеродица жинцаго кьун букӏана кквезеги ккун Яхӏя гвандинив тӏамейилан буюрухъ. Гьелъие гьадинаб гӏиллаги букӏана: Гьеродица лъадилъун ячун йикӏана жиндирго вац Филиппил чӏужу Гьеродиада. 
MRK.6.18	Амма Яхӏяца гьесда абулеб букӏана вацасул йикӏарай чӏужу дуца ячине бегьуларилан. 
MRK.6.19	Гьединлъидал гьесда ццин бахъун йигей Гьеродиадае бокьун букӏана Яхӏя чӏвазе. Амма гьелда гьеб гьабизе кӏвечӏо. 
MRK.6.20	Щайгурелъул Гьерод Яхӏякьа хӏинкъулаан. Гьесда лъалаан Яхӏя вацӏцӏадав ва мукъадасав чи вукӏин. Гьединлъидал цӏунун вукӏана гьев Гьеродица. Кигӏанго гьесул рагӏабаз рекӏел рахӏат хвезабулеб букӏаниги, Гьеродие бокьулаан Яхӏяхъ гӏенеккизе.
MRK.6.21	Ахирги цо санагӏатаб къо тӏаде щвана. Живго гьавураб къо кӏодо гьабун Гьеродица кӏудияб квана-гьекъей гьабуна, кинабго Галилеялъул къо-ас бугел чӏухӏбиги, бодул церехъабиги, бищунго хӏурматиял хӏакимзабиги ахӏун. 
MRK.6.22	Гьений тӏаде ячӏун Гьеродиадал яс кьурдана, Гьеродги гьесда аскӏор рукӏаралги цӏакъ рази гьаруна гьелъ. Гьеродица гьей ясалда абуна:
MRK.6.22	– Щиб дуе бокьаниги, гьаре дида, дица дуе кьела гьеб.
MRK.6.23	Цинги гьев гьелъие гьедана:
MRK.6.23	– Щиб дуца гьараниги, гьеб дуе дир сайигъат буго, хӏатта дир ханлъиялъул бащдаб букӏа абе гьеб.
MRK.6.24	Инеги ун, гьелъ жиндирго эбелалда гьикъана щибдай гьарилаян. Эбелалъ малъана Яхӏя аварагасул къотӏараб бетӏер гьарейилан. 
MRK.6.25	Гьебсагӏат, екерун ханасухъеги ун, ясалъ гьесда абуна:
MRK.6.25	– Дие бокьун буго Яхӏя аварагасул бетӏер, гъадрида жаниб лъун, гьабсагӏат дуца дихъе кьезе.
MRK.6.26	Хан цӏакъ пашманлъана. Амма гьалбадеридаги рагӏун гьедараб гьа хвезабиларилан гьелъие инкар гьабизе бокьичӏо. 
MRK.6.27	Гьебсагӏат ханас гӏащтӏичиясе амру гьабуна, Яхӏял къотӏараб бетӏерги босун вачӏайилан. 
MRK.6.28	Вортун ун, гвандинив вугев Яхӏял бетӏерги къотӏун, гъадриниб гьебги лъун вачӏана гӏащтӏичи. Цинги ясалъухъе кьуна гьес гьеб. Гьелъги босун жиндирго эбелалъухъе кьуна.
MRK.6.29	Гьеб хабар рагӏидал, Яхӏял муридаз гьесул жаназа, нахъеги босун, хабалъ букъана.
MRK.6.30	Дол чапарзаби Гӏисахъе тӏадруссана, ва жидецаго гьабурабщинабги халкъалда малъарабщинабги бицана гьез гьесда. 
MRK.6.31	Рачӏунелги унелги гӏадамазул гӏемерлъиялъ кӏалдиб квен лъезецин заман букӏинчӏелъул, Гӏисаца гьел чапарзабазда абуна:
MRK.6.31	– Гьанже нилъ гьазда аскӏоса цо гӏадан-чи гьечӏеб гӏалахалде рилълъина цодагьалъ хӏухьбахъи гьабизе.
MRK.6.32	Халкъалдаса ратӏалъун, росодаги рекӏун, цо гӏадан-чи гьечӏеб бакӏалде ана Гӏисаги гьелги. 
MRK.6.33	Амма гӏемерисел гӏадамазда рихьана гьел унел ва щал ругелали лъана. Гьединлъидал ралъдал рагӏалчӏван рекерун, киналго шагьараздаса гӏадамал ракъдадасан рекерана гьенире, ва, гьаздасаги цере дореги щун ратана. 
MRK.6.34	Гӏиса ракъдаде лъугьараб мехалъ, гьесда гьениб бихьана гӏемераб халкъ, ва гьев гурхӏана вехь гьечӏеб гӏи гӏадин ругел гӏадамазда; гьезда гӏемераб жо малъизе лъугьана гьев.
MRK.6.35	Маркӏачӏумех щолеб букӏиндал, Гӏисада аскӏоре рачӏун гьесул муридаз абуна:
MRK.6.35	– Гӏадан-чиго гьечӏеб бакӏ бугин гьаб, сордоги тӏаде щолеб бугин, 
MRK.6.36	нахъе айилан абе гьал гӏадамазда, гьанир сверухъ ругел росабалъ жидеего квание гӏамал гьабизе.
MRK.6.37	Гӏисаца гьезда абуна:
MRK.6.37	– Нужеца кваназаре гьел.
MRK.6.37	Гьез абуна:
MRK.6.37	– Гьал гӏорцӏизаризе чадихъ кӏинусго динар кьезейищха ниж инел?
MRK.6.38	Гӏисаца гьезда абуна:
MRK.6.38	– Чан чед нужехъ бугебали хал гьабун рачӏа, – ян.
MRK.6.38	Хал гьабун рачӏун гьез абуна:
MRK.6.38	– Щуго чедги кӏиго ччугӏаги буго, – ян.
MRK.6.39	Гьебмехалъ Гӏисаца гьезда лъазабуна гьел гӏадамал гӏурччинаб харда тӏад, кьера-кьерал гьарун, гӏодор чӏезареян. 
MRK.6.40	Гьелги нус-нусккун ва кӏикъоялда анцӏ-анцӏккун гӏодор чӏана. 
MRK.6.41	Гӏисаца щуябго чедги кӏиябго ччугӏаги кодобе босана, зобалаздехун вуссун кванде дугӏа гьабуна ва бек-бекун муридазухъе кьуна, халкъалъе бикьейилан. Цинги кӏиябго ччугӏаги бикьана киназдаго гьоркьоб. 
MRK.6.42	Киналго гӏорцӏизегӏан кванана. 
MRK.6.43	Нахъе хутӏараб чадилги ччугӏилги кесказул анцӏила кӏиго гьегь цӏезабуна. 
MRK.6.44	Бихьиназулцин кинавниги щуазарго чи вукӏана гьенив кваналев.
MRK.6.45	Цинги Гӏисаца жиндирго муридал ритӏана, гьеб халкъ жинца нахъе биччалалде, росодеги рахун, ралъдал добцояб рахъалда бугеб Бетсаидаялде цере-цере айилан. 
MRK.6.46	Халкъги нахъе битӏун, Гӏиса Аллагьасе гьари-дугӏаялъе магӏарде ана.
MRK.6.47+MRK.6.48	Маркӏачӏубер рукӏкӏараб мехалъ раса ралъдал бакьулъе щун букӏана. Цинги ралъдал рагӏалда живго цохӏо вукӏарав Гӏисада бихьана бадибехун пулеб кутакаб гьорода данде лъим ххазе ккун, гьезул тату хун букӏин. Жеги хъахӏлъи рехилалдего Гӏиса ралъдал лъеда тӏасан вилълъун гьезда аскӏове ана. Гьале гьев цоги рахъалдехун унев ватана гьезда хьолбохъан. 
MRK.6.49	Лъеда тӏасан вилълъун вачӏунев гьесда бер чӏвайдал, хваразул рухӏ бугилан ккун, росода рукӏаразул чӏахӏиял гьаркьал кӏанцӏана. 
MRK.6.50	Киназдаго вихьулев вукӏана гьев, ва киналго хӏинкъунги рукӏана. Гьебсагӏат Гӏисаца гьезда абуна:
MRK.6.50	– Дун вуго! Нуж расги хӏинкъуге! Къвакӏун чӏа!
MRK.6.51	Цинги гьев гьезда аскӏове росоде вахана. Гьебсагӏат гьуриги къатӏана. Дагьалги гӏажаиблъун, хӏикмалъун хутӏун рукӏана гьел. 
MRK.6.52	Доб чадил мугӏжизатгицин бичӏчӏун букӏинчӏелъулин гьезул ракӏ бицатго хутӏун букӏараб.
MRK.6.53	Ралъдал добаб рахъалде рахун, гьел щвана Геннесареталъул ракьалде ва якорь рехана. 
MRK.6.54	Цинги росодаса рещтӏун гьел ракъдаде лъугьана. Гьебсагӏат Гӏисаги лъан, 
MRK.6.55	гьенир рукӏарал гӏадамал рахъ-рахъалде рекерун ана, ва гьев вугин рагӏараб бакӏалде туртида лъун росун рачӏана гьез унтарал чагӏи. 
MRK.6.56	Гьедин, киве гьев щваниги – шагьараздаги, росабалъги, кулабаздаги, – росун рачӏун базар къотӏнор лъолаан унтарал чагӏи. Гьесул гӏабаялъул гӏертелалда квер хъвазегӏаги биччайилан гьарулаан гьез. Гьесда квер хъванщинав чиги сахлъулаан.
MRK.7.1	Гьале Гӏисахъе рачӏун, гьенир данделъана фарисеялги Иерусалималдаса цо чанго динияв гӏалимчиги. 
MRK.7.2	Гӏисал цо-цо муридал «хъубал» квераз, ай квералги чуричӏого, кваналел рихьана гьезда. (
MRK.7.3	Фарисеялги ва цогидал киналго жугьутӏалги, умумуздасанго бачӏараб динияб гӏадат цӏунун, цин кверал чуричӏого кваназе гӏодор чӏоларо. 
MRK.7.4	Базаралдаса руссараб мехалъги гьел кверал чуричӏого кваналаро. Цогиги гӏемер руго гьез цӏунарал гӏадатал. Масала, мухӏканго чурула суркӏа-щурун, парччи-гулгун, пахьул хьагал.) 
MRK.7.5	Гьединлъидал фарисеязги диниял гӏалимзабазги Гӏисада гьикъула:
MRK.7.5	– Умумузул динияб гӏадатги цӏуничӏого щай дур муридал чуричӏел квераз кваналел ругел?
MRK.7.6	Гӏисаца жаваб кьуна:
MRK.7.6	– Нуж гӏадинал ххвелал гьаризе бокьулел чагӏазул хӏакъалъулъ цӏакъ битӏун абун бугебха Ишая аварагасул тӏехьалда:
MRK.7.6	«Гьел гӏадамазул кӏалалъ Дир цӏар гӏемер рехсола,
MRK.7.6	Амма ракӏални гьезул рикӏкӏад руго Дидаса.
MRK.7.7	Гӏадада ккела гьезул Дие гьабураб тӏагӏат,
MRK.7.7	Гӏадамазул гӏадатал цӏунизе халкъ тӏамидал».
MRK.7.8	Аллагьасул амруги рехун тун, гӏадамазул гӏадат цӏунула нужеца.
MRK.7.9	Цоги гьес абуна:
MRK.7.9	– Нужерго гӏадат цӏунизе бокьун Аллагьасул амру нахъчӏвазени махщел щун буго нужее! 
MRK.7.10	Мусал къануналда гурищ абун бугеб: «Дурго инсулги эбелалъулги адаб-хъатир гьабе!» Хадубги: «Жиндирго инсул яги эбелалъул хӏакъалъулъ квешаб рагӏи абурав чи чӏвазе ккола». 
MRK.7.11	Амма нужеца малъулеб буго: масала, пуланав чиясул ихтияр бугила инсуда яги эбелалда абизе нужее дидасан кколеб напакъа дица Аллагьасе къурбан, ай назру гьабунилан. 
MRK.7.12	Гьелдалъун нужеца чӏезабулеб буго гьев чияс жиндирго инсуеги эбелалъеги кумек гьабичӏониги гӏолилан. 
MRK.7.13	Гьедин нужеца умумуздасан бачӏараб гӏадаталдалъун хвезабулеб буго Аллагьасул амру. Гьелда релълъаралги гӏезегӏан жал гьарулел руго нужеца.
MRK.7.14	Нахъеги халкъги аскӏобе ахӏун, Гӏисаца абуна:
MRK.7.14	– Дихъ гӏенекке нуж киналго: 
MRK.7.15+MRK.7.16	къватӏиса жанибе аралъ гуро инсан хъублъизавулев, гьев хъублъизавула гьесда жаниса къватӏибе бачӏаралъ. Гьеб бичӏчӏа нужеда!
MRK.7.17	Гьеб халкъалда аскӏоса ун рокъоре щвараб мехалъ Гӏисада муридаз гьикъана доб кициялъул магӏна щибилан. 
MRK.7.18	Гӏисаца гьезда абуна:
MRK.7.18	– Гьедигӏанго жо бичӏчӏуларел чагӏийищха нужги? Къватӏиса жанибе аралъ инсан хъублъизавуларевлъи лъаларебищха нужеда? 
MRK.7.19	Кӏалдисан чорхолъе жанибе араб жо инсанасул рекӏелъе гуро унеб, чохьонибе уна, цинги гьенисан къватӏибеги уна. (Гьел рагӏабаздалъун Гӏисаца бичӏчӏизабуна инсанас кваналебщинаб квен бацӏцӏадаб, хӏалалаб букӏин.)
MRK.7.20	Хадубги гьес абуна:
MRK.7.20	– Амма инсан хъублъизавула гьесда жанисан бачӏун къватӏибе аралъ. 
MRK.7.21+MRK.7.22	Щаян абуни, инсанасда жанисан, гьесул рекӏелъан рачӏуна квешал къасдалги, хъахӏбалъиги, цӏогьги, чӏвай-хъвейги, зиначилъиги, хъантӏи-къарумлъиги, ццинги, хӏилла-макруги, пасалъиги, жахӏда-хӏусудги, бугьтанги, чӏухӏи-пахрулъиги, жагьиллъиги. 
MRK.7.23	Гьеле гьеб инсанасда жанисан къватӏибе бачӏунебщинаб квешлъиялъ хъублъизавула гьев.
MRK.7.24	Гьениса вахъун Гӏиса щвана Тир шагьаралъул ракьалде. Пуланав чиясул бакӏалда рещтӏарав гьесие бокьун букӏинчӏо жив вачӏун вукӏин гӏадамазда лъазе. Амма вахчун гьев хутӏичӏо. 
MRK.7.25+MRK.7.26	Цо чӏужугӏаданалда рагӏана гьев вачӏун вугилан. Гьелъул яс йикӏана жундуз ккун. (Гьей йикӏана мажусияй, Сириялъул ракьалдаса финикияй.) Гӏисахъе ячӏун, гьесул хӏатӏазда цее накабаздаги чӏун, гьелъ гьарана жиндир ясалъул чорхолъа шайтӏан бачахъейилан. 
MRK.7.27	Гьес гьелда абуна:
MRK.7.27	– Цин лъимал гӏорцӏизегӏан чӏа, лъималазул кӏалдиса бахъун чед гьабзазе базе бегьуларо.
MRK.7.28	Гӏисае жавабалъе гьелъ абуна:
MRK.7.28	– Я, Бетӏерчӏахъад! Гьебни битӏараб буго. Амма лъималазухъа рортарал чадил кескал столалда гъоркь регун рукӏунел рукъалъул гьабзазеги щолагури.
MRK.7.29	Цинги Гӏисаца гьелда абуна:
MRK.7.29	– Гьеб рагӏи дие рекӏее гӏуна, гьанже дурго рокъое а; дур ясалъул чорхолъа шайтӏан нахъе арабин.
MRK.7.30	Рокъое щведал, гьелда жиндирго яс ятана, шайтӏанги чорхолъа ун, парахатго бусада егун.
MRK.7.31	Тир улкаялдаса вахъун, Сидон шагьарги къотӏун, Анцӏшагьаралъул ракьалдасан нахъеги Галилеялъул ралъдал рагӏалде щвана Гӏиса. 
MRK.7.32	Гьесухъе вачун вачӏана хӏалица гурони кӏалъазе кӏоларев гӏинкъав чи, гьесда цо квер хъвайилан гьарун. 
MRK.7.33	Довегӏанги вачун, Гӏисаца гьев чиясул гӏинзунир килщал къазаруна, ту-тузеги ту-тун гьесул мацӏалдаги хъвана килищ. 
MRK.7.34	Цинги, зобалазде бералги тӏамун, угьун хӏухьелги биччан, гьес абуна:
MRK.7.34	– Этпатахӏ! (Гьелъул буго «Рагье!» абураб магӏна.)
MRK.7.35	Гьебсагӏат гъов чиясул гӏундул рагьун рачӏана, ва мацӏалда букӏараб гарацӏги бичун ун, бацӏцӏадго кӏалъазе лъугьана. 
MRK.7.36	Гьелъул хӏакъалъулъ лъиданиги бицунгейилан лъазабуна Гӏисаца гьел гӏадамазда. Амма гьедин цӏикӏкӏун гьукъанагӏан, дагьабги цӏикӏкӏун тӏибитӏулеб букӏана халкъалда гьоркьоб Гӏисал хабар. 
MRK.7.37	Ва дагьабги цӏикӏкӏун гӏажаиблъун, хӏикмалъун хутӏарал гӏадамаз цоцазда абулаан:
MRK.7.37	– Сунда квер баниги, кинабго лъикӏ лъугьунеб буго гьесухъа. Гӏинкъаздаги рагӏи рагӏизабулеб буго, мацӏ лъаларелги кӏалъазарулел руго.
MRK.8.1	Гьел къоязда нахъеги цӏакъ гӏемераб халкъ бакӏарана Гӏисада аскӏобе. Квен-тӏехги гьечӏого гьел хутӏидал, жиндирго муридалги аскӏоре ахӏун, Гӏисаца гьезда абуна:
MRK.8.2	– Гьал гӏадамазда гурхӏун вуго дун. Гьале лъабабго къоялъ дида аскӏор чӏун руго. Кваназе жоги хутӏун гьечӏо гьазухъ. 
MRK.8.3	Кваначӏого дица риччани, рокъоре унаго, рухӏ дагьлъун ккезе бегьула гьел, цӏакъго рикӏкӏадаса рачӏаралги ругелъул гьезда гьоркьор.
MRK.8.4	Муридаз гьесда абуна:
MRK.8.4	– Гьаниб гӏалхуда гьазие гӏураб чед лъица балагьилеб, киса бахъилеб? – абун.
MRK.8.5	Чан чед нужехъ бугебилан гьикъана Гӏисаца гьезда. Анкьго чед бугилан абуна гьез. 
MRK.8.6	Цинги Гӏисаца гьел гӏадамазда абуна кваназе гӏодор чӏайилан. Гьеб анкьабго чедги кодобе босун, тӏаде дугӏаги гьабун, Гӏисаца бек-бекун жиндирго муридазухъе кьуна, халкъалъе бикьейилан. Гьезги гьеб халкъалъе бикьана. 
MRK.8.7	Дагьа-макъаб ччугӏаги букӏана гьезухъ. Додинго тӏаде дугӏаги гьабун, гьебги кьуна Гӏисаца муридазухъе, халкъалъе бикьеян. 
MRK.8.8	Гӏорцӏизегӏан кванана гьел гьенир; нахъе хутӏарал чадил мочӏабазулги анкьго гьегь цӏуна. 
MRK.8.9	Гьенир кванарал гӏадамазул вукӏана ункъазаргогӏанасев чи. 
MRK.8.10	Гьелги нахъе ритӏун, Гӏиса гьебсагӏаталъ жиндирго муридалгун цадахъ, росодаги рекӏун, Далманутаялъул ракьалде ана.
MRK.8.11	Гьенир Гӏисахъе рачӏун, цо-цо фарисеял лъугьана гьевгун дагӏбадизе. Гьесул хӏалбихьизелъун, гьез тӏалаб гьабуна зодисан гӏаламат бихьизабеян. 
MRK.8.12	Угьун хӏухьелги биччан, Гӏисаца абуна:
MRK.8.12	– Щай гьаб умматалъ гӏаламат тӏалаб гьабулеб? Хӏакълъун абулеб буго дица: гьаб умматалъе гӏаламат букӏине гьечӏо.
MRK.8.13	Гьел гӏадамалги рукӏаралъур тун, Гӏиса нахъеги росоде вахана ва ралъдал добцояб рахъалде ана.
MRK.8.14	Квен цадахъ босизе кӏочон тун батана муридазда; цо гурони чед батичӏо гьезухъ. 
MRK.8.15	Гӏисаца гьезда лъазабуна:
MRK.8.15	– Вореха, фарисеязулги гьеродилазулги реччеялдаса цӏунун чӏа нуж.
MRK.8.16	Цоцазда гаргадизе лъугьана гьел:
MRK.8.16	– Нилъехъ чед гьечӏилан абураб магӏна букӏине ккола гьелъул.
MRK.8.17	Гьезул пикру бичӏчӏун, Гӏисаца абуна:
MRK.8.17	– Чед гьечӏилан щай нуж гаргадулел? Нужго кинал гьедигӏан бичӏчӏи гьечӏел ва нахъгӏунтӏуларел? Кигӏан согӏлъун нужер ракӏал ругел? 
MRK.8.18+MRK.8.19	Берал ругониги бихьулареб кин? Гӏундул ругониги рагӏулареб кин? Нужеца ракӏалде щвезабе: дица щуазарго чиясе бек-бекун щуго чед кьун хадуб хутӏарал чадил мочӏабазул чан гьегь цӏураб?
MRK.8.18+MRK.8.19	Анцӏила кӏиго гьегь цӏунилан жаваб кьуна гьез.
MRK.8.20	– Анкьго чед ункъазарго чиясе бикьараб мехалъ, хутӏарал мочӏабазул чан гьегь цӏураб?
MRK.8.20	Анкьго гьегь цӏунилан жаваб кьуна гьез.
MRK.8.21	– Гьанжеги бичӏчӏичӏебищ нужеда? – ян гьикъана Гӏисаца гьезда.
MRK.8.22	Цинги гьел щвана Бетсаидаялде. Вачун вачӏуна цо бецав чи. Гьесда квер хъвайилан гьарула гьез Гӏисада. 
MRK.8.23	Гӏисаца кверги ккун гьев чи росулъа къватӏиве вачана ва гьесул кӏиябго бадибеги ту-тун, беразда квералги рахъун, гьесда гьикъана щибниги бихьулеб бугищилан. 
MRK.8.24	Сверухъ хал-шалги гьабун, гьес абуна:
MRK.8.24	– Аскӏосан унел гӏадамал рихьулел руго дида гъутӏби гӏадин.
MRK.8.25	Гӏисаца нахъеги беразда кверал рахъараб мехалъ, гьев чи цеве валагьана, – бералги сахлъун, кинабго жо баянго бихьулеб батана гьесда. 
MRK.8.26	Гӏисаца гьев гьенисанго рокъове витӏана ва гьадаб росулъан унгеянги лъазабуна.
MRK.8.27	Гьениса вахъун жиндирго муридалгун цадахъ Гӏиса ана Филиппил Къайсарият шагьаралда гӏагарлъухъ ругел росабалъе. Нухда Гӏисаца гьезда гьикъана:
MRK.8.27	– Щивлъун дун гӏадамаз рикӏкӏунев? – абун.
MRK.8.28	Гьез жаваб кьуна:
MRK.8.28	– Цояз абулеб буго мун Яхӏя авараг вугилан, цояз абулеб буго Иляс авараг вугилан. Цогидаз абулеб буго аварагзабаздасан цояв кколилан.
MRK.8.29	Цинги Гӏисаца гьезда гьикъана:
MRK.8.29	– Нужеца щивлъунха дун рикӏкӏунев? – абун.
MRK.8.29	Пётрица жаваб кьуна:
MRK.8.29	– Мун вуго Масихӏ.
MRK.8.30	Лъиданиги гьеб бицунгейилан лъазабуна Гӏисаца гьезда.
MRK.8.31	Цинги гьес бицине байбихьана Гӏадамил Лъимаца гӏемераб гӏазаб-гӏакъуба хӏехьезе ккезе бугин, чӏухӏби-хӏакимзабазги, чӏахӏиял кашишзабазги, диниял гӏалимзабазги гьесдаса инкар гьабизе бугин, чӏвазе вугин ва лъабабилеб къоялъ хваралъуса вахъинеги вугин. 
MRK.8.32	Гьеб кинабго Гӏисаца гьезда рагьун бицана. Амма довегӏанги вачун Пётр лъугьана гьедин абугейилан гьесда дандечӏун кӏалъазе. 
MRK.8.33	Гьебмехалъ, кьурун вуссун, жиндирго муридазухъ валагьана гьев. Цинги, Пётрги вуцӏцӏинавун, абуна:
MRK.8.33	– Тӏагӏа дида аскӏоса, Илбис! Аллагьасулаб тун, инсанасулаб лъугьун буго дур рекӏелъе.
MRK.8.34	Гьениб букӏараб халкъги жиндирго муридалги аскӏоре ахӏун, Гӏисаца абуна:
MRK.8.34	– Дида цадахъ вилълъине бокьарав чи ватани, гьес жиндирго напсалдаса инкар гьабе, жиндаго тӏаде ккараб хъанчил гӏазабги бачче ва дида хадув вачӏа. 
MRK.8.35	Щаян абуни, жиндирго гӏумру цӏунизе бокьулев чи гьелдаса махӏрумлъила, диеги Рохалил хабаралъеги гӏоло гӏумруялдаса махӏрумлъизе разилъарас гьеб хвасар гьабила. 
MRK.8.36	Жиндирго рухӏги рецӏалие кьун, тӏолабго дуниялалъул кверщел хъатикье щвеялъул щиб пайда бугеб инсанасе? 
MRK.8.37	Жиндирго рухӏалъухъ хисизе жо щиб бугеб инсанасул? 
MRK.8.38	Гьаб мунагьаб ва пасатаб умматалда цеве дунги дир рагӏабиги сан гьаричӏев чи Гӏадамил Лъимацаги сан гьавизе гьечӏо, жиндирго Инсул нуралъ гвангъун, мукъадасал малаикзабигун цадахъ гьев вачӏунеб мехалъ.
MRK.9.1	Цоги Гӏисаца абуна:
MRK.9.1	– Хӏакълъун абулеб буго дица нужеда: тӏубараб къуваталда Аллагьасул Парччахӏлъи рещтӏунеб куц бихьичӏого, жидеца хвалил лълъар гьекъезе гьечӏел гӏадамалги ругелха гьанир эхетаразда гьоркьор.
MRK.9.2	Гьелдаса хадуб анлъго къоялдасан, Пётрги, Якъубги, Иоаннги гурони тӏокӏав чиги цадахъ вачинчӏого, Гӏиса цо борхатаб магӏарде вахана. Гьелги ралагьун рукӏаго, хиса-басун лъугьана Гӏиса. 
MRK.9.3	Гьесул ретӏел лъугьана, гӏазухъахӏаб кьерги чӏван, кунчӏ-кунчӏизе; кигӏан цӏакъ чураниги кӏвелароан гьеб гьедин хъахӏлъизабизе. 
MRK.9.4	Цинги гьезда рихьана Илясги Мусаги. Гӏисагун гара-чӏварулел ругоан гьел. 
MRK.9.5	Гьениб Пётрица Гӏисада абуна:
MRK.9.5	– Я Мугӏалим! Лъикӏ буго гьаниб нилъее! Рачӏа, лъабго хъощ базин гьаниб: цо дуе, цо Мусае, цо Илясие.
MRK.9.6	Гьедин абуна Пётрица, щиб абилебали лъаларого хутӏидал. Хӏакъикъаталдаги хӏинкъун лъугьана муридзаби гьенир. 
MRK.9.7	Гьебмехалъ цо хъахӏаб накӏкӏул парча бачӏун рахчизаруна гьел ва накӏкӏуда гьоркьосан бахъана цо гьаракь:
MRK.9.7	– Гьав вуго дие вокьулев дир Вас. Гьасухъ гӏенекке нуж!
MRK.9.8	Цинги гьебсагӏат сверухъе ралагьидал, цохӏо Гӏиса тун батӏияв чи гьезда гьенив вихьичӏо. 
MRK.9.9	Магӏардаса гӏодоре рещтӏунаго, Гӏисаца гьезда лъазабуна хваралъуса вахъун Гӏадамил Лъимер вачӏинегӏан, гьаб нужеда бихьараб ишалъул лъиданиги бицунгейилан. 
MRK.9.10	Гьениб бихьарабщинаб жиделъго цӏунана гьез. Амма «хваралъуса вахъун вачӏиналъул» магӏна щибдайилан цоцазда цӏехолдулел рукӏана. 
MRK.9.11	Цинги гьез Гӏисада гьикъана:
MRK.9.11	– Щайха диниял гӏалимзабаз абулеб цин цеве Иляс авараг вачӏине кколилан?
MRK.9.12	Гӏисаца гьезда абуна:
MRK.9.12	– Битӏараб буго, цин цеве Иляс вачӏуна ва гьес кинабго къачӏанги тола. Щайха Тӏухьдузда хъван бугеб Гӏадамил Лъимада гӏемераб гӏазаб-гӏакъуба бихьилилан ва гӏадамаз гьев инжит-хӏакъир гьавилилан? 
MRK.9.13	Гьале дица нужеда абулеб буго: Тӏухьдузда хъван бугеб куцалда, Иляс вачӏана; ва жидее бокьанщинаб гьабуна гьесие гӏадамаз.
MRK.9.14	Гӏиса дол жиндирго муридазда аскӏове тӏадвуссиндал, гӏемераб халкъ бакӏарун батана гьенибе. Диниял гӏалимзабиги ругоан гьасул муридалгун дагӏба-рагӏиялда. 
MRK.9.15	Гӏиса вихьидал, тӏолабго халкъ хӏикмалъун хутӏана, данде рортун гьесие салам кьезе лъугьана. 
MRK.9.16	Гӏисаца жиндирго муридазда гьикъана гьазулгун нужер бугеб дагӏба щибилан? 
MRK.9.17	Халкъалда гьоркьоса вачӏун цо чияс абуна:
MRK.9.17	– Я Мугӏалим! Дун духъе вачӏун вуго женалъ кӏал-мацӏ ккурав, кӏалъазе кӏоларев васги вачун. 
MRK.9.18	Гьеб жен киб кваланиги, дир вас гӏодов ккола, кӏалдиб полоп бала, цаби къерщезарула, цинги гьев цӏоро-гъорон лъугьуна. Гьал дур муридазда абуна дица гьесул чорхолъа жен бачахъеян, амма гьезухъа бажаричӏо.
MRK.9.19	Гьездехун Гӏисаца абуна:
MRK.9.19	– Гӏай, нуж иман гьечӏеб уммат! Кидалъагӏан дун нужгун вукӏинев? Кидалъагӏан дица нуж хӏехьезе кколел? Ваче гьаниве дурго вас.
MRK.9.20	Вас гьесухъе вачун вачӏана. Гӏиса вихьаравго, хъубаб женалъ васасул щукӏдул рукӏкӏинаруна; гьев гӏодов ккана, гевегахъдизе лъугьана ва гьесул кӏалдисан полоп бурана. 
MRK.9.21	Гӏисаца гьесул инсуда гьикъана:
MRK.9.21	– Вас гьедин лъугьаралдаса кигӏан мех бараб?
MRK.9.21	– Гьитӏинаб мехалдаса нахъего вуго гьев гьедин, – абун жаваб кьуна инсуца. 
MRK.9.22	– Чанги цӏадавеги рехана женалъ гьев, лъадалъеги рехана, хвезавизе бокьун. Дуда щибниги гьабизе кӏолеб батани, нижеда гурхӏун, кумек гьабе нижее.
MRK.9.23	Гӏисаца гьесда абуна:
MRK.9.23	– Дагьабниги божизе дудаги кӏолеб батани, божа мунги. Божулев чиясда хӏалкӏолареб жо букӏунаребин!
MRK.9.24	Гьебсагӏат васасул инсуца ахӏана:
MRK.9.24	– Дун божула, кумек гьабе дие – божуларесе!
MRK.9.25	Тӏаде гурун бачӏунеб халкъги бихьун, гьеб женалъе амру гьабун, Гӏисаца абуна:
MRK.9.25	– Ле, мацӏ лъалареб ва гӏинкъаб жен! Дица дуе амру гьабулеб буго гьев васасул чорхолъа тӏагӏаян ва тӏокӏаб киданиги гьенибеги къагеян.
MRK.9.26	Цо гьаракьги гьабун, кутакалда гьев васги сородизавун, шайтӏан къватӏибе кӏанцӏун бачӏана. Цинги хварав чи гӏадин лъугьана вас, хӏатта гьев хваниланцин абулеб букӏана гӏемерисез. 
MRK.9.27	Амма Гӏисаца квер цӏан тӏаде вахъинавидал, вас вахъун чӏана.
MRK.9.28	Рокъоре щун, жалго хутӏидал, муридаз Гӏисада гьикъана:
MRK.9.28	– Нижеда щай кӏвечӏеб доб хъубаб жен бачахъизе?
MRK.9.29	Гӏисаца гьезие жаваб кьуна:
MRK.9.29	– Доб тайпаялъул жундул рачахъизе кӏола гӏицӏго дугӏаялдалъун.
MRK.9.30	Гьениса рахъун Галилеялъул ракьалдасан унел рукӏана гьел. Гӏисае бокьун букӏинчӏо жив вачӏунев вукӏин лъиданиги лъазе. 
MRK.9.31	Жиндирго муридазе насихӏат гьабулев вукӏана гьев. Гӏисаца гьезда бицана:
MRK.9.31	– Гӏадамил Лъимер кьезе вуго гӏадамазда кодове, цинги гьез гьев чӏвала ва лъабабилеб къоялъ хваралъуса вахъина.
MRK.9.32	Амма гьезда бичӏчӏичӏо гьел рагӏабазул магӏна, ва гьесда гьеб гьикъизеги хӏинкъана.
MRK.9.33	Цинги гьел Капернаумалде щола. Рокъоре щведал, Гӏисаца гьезда гьикъана:
MRK.9.33	– Гьанире рачӏунаго нухда сундул бицун дагӏбадулел нуж рукӏарал? – абун.
MRK.9.34	Гьел руцӏцӏун чӏана. Щайгурелъул гьел дагӏбадулел рукӏиндал жидеда гьоркьов бищун кӏудиявлъун щивдай кколеван. 
MRK.9.35	Гӏиса гӏодов чӏана, ва жиндаго аскӏове анцӏила кӏиявго муридги ахӏун, гьес абуна:
MRK.9.35	– Бищунго кӏудиявлъун лъугьине бокьарав чи цогидазда гьоркьов бищунго гьитӏинавлъун вукӏа ва гьезие хъулухъалъе чӏа.
MRK.9.36	Кодобе босун, Гӏисаца цо лъимер гьезда гьоркьоб эхетизабуна ва, гьеб лъимада къвалги бан, абуна:
MRK.9.37	– Цо гьадинаб лъимер, дие гӏоло, лъицаниги къабул гьабуни, гьеб бащалъизе буго дун къабул гьавиялда. Дун къабул гьавурав чияс, цохӏо дун гуревги, дун нужехъе витӏарав Аллагьги къабул гьавулев вуго.
MRK.9.38	Гьебмехалъ Иоанница абуна:
MRK.9.38	– Я Мугӏалим! Нижеда ватана цо чи дур цӏаралдалъун жундул рачахъулев; амма гьев чи нилъеда нахъвилълъунев гьечӏо. Нилъеда нахъвилълъунев гьечӏелъул, нижеца гьукъана досие гьеб иш гьабизе.
MRK.9.39	Гӏисаца абуна:
MRK.9.39	– Гьукъуге гьесие гьеб. Дир цӏаралдалъун хӏикмат бихьизабурав чиясда кӏвезе гьечӏо гьелдаса хадуб гьебсагӏат дир хӏакъалъулъ квешаб рагӏи абизе. 
MRK.9.40	Нилъеда дандечӏоларев чи ккола нилъер рахъалда вугев чи. 
MRK.9.41	Хӏакълъун абулеб буго дица нужеда: нуж Масихӏил муридал рукӏинги лъан, дие гӏололъун нужее гьекъезе гел цӏун лъим кьурав чи кириялдаса махӏрумлъиларо. 
MRK.9.42	Амма диде иман лъуразда гьоркьоса цониги лъимер гӏадинав пулан мунагьалде цӏалев чи ккани, гьобоги горбода бухьун, ралъдалъе рехиго лъикӏаб букӏинаан гьесие.
MRK.9.43+MRK.9.44	Дур квералъ мун мунагьалде цӏалев вугони, къотӏун рехе гьеб. Цояб квер камун, алжаналде ин лъикӏ дуе, кӏиябго квергун жужахӏалъул свин гьечӏеб цӏадаве рехизегӏан. 
MRK.9.45+MRK.9.46	Дур бохалъ мун мунагьалде цӏалев вугони, къотӏун рехе гьеб. Цояб бох камун, алжаналде ин лъикӏ дуе, кӏиябго бохгун жужахӏалъуве рехизегӏан. 
MRK.9.47	Дур бералъ мун мунагьалде цӏалев вугони, бахъун рехе гьеб. Цо бергун Аллагьасул Парччахӏлъиялде ин лъикӏ дуе, кӏиябго бергун жужахӏалъуве рехизегӏан. 
MRK.9.48	Жужахӏалъул борхьазе хвелги букӏунареб, жужахӏалъул цӏадуе свинги букӏунареб!
MRK.9.49	Къурбаналъул гьан, тӏаде цӏам щван, бацӏцӏад гьабулеб гӏадин, щивав чи цӏадудалъун вацӏцӏад гьавизе вуго. 
MRK.9.50	Цӏам лъикӏаб жо буго. Амма гьелъул цӏамгӏаллъи холеб бугони, кин нужеца гьеб нахъеги цӏамгӏаллъизабилеб? Цӏам цӏуне нужелъго, ва цоцазда гьоркьор ракълида рукӏа.
MRK.10.1	Гьениса вахъун Ягьудиялъул ракьалде щола Гӏиса ва Иорданалъул добцояб рахъалда бугеб улкаялде уна. Нахъеги бакӏарула гьесда аскӏобе гӏемераб халкъ. Гӏисаца, жиндирго гӏадаталда рекъон, гьенибги гьабуна гӏадамазе вагӏза-насихӏат. 
MRK.10.2	Гӏисал хӏалбихьизе рачӏун, фарисеяз гьесда гьикъана:
MRK.10.2	– Динияб къануналъ изну кьолебищ росас чӏужу йиччан тезе? – абун.
MRK.10.3	Мусал къануналда кин бугебилан гьикъана гьезие жавабалъе Гӏисаца. 
MRK.10.4	Гьез абуна:
MRK.10.4	– Мусаца изну кьун буго, «цӏар тӏамиялъе нугӏлъи гьабулеб кагъат кодобе кьолеб бугони, чӏужу йиччан тезе бегьулилан».
MRK.10.5	Гӏисаца гьезда абуна:
MRK.10.5	– Мусаца нужее гьеб Къанун хъвана нужер чанкӏкӏи сабаблъун. 
MRK.10.6	Дуниял бижараб мехалдасаго Аллагьас рижана бихьинчиги чӏужугӏаданги. 
MRK.10.7+MRK.10.8	«Гьединлъидал эбел-эменги рехун тун, бихьинчи чӏела жиндирго чӏужуялде вуссун, ва гьел кӏиялго цолъун, цого лъугьина». Гьелдаса хадур кӏиго рукӏунаро гьел, цого рукӏуна. 
MRK.10.9	Хӏасил, Аллагьас цолъизабураб инсанас батӏалъизабизе бегьуларо.
MRK.10.10	Цинги рокъобги гьикъана муридаз гьелъулго хӏакъалъулъ. 
MRK.10.11	Гӏисаца гьезие жаваб гьабуна:
MRK.10.11	– Чӏужуги йиччан тун, цогидай ячарав чи, жиндирго йикӏарай чӏужуялда цеве мунагьалъукье ккола. Гьеб мунагьги зиналъун рикӏкӏуна. 
MRK.10.12	Росасдаса ятӏалъун цогидасе арай гӏаданги зиначӏужу ккола.
MRK.10.13	Жидерго лъимал рукӏана гӏадамаз Гӏисахъе рачун рачӏунел, гьезда цо квер хъвайилан гьарун. Муридаз гьел риччалел рукӏинчӏо. 
MRK.10.14	Гьеб бихьидал, Гӏисал ццин бахъана. Гьес абуна:
MRK.10.14	– Лъимал дихъе рачӏине риччай, гьезие квекӏен гьабуге нужеца. Гьединазейин Аллагьасул Парччахӏлъи щун бугеб! 
MRK.10.15	Хӏакълъун абулеб буго дица нужеда: Аллагьасул Парччахӏлъи лъимаца гӏадин къабул гьабичӏев чиясе гьенибе нух гьечӏо.
MRK.10.16	Гӏисаца гьел лъимал каранде къана, тӏад кверал рахъун, гьезда баркат лъегиян дугӏа гьабуна.
MRK.10.17	Гӏиса гьениса унаго, цо чи вачӏана векерун ва, гьесда цеве накабаздаги чӏун, гьикъана:
MRK.10.17	– Я лъикӏав Мугӏалим! Абадияб рукъалъул бутӏа щвеялъе щиб дица гьабизе кколеб?
MRK.10.18	Гӏисаца гьесда абуна:
MRK.10.18	– Щай дуца дида лъикӏавилан абулеб? Щивниги лъикӏав вукӏунаро, цохӏо Аллагь гурони! 
MRK.10.19	Дуда лъалагури Аллагьасул амруял: «чи чӏваге», «зина гьабуге», «цӏогьодуге», «гьересинугӏлъи гьабуге», «даран-базаралъулъ хӏилла-рекӏкӏ гьабуге», «эбел-инсул адаб-хъатир гьабе».
MRK.10.20	Дов чияс Гӏисае жаваб гьабуна:
MRK.10.20	– Я Мугӏалим! Гӏолохъанаб мехалдасаго тӏуразарулел руго дица гьел амруял.
MRK.10.21	Гьев чи рекӏее гӏедал, гьесухъги валагьун, Гӏисаца абуна:
MRK.10.21	– Цо жо буго дуе камун: инеги ун, дурго бугеб кинабго боцӏи-рикъзи биче ва мискин-пакъирасе садакъаде кье, гьелъухъ дуе насиблъила зобалазул хазина. Цинги дихъе вачӏа, дида цадахъ вилълъине.
MRK.10.22	Гӏисал рагӏабаз ракӏ лъукъарав гьев чи къваридго нахъе ана. Щайгурелъул гьев вукӏун вуго кутакалда бечедав чи. 
MRK.10.23	Гьебмехалъ сверухъ ругел гӏадамазухъги валагьун, Гӏисаца жиндирго муридазда абуна:
MRK.10.23	– Бечедав чиясе Аллагьасул Парччахӏлъиялде ворчӏизе захӏмалъулеб куц!
MRK.10.24	Гьелъ муридал хӏикмалъизаруна. Гӏисаца нахъеги гьезда абуна:
MRK.10.24	– Ле дир лъимал! Аллагьасул Парччахӏлъиялде лъугьине захӏмалъизе бугеб куцха! 
MRK.10.25	Рукӏкӏадул ролъиялъусан лъугьине вараниялъего бигьа букӏина, Аллагьасул Парччахӏлъиялде ворчӏизе бечедав чиясеялдаса.
MRK.10.26	Цӏакъго хӏикмалъун хутӏарал гьез цоцазда абулеб букӏана:
MRK.10.26	– Гьедин батани, хвасарлъизе кӏолев чигӏаги щивдайха?
MRK.10.27	Гьезухъги валагьун, Гӏисаца абуна:
MRK.10.27	– Гӏадамазда гьеб кӏолареб, амма Аллагьасда кӏолебха! Аллагьасда хӏалкӏолареб жо щибниги гьечӏелъул!
MRK.10.28	Гьебмехалъ Пётрица гьесда абуна:
MRK.10.28	– Гьале, кинабго рехун тун, ниж дуда цадахъ рилълъана...
MRK.10.29	Гӏисаца гьесие жаваб кьуна:
MRK.10.29	– Хӏакълъун абулеб буго дица нужеда: дие гӏоло ва Рохалил хабаралъе гӏоло мина-рукъги, вацал-яцалги, эбел-эменги, чӏужу-лъималги, хур-ахги рехун тарав цониги чи хутӏизе гьечӏо, 
MRK.10.30	гьелъухъ хӏатта гьанже дуниялалъул рокъоб гӏазаб-гӏакъубаялдаго цадахъ, – гьелдаса нусцӏулго цӏикӏкӏун мина-рукъги, вацал-яцалги, эбел-эменги, лъимал-агьлуги, хур-ахги щвечӏого, ва доба ахираталъул рокъоб абадияб гӏумруги насиблъичӏого. 
MRK.10.31	Цере рукӏарал чангиял тӏарамагъаде ккела, тӏарамагъада рукӏаразул чангиял цере ккела.
MRK.10.32	Иерусалималдехун ралагьун унел рукӏана гьел. Гӏиса цеве-цеве вукӏана. Гьесда хадур рачӏунаго, гьесул муридал рахӏат хун рукӏана. Гьесда хадуб бачӏунеб халкъги хӏинкъун букӏана.
MRK.10.32	Анцӏила кӏиявго чапарги аскӏове ахӏун, нахъеги байбихьана гьес жиндиего ккезе бугелъул хӏакъалъулъ бицине:
MRK.10.33	– Гьале нилъ Иерусалималде унел руго. Гьенив Гӏадамил Лъимер кьезе вуго чӏахӏиял кашишзабаздаги диниял гӏалимзабаздаги кодове ва гьезги гьев чӏвазе къотӏила. Цинги гьев кьела цогидаб халкъалъул гӏадамазда кодове. 
MRK.10.34	Гьезги инжит-хӏакъир гьавила, тӏаде тударила, цӏалаца вухила, цинги чӏвала ва лъабабилеб къоялъ хваралъуса вахъина гьев.
MRK.10.35	Гьебмехалъ гьесда аскӏове вачӏуна Зебедайил кӏиявго вас – Якъубги Иоаннги. Гьез абула:
MRK.10.35	– Я Мугӏалим! Нижее бокьун буго нижеца гьарараб жо дуца тӏубазе.
MRK.10.36	Гӏисаца гьикъана:
MRK.10.36	– Дица щиб гьабизе нужее бокьун бугеб?
MRK.10.37	Гьез абуна:
MRK.10.37	– Къудраталъул тахиде мун вахараб мехалъ, цояв кваранаб рахъалда, цогидавги квегӏаб рахъалда, дуда аскӏор гӏодор чӏезаре ниж.
MRK.10.38	Гӏисаца гьезда абуна:
MRK.10.38	– Нужедаго лъалеб гьечӏо нужеца гьарулеб бугеб жо. Кӏвеладай нужеда дица гьекъезе бугеб лълъарги гьекъезе, дица бахине бугеб гӏорги бахине?
MRK.10.39	Кӏвелилан жаваб кьуна гьез. Гӏисаца абуна:
MRK.10.39	– Дица гьекъезе бугеб лълъарги гьекъезе ккезе буго нужеца, дица бахине бугеб гӏорги бахине ккезе буго. 
MRK.10.40	Амма дир кваранабги квегӏабги рахъалда гӏодор чӏезариялъул иш дида бараб гьечӏо, Бетӏергьанасул хӏукмуялда бараб буго.
MRK.10.41	Гьеб хабар рагӏарабго, хутӏарав анцӏавго муридасул ццин бахъана Якъубидаги Иоаннидаги. 
MRK.10.42	Аскӏореги ахӏун, Гӏисаца гьезда абуна:
MRK.10.42	– Нужеда лъалагури цогидал халкъазул парччахӏзабийилан рикӏкӏунел гӏадамаз халкъалда тӏад ханлъи гьабулеблъи, чӏухӏби-хӏакимзабазги гӏадамазда тӏад жидерго ихтияр билълъанхъизабулеблъи. 
MRK.10.43	Амма нужеда гьоркьоб гьедин букӏине бегьуларо. Нужеда гьоркьоса лъиениги бищунго кӏудиявлъун вукӏине бокьани, гьев цогидазе хъулухъалъе чӏа абе. 
MRK.10.44	Нужеда гьоркьоса бищунго цеве вукӏине бокьаравги киназего лагълъун вукӏа абе. 
MRK.10.45	Щайгурелъул Гӏадамил Лъимерги лъицаниги жиндие хъулухъ гьабизе вачӏун гьечӏо. Гьев вачӏун вуго цогидазе хъулухъ гьабизе ва гӏемеразе гӏоло рецӏалие жиндирго рухӏ кьезе.
MRK.10.46	Гьале гьел Иерихоналде щола. Цинги, жиндирго муридалгун цадахъ Гӏиса гьениса къватӏиве вахъунеб мехалъ, гӏемераб халкъ букӏана гьесда хадуб бачӏунеб. Гьенив нухлул ракьанда кӏусун ватана Бартимай (Тимайил вас) абулев цо бецав гьардухъан. 
MRK.10.47	Назареталдаса Гӏиса жинда цевесан унев вукӏинги лъан, ахӏдезе лъугьана гьев:
MRK.10.47	– Я, Давудил вас Гӏиса! Гурхӏа мун дида!
MRK.10.48	Вуцӏцӏун чӏайилан абуна гьесда гӏадамаз. Амма гьев дагьабги гьаракь борхун ахӏдезе лъугьана:
MRK.10.48	– Я, Давудил вас! Гурхӏа мун дида!
MRK.10.49	Гьенивги лъалхъун, Гӏисаца абуна гьев чи жинда аскӏове вачейилан. Гӏадамаз Бартимайида абуна:
MRK.10.49	– Гьа, ракӏ гӏодобе биччай гьанже! Вилълъа, мун жиндихъе вачеян абулеб бугин дос.
MRK.10.50	Тӏад букӏараб гӏабаги гӏодобе рехун, гьев кӏанцӏун тӏаде вахъана ва Гӏисада аскӏове вачӏана. 
MRK.10.51	Гӏисаца гьесда гьикъана:
MRK.10.51	– Дица щиб гьабизе дуе бокьун бугеб?
MRK.10.51	Бецас жаваб гьабуна:
MRK.10.51	– Я, Раббуни!
MRK.10.52	Гӏисаца гьесда абуна:
MRK.10.52	– А гьанже. Дурго божи-иманалъ сахлъизавуна мун.
MRK.10.52	Гьебсагӏат беразда канлъиги бихьун, Гӏисада хадув къокъана гьев чи.
MRK.11.1	Гьел Иерусалималде щолел рукӏана. Зайтуналъул магӏарда аскӏор ругел Бетфагиялде ва Бетаниялде гӏагарлъидал, кӏиго муридги аскӏове ахӏун, 
MRK.11.2	Гӏисаца гьезда абуна:
MRK.11.2	– Гьудуб нилъеда цебе бугеб росулъе а нуж. Росулъе лъугьаралго, цо бакӏалда бухьун батила жеги чи тӏад рекӏинчӏеб кӏудияб кӏерт. Рухьадасаги бичун, гьебги бачун рачӏа. 
MRK.11.3	Нужеца гьабулеб щибилан гьикъулев чи ккани, гьесда абе нижер Тӏадегӏанав Гӏисае къваригӏун бугин гьеб; кватӏичӏого нахъе биччазе бугиланги абе.
MRK.11.4+MRK.11.5	Гьел ана. Гьениб гьезда батана къотӏноб цо чиясул кавуялда бухьараб кӏудияб кӏерт. Рухьадаса гьеб бичулел рукӏаго, гьенир рахъун чӏун рукӏарал гӏадамаз гьикъана:
MRK.11.4+MRK.11.5	– Нужеца гьабулеб щиб? Щай нужеца гьеб кӏерт рухьадаса бичулеб?
MRK.11.6	Гӏисаца малъухъе кьуна муридаз гьезие жаваб. Цинги доз гьалги риччан тана. 
MRK.11.7	Кӏерт Гӏисахъе бачун бачӏана. Гьелъул гьодиде рехана гьез жидерго партал, ва Гӏисаги гьелда тӏад рекӏана.
MRK.11.8	Гӏемерисез, тӏаса бахъун ретӏел букӏана нухда тӏибитӏулеб. Цогидаз абуни, магъилъ ругел гъутӏбуздаса къотӏун, гӏурччинал гӏаркьалаби рукӏана гьесда цере тӏиритӏулел. 
MRK.11.9	Гьесда цере-цере унезги хадур рачӏунезги турки ахӏулеб букӏана:
MRK.11.9	– Гьошанна! Бетӏергьанасул къудраталдалъун витӏун вачӏунев вугесда баркат лъеги! 
MRK.11.10	Тӏаде гӏунтӏулеб бугеб нилъер эмен Давудил Парччахӏлъиялда баркат лъеги! Гьошанна! Тӏадегӏанав Аллагьасе рецц!
MRK.11.11	Иерусалималде щваравго, Гӏиса Мукъадасаб Рокъове лъугьана ва, киса-кибего бер щвезабун, хал-шал гьабуна. Маркӏачӏубер рукӏкӏинехъин букӏиндал, анцӏила кӏиявго чапарги вачун, Гӏиса Бетаниялде тӏадвуссана.
MRK.11.12	Нахъисеб къоялъ радакьго вахъун Бетаниялдаса вачӏунаго, Гӏиса вакъана. 
MRK.11.13	Рикӏкӏадасанго гьесда бихьана тӏад тӏамах бараб цо инжиралъул гъветӏ. Гъотӏода пихъ гьечӏодайилан аскӏове индал, тӏамах гурони, цониги инжир батичӏо: инжир барщизе заман щун букӏинчӏо жеги. 
MRK.11.14	Цинги Гӏисаца гъотӏода абуна:
MRK.11.14	– Дуда тӏад бижун пихъ тӏокӏаб лъицаниги киданиги квине хъван батугеги.
MRK.11.14	Гьеб рагӏана гьесул муридаздаги.
MRK.11.15	Гьале Иерусалималде щвана гьел. Мукъадасаб Рокъове лъугьун, гьенир даран-базаралда рукӏарал гӏадамал къватӏире гъезе лъугьана Гӏиса; гӏарац хисулел чагӏазул столал ва къурбаналъе хъвезе маккал ричулел чагӏи тӏад гӏодор чӏолел бакӏал кӏалагъоркье чӏвазаруна. 
MRK.11.16	Мукъадасаб Рукъалъул азбаралъусан гӏадамаз къайи баччизеги гьукъана гьес. 
MRK.11.17	Цинги Гӏисаца, гьезие малъа-хъвай гьабун, абуна:
MRK.11.17	– Тӏехьалда хъван гьечӏищ: «Гьаб Дир рукъалда цӏар букӏине буго киналго халкъазул как-диналъул рукъ», – абун. Нужецайин абуни гьаб хъачагъазул нохъоялде сверизабун буго.
MRK.11.18	Гӏисал гьеб калам рагӏидал, диниял гӏалимзабиги чӏахӏиял кашишзабиги ургъизе лъугьана гьев тӏагӏинавизе рес киндай батилаян. Гьесукьа хӏинкъун рукӏана гьел, щайгурелъул Гӏисал гӏелмуялъ тӏолабго халкъ хӏикмалъизабун букӏиндал.
MRK.11.19	Бакъ тӏерхьунеб гӏужалда шагьаралдаса къватӏире рахъана Гӏисаги муридзабиги.
MRK.11.20	Нахъисеб къоялъ радал тӏадруссун рачӏунаго балагьидал, доб инжиралъул гъветӏ кьолболъанго бакъван бугоан. 
MRK.11.21	Гӏисаца абун рукӏарал рагӏабиги ракӏалде щун, Пётрица гьесда абуна:
MRK.11.21	– Я Мугӏалим! Балагье, сон нагӏана кьураб инжиралъул гъветӏ бакъван бугеб куц.
MRK.11.22	Гӏисаца гьезда абуна:
MRK.11.22	– Аллагьасде божи-иман цӏуне нужеца. 
MRK.11.23	Хӏакълъун абулеб буго дица нужеда: рекӏелъе щаклъиги ккезе биччачӏого, жинца абухъе лъугьине букӏиналдаги божун, пуланав чияс гьаб мегӏералда абуни, гьаниса бахъун ун ралъдалъе кӏанцӏеян, мегӏер гьесие мутӏигӏлъизе буго. 
MRK.11.24	Гьединлъидалин дица нужеда абулеб бугеб: дугӏадулъ нужеца Аллагьасда щиб гьарулеб бугониги, нуж божа гьес нужер гьари тӏубан бугилан. Тӏубазеги бугебха гьеб! 
MRK.11.25+MRK.11.26	Гьари-дугӏаялъе Аллагьасда цере чӏараб мехалъ, нужер ццин бугел гӏадамал ратани, гьезда тӏасалъугьа, гьебмехалъ Зобалазда вугев нилъер Эменги лъугьине вуго нужер къосиналда тӏаса.
MRK.11.27	Нахъеги Иерусалималде щвана гьел. Мукъадасаб Рокъов жанив тирулев Гӏиса вугеб мехалъ, гьесда аскӏоре рачӏана чӏахӏиял кашишзаби, диниял гӏалимзаби, чӏухӏби-хӏакимзаби. 
MRK.11.28	Гьез Гӏисада гьикъана:
MRK.11.28	– Гьаб хӏалтӏи гьабизе ихтияр бугебищ дур? Лъица дуе гьеб ихтияр кьураб? – абун.
MRK.11.29	Гӏисаца гьезие жавабалъе абуна:
MRK.11.29	– Дицаги кьела нужее цо суал. Нужеца гьелъие жаваб кьуни, гьебмехалъ бицина дица нужеда лъица дие гьеб ихтияр кьурабали. 
MRK.11.30	Лъадалъ ччун рахъун гӏадамал рацӏцӏад гьаризе ихтияр Яхӏяе кисан щун букӏараб: зобалаздасанищ яги гӏадамаздасанищ? Кье дие жаваб.
MRK.11.31	Цоцазда гьоркьоб хабар ккана гьезул. «Зобалаздасан букӏанин абуни, гьес нилъеда абилагури, гьедин батани, щайха нуж Яхӏяда божичӏелилан. 
MRK.11.32	Гӏадамаздасан букӏанин абуни...» Гьедин абизеги, халкъалъукьа хӏинкъун рукӏана гьел, киназго Яхӏя хӏакъав авараглъун рикӏкӏунев вукӏиндал. 
MRK.11.33	Жидеда лъаларилан жаваб кьола Гӏисае гьез. Гӏисаца гьездаги абула:
MRK.11.33	– Дица нужедаги бицинаро лъил ихтияралдалъун гьаб хӏалтӏи гьабулеб бугебали.
MRK.12.1	Мисал бачун, гьезие гьадинаб хабар бицине байбихьана Гӏисаца:
MRK.12.1	– Цо чияс, цӏолбол ахги гьабун, сверун чали къан буго, чагъир жаниб цӏцӏуйзе чаналъе гвендги бухъун буго, хъаравуласе борхатаб хъощги бан буго. Цинги ахихъабазухъе ижараялъе гьеб ахги кьун, гьев къватӏиве ун вуго. 
MRK.12.2	Цӏибил барщараб мехалъ, гьес дол ижарачагӏазухъе цо рагьтӏател витӏун вуго жиндие кколеб бутӏа босизе. 
MRK.12.3	Доз кквезеги ккун гьев рагьтӏател вухун вуго ва чӏового нахъе хъамун вуго. 
MRK.12.4	Гьанже ахил бетӏергьанас цоги рагьтӏател витӏун вуго. Гьесулги бетӏер лъукъун буго, инжит-хӏакъир гьавун вуго. 
MRK.12.5	Нахъеги витӏун вуго цоги батӏияв. Гьевги доз чӏван рехун вуго. Гӏемерал цогидалги ритӏун руго. Гьелги доз цоял рухун, цогидал чӏван руго. 
MRK.12.6	Цинги гьесул хутӏун вуго гьениве витӏизе цохӏо чи – гьесие вокьулев вас. Ахирги гьев витӏун вуго ахил бетӏергьанас, жиндир васасулгӏаги хӏурмат гьабилародайилан абун. 
MRK.12.7	Амма ижарачагӏаз цоцазда абун буго: «Гьале гурищ ирсилав. Рачӏа гьав чӏвазе, – ирсги нилъеего хутӏила». 
MRK.12.8	Кквезеги ккун, чӏвала гьез гьев, гьесул жаназаги ахикьа къватӏибе рехула. 
MRK.12.9	Гьанже щиб гьабилеб дов ахил бетӏергьанас? Вачӏинеги вачӏун, чӏвала гьес гьел, ахги цогидазухъе ижараялъе кьела.
MRK.12.10	Унго нужеца киданиги Тӏехьалда цӏалунгойищ букӏинчӏеб гьадинаб калима: «Къадалъ лъезецин ярагьунарилан къадахъабаз нахъе рехараб гамачӏ битӏахъе цололъ лъун буго. 
MRK.12.11	Гьединаб букӏун буго Бетӏергьанасул хӏукму. Нилъер берда цебе лъугьараб кӏудияб мугӏжизат буго гьеб!»
MRK.12.12	Гьеб мисал жидер рахъалъ бачараб букӏин бичӏчӏана чӏахӏиял кашишзабазда. Гӏиса кквезе хӏаракат бахъулеб букӏана гьез. Амма халкъалъукьа хӏинкъун тезе ккана. Живго гьевги тун, нахъе ана гьел.
MRK.12.13	Цинги гьез цо-цо фарисеялги гьеродилалги ритӏула Гӏисахъе, гьесул кӏал таризабизе кӏоларищали бихьизе. 
MRK.12.14	Рачӏун гьез Гӏисада абула:
MRK.12.14	– Я Мугӏалим! Нижеда лъала мун ритӏухъав чи вукӏин. Лъилниги мурад цӏунун, гьесие хӏелиги дур пикруялда рекъоларо. Чи вихьун иш гьабулеб гӏамалги дур гьечӏо. Аллагьасул хӏакъаб нух буго дур малъиги. Бице нижеда: къануналда рекъон, бегьулебищ къайсарасе магъало кьезе яги бегьуларебищ? Гьа, кьелебищ гьеб нижеца яги кьеларебищ?
MRK.12.15	Гьезул хӏилла-рекӏкӏги бичӏчӏун, Гӏисаца абуна:
MRK.12.15	– Щай нужеца дир хӏалал рихьулел? Бихье, цо динар босе гьанибе дихъе.
MRK.12.16	Гьез гьеб босун бачӏуна. Гьебмехалъ Гӏисаца гьикъула:
MRK.12.16	– Лъил суратги хъвай-хъвагӏайги гьалда бугеб?
MRK.12.16	Къайсарасул бугилан абуна гьез.
MRK.12.17	– Къайсарасулаб къайсарасе кье, Аллагьасулаб Аллагьасе кье, – ян абуна Гӏисаца гьезда.
MRK.12.17	Гьесул жавабалъ хӏикмалъизаруна гьел.
MRK.12.18	Цинги Гӏисахъе рачӏана къиямасеб къоялъ хварал тӏаде рахъине рукӏиналде инкар ккун чӏарал саддукеял абулел гӏадамал. Гьез Гӏисада абуна:
MRK.12.19	– Я Мугӏалим! Мусаца нилъее бихьизабун буго: «Цо пуланав чиясул вац хвани, гьесдасан лъимерги нахъе хутӏичӏони, гьесул вацас яче абе жиндирго хварав вацасул лъади, дов хварав вацасул наслу къинчӏого букӏине». 
MRK.12.20	Масала, анкьго вац вукӏун вуго. Чӏужу ячун хадув, лъимерги нахъе хутӏичӏого, хун вуго кӏудияв вац. 
MRK.12.21	Цинги гьей ячун йиго хадусев вацас, амма лъимер лъугьиналдего, гьевги хун вуго. Гьебго жо лъугьун буго лъабабилев вацасулги. 
MRK.12.22	Гьедин анкьавго вацас ячун йиго гьей, ва цонигиясе лъимерги лъугьун гьечӏо. Ахиралда жийгоги хун йиго. 
MRK.12.23	Хӏасил, гьей анкьго росасул лъадилъун йикӏарай гӏадан къиямасеб къоялъ лъил чӏужулъун йикӏине йигей?
MRK.12.24	Гьезие жавабалъе Гӏисаца абуна:
MRK.12.24	– Тӏухьдузда бугеб лъангутӏиялъ, яги Аллагьасул къудраталда божунгутӏиялъцин гурищ нуж къосинарун ругел? 
MRK.12.25	Къиямасеб къоялъ тӏаде рахъаразда гьоркьор я лъудби, я росал рукӏине гьечӏо, зобалазда ругел малаикзабазул гӏадинаб гӏумру букӏине буго доба гьезулги. 
MRK.12.26	Хварал тӏаде рахъине рукӏиналъул хӏакъалъулъ цӏаличӏебищ нужеца Муса аварагасул хӏакъалъулъ бицараб тӏехьалда? Цӏа рекӏун бугониги, бухӏунго лъугӏулареб хъарахъалда аскӏоб Аллагьас гьесда абурабила: «Дун вуго Ибрагьимил Аллагь, Исхӏакъил Аллагь, Якъубил Аллагь». 
MRK.12.27	Аллагь – гьев хваразул Аллагь гуро, чӏагоязул Аллагь вуго. Кутакалда къосун руго нуж!
MRK.12.28	Гьезул бахӏсалъухъ гӏенеккун вукӏарав ва Гӏисаца кьураб камилаб жаваб рагӏарав цо динияв гӏалимчияс, аскӏове вачӏун, гьесда гьикъана:
MRK.12.28	– Къануналда бищунго аслияб амру щиб кколеб? – абун.
MRK.12.29	Гӏисаца гьесие жаваб кьуна:
MRK.12.29	– Бищунго аслияблъун ккола гьадинаб: «Гӏенекке, Исраилил уммат! Нилъер Бетӏергьан Аллагь цохӏо вугев Бетӏергьан вуго! 
MRK.12.30	Дурго Бетӏергьан Аллагь дуе вокьа дур тӏолабго ракӏалдалъун, дур тӏолабго рухӏалдалъун, дур тӏолабго гӏакълу-пикруялдалъун, дур тӏолабго къуват-жаналдалъун». 
MRK.12.31	Кӏиабилебги: «Мунго гӏадин вокьа дуе дуда аскӏов вугевги». Гьеб кӏиялдасаго тӏадегӏанаб амру гьечӏо.
MRK.12.32	Динияв гӏалимчияс абуна:
MRK.12.32	– Лъикӏ буго, Мугӏалим! Хӏакъаб рагӏи абуна дуца, Аллагь цо вугилан ва Аллагь тун батӏияв цоги бетӏергьанги гьечӏилан. 
MRK.12.33	Жиндир тӏолабго ракӏалдалъун, тӏолабго гӏакълу-пикруялдалъун, тӏолабго къуват-жаналдалъун Аллагь вокьулев вугони ва жинда аскӏов вугевги вокьулев вугони, инсанасе гьеб цӏикӏкӏине буго гьесул киналго батӏи-батӏиял къурбаназдаса.
MRK.12.34	Гьесул гӏакъилаб калам рагӏараб мехалъ, Гӏисаца гьесда абуна:
MRK.12.34	– Аллагьасул Парччахӏлъиялдаса мун рикӏкӏад гьечӏевин.
MRK.12.34	Гьелдаса хадуб тӏокӏаб лъилниги бахӏарчилъи гӏечӏо Гӏисада щибниги гьикъизе.
MRK.12.35	Хадубги Мукъадасаб Рокъоб вагӏза гьабулаго, Гӏисаца абуна:
MRK.12.35	– Диниял гӏалимзабаз щай абулеб Масихӏ Давудил вас вугилан. 
MRK.12.36	Илагьияб Рухӏалъ малъун Давудица жинцаго гурищ абулеб бугеб: «Тӏадегӏанав Аллагьас дир Бетӏергьанасда абуна: „Дир кваранаб рахъалда гӏодов вукӏа, дица дур тушбаби дур хӏатӏазда цере чӏезаризегӏан“». 
MRK.12.37	Гьедин Давудица жинцаго Масихӏиде жиндир Бетӏергьанилан абулеб бугони, Давудил вас кин гьев кколев?
MRK.12.37	Гӏемераб халкъ букӏана Гӏисал гьединал вагӏзабазухъ гъира-цӏаялда гӏенеккун.
MRK.12.38	Гӏисаца гӏадамазда малъулаан:
MRK.12.38	– Воре, гьал диниял гӏалимзабаздаса цӏунун чӏа нуж. Гьезие бокьула халатал гӏабабиги ретӏун хьвадизе, базаркъотӏноб халкъалъ жидеего салам кьезе, 
MRK.12.39	синагогабазда жанир киназдасаго церегӏан гӏодор чӏезе ва гьоболлъухъ кванил тӏотӏода нахъа бищунго хӏурматияб бакӏ кквезе. 
MRK.12.40	Рос хун хутӏарал къоролзабазул боцӏи-рикъзиги кванала гьез, рихьдаего халатал дугӏаби гьарула. Гьеб кинабго цӏикӏкӏун гьабунагӏан, гӏасияб букӏине буго гьезие тамихӏ.
MRK.12.41	Мукъадасаб Рокъоб садакъаде гӏарац лъолеб бакӏалда дандвитӏун гӏодовги чӏун, Гӏиса валагьун вукӏана гьенибе гӏарац рехулел гӏадамазухъ. Чанги бечедал гӏадамаз гӏемераб гӏарац рехулеб бугоан гьенибе. 
MRK.12.42	Ячӏун цо мискинай къоролалъ рехана бащдаб капекалъул багьаяб кӏиго пахьул гӏарац. 
MRK.12.43	Жиндирго муридалги аскӏоре ахӏун, Гӏисаца гьезда абуна:
MRK.12.43	– Хӏакълъун абулеб буго дица нужеда: гьанибе садакъаде гӏарац рехаразул бицани, гьадай мискинай къоролалъ бищунго цӏикӏкӏунин кьураб. 
MRK.12.44	Цогидаз садакъа гьабуна жидерго боцӏи-рикъзи тӏокӏлъун, долъин абуни жиндиего хӏажат букӏаниги, садакъаде кьуна жиндирго бетӏербахъиялъе хутӏун букӏарабщинаб.
MRK.13.1	Гӏиса Мукъадасаб Рокъоса къватӏиве лъугьиндал, гьесул цо муридас гьесда абуна:
MRK.13.1	– Я Мугӏалим! Гьал къадазулъ лъурал ганчӏазул чӏахӏалъи, гьаб минаялъул кӏодолъи!
MRK.13.2	Гьесие жавабалъе Гӏисаца абуна:
MRK.13.2	– Гьаб кӏудияб кӏалгӏа бихьулагури дуда? Ганчӏида лъураб цониги гамачӏ хутӏиларо гьаниб кӏалагъоркье чӏвачӏого.
MRK.13.3	Мукъадасаб Рукъалда дандбитӏухъе, Зайтуналъул магӏарда гӏодов чӏун Гӏиса вугеб мехалъ, батӏаго гьесда аскӏоре рачӏун, Пётрицаги, Якъубицаги, Иоанницаги, Андрейицаги гьарана:
MRK.13.4	– Гьаб дуца абулеб бугебщинаб иш кида лъугьине бугебали ва гьеб лъугьинехъин букӏиналъе кинаб гӏаламат загьирлъизе бугебалиги бице нижеда.
MRK.13.5	Гьезие жаваб гьабун, Гӏисаца байбихьана:
MRK.13.5	– Воре, цо лъицаниги къосинаризе гурин нуж! 
MRK.13.6	Чанги вукӏине вугелъулха, жив дун вугилан абун вачӏунев чи. Чангиял гьез къосинаризеги руго. 
MRK.13.7	Рагъал ккун ругилан ва ккезехъинги ругилан рагӏани, гьелдаса нуж хӏинкъуге. Гьеб цебеккунго лъугьине ккола, ва гьеб жеги ахирзаман гуро.
MRK.13.8	Цо халкъ цоги халкъалде, цо ханлъи цоги ханлъиялде тӏаде кӏанцӏила. Бакӏ-бакӏалда ракь багъарила, ракъи баккила. Гьеб ккола лъимер гьабизе хӏара чӏваялъул гӏадинаб унтиялъул байбихьи. 
MRK.13.9	Нужеца нужеего гӏамал гьабе: щаян абуни, дун сабаблъун нуж судалде ахӏила, синагогабазухъе рачун рухила, наибзабазда ва парччахӏзабазда цере чӏезарила, дир муридал ругилан нугӏлъи гьабизе. 
MRK.13.10	Амма ахирзаман тӏаде щвелалде киналго халкъазда Рохалил хабар лъазабун букӏина. 
MRK.13.11	Судалда цере чӏезе нуж рачараб мехалъ, щибдай бицинаян цебеккунго ургъел ккоге нужеда. Гьебсагӏат нужерго рекӏелъе рещтӏараб жо абун биччай. Щайгурелъул нуж гуро гьебмехалъ кӏалъазе ругел, нужер рекӏелъе рещтӏараб Илагьияб Рухӏин кӏалъазе бугеб.
MRK.13.12	Вацас вац кьезе вуго чӏвазе, инсуца вас кьезе вуго. Жидерго эбел-инсуда данде рахъун, лъималаз гьелги кьезе руго чӏвазе. 
MRK.13.13	Дун сабаблъун киналго гӏадамазда рихина нуж. Амма ахиралде щвезегӏан сабру гӏурав чи хвасарлъила.
MRK.13.14	Букӏинего бегьулареб бакӏалда чӏунтелалъул къабихӏлъи
MRK.13.15	Гьеб къоялъ тӏохда вугев гъоркье рещтӏунгеян абе, къваригӏараб-тараб босизе рокъове жаниве лъугьунгеян абе. 
MRK.13.16	Хурив вугевги жиндирго ретӏел босизе нахъвуссунгеян абе. 
MRK.13.17	Вай, къинал руччабазе ва каранда хахулел лъимал ругел улбузе букӏинаха дол къояз кӏудияб къварилъи-гӏазаб! 
MRK.13.18	Хасало лъутизе ккогегиян гьари-дугӏа гьабулел рукӏа нуж. 
MRK.13.19	Щаян абуни, гьебмехалъ рещтӏине буго Аллагьас дуниял бижаралдаса гьанжелъагӏан букӏинчӏеб ва хадубккун букӏине къотӏиги гьечӏеб гӏадинаб балагь. 
MRK.13.20	Гьел къоял къокълъизаризе Бетӏергьанасул къадар букӏинчӏебани, цониги рижи хвасарлъизе букӏинчӏо. Амма жинцаго тӏаса рищарал гӏадамазе гӏоло гьел къоял къокъ гьаризе хӏукму буго гьесул. 
MRK.13.21	Гьебмехалъ нужеда лъицаниги абуни Масихӏ гьале гьанив вугилан, яги дова вугилан, – воре, нуж гьелда божуге. 
MRK.13.22	Щаян абуни, гӏемер рукӏине руго гьебмехалъ гьересимасихӏалги гьересиаварагзабиги. Бажарани, хӏатта тӏаса рищарал муъминзабигицин къосинаризе бокьун, чанги гӏаламатал ва мугӏжизатал рихьизарила гьез. 
MRK.13.23	Воре, нуж цӏодорго чӏа; гьале дица цебеккунго лъазабун толеб буго нужеда!
MRK.13.24	Дол къоязда, гьеб гӏакъуба-къварилъиялдаса хадуб, бакъул нур тӏагӏун ина, ва моцӏрол канлъиги ссун ина. 
MRK.13.25	Цӏваби зодиса гӏодоре гъенон рачӏина, ва къвакӏарал зобалги гьаргьадила. 
MRK.13.26	Ва гьебмехалда вихьила накӏкӏазда гьоркьосан бергьараб къудраталда ва кӏодолъиялда Гӏадамил Лъимер вачӏунев. 
MRK.13.27	Зоб-ракьалъул цо рагӏалдаса цоги рагӏалде щвезегӏан ункъабго рахъалдаса жинцаго тӏаса бищараб агьлу данде бакӏаризе жиндирго малаикзабиги ритӏила гьес.
MRK.13.28	Нужеца мисалалъе босе инжиралъул гъветӏ. Гьелъул гӏаркьалабазда гӏекӏ базе ва тӏамах бижизе байбихьараб мехалъ нужеда лъала рии тӏаде щолеб бугеблъи. 
MRK.13.29	Гьелдаго релълъун, гьал дица рицарал гӏаламатал загьирлъараб мехалъ, нужеда лъала гьеб нуцӏикӏалтӏе щун бугеблъи. 
MRK.13.30	Хӏакълъун абулеб буго дица нужеда: дуниялалда гьаб наслу букӏаго лъугьине буго гьеб кинабго. 
MRK.13.31	Зобалги ракьалги тӏагӏаниги, дир рагӏаби нахъе хутӏизе руго. 
MRK.13.32	Амма цониги инсанасда лъаларо гьеб къо, гьеб сагӏат кида тӏаде щвезе бугебали. Я зобалазул малаикзабазда лъаларо, я Васасда лъаларо, гьеб лъала цохӏо Инсуда.
MRK.13.33	Воре, нуж рорчӏуда чӏа, кида бачӏунебали лъаларелъул гьеб заман. 
MRK.13.34	Масала, пуланав чи сапаралъ унев вугони, гьес щивасе хӏалтӏи бикьун рукъалъул иш рагьтӏателазда тӏадкъан тола ва кавудул кӏалтӏа вугев хъаравуласдаги абун тола ворчӏуда чӏайилан. 
MRK.13.35	Гьедин нужги рорчӏуда чӏа! Нужеда лъаларелъул рукъалъул бетӏергьан кида тӏадвуссун вачӏиневали: маркӏачӏумехалъищ, яги сордо бащалъараб мехалъищ, яги радакье хӏелеко бахъараб мехалъищ, яги рогьа-роцӏараб мехалъищали. 
MRK.13.36	Гурони, тохлъукье тӏаде рехун гьев вачӏараб мехалъ, кьижун ратила гьесда нуж! 
MRK.13.37	Нужеда гуребги, цогидаздаги абулеб буго дица: воре, нуж рорчӏуда чӏа!
MRK.14.1	Кӏиго къо хутӏун букӏана Пасхаялъул ва Реччичӏел Панкъазул Байрамалъул анкь тӏаде щвезе. Чӏахӏиял кашишзабиги диниял гӏалимзабиги ургъулел рукӏана хӏилла-рекӏкӏалдалъун кквезеги ккун Гӏиса чӏвазавизе рес кколарищали. 
MRK.14.2	Амма абулеб букӏана байрамалъул къоялъ лъикӏ гурилан, халкъалъул дандечӏей багъаризе бегьулилан.
MRK.14.3	Барасалъ унтарав Симон абулев чиясул бакӏалда Бетания росулъ кваназе гӏодов чӏун Гӏиса вугеб мехалъ, тӏаде ячӏуна махӏ гьуинаб цӏакъ къиматаб ва бацӏцӏадаб нахул цӏураб щагӏил сурахӏиги босун, цо пуланай чӏужугӏадан. Сурахӏиги бекун, гьелъ гьеб нах Гӏисал ботӏроде чӏехьола. 
MRK.14.4	Гьенир рукӏарал цо-цо гӏадамал ццин бахъун лъугьуна. Гьез цоцазда абулеб букӏана:
MRK.14.4	– Щай гьабгощинаб нах гӏадада хвезабулеб? 
MRK.14.5	Бичун букӏарабани, лъабнусго динаралдаса цӏикӏкӏараб гӏарац щвелаан гьелъухъ, цинги мискинзабазе садакъаде кьезе бегьилаан гьеб.
MRK.14.5	Гьедин гьей чӏужугӏаданалдаса рази гьечӏого гаргадилел рукӏана гӏадамал. 
MRK.14.6	Гӏисаца гьезда абуна:
MRK.14.6	– Те гьей жийго! Щай нужеца гьей къварид гьаюлей? Дие лъикӏлъи гьабулейлъидал гьей йигей. 
MRK.14.7	Мискинзаби кидаго ратила нужеда аскӏор, бокьанщинахъе нужеца садакъа кьезе. Дунин абуни кидаго гуро нужгун вукӏунев. 
MRK.14.8	Гьелъ гьабуна жиндихъа бажарулеб иш; цебеккунго дир черхалда тӏаде махӏ гьуинаб нахги тӏун, хабалъейин гьелъ дун къачӏалев вугев. 
MRK.14.9	Хӏакълъун абулеб буго дица нужеда: тӏолабго дуниялалда Рохалил хабар лъазабунщинаб бакӏалда бицен букӏине буго гьай гӏаданги ва гьалъ дие гьабураб лъикӏлъиги ракӏалде щвезабун.
MRK.14.10	Анцӏила кӏиявго чапарасда гьоркьов вукӏарав Ягьуда Искариот ана гьебмехалъ чӏахӏиял кашишзабазухъе, Гӏиса гьезда кодове кьезе разилъун. 
MRK.14.11	Гьеб хабаралдаса дол цӏакъ рохана, ва Ягьудае гӏарац кьезе къотӏиги гьабуна гьез. Цинги Ягьудаца балагьулеб букӏана Гӏиса гьезул кверде кьезе санагӏалъи бугеб бакӏги заманги.
MRK.14.12	Реччичӏел Панкъазул Байрамалъул тӏоцебесеб къоялъ, Пасхаялъул къурбаналъе кьегӏер хъолеб къоялъ, муридаз Гӏисада абуна:
MRK.14.12	– Пасхаялъул квен киб кваназе дуе бокьилеб? Инеги ун, нижеца хӏадур гьабила гьеб.
MRK.14.13	Гьебмехалъ Гӏисаца жиндирго кӏиго муридасда тӏадкъала:
MRK.14.13	– Нуж а гьанже шагьаралде. Лъел гӏеретӏги цӏун вачӏунев цо чи ватила нужеда. Нуж гьесда хадур а. 
MRK.14.14	Цинги гьев жаниве лъугьараб рукъалъул бетӏергьанасда нужеца абе: «Мугӏалимасе лъазе бокьун буго жиндирго муридалгун цадахъ Пасхаялъул квание рукъ киб бугебали». 
MRK.14.15	Гьес нужеда бихьизабила чӏухӏизабун къачӏараб гӏатӏидаб тӏасарукъ. Гьеле гьениб гьабе нужеца нилъеего Пасхаялъул квен.
MRK.14.16	Кӏиявго мурид шагьаралде ана ва гьенире щведал, Гӏисаца абухъе, ишги тӏубана. Цинги Пасхаялъул квенги хӏадур гьабуна.
MRK.14.17	Дуниял рукӏкӏараб мехалъ анцӏила кӏиявго чапаргун цадахъ Гӏиса гьенив парахалъула. 
MRK.14.18	Гӏодор чӏун кваналел рукӏаго, Гӏисаца абула:
MRK.14.18	– Хӏакълъун абулеб буго дица нужеда: дида цадахъ гьанир кваналел ругел нужер цояв дие хилиплъила.
MRK.14.19	Цӏакъ пашманлъун лъугьуна гьел. Цин-циял рахъун цӏехола:
MRK.14.19	– Дун гуро гурищ? – абун.
MRK.14.20	Гӏисаца гьезда абула:
MRK.14.20	– Дида цадахъ гьаб гъадриниб чед ччулев вугев анцӏила кӏиявго чапарасда гьоркьов вуго гьев. 
MRK.14.21	Гӏадамил Лъимадул иш ккезе буго Тӏухьдузда хъван бугеб куцалда. Амма квешаб балагь рещтӏине бугебха Гӏадамил Лъимер тушбабазул кверде кьурав чиясде. Дуниялалда вижичӏевани лъикӏан гьесие.
MRK.14.22	Гьедин кваналел рукӏаго, Гӏисаца, цо чедги кодобе босун, тӏаде дугӏаги гьабун, бек-бекун гьезухъе кьуна:
MRK.14.22	– Босе, кванай. Гьаб буго дир черх!
MRK.14.23	Цинги, чогърол цӏураб щурунги кодобе босун, Аллагьасе реццги гьабун, гьезухъе кьуна Гӏисаца. Кинацаго иргадал гьекъана гьеб щурумалъуса. 
MRK.14.24	Гьес абуна:
MRK.14.24	– Гьаб буго гӏемерав чиясе гӏоло тӏолеб дир би – Цӏияб Къотӏи щулалъиялъе тӏолеб би. 
MRK.14.25	Хӏакълъун абулеб буго дица нужеда: Аллагьасул Парччахӏлъиялда цӏияб чагъир гьекъолеб къо тӏаде гӏунтӏизегӏан дица гьаб цӏолбол цӏцӏураб жа тӏокӏаб гьекъезе гьечӏо.
MRK.14.26	Цинги гьез туркаби ахӏана, гьениса рахъун ун, Зайтуналъул магӏарде рахана.
MRK.14.27	Гӏисаца гьезда абула:
MRK.14.27	– Яхӏ рехизе буго нужеца кинацаго, Тӏехьалда хъван бугелъул: «Дица вехь чӏвала, гӏиги рахъ-рахъалде тӏурун ина». 
MRK.14.28	Хун хадув чӏаголъараб мехалъ нужедаса цеве щвела дун Галилеялде.
MRK.14.29	Пётрица гьесда абуна:
MRK.14.29	– Киназго яхӏ реханиги, дица яхӏ рехиларо.
MRK.14.30	Гӏисаца гьесда абула:
MRK.14.30	– Хӏакълъун абулеб буго дица дуда: гьанже радакье хӏелеко кӏицӏул гӏегӏедилалде лъабцӏулго инкар гьабизе буго дуца дидаса.
MRK.14.31	Амма Пётрица цӏакъ ракӏчӏезабун абулеб букӏана Гӏисада:
MRK.14.31	– Дуда цадахъ хвезе кканиги, дица дудаса инкар гьабизе гьечӏо, – ян.
MRK.14.31	Гьединго абулеб букӏана киналго цогидазги.
MRK.14.32	Гьале гьел щвана Гетсемания абулеб бакӏалде. Гӏисаца жиндирго муридазда абуна:
MRK.14.32	– Нуж гьанир гӏодор чӏун рукӏа, дун Аллагьасе гьари-дугӏа гьабун вачӏинегӏан.
MRK.14.33	Пётрги, Якъубги, Иоаннги рачана Гӏисаца жиндаго цадахъ. Ракӏ хӏинкъараб ва къваридаб ургъалилъе ккана гьев. 
MRK.14.34	Гӏисаца гьезда абуна:
MRK.14.34	– Хвалил гӏазаб буго дир рекӏее. Нуж гьанир рукӏа! Рорчӏуда чӏа!
MRK.14.35	Цинги, дагьав довегӏанги ун, кӏалагъоркьеги речӏчӏун, Аллагьасда гьардезе лъугьана, бегьулеб батани гьеб хвалил сагӏат рикӏкӏад гьабейилан. 
MRK.14.36	Гьес абулеб букӏана:
MRK.14.36	– Абба!
MRK.14.37	Тӏадвуссун вачӏиндал, Гӏисада гьел кьижун ратана. Гьес Пётрида абуна:
MRK.14.37	– Симон! Кьижунищ мун вугев? Цо сагӏаталъ кьижичӏого яхӏ гьабизе кӏвечӏеб къагӏидаха дуда? 
MRK.14.38	Воре, нуж рорчӏуда чӏа! Гьари-дугӏаялде русса, нужго къосинарунгутӏизе. Инсанасул рухӏ – лебалаб, черх – загӏипаб.
MRK.14.39	Нахъеги довегӏанги ун, додинго Аллагьасда гьардезе лъугьана Гӏиса. 
MRK.14.40	Гьанжеги тӏадвуссун щведал, Гӏисада гьел ратула, беразул тӏелхал бакӏлъун, кьижун ккун. Щиб жаваб кьелебали лъаларого хутӏана гьел. 
MRK.14.41	Лъабабизеги додинго тӏадвуссун щведал, Гӏисаца гьезда абула:
MRK.14.41	– Нуж жеги рахӏаталда кьижунищ ругел? Гьале, тӏубанагури кинабго! Тӏаде гӏунтӏана доб Гӏадамил Лъимер мунапикъзабазул кверде кьолеб сагӏат. 
MRK.14.42	Гьа, рахъа! Доле хиянатчи тӏаде щолев вугин!
MRK.14.43	Гӏисаца гьедин абулаго, тӏаде щвана Ягьуда, дол анцӏила кӏигояздасан цояв. Гьесда цадахъ хвалчабигун ва тӏилалгун тӏаде бачӏунеб букӏана чӏахӏиял кашишзабазги, диниял гӏалимзабазги, чӏухӏби-хӏакимзабазги битӏараб гӏемераб халкъ. 
MRK.14.44	Хиянатчияс гьезда лъазабун букӏана: «Дица убач гьабурав чи Гӏиса вукӏина. Цинги ккве нужеца гьев. Вореха, хъаравуллъи кутакаб чӏезабе!»
MRK.14.45	Ягьуда битӏун Гӏисада аскӏове уна, «Рабби!» – янги абун, гьесда убач гьабула. 
MRK.14.46	Гьебсагӏат тӏад речӏчӏун гӏадамаз Гӏиса къан ккола. 
MRK.14.47	Гьебмехалъ Гӏисал цо муридас бахъун хьвагӏараб хвалчаца цо чиясул (гьев вукӏана кӏудияв кашишасул рагьтӏател) гӏин къотӏун рехула. 
MRK.14.48	Гьездехун вуссун Гӏисаца абула:
MRK.14.48	– Хвалчабигун, тӏилалгун хъачагъасде гӏадин кӏанцӏанагури нуж дун кквезе. 
MRK.14.49	Щибаб къоялъ нужее вагӏза-насихӏат гьабулев Мукъадасаб Рокъов вукӏунаангури дун. Гьениб нужеца диде квер борхичӏо. Амма Тӏехьалда хъвараб ритӏухълъизе биччанте!
MRK.14.50	Гьебмехалъ Гӏисал киналго муридал, вукӏаралъув гьевги тун, лъутун уна. 
MRK.14.51	Гӏицӏаб черхалда тӏад шаршавги жемун, цо гӏолохъанчи вукӏана гьесда хадув вачӏунев. Амма рагъухъабаз гьев къан ккуна. 
MRK.14.52	Шаршавги гъоркьго тун, толохӏочго лъутун ворчӏана гьев.
MRK.14.53	Гӏиса вачана бищунго кӏудияв кашишасухъе. Гьенир данделъун рукӏана чӏахӏиял кашишзаби, чӏухӏби-хӏакимзаби ва диниял гӏалимзаби. 
MRK.14.54	Пётрги вукӏана нахъа-нахъа чӏун вачӏунев. Бищунго кӏудияв кашишасул азбаралъувеги лъугьана гьездаго хадув цун. Цинги рагъухъабазда аскӏов кӏусун, цӏадухъ хинлъулев вукӏана.
MRK.14.55	Гьебмехалъ чӏахӏиял кашишзабазги тӏолабго тӏадегӏанаб судалъги балагьулеб букӏана Гӏиса чӏвазе къотӏиялъе гӏураб гӏайиб гьесде гӏунтӏизабизе цогӏаги нугӏлъи. Амма гьеб гьезухъе щолеб букӏинчӏо. 
MRK.14.56	Гӏемер рукӏана гьересинугӏлъи гьабулел чагӏи, амма гьез бицараб жо данде кколеб букӏинчӏо. 
MRK.14.57	Цере рахъун цо-цо гьересинугӏзаз гьадин абулеб букӏана:
MRK.14.58	– Нижеда рагӏана гьес абулеб гьаб инсанасул квераз гьабураб Мукъадасаб Рукъ щущазабила дица ва лъабго къоялде, лъицаниги квер хъвачӏого, цӏидасан банги кьелаян.
MRK.14.59	Амма гьелъие нугӏлъи гьабулел гӏадамаз бицунебгицин данде кколеб букӏинчӏо. 
MRK.14.60	Гьебмехалъ тӏаде вахъун бакьулъ эхетун бищунго кӏудияв кашишас Гӏисада гьикъана:
MRK.14.60	– Дуда данде нугӏлъи гьабун гьаз бицунеб бугеб жоялъе жаваб кьезе рагӏигойищ дур гьечӏеб?
MRK.14.61	Гӏиса, микъан кӏалъачӏого, вуцӏцӏун чӏун вукӏана. Бищунго кӏудияв кашишас цоги суал кьуна гьесие:
MRK.14.61	– Бице, мунищ кколев Рахӏманасул Вас Масихӏ?
MRK.14.62	– У, – ян абуна Гӏисаца. – Нужеда вихьила Гӏадамил Лъимер, Къудратав Аллагьасул кваранаб рахъалда гӏодов чӏунги ва зобалазул накӏкӏул парчабазда тӏад вачӏуневги.
MRK.14.63	Гьебмехалъ бищунго кӏудияв кашишас, жиндаго тӏад букӏараб ретӏелги тӏу-тӏун балаго
MRK.14.63	– Тӏокӏалги сундуе нилъее нугӏзал къваригӏарал? 
MRK.14.64	Нужеда рагӏанагури гьасул гӏасиял-пасикъал рагӏаби. Щиб пикру нужер бугеб?
MRK.14.64	Киназго абуна гьев чӏвазе къотӏизе кколилан.
MRK.14.65	Рахъун цо-цоял гьесде тударулел рукӏана. Беразда чӏортоги бухьун, кьабулеб букӏана гьесда:
MRK.14.65	– Ле, авараг, лъица кьабурабали бице! – янги абулаго.
MRK.14.65	Цинги рагъухъабиги лъугьана гьев вухизе.
MRK.14.66	Азбаралъув гъоркьа вукӏарав Пётрида аскӏое ячӏана бищунго кӏудияв кашишасул цо гъараваш. 
MRK.14.67	Цӏадухъ гӏодов чӏарав гьесухъги ялагьун, гьелъ абуна:
MRK.14.67	– Мунги вукӏанагури Назареталдаса Гӏисада цадахъ.
MRK.14.68	Нагӏадала ккун инкар гьабуна Пётрица. Дуца бицунеб жо щибилан, гьеб жинда бичӏчӏуларилан чӏана гьев.
MRK.14.68	Цинги Пётрица къватӏибехун нух босана. Гьебмехалъ бахъана хӏелеко гӏегӏедулеб гьаракь. 
MRK.14.69	Нахъеги гьев вихьун, гъаравашалъ гьенир рукӏаразда бицана гьавги дозул чи вугилан. 
MRK.14.70	Гьанжеги нагӏадала ккуна Пётрица.
MRK.14.70	Цо заманаялдасан нахъеги тӏаделъана гьесде дол гӏадамал хӏакъикъаталдаги мун дозул чи вугин, мунги Галилеялдаса вукӏине кколин. 
MRK.14.71	Амма Пётр Аллагьасул цӏар бахъун гьедаризе лъугьана гьев нужеца бицунев чи жинда лъаларилан. 
MRK.14.72	Гьебмехалъ кӏиабизеги гӏегӏедана хӏелеко. Пётрида ракӏалде щвана Гӏисаца жинда абун рукӏарал рагӏаби: радакье бахъун хӏелеко кӏицӏул гӏегӏедилалде лъабцӏулго инкар гьабилин дуца дидасайилан. Гӏек-гӏекиялда гӏодана гьебмехалъ Пётр.
MRK.15.1	Дуниял рогьарабго, чӏахӏиял кашишзабиги, чӏухӏби-хӏакимзабиги, диниял гӏалимзабиги ва тӏолабго тӏадегӏанаб судги данделъун хӏукму тасдикъ гьабуна ва, вухь-вухьун вачун, Гӏиса Пилатихъе кьуна. 
MRK.15.2	Пилатица Гӏисада гьикъана:
MRK.15.2	– Мунищха кколев жугьутӏазул парччахӏ?
MRK.15.2	Гӏисаца жаваб кьуна:
MRK.15.2	– Дуца абулеб бугоха гьедин.
MRK.15.3	Чӏахӏиял кашишзабаз гьениб гӏемер батӏи-батӏияб гӏайиб гӏунтӏизабуна Гӏисаде. 
MRK.15.4	Пилатицайин абуни нахъеги гьикъана Гӏисада:
MRK.15.4	– Дуца жавабго кьолареб кинаб? Дуде гьаз гӏунтӏизабулеб бугебщинаб гӏайиб бихьуларищ?
MRK.15.5	Гьел суалазеги Гӏисаца щибго жаваб кьечӏелъул, Пилат гӏажаиблъун-хӏикмалъун хутӏана.
MRK.15.6	Гӏадат букӏана халкъалъ цӏар чӏварав цо туснахъ Пилатица байрамалъул къоялъ къватӏиве виччалеб. 
MRK.15.7	Пуланаб питнаялда гӏахьаллъун чи чӏварал гӏадамазда цадахъ гьебго заманалда жанив тӏамун вукӏана Барабба абулев цо чи. 
MRK.15.8	Кидаго гӏадин жидер мурад тӏубаян гьаризе рахъун ахӏи базе лъугьана гӏадамал, гъун-чӏван Пилатихъе рачӏунаго. 
MRK.15.9	Пилатица гьезда абуна:
MRK.15.9	– Жугьутӏазул парччахӏ виччалищ, нужее бокьун батани?
MRK.15.10	(Пилатида лъалеб букӏиндалха чӏахӏиял кашишзабазул жахӏда-хӏусудалъ хӏал гьабун жиндихъе кьурав чи гьев вукӏин.) 
MRK.15.11	Амма чӏахӏиял кашишзабаз халкъ тӏамуна Барабба къватӏиве виччайилан гьаризе. 
MRK.15.12	Гьебмехалъ Пилатица гьезда гьикъана:
MRK.15.12	– Жугьутӏазул парччахӏилан абурав чиясе дица щиб гьабизеха нужее бокьун бугеб?
MRK.15.13	– Хъанчида вазе витӏе! – ян ахӏдана гьебмехалъ гӏадамал.
MRK.15.14	– Гьас гьабураб квешлъигӏаги щиб? – абун гьикъана Пилатица гьезда.
MRK.15.14	Амма гӏадамал тӏадеги цӏакъ ахӏдезе лъугьана:
MRK.15.14	– Хъанчида вазе витӏе! – ян.
MRK.15.15	Халкъ рази гьабизе бокьун, Пилатица Барабба къватӏиве виччана. Гӏиса цӏалаца вухеян ва хъанчида ваян амру гьабуна.
MRK.15.16	Рималъул рагъухъабаз Гӏиса вачуна сардарасул претория абулеб кӏалгӏаялъул азбаралъуве. Рагъухъабазул тӏубараб полк бахъинабун букӏана гьенибе. 
MRK.15.17	Бецӏбагӏараб ххамил гӏаба
MRK.15.18	Жидеца Гӏиса кӏодо гьавулев вугев гӏадин:
MRK.15.18	– Жугьутӏазул парччахӏ чӏахъаги! – ян ахӏдезе лъугьуна гьел.
MRK.15.19	Цинги гӏонсоца бетӏер бухула Гӏисал, тӏаде тударула, суждаялда чӏун, гьесие бетӏер къулулеб ххвел гьабула. 
MRK.15.20	Инжит-хӏакъир гьавун хадуб, доб багӏараб гӏабаги тӏаса бахъун, жиндирго ретӏел ретӏуна гьесда тӏад. Ва хъанчида вазе вачун уна.
MRK.15.21	Хуриса вуссун вачӏунев данде ккана Киренеялдаса Симон абулев цо чи – Александрилги Руфилги эмен. Гьесда баччизабуна гьез Гӏисае гьабураб хъанч. 
MRK.15.22	Цинги Гӏиса вачана Голгота абулеб бакӏалде. Гьелъул магӏна ккола «Гвангвара гохӏ». 
MRK.15.23	Мехтизе гьарулеб гьекъолеб жоялъул цӏун щурун кьуна гьесухъе. Амма Гӏисаца гьеб гьекъечӏо. 
MRK.15.24	Гӏиса хъанчида вана, ва лъица щиб босилебали можоро тӏамун, Гӏисал ретӏел жидедаго гьоркьоб бикьизе лъугьана рагъухъаби. 
MRK.15.25	Радал сагӏат ичӏго тӏубан букӏана Гӏиса хъанчида вараб мехалъ. 
MRK.15.26	Гьесде гӏунтӏизабураб гӏайиб рехсараб хъвай-хъвагӏайги гьабун букӏана хъанчида, «Жугьутӏазул парччахӏ» абун. 
MRK.15.27	Кӏиго хъачагъги вукӏана гьесда цадахъ хъанчида ван: цояв кваранаб рахъалда, цояв квегӏаб рахъалда.
MRK.15.28+MRK.15.29	Цересан унел гӏадамаз, гьев хӏакъир гьавун, абулеб букӏана бутӏрулги хьвагӏулаго:
MRK.15.28+MRK.15.29	– Ле, щущазабун Мукъадасаб Рукъгун, лъабго къоялде гьеб цӏидасан балев багьадур! 
MRK.15.30	Мунго хвасар гьаве! Хъанчидаса гӏодове рещтӏа!
MRK.15.31	Гьебго къагӏидаялда гьев хӏакъир гьавун, цоцазда гаргадулел рукӏана чӏахӏиял кашишзабиги диниял гӏалимзабиги:
MRK.15.31	– Цогидал хвасар гьарилилан вукӏанин, живго хвасар гьавун бажаруларев чи! 
MRK.15.32	Исраилил умматалъул парччахӏ – Масихӏ гьев ватани, рещтӏа абе гьанже нилъеда вихьизе хъанчидаса гъоркье, гьебмехалъ божила нилъ гьесда.
MRK.15.32	Гьесда цадахъ хъанчида рарал хъачагъалгицин рукӏана Гӏисаде хьанделел.
MRK.15.33	Къалъул гӏужалда сверухъе тӏолабго дуниял бецӏлъана. Гьеб бецӏлъи тӏаса инчӏо сагӏат лъабго тӏубазегӏан. 
MRK.15.34	Сагӏат лъабго тӏубараб мехалъ, цо гучаб гьаракьги гьабун, Гӏисаца ахӏана:
MRK.15.34	– Элои, Элои! Лема шевактани! – абун. (Гьелъул магӏна букӏана: «Дир Аллагь! Дир Аллагь! Щай дуца дун рехун тарав?»)
MRK.15.35	Гьенир рукӏарал цо-цояз, гьеб рагӏараб мехалъ, абулеб букӏана: «Гӏенекке, Иляс аварагасде ахӏи балеб буго!» – ян. 
MRK.15.36	Гьебмехалъ векерун ун гьезул цояс, цӏекӏаб чагъиралдаги ччун, чӏорто босун бачӏана, гӏорол тӏогьибги бухьун, гьесухъе бегьана. Гьев чияс абулеб букӏана:
MRK.15.36	– Чӏа, гьанже бихьилин хъанчидаса гьев вахъизе Иляс авараг вачӏунищали.
MRK.15.37	Цоги гучаб гьаракь гьабуна Гӏисаца. Ва гьесул рухӏ босун ана. 
MRK.15.38	Мукъадасаб Рукъалъул хирияб бакӏалда бигъун букӏараб пардав тӏарадаса ахаде щвезегӏан кӏихӏи бихъун ана гьебмехалъ. 
MRK.15.39	Рагъухъабазул нусилбетӏер вукӏана Гӏисал хъанчида дандвитӏун эхетун. Гьедин Гӏисал рухӏ босараб куц бихьидал, гьес абуна:
MRK.15.39	– Хӏакъикъаталдаги гьав чи Аллагьасул Вас вукӏун вуго.
MRK.15.40	Гьенир нахъегӏан чӏун ралагьун руччабиги рукӏана. Гьезда гьоркьор рукӏана Магдалаялдаса Марямги, гьитӏинав Якъубил ва Юсупил эбел Марямги, Саломеяги. 
MRK.15.41	Гьел рукӏана Гӏиса Галилеялда вугеб мехалъго гьесда хадур рачӏун, гьесие хъулухъалъе чӏарал руччаби. Гьел гурелги, гьесда цадахъ Иерусалималде рачӏарал цогидал руччабиги гӏезегӏан рукӏана гьенир.
MRK.15.42+MRK.15.43	Гьеб букӏана рузман къо. Шаматалда цебесеб къо букӏиндал, бакъ щинкӏилалдего вачӏун тӏаде щвана тӏадегӏанаб судалда гьоркьов гӏахьаллъулев ва халкъалда жаниб жиндир къадру-къимат бугев Ариматеялдаса Юсуп абулев чи. (Аллагьасул Парччахӏлъиялде хьул лъурав чи вукӏана гьев.) Гьев хӏинкъичӏого Пилатихъе ана Гӏисал жаназа кьеян гьаризе. 
MRK.15.44	Гӏиса хванилан рагӏидал, гӏажаиблъун хутӏана Пилат. Дол рагъухъабазул нусилбетӏерги ахӏун, гьесда гьикъана цевегойищ хваравилан. 
MRK.15.45	Гьев нусилбетӏерасдасан Гӏисал хвалил хӏакъикъат лъарабго, Пилатица изну кьуна гьесул жаназа нахъе босизе.
MRK.15.46	Бичун босун бацӏцӏадаб хӏебетгун, Юсупица Гӏисал жаназа хъанчидаса бахъана ва, хӏебтил мусруги бан, гьеб букъана кьурулъ бикӏун къачӏан букӏараб нохъодул хабалъ. Нохъодул кӏалтӏе цо кӏудияб гамачӏги гиризабун тана. 
MRK.15.47	Магдалаялдаса Марямги Юсупил эбел Марямги рукӏана Гӏиса хабалъ лъолеб бакӏалъухъ ралагьун.
MRK.16.1	Шамат къо индал, Магдалаялдаса Марямицаги, Якъубил эбел Марямицаги, Саломеялъги бичун босана Гӏисал мусруялда бахине гьуинал махӏазул нах. 
MRK.16.2	Цинги анкьил тӏоцебесеб къоялъ
MRK.16.3	Нохъодул кӏалтӏаса гамачӏ лъицадай нахъе гиризабилаян ургъел бикьулел рукӏана гьел. 
MRK.16.4	Амма гамачӏ нахъе гиризабун батана. (Цӏакъ кӏудияб гамачӏни букӏана гьеб.) 
MRK.16.5	Жанире лъугьиндал, гьезда гьенив кваранаб рахъалда гӏодов чӏун ватана хъахӏаб гӏаба ретӏарав цо гӏолохъанчи. Ракӏ гъанцӏун лъугьана гьел.
MRK.16.6	– Хӏикмалъуге нуж, – ан абуна гьес руччабазда. – Хъанчида ван хвезавурав Назареталдаса Гӏисайин нужеца валагьулев вугев. Гьев хваралъуса вахъана. Гьев гьанив гьечӏо. Гьале гьесул жаназа лъун букӏараб бакӏ. 
MRK.16.7	Нужеца, инеги ун, гьесул муридаздаги Пётридаги абе Галилеялде Гӏиса нужедаса цеве щвезе вугилан. Гӏисаца цебеккунго лъазабун букӏараб куцалда, дова вихьилин жидеда гьев.
MRK.16.8	Кутакалда хӏинкъарал ва хӏикмалъарал гьел руччаби, сородилаго гьеб нохъодаса къватӏире кӏанцӏун, рекерун нахъе ана, гьелъул хӏакъалъулъ лъиданиги бицинеги кӏвечӏо гьезда.
MRK.16.9	Анкьил тӏоцебесеб къоялъ бакъ баккилелдего хваралъуса вахъарав Гӏиса гьебго къоялъ тӏоцеве вихьана анкьго шайтӏан гьес жиндир чорхолъа бачахъун букӏарай Магдалаялдаса Марямида. 
MRK.16.10	Инеги ун, гьелъ ккараб иш бицана цере Гӏисада цадахъ рукӏаразда – гьесда хадуб ракӏ бухӏун гӏодилел рукӏаразда. 
MRK.16.11	Амма гьел божичӏо Гӏиса чӏаго вугин ва гьев жинда вихьанин абураб Марямил рагӏиялда.
MRK.16.12	Гьелдаса хадуб цоги батӏияб сипаталда Гӏиса вихьана шагьаралдаса росулъе унев вукӏарав кӏиго муридасдаги. 
MRK.16.13	Тӏад руссун рачӏун цогидаздаги бицана гьез жидедаги Гӏиса вихьанилан, амма цогидал муридал гьездаги божичӏо.
MRK.16.14	Ахирги Гӏиса тӏаде вачӏуна анцӏила цо чапар кваналев вукӏараб бакӏалде. Гьес гьезие бадибчӏвай гьабула ракӏ согӏал чагӏи ругин нужилан ва жив чӏаголъун вихьарал гӏадамазда божичӏилан. 
MRK.16.15	Гӏисаца гьезда абуна:
MRK.16.15	– Гьаб дуниялалда киса-кирего щун, тӏолабго Аллагьас бижанщиналда лъазабе нужеца гьаб Рохалил хабар. 
MRK.16.16	Диде иман лъурав ва лъадалъ ччун вахъун жиндир мунагьал чурарав чи хвасарлъизе вуго. Амма иман лъечӏезе тамихӏ букӏина. 
MRK.16.17	Диде иман лъурал ратӏа гьарулел гӏаламатал гьадинал рукӏина: дир цӏаралдалъун гьезда кӏвела жундул рачахъизе ва гьезухъа бажарила батӏи-батӏиял мацӏазда кӏалъазе. 
MRK.16.18	Борхьал кодоре рачаниги, загьру гьекъаниги, тӏириги зарал лъугьинаро гьезие; унтаразда квер хъвани, гьелги сахлъила.
MRK.16.19	Гьедин гьезие хабар бицун лъугӏараб мехалъ, Тӏадегӏанав Гӏиса зобалазде восун ана ва Аллагьасул кваранаб рахъалда рещтӏана. 
MRK.16.20	Муридалин абуни, гьениса рахъун ана киса-кибего Рохалил хабар лъазабизе. Тӏадегӏанасги квербакъулаан гьезие, ва гьез бицарабщинабги мугӏжизатаздалъун ритӏухълъулаан. Амин!
LUK.1.1+LUK.1.2	Нилъер агьлуялда гьоркьор Аллагьас тӏуразарурал ишазул хӏакъалъулъ къисаби, байбихьудаса бахъараб гьеб кинабго жидеда бихьарал ва Аллагьасул Рагӏиялъе жидеца хъулухъ гьабурал гӏадамаз рицухъе хъвазе гӏемерав чияс хӏалбихьана. 
LUK.1.3	Гьединлъидал, бетӏерчӏахъаяв Теофил, дидаги лъикӏ бихьана, авалалдасанго цӏех-рех гьабун, тартибалда кинабго дуе хъвазе. 
LUK.1.4	Гьаб цӏалараб мехалъ дур ракӏчӏела дуда малъанщинаб жо хӏакъаб букӏиналда.
LUK.1.5	Гьерод Ягьудиялъул ханлъун вугеб заманаялда вукӏана Абиял тухумалъул чилъун кколев Закария абулев цо кашиш. Гьесул чӏужуги йикӏана Гьарун аварагасул наслуялъул гӏадан. Гьелда цӏарги букӏана Элисабет. 
LUK.1.6	Гьел кӏиялгоги рукӏана Аллагьасул вализаби. Бетӏергьанасул тӏолабго амру-нагью ракӏбацӏцӏадго тӏубазабулаан гьез. 
LUK.1.7	Амма гьезул лъимал рукӏинчӏо. Элисабет йикӏана лъимер гьабуларей гӏадан. Гьел рукӏана гӏолохъанлъиялдаса арал гӏадамал.
LUK.1.8	Гьале гьанжеги гьезул тухумалде ирга щола Мукъадасаб Рокъоб хъулухъ гьабизе. 
LUK.1.9	Кашишзабазул гӏадаталда рекъон, можоро тӏамидал, Закарияде тӏаде ккола, Аллагьасул Мукъадасаб Рокъове жаниве лъугьун, махӏгьуинаб нахул кьеккен гьабизе. 
LUK.1.10	Нахуда цӏа бакулев гьев вугеб мехалъ, киналго хутӏарал гӏадамал рукӏана къватӏирехун чӏун какал ралел. 
LUK.1.11	Кьеккеналъул кӏкӏуй тӏад беролеб хирияб бакӏалъул кваранаб рахъалде Бичасул малаик рещтӏана гьебмехалъ Закарияхъе. 
LUK.1.12	Малаик вихьараб мехалъ, Закария вихха-хочун лъугьана ва кутакалда хӏинкъана. 
LUK.1.13	Малаикас гьесда абуна:
LUK.1.13	– Мун хӏинкъуге, Закария, Аллагьас къабул гьабуна дур гьари-дугӏа. Дур лъади Элисабетица дуе вас гьавизе вуго. Яхӏя лъе дуца васасда цӏарги. 
LUK.1.14	Дуе талихӏги рохелги босун бачӏина гьес, цогидал гӏемерал гӏадамалги рохила гьев гьавиялдаса. 
LUK.1.15	Аллагьасда цебе кӏодолъи щвела гьесие, чагъирги цогидаб жаги гьекъеларо гьес, эбелалъул ургьив вугеб мехалъго Илагьияб Рухӏги лъугьина гьесулъе. 
LUK.1.16	Исраилил лъималазул
LUK.1.17	Иляс аварагасул хӏалкӏолъигун ва къудратгун Тӏадегӏанасдаса цеве вачӏун, эбел-инсулги лъималазулги ракӏал цоцалъ журазарила гьес, къосун Аллагьасде мугъ рехаралги тӏадруссинарила муъминазул гӏакъиллъиялде. Тӏадегӏанав вачӏиналде къачӏала гьес хӏадур гьабураб халкъ.
LUK.1.18	Гьебмехалъ Закарияца малаикасда гьикъана:
LUK.1.18	– Сундалъунха дида гьеб лъалеб? Дунги ригь арав чи вуго, дир чӏужуги гӏолохъанго гьечӏо.
LUK.1.19	Малаикас гьесие жаваб кьуна:
LUK.1.19	– Дун вуго Аллагьасда цеве вугев Жабрагӏил малаик. Гьес дун витӏана дуда кӏалъазе ва дуда рохел бицине. 
LUK.1.20	Жиндир болжалалда тӏубазе бугеб дица бицараб рагӏиялда мун божичӏелъул, гьале дур кӏал-мацӏ кквела ва гьеб иш тӏубазегӏан кӏалъазе кӏвеларо дуда.
LUK.1.21	Закария къватӏиве вачӏиналъухъ балагьун чӏун букӏана халкъ гьебмехалъ. Щайдай гьев Мукъадасаб Рокъов жанив кватӏаравилан хӏикмалъун рукӏана гӏадамал. 
LUK.1.22	Къватӏиве вачӏараб мехалъ, Закарияда кӏвечӏо гьезда кӏалъазе. Гьезда бичӏчӏана Мукъадасаб Рокъоб жаниб гьесие Аллагьасул илгьам лъугьараблъи. Гьелдаса хадуб, килщаз ишанал гьарун гурони, кӏал бичӏун тӏокӏаб рагӏи абичӏо Закарияца. 
LUK.1.23	Мукъадасаб Рокъоб хъулухъ гьабизе тӏадаб заман лъугӏидал, Закария жиндирго рокъове тӏадвуссана.
LUK.1.24	Цинги Элисабетил ургьибе лъимер ккана, ва щуго моцӏалъ, къватӏи-рокъое яхъинчӏого, яхчун чӏана. Гьелъ абулаан:
LUK.1.25	– Гьале, Аллагь гурхӏараб мехалъ, дие гьес гьабураб лъикӏлъи, лъимер гьечӏолъиялъул бугьтан гӏадамазда цебесан дида тӏаса ине.
LUK.1.26+LUK.1.27	Анлъабилеб моцӏалъ Аллагьас Жабрагӏил малаик витӏана Галилея улкаялъул Назарет шагьаралде Давудил наслуялъул Юсупилан цӏар бугев чиясе абурай цо ясгӏаданалъухъе. Гьелда цӏар букӏана Марям. 
LUK.1.28	Гьелъухъе вачӏун Жабрагӏил малаикас абуна:
LUK.1.28	– Йорчӏами, Аллагьасул баркат рещтӏарай яс! Бетӏергьан вуго дуда аскӏов.
LUK.1.29	Малаикас гьедин абидал, йихха-хочун лъугьана гьей, ва гьел рагӏабазул магӏна щибдайилан йикӏана.
LUK.1.30	– Хӏинкъуге, Марям! – ан абуна гьелда малаикас. – Бичасул рахӏмат насиблъана дуе. 
LUK.1.31	Гӏенеккея, дур ургьибе лъимер ккела, ва дуца вас гьавила. Гӏиса абун лъела дуца гьесда цӏарги. 
LUK.1.32	Цӏакъ кӏудияв чи вахъина гьесул. Тӏадегӏанав Аллагьасул Василан абила гьесда. Жиндирго эмен
LUK.1.33	Абадиялъего вукӏина гьев Якъуб аварагасул халкъалъул Парччахӏлъун, ва гьесул Парччахӏлъиялъе ахирго букӏине гьечӏо.
LUK.1.34	– Росасецин инчӏей дие гьеб кин лъугьунеб? – ан гьикъана гьесда Марямица.
LUK.1.35	Малаикас абуна:
LUK.1.35	– Илагьияб Рухӏ рещтӏина духъе. Бетӏергьанасул хӏалкӏолъиялъул накӏкӏул парчаялъ яхчила мун. Гьединлъидал Аллагьасул Васлъун рикӏкӏина гьеб Илагьияб Лъимер. 
LUK.1.36	Лъимер-бетӏер лъугьунарей гӏадамилан рикӏкӏуней йикӏарай дур гӏагарай чӏужу Элисабетги, гьанже гӏолохъанго гьечӏониги, лъимаде йиго. Анлъабилеб моцӏ буго гьеб ккаралдаса. 
LUK.1.37	Аллагьасда хӏалкӏолареб жо щибго букӏунарелъулха!
LUK.1.38	Гьебмехалъ Марямица абуна:
LUK.1.38	– Гьале, дун Бетӏергьанасул лагъ! Дуца абухъе ккезе биччанте дие!
LUK.1.38	Цинги малаик Марямида аскӏоса нахъе ана.
LUK.1.39	Гьел къоязда Марям гӏедегӏун ана Ягьудиялъул мугӏрузда бугеб шагьаралде. 
LUK.1.40	Закариял бакӏалде щведал, гьелъ Элисабетие салам кьуна. 
LUK.1.41	Марямил салам рагӏарабго, гьебсагӏат Элисабетил ургьиб лъимер кӏанцӏезе лъугьана. Илагьияб Рухӏалъул цӏуна гьей.
LUK.1.42	– Руччабазулъ бищунго баркат кӏудияйлъун лъугьана мун, – ан ахӏун гьаракь гьабуна Элисабетица. – Баркат кӏудияблъун лъугьана дур ургьиб хулараб лъимерги. 
LUK.1.43	Дир Тӏадегӏанасул эбел къавулъе ячӏинегӏанасеб даражаялъул гӏаданищха дун! 
LUK.1.44	Гьале дур салам рагӏарабго, бохун кӏанцӏезе лъугьана дир ургьиб лъимер. 
LUK.1.45	Бетӏергьанасдасан дуде бачӏараб ругьел тӏубазе бугелъул, гьелда божарай мун гьардарай гурищ.
LUK.1.46	Марямица ахӏана:
LUK.1.46	– Аллагь кӏодо гьавизе лъугьун буго гьинал ракӏ.
LUK.1.47	Гьес дун хвасар гьаюлин бохун буго дир рухӏги.
LUK.1.48	Дун пакъирай лагъалда Бичасул бер речӏчӏидал,
LUK.1.48	Баркат бугей гӏаданлъун гӏаламалъ рикӏкӏина дун.
LUK.1.49	Жиндир цӏар мукъадасав къудратав Бетӏергьанас
LUK.1.49	Кӏудаб даражаялде яхине гьаюна дун.
LUK.1.50	Гӏибадат гьабуразул наслабазда гурхӏана.
LUK.1.51	Гучаб гьесул къуваталъ чӏухӏарал къезарула,
LUK.1.51	Гьезул квешал къасдалги къинарула киналго.
LUK.1.52	Бетӏергьанас пахруял тахидаса рехула,
LUK.1.52	Пакъирал, кӏодо гьарун, тӏадегӏанлъизарула.
LUK.1.53	Ракъаразе Аллагьас къваригӏанщинаб кьола,
LUK.1.53	Бечедал рачахъула, щибго жоги кьечӏого.
LUK.1.54+LUK.1.55	Дол нилъер умумузда абун букӏараб куцалъ,
LUK.1.54+LUK.1.55	Ибрагьимил лъугьарал киналго наслабазда
LUK.1.54+LUK.1.55	Абадул абадиялъ гурхӏилин кьураб рагӏи
LUK.1.54+LUK.1.55	Ракӏалде щун, Аллагьас жиндирго лагълъун кколеб
LUK.1.54+LUK.1.55	Исраилил халкъалъе кумек гьабуна гьанже.
LUK.1.56	Гьениб лъабго моцӏги бан, Марям тӏадюссун жиндирго рокъое ана.
LUK.1.57	Къо тӏаде щвараб мехалъ, Элисабетие вас гьавуна. 
LUK.1.58	Аллагь гурхӏун гьелъие лъимер гьабун бугин рагӏараб мехалъ, гьелда рахьи базе рачӏунел рукӏана Элисабетил мадугьалзабиги гӏагарал чагӏиги. 
LUK.1.59	Микьабилеб къоялъ васасе сунат гьабизе рачӏарал чагӏазе бокьана, инсудаго гӏадин, васасда цӏарги Закария лъезе. 
LUK.1.60	Гурин, васасда цӏар Яхӏя лъезе кколилан абуна Элисабетица. 
LUK.1.61	Гьез гьелда абуна:
LUK.1.61	– Нужер гӏагарал чагӏазда гьоркьов гьединаб цӏар бугев чи гьечӏо гури, – ян.
LUK.1.62	Цинги, квераз ишан гьабун, Закарияда бичӏчӏизабуна васасда щиб цӏар лъезе дуе бокьун бугебилан. 
LUK.1.63	Цо хъарщиги бачӏинабун, Закарияца гьелда тӏад хъвана: «Васасда цӏар Яхӏя лъезе ккола», – ян. Киналго гӏажаиблъана гьебмехалъ. 
LUK.1.64	Гьеб лахӏзаталда Закариял кӏал ричӏун бачӏана, мацӏалдаса гарацӏ бичун ана ва Аллагьасе рецц гьабун кӏалъазе лъугьана. 
LUK.1.65	Мадугьалзабазул рекӏелъеги кутакаб хӏинкъи лъугьана гьебмехалъ, Ягьудиялъул киналго мугӏрузда тӏибитӏана гьелъул хӏакъалъулъ хабар. 
LUK.1.66	Гьеб рагӏанщинас, гьелъул пикру гьабулаго, абулеб букӏана:
LUK.1.66	– Щив чидай вахъина гьадав васасул?
LUK.1.66	Хӏакъикъаталдаги Бичасул хӏалкӏолъи букӏана гьесулъ.
LUK.1.67	Яхӏял эмен Закария Илагьияб Рухӏалъул цӏуна, Аллагьасдасан рачӏарал гьадинал рагӏаби абуна гьес:
LUK.1.68	– Исраилил халкъалъул Бетӏергьан Аллагьасе рецц гьабилин,
LUK.1.68	Нилъехъе вачӏун гьес нилъ тархъан гьаридал.
LUK.1.69	Гьес жиндирго лагъ Давудил кьолбодасан нилъее кьела
LUK.1.69	Нилъ хвасар гьаризе къудрат бугев чи.
LUK.1.70	Некӏо заманаялда жиндирго аварагзаби ритӏун,
LUK.1.70	Гьес нилъее рагӏи кьун букӏана:
LUK.1.71	Нилъер тушбабаздаса ва нилъ рихаразул квердаса
LUK.1.71	Жинца хвасар гьарилилан,
LUK.1.72	Нилъер умумузда гурхӏилилан
LUK.1.72	Ва мукъадасаб къотӏи тӏубазабилилан.
LUK.1.73	Нилъер умматалъул эмен Ибрагьимие гьес гьа гьедун букӏана,
LUK.1.73	Тушбабазул квердаса хвасарлъун,
LUK.1.74	Хӏинкъичӏого тӏубараб гӏумруялъ
LUK.1.75	Ритӏухъго ва бацӏцӏадго
LUK.1.75	Жиндие тӏагӏат гьабизе изнуги ресги букӏинабилин.
LUK.1.76	Мунги, дир лъимер, рикӏкӏина
LUK.1.76	Къудратав Аллагьасул авараглъун,
LUK.1.76	Тӏадегӏанав Масихӏидаса цеве вахъина мун,
LUK.1.76	Гьесие нух къачӏазе
LUK.1.77	Ва, мунагьал чурун, нуж хвасарлъилилан
LUK.1.77	Халкъалда лъазабизеги.
LUK.1.78+LUK.1.79	Аллагь гурхӏун, гьес нилъее зодисан рогьел рещтӏинабила,
LUK.1.78+LUK.1.79	Хвалил бецӏаб рагӏдукь ругезе канлъи букӏине,
LUK.1.78+LUK.1.79	Ракълиде рачунеб нухги бихьизабила нилъеда.
LUK.1.80	Яхӏя кӏудияв гӏолев вукӏана, гӏакълу цӏубалеб букӏана. Исраилил халкъалда цеве вахъинегӏан гьес гӏумру гьабуна гӏицӏаб авлахъалда.
LUK.2.1	Гьеб букӏана кинабго халкъалъул хъвай-хъвагӏай гьабейилан Август къайсарил амру бачӏараб заман. 
LUK.2.2	Сириялда сардарлъун Квириний таралдаса хадуб халкъалъул тӏоцебесеб хъвай-хъвагӏай букӏана гьеб. 
LUK.2.3	Жиде-жидер шагьаралде хъвай-хъвагӏаялъе унел рукӏана гӏадамал. 
LUK.2.4	Галилеялъул Назарет шагьаралдаса вахъун Юсупги ана Ягьудиялда бугеб Бетлегьем абулеб Давудил шагьаралде
LUK.2.5	Цадахъ ячун йикӏана гьесие магьари лъурай, лъимер гьабизе мех щварай Марямги. 
LUK.2.6	Гьале гьадаб шагьаралде щвараб мехалъ, лъимер гьабизе хӏара чӏвана гьелда. 
LUK.2.7	Марямица гьавуна жиндирго тӏоцевесев вас. Петералда гьезие рещтӏине бакӏ щун букӏинчӏелъул, кьуща-рущан цо руссниб лъуна гьелъ лъимер.
LUK.2.8	Сардилъ жидерго рехъен цӏунун рорчӏуда чӏарал гӏухьби рукӏана гьенир цо гӏалахалда. 
LUK.2.9	Гьезухъе рещтӏана Бичасул малаик. Бетӏергьанасдасан бачӏараб гвангъараб нуралъ къалъ-къалъизаруна гьел гӏухьби, гӏасияб хӏинкъиялъ къахӏан ккуна гьел.
LUK.2.10	– Хӏинкъуге, – ян абуна гьезда малаикас. – Тӏолабго гӏаламалъего гӏахьалаб кӏудияб рохел бицине вачӏун вуго дун нужехъе. 
LUK.2.11	Давудил шагьаралда жакъа гьавуна жинца нуж хвасар гьаризе вугев Тӏадегӏанав Масихӏ. 
LUK.2.12	Гьелъие гӏаламатги буго нужее: руссниб лъун батила нужеда кьущараб лъимер.
LUK.2.13	Цойидасанго зобалаздасан малаикзабазул бо рещтӏана гьев малаикасда аскӏоб. Аллагьасе рецц гьабулаго гьез ахӏулеб букӏана:
LUK.2.14	– Тӏадегӏанал зобалазда – Аллагьасе рецц!
LUK.2.14	Гӏодоб ракьалда – разилъаразе рекъел!
LUK.2.15	Малаикзаби зодире тӏадруссун роржун индал, гьал гӏухьбуз цоцазда абуна:
LUK.2.15	– Бетӏергьанасдасан нилъехъе бачӏараб гьаб хабаралъул хӏакъикъат лъазе, Бетлегьемалде рилълъине рачӏа, – ян.
LUK.2.16	Гӏедегӏун доре щведал, гьазда Марямги ятана, Юсупги ватана, руссниб лъун Лъимерги батана. 
LUK.2.17	Лъимер бихьарабго, гӏухьбуз бицана малаикасдасан гьеб Лъимадул хӏакъалъулъ жидеда рагӏарабщинаб. 
LUK.2.18	Гьеб рагӏанщинав чи хӏикмалъизавуна гӏухьбузул хабаралъ. 
LUK.2.19	Марямицани гьел киналго рагӏаби хазина гӏадин рекӏелъ цӏунана, ва гьелъул пикрабазда йикӏунаан гьей. 
LUK.2.20	Малаикас жидеда бицухъе иш ккун батидал, бихьаралъухъги рагӏаралъухъги Аллагьасе тасбихӏги реццги гьабулаго нахъруссун ана гӏухьби.
LUK.2.21	Микьго къо байдал, Васасе сунат гьабураб мехалъ, гьесие кьуна эбелалъул ургьив гьев хулилалдего малаикас абун букӏараб Гӏиса абураб цӏар. 
LUK.2.22	Мусал къануналда рекъон, лъимер гьабун хадуб гьел рацӏцӏад гьаризе кколел къоял тӏаде щведал, гьез Вас Иерусалималде вачана Бетӏергьанасе назру гьавун кьезе. 
LUK.2.23	(Бетӏергьанасдасан бугеб къануналда рекъон тӏоцебе гьабураб бихьинаб рижи Бетӏергьанасул назрулъун рикӏкӏунаан.) 
LUK.2.24	Гьебго къануналда рекъон, къурбаналъе хъвезе кколаан кӏиго рохьил микки яги кӏиго миккидул тӏинчӏ.
LUK.2.25	Доб заманаялда Иерусалималда вукӏана Симеон абурав цо чи. Гьев вукӏана жиндилъ иманги варагӏги бугев, Исраилил халкъ хвасарлъиялъухъ урхъарав чи. Илагьияб Рухӏ жинде гӏагарлъарав чиги вукӏана Симеон. 
LUK.2.26	Илагьияб Рухӏалъ гьесие илгьам гьабун букӏана Бичасул Масихӏ вихьичӏого гьев хвезе гьечӏилан. 
LUK.2.27	Илагьияб Рухӏалъин гьев доб къоялъ Мукъадасаб Рокъовеги вачун вачӏарав. Эбелалъги инсуцаги гьитӏинав вас Гӏисаги вачун вачӏана гьениве, къануналъул гӏадат тӏубазабизе. 
LUK.2.28	Симеоница, гьевги кодове вачун, Аллагьасе реццги гьабун, гьадин абуна:
LUK.2.29+LUK.2.30+LUK.2.31+LUK.2.32	– Я, дир Бетӏергьан, дун дур лагъ, дур къотӏи тӏубан, гьанже парахатго къадаралде щолев вуго, дирго беразда бихьидал дуца хӏадурун букӏараб хвасарлъи. Гьаб буго киналго халкъал кантӏизарилеб Нур ва дурго Исраилил халкъалъул къадру-рецц!
LUK.2.33	Симеоница васасул хӏакъалъулъ абурал гьел рагӏабаз гӏажаиблъизаруна Юсупги Марямги. 
LUK.2.34	Симеоница гьезие дугӏа гьабуна ва гьесул эбел Марямида абуна:
LUK.2.34	– Гьале гьаб Лъимер сабаблъун Исраилил халкъалъул гӏемерисел гӏодор ккела ва гӏемерисел тӏаде рахъина. 
LUK.2.35	Дурги рекӏелъ ханжар къазе буго. Гьаб Лъимер лъугьина Аллагьасул гӏаламатлъун, амма гӏемерисез гьелда дагӏба базе буго, гьелдалъун гӏемерисезул рекӏелъ ругел къасдал загьирлъила.
LUK.2.36	Гьений йикӏана Ашерил наслуялъул Пенуэлил яс Хӏаннат, жиндилъ кашпу-карамалъи бугей, цӏакъго херай гӏадан. Анкьго соналъ гурони росасда цадахъ гӏумру тӏамичӏо гьелъ. 
LUK.2.37	Гьелдаса хадуб ункъоялда ункъо сон къороллъуда арай гьей, къасиги къадги кӏал ккун, какал ран, кидаго Мукъадасаб Рокъоса къватӏие яхъинчӏого, Бетӏергьанасе тӏагӏат-гӏибадаталда чӏун йикӏана. 
LUK.2.38	Гьебмехалъ, аскӏоеги ячӏун, Аллагьасе реццги гьабун, гьеб Лъимадул хӏакъалъулъ бицана гьелъ Иерусалим хвасарлъиялъухъ урхъун рукӏаралщиназда.
LUK.2.39	Бетӏергьанасдасан бугеб къануналда рекъон кинабго ишги тӏубазабун, гьел Галилеялде, жидерго Назарет шагьаралде, тӏадруссана. 
LUK.2.40	Вас кӏудияв гӏолев вукӏана, гӏолохъанлъиялде вахунев вукӏана, гӏакълу цӏубалеб букӏана. Аллагьасул баркат бессун букӏана гьесулъ.
LUK.2.41	Щибаб соналъ гьесул эбелги эменги унаан Иерусалималде Пасхаялъул байрамалде. 
LUK.2.42	Анцӏила кӏиго соналде Гӏиса вахиндалги, гӏадаталда рекъон, Иерусалималде байрамалде ана гьал, гьевги вачун. 
LUK.2.43	Байрамалъул къоял индал, ал тӏадруссана, гьитӏинав Гӏиса Иерусалималдаго чӏана. Юсупидаги васасул эбелалдаги лъачӏо гьев гьенив чӏаравлъи. 
LUK.2.44	Цогидазда цадахъ ун ватилин гьевилан тана гьаз. Цо къойил нух тедал, гӏага-божаразда гьоркьов гьев валагьизе лъугьана гьал. 
LUK.2.45	Гьевги ватичӏого, тӏадруссун гьев валагьизе Иерусалималде ине ккана. 
LUK.2.46	Гьале лъабабилеб къоялъ гьазда гьев Мукъадасаб Рокъов ватана мугӏалимзабазда гьоркьов, гьезухъ гӏенеккун ва гьезда цӏехолдулев. 
LUK.2.47	Гӏенеккаралщинал хӏикмалъизарун рукӏана гьесул гӏакъиллъиялъ ва жавабазул камиллъиялъ. 
LUK.2.48	Гьев вихьидал, гӏажаиблъун хутӏана Юсупги Марямги. Эбелалъ гьесда абуна:
LUK.2.48	– Я, дир лъимер, дуца нижее гьабураб щиб? Гьав дур эменги дунги чӏезе къадар тӏагӏун рукӏана мун валагьулел.
LUK.2.49	Гьес гьазда абуна:
LUK.2.49	– Дун валагьиго щай нужее букӏараб? Нужеда лъачӏебищ дун дирго Инсул рокъов вукӏине кколевлъи?
LUK.2.50	Амма гьазда бичӏчӏичӏо гьел рагӏабазул магӏна. 
LUK.2.51	Вахъун гьазда цадахъ Назареталде вилълъана гьев ва гьазие мутӏигӏлъун чӏана. Амма гьесул эбелалъ рекӏелъ цӏунун рукӏана гьел рагӏаби. 
LUK.2.52	Сонал анагӏан, Гӏисал черх цӏубалеб букӏана, гӏакълу камиллъулеб букӏана, Аллагьасулги гӏадамазулги рокьи цӏикӏкӏунеб букӏана гьесдехун.
LUK.3.1	Тиберий къайсарлъун ккун анцӏила щуабилеб сон букӏана; Ягьудиялда сардарлъун вукӏана Понтий Пилат; Галилеялда ханлъун вукӏана Гьерод; гьесул вац Филипп вукӏана Итуреялда ва Трахонит вилаяталда ханлъун, Лисаний вукӏана Абиленаялда ханлъун; 
LUK.3.2	бищунго кӏудиял кашишзабилъун рукӏана Гьанна ва Кайафа. Гьеб заманаялда Закариял вас Яхӏяе гӏицӏаб авлахъалда Аллагьасул илгьам лъугьана. 
LUK.3.3	Иордан гӏоралда сверухъ ругел бакӏазде щун, нужерго мунагьал чуризе гӏоло, кантӏун Аллагьасде руссаян ва лъадалъ ччун рахъаян лъазабулеб букӏана гьес. 
LUK.3.4	Гьелдалъун ритӏухълъана Ишая аварагасул Тӏехьалда ругел гьадинал рагӏаби:
LUK.3.4	«Цо ахӏи буго авлахъалда рагӏулеб:
LUK.3.4	– Бетӏергьанасе нух къачӏай,
LUK.3.4	битӏизабе гьесда цебе шагьра!
LUK.3.5	Щибаб кӏкӏал-хъитӏ бацизабе,
LUK.3.5	щибаб гохӏ-щоб тӏуцлъизабе,
LUK.3.5	свераби лъугӏизаре,
LUK.3.5	эхедераялги лабаллъабиги гьечӏеб, цӏвакараб нух букӏа абе,
LUK.3.6	щибаб рижиялда бихьа абе Аллагьасдасан хвасарлъи!»
LUK.3.7	Гьале лъадалъ ччун рахъизе рачӏунел рукӏана халкъалъул руккелал. Гьезда Яхӏяца абулаан:
LUK.3.7	– Гӏай, нуж чӏегӏераб борхьил наслу! Нужеде гӏагарлъун бугеб Аллагьасул тамихӏалдаса лъутизе лъица малъараб? 
LUK.3.8	Нужерго мунагьаздаса руссун, кантӏиялъул гъотӏода пихъ барщизабе, ниж Ибрагьимил наслуялъул лъимал ругиланги гаргадуге. Гьале дица нужеда абулеб буго: жиндие бокьани, гьал ганчӏаздасанги Ибрагьимил наслуялъул лъимал лъугьинаризе кӏола Аллагьасда. 
LUK.3.9	Гъутӏбузда гъоркь гӏащтӏи лъун тун бугеблъи лъай нужеда. Лъикӏаб пихъ тӏад бижичӏеб гъветӏ къотӏун цӏадаб лъезе бугебха!
LUK.3.10	– Нижеца щибха гьанже гьабизе кколеб? – ан гьикъулаан гьесда гӏадамаз.
LUK.3.11	Гьес жаваб кьолаан:
LUK.3.11	– Кӏиго гурде бугес цояб гьечӏесе кье, квен бугесги гьединго гьабе.
LUK.3.12	Лъадалъ ччун рахъизе рачӏарал магъало бакӏарулел чагӏазги гьикъана гьесда:
LUK.3.12	– Я, Мугӏалим, нижеца щибха гьабизе кколеб?
LUK.3.13	Гьезие жаваб кьуна Яхӏяца:
LUK.3.13	– Нужеда бихьизабуралдаса цӏикӏкӏун бахъуге лъихъаниги магъало.
LUK.3.14	Гьединго рачӏун рагъухъабаз гьикъана:
LUK.3.14	– Нижеца щибха гьабизе кколеб?
LUK.3.14	Гьезда абуна:
LUK.3.14	– Хӏал-зулмуялдалъун ва гьечӏеб гӏайиб гӏунтӏизабун лъихъаго гӏарац бахъуге, нужеего щолеб харжалда разилъун чӏа.
LUK.3.15	Масихӏ вачӏиналъухъ урхъун балагьун чӏун букӏараб халкъалда ракӏалде кколеб букӏана Яхӏяцин гуродай гьевилан. 
LUK.3.16	Яхӏяца киназдаго абуна:
LUK.3.16	– Лъадалъ ччун рахъун, рацӏцӏад гьарулел руго дица нуж, амма вачӏунев вуго дидасаги гӏемерго къудрат цӏикӏкӏарав. Гьесул хьитил рухьен бичизецин мустахӏикъав гьечӏо дун. Гьес нуж рацӏцӏад гьарила Илагьияб Рухӏалдалъун ва цӏаялдалъун. 
LUK.3.17	Гьес бугьун хъатикь ккун буго, жиндирго гьоцӏиб ролъ бацӏцӏад гьабун, гьеб цагърахъе буссинабизе, накку гьес ссвинго гьечӏеб цӏадабе бан бухӏила.
LUK.3.18	Гӏадамазе Рохалил хабар бицун, гьединал ва цогидалги рагӏабаздалъун гӏемерал насихӏатал гьарулел рукӏана Яхӏяца.
LUK.3.19+LUK.3.20	Гьерод ханас жиндирго вацасул чӏужу ячинги ва гьеб гурелги гьесул квешлъаби Яхӏяца какулел рукӏиндал, цогидал жиндирго цересезде тӏаде жубана гьев ханас Яхӏя гвандинив тӏамиялъул квешлъиги.
LUK.3.21	Гьале Яхӏяца киналго лъадалъ ччун рахъулел рукӏараб заманаялда гьениве вачӏарав Гӏисаги лъадалъе лъугьун дугӏа гьабулев вукӏана. Гьебмехалъ зобалги кӏирикьизарун, 
LUK.3.22	миккидул сураталда Илагьияб Рухӏ рещтӏана гьесухъе ва зобалаздасан гьаракьги рагӏана:
LUK.3.22	– Мун вуго дие вокьулев дир Вас! Дудаса вохун вуго дун!
LUK.3.23	Аллагьасе хъулухъ гьабизе байбихьулеб мехалъ, Гӏисал букӏана лъебергогӏанасеб сон, ва гьесул умумузул силсила гьадинаб бугилан рикӏкӏунаан: гьесул эмен Юсуп, гьесулги эмен Гӏели, цинги 
LUK.3.24	Маттат, Леви, Малки, Яннай, Юсуп, 
LUK.3.25	Маттитья, Гӏамос, Нахӏум, Гьесли, Наггай, 
LUK.3.26	Махӏат, Маттитья, Шимгӏи, Йосех, Йода, 
LUK.3.27	Йохӏанан, Реса, Зеруббабел, Шеалтиэл, Нер, 
LUK.3.28	Малки, Адди, Къасам, Элмадам, Гӏер, 
LUK.3.29	Йешуагӏ, Элигӏезер, Йорим, Маттат, Леви, 
LUK.3.30	Шимгӏон, Ягьуда, Юсуп, Йонан, Элякъим, 
LUK.3.31	Мелеа, Менна, Маттата, Натан, Давуд, 
LUK.3.32	Йишай, Йобед, Богӏаз, Шелахӏ, Нахӏшон, 
LUK.3.33	Гӏаминадаб, Админ, Арам, Хӏецрон, Перец, Ягьуда, 
LUK.3.34	Якъуб, Исхӏакъ, Ибрагьим, Терахӏ, Нахӏор, 
LUK.3.35	Серуг, Регӏу, Пелег, Эбер, Шелахӏ, 
LUK.3.36	Къейнан, Арпакшад, Шем, Нухӏ, Ламек, 
LUK.3.37	Метушелахӏ, Хӏенок, Йаред, Магьалалеэл, Къейнан, 
LUK.3.38	Энос, Шит, Адам, Аллагь.
LUK.4.1	Илагьияб Рухӏалъ цӏурав Гӏиса Иорданалдаса тӏадвуссана ва гьеб Рухӏалъ гьев гӏицӏаб авлахъалде вачана. 
LUK.4.2	Гьениб кӏикъого къо бана Гӏисаца. Илбисалъги хӏалбихьана гьев къосинавизе. Гьебщинаб заманаялъ богӏоллъи кӏалдибе босичӏо. Кӏикъого къо индал, ракъул хӏал бергьана гьесие. 
LUK.4.3	Илбисалъ гьесда абуна:
LUK.4.3	– Мун Аллагьасул Вас ватани, гьаб ганчӏие амру гьабе чедлъун лъугьайилан.
LUK.4.4	Гӏисаца гьелъие жаваб кьуна:
LUK.4.4	– Тӏехьалда хъван буго: «Цохӏо чадица гуребин чиясе чӏаголъи кьезе бугеб».
LUK.4.5	Цинги борхалъуде вачун, гьенисан цохӏо лахӏзаталда жаниб дуниялалъул киналго пачалихъал рихьизаруна гьесда. 
LUK.4.6	Гьелъ абуна:
LUK.4.6	– Гьал киналго пачалихъазул парччахӏлъиги къудратги кьела дица дуе, гьеб киналъулго ихтияр дихъе щун бугелъул. Диего бокьарасе кьела дица гьеб. 
LUK.4.7	Дуца дие сужда гьабуни, гьеб кинабго дур букӏине буго!
LUK.4.8	Гӏисаца жаваб кьуна:
LUK.4.8	– Тӏехьалда хъван буго: «Цохӏо Аллагьасе – дурго Бетӏергьанасе гурони сужда гьабуге. Цохӏо гьесие гьабе гӏибадат!»
LUK.4.9	Илбисалъ Гӏиса Иерусалималде вачун, Мукъадасаб Рукъалъул сиялда тӏад лъуна ва гьесда абуна:
LUK.4.9	– Мун Аллагьасул Вас ватани, гьаниса гъоркье кӏанцӏе! 
LUK.4.10	Тӏехьалда хъван бугелъул: «Аллагьас малаикзабазе амру гьабун буго мун цӏунейилан» 
LUK.4.11	ва: «Гьез мун кодов ккун восила, ганчӏидацин дур хӏетӏе тункичӏого букӏине».
LUK.4.12	Гьелъие жавабалъе Гӏисаца абуна:
LUK.4.12	– «Дурго Бетӏергьан Аллагьасул хӏалбихьуге», – янги абун буго Тӏехьалда.
LUK.4.13	Гӏисал хӏалбихьун лъугӏарабго, санагӏатаб заман тӏаде щвезегӏан, гьесда аскӏоса нахъе ана илбис.
LUK.4.14	Жиндилъ Илагьияб Рухӏ цӏубарав Гӏиса цинги Галилеялде тӏадвуссана. Тӏолабго сверухълъиялдаго гьасул хӏакъалъулъ хабар тӏибитӏун батана. 
LUK.4.15	Гьезул синагогабазде ун, гьас вагӏза гьабуна, халкъалда гьоркьоб гьасул цӏар машгьурлъана. 
LUK.4.16	Жиндиего тарбия-лъай щвараб Назарет шагьаралде вачӏана ва гьенивги, кидаго гӏадин, шамат къоялъ синагогаялъуве ун, минбаралде вахана гӏадамазе Илагьияб Тӏехь цӏализе. 
LUK.4.17	Ишая аварагасул Тӏехь кьуна гьесухъе. Гьадинаб калима бугеб бакӏги батун, цӏалана гьес:
LUK.4.18	«Дилъ Бетӏергьанасул Рухӏ буго,
LUK.4.18	гьес дие ихтияр кьуна
LUK.4.18	мискиназда Рохалил хабар бицине.
LUK.4.18	Гьес дун витӏана асирлъуда ругезда нуж тархъанлъанилан лъазабизе,
LUK.4.18	нужеда канлъи бихьанилан бецаздаги лъазабизе,
LUK.4.18	зулмуялда гъоркь ругелалги хвасар гьаризе,
LUK.4.19	Аллагьасул рахӏмат рещтӏунеб мех
LUK.4.19	тӏаде щолеб бугиланги лъазабизе».
LUK.4.20	Цинги Илагьияб Тӏехь гьес, дандеги чӏван, динияб хъулухъалъул чиясухъе кьуна, ва насихӏат гьабизе гӏодов чӏана. Синагогаялъур данделъарал киназулго берал гьесдехун руссун рукӏана. 
LUK.4.21	Гьебмехалъ Гӏисаца байбихьана:
LUK.4.21	– Жакъа гьеб калимаялъухъ гӏенеккун нуж рукӏаго, ритӏухълъана гьелда рехсараб амру.
LUK.4.22	Гӏадамазе гьеб рекӏее гӏуна ва гьел гӏажаиблъизаруна Гӏисал кӏалдисан рачӏарал баркат бугел рагӏабаз. Амма гьез абуна:
LUK.4.22	– Юсупил вас вуго гурищ гьав?
LUK.4.23	Гӏисаца гьезда абуна:
LUK.4.23	– Гьайгьай, «тохтирас цин живго сахлъизавизе ккола», – ян кици тӏамила нужеца дие. «Капернаумалда дуца гьабунилан нижеда рагӏарабщинаб иш гьаниб инсул ракьалдаги гьабе», – янги абила нужеца дида.
LUK.4.24	Хадуб гьес абуна:
LUK.4.24	– Хӏакъаб рагӏи буго нужее: цониги авараг рикӏкӏунаро жиндирго инсул ракьалда. 
LUK.4.25+LUK.4.26	Хӏакълъун абулеб буго дица нужеда: Иляс аварагасул заманаялда, лъабго соналъги анлъго моцӏалъги зодисан цӏадал къатӏра тӏинкӏичӏого тӏолабго ракьалде гӏасияб ракъи рещтӏараб мехалъ, Исраилил халкъалда гьоркьор гӏемерал къоролзаби рукӏаниги, Сидон улкаялъул Царепат шагьаралдаса цо къоролалъе гӏоло гурони витӏун вукӏинчӏо Аллагьас Иляс. 
LUK.4.27	Элиша аварагасул заманаялда, барасалъ унтарал гӏадамал Исраилил халкъалда гьоркьор гӏемер рукӏаниги, Сириялдаса цо Наъман абулев чи гурони, вацӏцӏалъизавичӏо гьес.
LUK.4.28	Гьеб рагӏарабго синагогаялъур рукӏарал гӏадамал ццидаца гьалаглъизаруна. 
LUK.4.29	Тӏаде рахъун гьез Гӏиса шагьаралдаса къватӏиве вачана жидерго шагьар тӏад бараб магӏарда бугеб кьурулъа гъоркье рехизейилан. 
LUK.4.30	Амма, гӏадамазул руккалилъа ворчӏун, нахъе ана Гӏиса.
LUK.4.31	Цинги Галилеялъул шагьар Капернаумалде ана ва шамат къояз гьезие вагӏза гьабизе лъугьана. 
LUK.4.32	Гӏисал вагӏзабаз хӏикмалъизарун рукӏана гьел. Цо хӏалкӏолъи жиндилъ бугев чияс гӏадин малъулеб букӏана гьес.
LUK.4.33	Синагогаялъув вукӏун вуго хъубаб ва квешаб женалъ ккурав цо чи.
LUK.4.34	– Вахӏ! Нижедасан дуе къваригӏараб щиб, Назареталдаса Гӏиса! – ян ахӏдезе лъугьана гьев. – Ниж гъуризе вачӏун вуго мун! Дида лъала мун щивали, мун вуго Аллагьасул мукъадасав илчи!
LUK.4.35	Амма Гӏисаца жен чӏезабуна:
LUK.4.35	– Кӏал къай дуца! Нахъе а мун гьесул чорхолъа! – янги абун.
LUK.4.35	Синагогаялъул бакьулъ гьев чиги гӏодов ккезавун, гьесие щибго заралги гьабичӏого, гьесул чорхолъа къватӏибе ана жен. 
LUK.4.36	Киналго гӏажаиблъун хутӏана. Цоцада гаргадулел рукӏана гьел:
LUK.4.36	– Гьесул рагӏабазул магӏна щиб? Гьесулъ буго жундузе амру гьабизе кӏолеб хӏалкӏолъиги къудратги, гьелги инсанасул чорхолъа къватӏире лъугьунел руго.
LUK.4.37	Сверухълъиялда киса-кибего тӏибитӏана Гӏисал хӏакъалъулъ хабар.
LUK.4.38	Цинги, синагогаялъуса къватӏиве лъугьун, Симонил бакӏалде ана Гӏиса. Кутакаб цӏа-каналъул унтуца бусаде ккун ятана Симонил якьад. Гьей сахлъизаеян гьарана Гӏисада. 
LUK.4.39	Тӏаде къулун гьес гьелъул цӏа-кан инабуна. Гьебсагӏат тӏаде яхъун якьад гьазие квен-тӏехалда квалквадизе лъугьана.
LUK.4.40	Бакъ тӏерхьунеб гӏужалъ гӏадамаз гьесухъе рачун рачӏана батӏи-батӏиял гӏузрабаз унтарал чагӏи. Тӏад квер лъун, гьел киналго сахлъизаруна гьес. 
LUK.4.41	Гьебмехалъ гӏемерисезул чорхолъа жундул нахъе унел рукӏана: «Мун Аллагьасул вас вуго!» – янги ахӏулаго. Гьезда лъалеб букӏиндал Гӏиса Масихӏ вугевлъи, гьез гьеб бицунгутӏизейин Гӏисаца гьел руцӏцӏун чӏезарулел рукӏарал.
LUK.4.42	Сордо рогьарабго шагьаралдаса къватӏиве вахъун, Гӏисаца нух босана гӏадан-чи гьечӏеб бакӏалде. Халкъалъул руккелал гьев валагьизе рахъана. Гьесда хадур гъедал, гьел гьардана гьениса нахъе унгейилан. 
LUK.4.43	Амма Гӏисаца гьезда абуна:
LUK.4.43	– Аллагьасул Парччахӏлъиялъул хӏакъалъулъ Рохалил хабар бицине цогидал шагьараздеги ине ккола дун, гьелъие гӏололъидалха дун витӏун вугев.
LUK.4.44	Гьедин, Ягьудиялъул синагогабазде ун, вагӏза-насихӏатал гьаруна гьес.
LUK.5.1	Аллагьасул калам рагӏизе гӏащикъал гӏадамазул кӏудияб руккел букӏана цо нухалъ гъункун гьесда сверухъе бакӏарун. Гӏиса гьебмехалъ Геннесарет абулеб хӏорил рагӏалда вахъун чӏун вукӏана. 
LUK.5.2	Хӏорил рагӏалда кӏиго раса бихьана Гӏисада. Русбуздаса къватӏире рахъун ччугӏихъабаз жидерго гьин чурулеб букӏана. 
LUK.5.3	Симонил расаялъуве лъугьун Гӏисаца гьесда гьарана раса дагьаб жанибегӏан бачейилан. Росонив гӏодов чӏун гӏадамазе вагӏза-насихӏат гьабизе лъугьана гьев. 
LUK.5.4	Вагӏза-хабар лъугӏидал, Симонида абуна:
LUK.5.4	– Добе хӏорил гъварилъудегӏан расаги бачун, рехе дурго гьин.
LUK.5.5	Симоница гьесие жаваб гьабуна:
LUK.5.5	– Я, Насихӏатчи! Нолъ сордо рогьинегӏан хӏалтӏаниги, цохӏониги ччугӏа кквечӏо нижеца. Амма дур рагӏи гӏадахъ босун дица гьин рехила.
LUK.5.6	Гьес малъухъе гьабидал, гьезие хӏаталдаса ун гӏемераб ччугӏа щвана. Гьин тӏутӏун унеб букӏана ччугӏил бакӏлъиялъ. 
LUK.5.7	Доб цояб росонир рукӏарал гьалмагъзабаздеги ишан гьабуна гьез кумекалъе рачӏайилан. Рачӏун дозги кумек гьабун, кӏиябго раса ччугӏил цӏезабуна. Давлаялъул гӏемерлъиялъ лъадалъе тӏерхьун ине дагьалъ хутӏана гьел русби. 
LUK.5.8	Гьебмехалъ Симон-Пётрица, Гӏисал накабазда цеве чӏун, суждаги гьабун, абуна:
LUK.5.8	– Я, Бетӏерчӏахъад! Дида аскӏоса нахъе а мун! Дун вуго мунагьазул цӏурав чи!
LUK.5.9	Абиларищ, гьевги гьесда цадахъ гьин рехаралги кутакалда хӏинкъун рукӏиндал, ккураб ччугӏил гӏемерлъи бихьун. 
LUK.5.10	Гьеб ишалъ гьединго кутакалда хӏинкъизаруна Симонил гьалмагъзабилъун рукӏарал Зебедайил васал Якъубги Иоаннги. Цинги Гӏисаца Симонида абуна:
LUK.5.10	– Хӏинкъуге! Гьанжеялдаса нахъе дуца, ччугӏа гуреб, гӏадамалин кквезе ругел
LUK.5.11	Кӏиябго раса хӏорил рагӏалде цӏараб мехалъ, кинабго жоги гьениб тун, гьел Гӏисада цадахъ уна.
LUK.5.12	Гьале Гӏиса цо шагьаралда вугеб мехалъ, гьев вихьаравго, кӏалагъоркье ккана ва гьардезе лъугьана тӏолабго черх барасалъ бацарав цо чи:
LUK.5.12	– Я, Бетӏерчӏахъад! Дуе бокьани, дуда кӏолаха дун вацӏцӏалъизавизе!
LUK.5.13	Гӏебеде битӏун гьесда кверги хъван, Гӏисаца абуна:
LUK.5.13	– Дие бокьун буго мун вацӏцӏалъизе. Вацӏцӏалъе мун!
LUK.5.13	Гьебсагӏат барасалдаса сахлъана гьев чи. 
LUK.5.14	Живго сахлъизавиялъул хабар лъиданиги бицунгейилан лъазабуна Гӏисаца гьесда:
LUK.5.14	– Мусал къануналда рекъон, мунго вацӏцӏалъун вукӏин гӏадамазда лъазе, кашишасухъеги ун, гьесда дурго черх бихьизабе ва мунго вацӏцӏалъиялъухъ къурбанги хъвезабе.
LUK.5.15	Бугониги, Гӏисал хӏакъалъулъ хабар халкъалда гьоркьоб дагьабги цӏикӏкӏун тӏибитӏана. Гьесухъ гӏенеккизеги ва жалго сахлъизаризеги рачӏунаан халкъалъул руккалаби. 
LUK.5.16	Гьевин абуни, гӏадан-чи гьечӏеб бакӏалде ун, Аллагьасе гьари-дугӏаялда вукӏунаан.
LUK.5.17	Цо къоялъ Гӏисаца вагӏза-насихӏат гьабулеб мехалъ, гьесухъ гӏинтӏамун чӏаразда гьоркьор рукӏана Галилеялъул щибаб росулъа, Ягьудиялдаса, гьединго Иерусалималдаса рачӏарал фарисеял ва диниял гӏалимзаби. Унтарал сахлъизаризе кӏолеб Бетӏергьанасул къудраталъ къвал бан вукӏана гьев. 
LUK.5.18	Гьале цо чагӏаз туртида лъун восун вачӏана палижалъ ккурав чи. Гӏисада цеве лъезе гьев чи рокъове жаниве восизе хӏаракат бахъулеб букӏана гьез. 
LUK.5.19	Амма гӏадамазул гӏемерлъиялъ нуцӏихъан восун бажаричӏого, тӏохги бичун, гьенисан туртида лъовухъего рукъ бакьулъе Гӏисада цеве тӏаса гъоркье виччана гьез гьев. 
LUK.5.20	Гьев восун рачӏарал гӏадамазул божи бихьун, Гӏисаца абуна:
LUK.5.20	– Мунагьаздаса вацӏцӏалъана, гьудулав чи, мун.
LUK.5.21	Дол диниял гӏалимзабиги фарисеялги жалго жиделъго гаргадизе лъугьана:
LUK.5.21	– Гьединал гӏасиял-пасикъал рагӏаби абизе ккани, гьавго щив чи! Гӏицӏго Аллагьасда гурони, лъида кӏолеб инсанасул мунагь чуризе?
LUK.5.22	Гӏисал хӏалада лъана гьезул пикраби. Гьес гьикъана:
LUK.5.22	– Щай нужеца нужерго рекӏелъе гьединал пикраби риччалел? 
LUK.5.23	Кинаб бигьаяб: «Мун мунагьаздаса вацӏцӏалъана», – ян абизейищ, яги: «Тӏаде вахъун, вилълъанхъе», – ян абизейищ? 
LUK.5.24	Амма нужеда лъан букӏа: Гӏадамил Лъимадул ихтияр буго гьаб ракьалда гӏадамазул мунагьал тӏасалъугьун тезе.
LUK.5.24	Цинги Гӏисаца унтарасда абуна:
LUK.5.24	– Дица дуда абулеб буго: тӏаде вахъа, дурго малиги босун, рокъове а.
LUK.5.25	Ралагьун гӏадамалгун, гьебсагӏат тӏаде вахъана гьев, живго тӏад лъун вукӏараб турутги босун, рокъове ана, Аллагьасе реццги гьабулаго. 
LUK.5.26	Гӏажаиблъун-хӏикмалъун лъугьун, киназго Аллагьасе рецц гьабуна. Хӏинкъиялъ къвал бан ругел гьез абулеб букӏана:
LUK.5.26	– Тамашаяб иш бихьана жакъа нилъеда! – ян.
LUK.5.27	Гьениса къватӏиве вахъун унаго, нухлул хӏакъ бакӏарулеб бакӏалда гӏодов чӏун вихьана Гӏисада Левий абулев гьеб ишалъе тӏамурав чи.
LUK.5.27	– Дида цадахъ вилълъа, – ян абуна гьесда Гӏисаца.
LUK.5.28	Букӏаралъуб букӏарабги тун тӏаде вахъун, гьесда цадахъ ана Левий.
LUK.5.29	Жиндирго бакӏалда Левийица кӏудияб гьоболлъи гьабуна Гӏисае. Гьенир рукӏана гӏемерал магъало бакӏарулел чагӏиги ва гьебго тайпаялъул цогидал гӏадамалги. 
LUK.5.30	Фарисеялги гьезул мазгьабалъул диниял гӏалимзабиги Гӏисал муридаздехун гъулгъудизе лъугьана:
LUK.5.30	– Щай нуж гьал магъало бакӏарулел чагӏаздаги цогидаб мунагь-хӏакъалъул агьлуялдаги цадахъ гӏодор чӏун квана-гьекъолел?
LUK.5.31	Гьезие жаваб гьабун Гӏисаца абуна:
LUK.5.31	– Сахазе гурев тохтир хӏажалъулев, унтаразейин. 
LUK.5.32	Муъминзаби ахӏизе гуро дунги вачӏун вугев, мунапикъзаби тавбуялде ахӏизейин.
LUK.5.33	Гьез Гӏисада абуна:
LUK.5.33	– Яхӏял муридал гӏемерисеб мехалъ кӏал ккун рукӏуна, какал ралел рукӏуна, фарисеязулазги гьабула гьединго. Гьал дуралин абуни квана-гьекъолел руго.
LUK.5.34	Гӏисаца гьезда абуна:
LUK.5.34	– Бахӏарав аскӏов вугебгӏан мехалъ гьес берталъе ахӏарал гьудулзабазда квана-гьекъечӏого кӏал ккун рукӏайилан абизе бегьилищ нужеца? 
LUK.5.35	Рачӏина бахӏарав гьезухъа вахъун арал къоялги, гьеле гьебмехалъ кквела гьез кӏалги.
LUK.5.36	Цинги гьес гьезие гьадинаб мисал бачана:
LUK.5.36	– Цӏияб ратӏлидасаги бахъун басрияб ратӏлида рукъи баларо лъицаниги. Цӏияб ретӏелги хвела, басриялдаги цӏияб рукъи рекъеларо. 
LUK.5.37	Лъицаниги тӏоларо басрияб рахълъеналъубе цӏияб чагъирги. Цӏияб чагъиралъ гьеб багьизабила. Гьебмехалъ чагъирги гӏодобе чвахун ина, рахълъенги хвела. 
LUK.5.38	Цӏияб чагъир тӏезе ккола цӏияб рахълъеналъубе. 
LUK.5.39	Басрияб чагъиралда тӏаде гьебсагӏатго цӏияб чагъир гьекъезе лъиениги бокьуларо. Басриябго лъикӏаб бугилан абула гьес.
LUK.6.1	Пуланаб шамат къоялъ Гӏиса унев вукӏана цо хурзабахъан. Хуриса ретӏун тӏоралги хъатинир кӏвекӏун, хӏалухъадул мугьал кунел рукӏана гьесул муридаз.
LUK.6.2	Гьенир рукӏарал фарисеяз гьезда абуна:
LUK.6.2	– Шамат къоялъ гьабизе гьукъараб иш щай нужеца гьабулеб? – ан.
LUK.6.3	Гӏисаца гьезие жавабалъе абуна:
LUK.6.3	– Унго, цӏаличӏебищ нужеца, живгоги цадахъ рукӏаралги ракъун хутӏидал, Давудица щиб гьабурабали? 
LUK.6.4	Аллагьасул рокъове жанивеги лъугьун, гьениса босун Давудица жинцагоги кванан буго, цадахъ рукӏаразеги кьун буго гӏицӏго кашишзабаз гурони кваназе гьукъараб чед.
LUK.6.5	Гӏисаца гьезда абуна:
LUK.6.5	– Шамат къоялъул ихтияр Гӏадамил Лъимадухъ буго!
LUK.6.6	Цоги шамат къоялъ Гӏиса халкъалъе вагӏза-насихӏат гьабизе синагогаялъуве ун вукӏана. Гьенив вукӏана кваранаб квер бакъварав цо чи. 
LUK.6.7	Гӏисада хадуб мухӏканго хал ккун чӏун рукӏана диниял гӏалимзабиги фарисеялги, гьес гьев чи сахлъизавилародайилан. Шамат къоялъ гьабураб хӏалтӏийилан Гӏисаде гӏайиб гӏунтӏизабизе бокьун букӏана гьазие. 
LUK.6.8	Гьазул пикруги бичӏчӏун, Гӏисаца дов квер бакъварав чиясда абуна:
LUK.6.8	– Тӏаде вахъун рукъ бакьулъе вачӏа, – ян.
LUK.6.8	Тӏаде вахъун, рукъ бакьулъе вачӏана дов чи. 
LUK.6.9	Гӏисаца гьезда абуна:
LUK.6.9	– Дица нужеда цо жо гьикъила: шамат къоялъ лъикӏлъи гьукъун бугебищ, квешлъи гьабизе изну бугебищ? Чиясул рухӏ хвасар гьабизейищ кколеб, яги гьев хвезавизейищ кколев?
LUK.6.10	Гьезда берги речӏчӏизабун, Гӏисаца дов чиясда абуна:
LUK.6.10	– Квер гӏебеде битӏе, – ян.
LUK.6.10	Гьес абухъе гьабуна дов чияс ва кверги сахлъана. 
LUK.6.11	Ццидаца гьалаглъарал гьез цоцазда дандбалеб букӏана Гӏисае щибдай гьабун лъикӏилан.
LUK.6.12	Гьел къоязда Гӏиса Аллагьасе тӏагӏаталъе цо магӏарде вахана ва тӏубараб сордоялъго гьари-дугӏаялда вукӏана. 
LUK.6.13	Нахъисеб къоялъ радал Гӏисаца жиндирго муридал аскӏоре ахӏана ва, тӏаса вищун, анцӏила кӏигоясда чапарзабийилан цӏар лъуна. Гьел рукӏана: 
LUK.6.14	Пётрилан гьес тӏокӏцӏар кьурав Симон, гьесул вац Андрей, Якъуб, Иоанн, Филипп, Бартоломей, 
LUK.6.15	Матфей, Фома, Алфейил вас Якъуб, Зелотилан
LUK.6.16	Якъубил вас Ягьуда ва хадув Гӏисае хилиплъарав Ягьуда Искариот.
LUK.6.17	Жиндирго муридазда цадахъ магӏардаса гъоркье рещтӏун, авлахъалде щвана Гӏиса. Гьев сверун ккуна муридазул руккелалъ ва тӏолабго Ягьудиялдаса, Иерусалималдаса, хӏорил рагӏалда ругел Тиралъул ва Сидоналъул улкабаздаса рачӏарал таманал гӏадамазги. 
LUK.6.18	Гьел рачӏун рукӏана Гӏисал вагӏза-насихӏаталъухъ гӏенеккизеги, унта-щокълъиялдаса гьес рорчӏизаризеги. Хъубал жундузул гӏазабалъулъ рукӏарал гӏадамалги сахлъизаруна Гӏисаца гьенир. 
LUK.6.19	Гӏисада квер хъвазегӏаги щвелародайилан тӏаде гьунун бачӏунеб букӏана халкъалъул руккел, – гьесдасан бачӏунеб букӏиндалха киналго унтарал сахлъизарулеб цо къуват-рухӏ.
LUK.6.20	Тӏаса бер босичӏого муридазухъги валагьун, Гӏисаца байбихьана:
LUK.6.20	– Гьардарал гурищ нуж, мискинал-пакъирал,
LUK.6.20	нужее бугелъул Аллагьасул Парччахӏлъи.
LUK.6.21	Гьардарал гурищ нуж, гьанже ракъун ругелал,
LUK.6.21	Аллагьас нуж гӏорцӏизаризе ругелъул.
LUK.6.21	Гьардарал гурищ нуж, гьанже гӏодилел ругелал,
LUK.6.21	нуж релъанхъизе ругелъул.
LUK.6.22	Гӏадамил Лъимер сабаблъун
LUK.6.22	нуж халкъалда рихиндал,
LUK.6.22	нуж нахъе рачахъидал,
LUK.6.22	инжит-хӏакъир гьаридал,
LUK.6.22	нужеда квешаб цӏар чӏвайдал, –
LUK.6.22	гьебмехалъги гьардарал гурищ нуж.
LUK.6.23	Гьеб къоялъ роха нуж,
LUK.6.23	рохун кӏанцӏезе лъугьа нуж,
LUK.6.23	зобалазда кӏудияб шапакъат щвезе бугелъул нужее.
LUK.6.23	Цересел аварагзабаз
LUK.6.23	гьазул умумуздасанги хӏехьарабин гьеб кинабго.
LUK.6.24	Балагьги гӏазабги гурищ нужее, бечедал,
LUK.6.24	гьанибго лъикӏаб гӏумру бугелъул нужер.
LUK.6.25	Балагьги гӏазабги гурищ нужее, гьанже гӏорцӏун ругелал,
LUK.6.25	нуж ракъизе ругелъул.
LUK.6.25	Балагьги гӏазабги гурищ нужее, гьанже релъанхъилел ругелал,
LUK.6.25	магӏу тӏун гӏодизе ругелъул нуж.
LUK.6.26	Балагьги гӏазабги гурищ нужее,
LUK.6.26	киназго нужее рецц-бакъ гьабулеб бугеб мехалъ!
LUK.6.26	Цересел гьересиаварагзабазе
LUK.6.26	гьазул умумузги гьабурабин гьедин рецц-бакъ.
LUK.6.27	Дихъ гӏенеккун ругел нужеда абулеб буго дица: нужерго тушбаби рокьа, нуж рокьуларезе лъикӏлъи гьабе. 
LUK.6.28	Нужее нагӏана кьолездаги баркат лъегиян абе, нуж къабихӏ гьаруралги дугӏадулъ рехсе, 
LUK.6.29	Дур кӏаркьен чӏварасда цебе цояб кӏаркьенги ккве, дудаса чухъа-гужгат бахъарасе гурде бахъизеги квалквал гьабуге. 
LUK.6.30	Гьараравщинасе гьарарабги кье, кьурабги нахъе тӏалаб гьабуге. 
LUK.6.31	Цогидаз дуего гьабизе бокьулеб жо дуца гьезиеги гьабе. 
LUK.6.32	Нужго рокьулелал нужее рокьиялъул кири кинаб букӏинеб? Мунагь-хӏакъалъул агьлуялъеги рокьулелъул жалго рокьулелал. 
LUK.6.33	Нужее лъикӏлъи гьабулесе бецӏун гьабулеб лъикӏлъиялъулги кири кинаб букӏинеб? Мунагь-хӏакъалъул агьлуялъгицин гьабулелъул гьебго жо. 
LUK.6.34	Нахъе кьеялде хьул лъун чияхъе къарзалъе кьураб боцӏул кири кинаб букӏинеб? Мунагь-хӏакъалъул агьлуялъги кьолелъул цоцахъе къарзалъе боцӏи, тӏаса бекичӏого, камичӏого тӏадбуссине букӏиналда ракӏги чӏун. 
LUK.6.35	Нужеейин абуни нужерго тушбаби рокьа, садакъаби гьаре, нахъе щвеялъул пикру гьабичӏого къарзалъе боцӏиги кье. Гьебмехалъ кири гӏемерлъила нужее, ва Тӏадегӏанав Аллагьасул васаллъун лъугьина нуж. Жидее гьабураб лъикӏлъи лъаларезеги квешазеги лъикӏлъи гьабулевлъун вугелъул гьев.
LUK.6.36	Нужер Эменго гӏадин гурхӏел-рахӏму бугеллъун рукӏа нужги. 
LUK.6.37	Нужеца чияда гӏайиб чӏваге, – Аллагьас нужедаги гӏайиб чӏваларо; нужеца тамихӏалде цӏаге, – нужги тамихӏалде цӏаларо. Нуж тӏасалъугьа, – нужедаги тӏасалъугьина. 
LUK.6.38	Нужеца кье, – нужееги кьела. Дагьабги цӏикӏкӏун жанибе инелъун хьвагӏезабун, цинги бугӏун ва бетӏер гьабун цӏезабураб хӏалалаб сахӏалъ борцун бала нужер квенчӏелтӏе. Кинаб сахӏалъ нужеца борцаниги, гьединабго сахӏалъ борцине буго нужееги.
LUK.6.39	Гьадинаб мисалги бачана Гӏисаца гьезие:
LUK.6.39	– Цо бецав чиясухъа бажариладай цоги бецав чи квер ккун вачине? Кӏиялго цадахъ гвандинире рортилародай гьел?
LUK.6.40	Жиндирго мугӏалимасдаса тӏадегӏанав вукӏунаро мутагӏил. Амма, цӏалун вахъараб мехалъ, бокьарав чи ващалъула мугӏалимасда.
LUK.6.41	Дурго бадиб бугеб чӏалу бихьичӏого, дур вацасул
LUK.6.42	Яги дуда кин кӏолеб: «Ворея, вац, дур бадиса сум бахъизе биччай!» – ян гьесда абизе, дурго бадиб бугеб чӏалуги бихьичӏого? Ле, ххвелал гьарун ругьунав чи, цин дуца дурго бадиса чӏалу бахъе, цинги бичӏчӏила дуда вацасул бадиса сум кин бахъилебали.
LUK.6.43	Лъикӏаб гъотӏода тӏад турараб пихъ букӏунаро, турараб гъотӏода тӏад лъикӏаб пихъги букӏунаро. 
LUK.6.44	Пихъихъ балагьун лъала гъветӏ батӏа гьабизе. Зазида тӏад инжир барщуларо, гӏинтӏидул хъархъидаса цӏибил бетӏуларо. 
LUK.6.45	Лъикӏав чияс жиндирго рекӏелъ бугеб лъикӏаб хазинаялъул гъансиниса къватӏибе лъикӏлъи босула, квешав чиясин абуни квешаб хазинаялъул гъансиниса къватӏибе квешлъи босула. Ракӏ цӏун тӏасан араб гурони гьесул кӏалалъ бицунарелъул.
LUK.6.46	«Я, Бетӏерчӏахъад! Я, Бетӏерчӏахъад!» абун щай нужеца диде ахӏулеб, дица абураб жо нужеца гьабулеб гьечӏеб мехалъ? 
LUK.6.47	Дида аскӏове вачӏун, дир рагӏабазухъ гӏенеккарав ва гьел тӏуразарурав чи лъида релълъуневали мисал бачина дица нужее: 
LUK.6.48	гьев релълъуна тӏалде щвезегӏан гъваридго кьучӏги бухъун, мина барав чиясда. Щун бачӏараб гӏурул лъим речӏчӏаниги, щущан инчӏо гьеб, щулаго бан букӏиндал. 
LUK.6.49	Амма дихъ гӏенекканиги, дица абухъе гьабуларев чи релълъуна, кьучӏго бухъичӏого, ракьалда тӏад мина барав чиясда. Щун бачӏараб гӏурул лъим речӏчӏарабго, доб мина биххана, щущан ун, чӏудби хутӏана.
LUK.7.1	Гӏенеккун букӏараб халкъалъе гьабулеб вагӏзаги лъугӏизабун, гьениса вахъун Гӏиса Капернаумалде вачӏана. 
LUK.7.2	Гьенив Рималъул рагъухъабазул цо нусилбетӏерасул гьесие цӏакъ хирияв рагьтӏател вукӏана кутакаб унтиялъ хвалил боснов лъун. 
LUK.7.3	Гӏиса вуссун вугин рагӏидал, гьес жугьутӏазул чӏахӏиял чагӏи ритӏана жиндир рагьтӏател сахлъизавизе вачӏаян гьесда гьаризе. 
LUK.7.4	Гӏисахъе рачӏун кутакалда гьардезе лъугьана гьел, дуца кумек гьабизе мустахӏикъав чи вугин гьевиланги абуна. 
LUK.7.5	Гьесие нилъер халкъ цӏакъ бокьулила, нижер гьаниб синагогагицин гьес бараб бугила. 
LUK.7.6	Гӏиса гьезда цадахъ ана. Досул бакӏалде щолел рукӏаго, нусилбетӏерас данде жиндирго гьудулзаби ритӏун рачӏана вачӏинчӏониги кӏваричӏилан Гӏисада лъазабизе, Тӏадегӏанав Гӏиса къавулъе лъугьинегӏанасеб къадруялъул чи гурин живилан абизе. 
LUK.7.7	Духъе вачӏине мустахӏикъав чиги гурин жив, жиндир рагьтӏател сахлъизе кӏолеб къуваталъул цо рагӏи абеян гьаризе ритӏун ругоан гьес гьел. 
LUK.7.8	Живги вугила тӏадехун ругезул амру тӏубазабулев, жиндир ихтияралда ругел рагъухъабазе рагӏудалъун амру-буюрухъ гьабулев чи. Айилан цоясда абуни, гьев унила. Вачӏайилан цогидасда абуни, гьев вачӏунила. Пуланаб иш тӏубазабейилан рагьтӏателасда абуни, гьес тӏубазабулила.
LUK.7.9	Гьединал рагӏабаз гӏажаиблъизавуна Гӏиса. Жиндаго хадуб бачӏунеб букӏараб халкъалдехун вуссун, гьес абуна:
LUK.7.9	– Гьале дица нужеда абулеб буго: Исраилил халкъалда гьоркьобгицин лъилниги дандчӏвачӏо дида гьединаб божи-иман.
LUK.7.10	Нусилбетӏерас Гӏисахъе ритӏарал гӏадамал тӏадруссун рачӏиналде, рагьтӏател сахлъун ватана.
LUK.7.11	Кватӏичӏого Гӏиса ана Наин абулеб шагьаралде. Муридалги рукӏана цадахъ. Халкъалъул руккалабиги рачӏана гьесда хадур. 
LUK.7.12	Шагьаралъул кавудахъе щолеб мехалъ, гьале къватӏибе босун бачӏунеб батана цо хварав чиясул мали. Гьев вукӏана эбелалъул цохӏо вугев вас, гьей эбелги къоролай йикӏана. Гӏезегӏанго халкъ букӏана хвел букъизе унеб. 
LUK.7.13	Гьей эбел йихьидал, ракӏ гурхӏун, Тӏадегӏанав Гӏисаца:
LUK.7.13	– Гӏодуге! – ян абуна гьелда.
LUK.7.14	Цинги аскӏове ун, хварасул молода квер хъвана. Мали босун унел рукӏарал гӏадамал лъалхъана. Гӏисаца гьебмехалъ абуна:
LUK.7.14	– Ле, гӏолохъанчи! Дица дуда тӏаде вахъаян абулеб буго.
LUK.7.15	Хварав чи тӏаде ворхана ва кӏалъазе лъугьана. Гьедин чӏаголъизавун, Гӏисаца гьев гӏолохъанчи гьесул эбелалъухъе кьуна. 
LUK.7.16	Кутакаб хӏинкъиялъ къвал бан рукӏана гьел киналго, Аллагьасе рецц гьабулаго, гьез абулеб букӏана:
LUK.7.16	– Кӏудияв авараг рещтӏун вуго нилъехъе, жиндирго халкъалъе кумекалъе лъугьун вуго Аллагь.
LUK.7.17	Гӏисал хӏакъалъулъ хабар тӏибитӏана тӏолабго Ягьудиялдаги сверухъ ругел бакӏаздаги.
LUK.7.18	Яхӏяда жиндирго муридаз бицана гьеб киналъулго хӏакъалъулъ. 
LUK.7.19	Кӏиго муридги тӏаде ахӏун, Яхӏяца гьел Тӏадегӏанав Гӏисахъе ритӏана: «Мунищ дов нижехъе вачӏине кколев чи, яги цогидав вачӏинегӏанищ ниж ралагьун чӏезе кколел?» – абун гьикъизе. 
LUK.7.20	Гӏисахъе рачӏун, гьез абуна:
LUK.7.20	– Яхӏя аварагас ниж ритӏана: «Мунищ дов нижехъе вачӏине кколев чи, яги цогидав вачӏинегӏанищ ниж ралагьун чӏезе кколел?» – абун гьикъизе.
LUK.7.21	(Гьеб заманаялде щвезегӏан Гӏисаца гӏемерал гӏадамал сахлъизарун рукӏана унта-щокълъиялдаса, хъубал жундуздаса ва гӏемерал бецал чагӏазда канлъиги бихьизабун букӏана.)
LUK.7.22	Гӏисаца гьезие жавабалъе абуна:
LUK.7.22	– Инеги ун, нужеца Яхӏяда бице нужеда рагӏарабги бихьарабги: бецазда канлъи бихьулеб бугин, бохдулъа ракъварал рилълъанхъулел ругин, барасалъ унтарал рацӏцӏалъулел ругин, гӏинкъазда рагӏи рагӏулеб бугин, хварал чӏаголъулел ругин, мискинзабазда Рохалил хабар бицунеб бугин. 
LUK.7.23	Дир рахъалъ щакдаричӏев чи талихӏав вугиланги абе.
LUK.7.24	Гьел Яхӏял чапарзаби нахъе араб мехалъ, Гӏисаца гӏадамазда бицана Яхӏял хӏакъалъулъ:
LUK.7.24	– Щиб бихьизе нуж добмехалъ гӏицӏаб авлахъалде ун рукӏарал? Гьороца хьвагӏезабулеб муцӏи бихьизейищ? 
LUK.7.25	Щив вихьизе ун рукӏарал? Беричаб ратӏлилъ вугев чи вихьизейищ? Чӏухӏараб ретӏел ретӏарал ва бечедаб яшавалда ругел гӏадамал парччахӏзабазул кӏалгӏабазухъ руго.
LUK.7.26	Щив вихьизеха ун рукӏарал? Авараг вихьизейищ? Аварагасдасагицин кӏудияв чи вихьизе ун рукӏанилан абулеб буго дица нужеда! 
LUK.7.27	Гьесул хӏакъалъулъин Тӏухьдузда хъван бугеб: «Гьале, мун вачӏиналде дуе нух къачӏазе дирго илчи вуго дица цеве витӏулев».
LUK.7.28	Дица нужеда абулеб буго: эбелалъ чехь къинлъун гьаруразда гьоркьов Яхӏя аварагасдаса кӏудияв чи гьечӏо. Амма Аллагьасул Парччахӏлъиялда ругезул бищун гьитӏинавгицин гьесдаса кӏудияв вуго. (
LUK.7.29	Яхӏял вагӏза рагӏарал киналго гӏадамаз, хӏатта магъало бакӏарулел чагӏазги, лъадалъ ччун рахъизарун, Аллагьасул Нух ритӏухъ гьабуна. 
LUK.7.30	Амма фарисеязги диниял гӏалимзабазги лъадалъ ччун рахъизе инкар ккуна ва жидее бугеб Аллагьасул амру къабул гьабичӏо.)
LUK.7.31	Сунда данде кквелел дица гьаб заманаялъул гӏадамал, лъида релълъун гьел ругел?
LUK.7.32	«Нижеца зурма пуна –
LUK.7.32	Нуж кьурдизе рахъинчӏо!
LUK.7.32	Магӏил бакънал рачана –
LUK.7.32	Нуж гӏодизе лъугьинчӏо!»
LUK.7.32	– ян къотӏноре рахъун цоцазде ахӏдолел лъималазда релълъуна гьел. 
LUK.7.33	Витӏун вачӏана я чед кунарев, я чагъир гьекъоларев Яхӏя авараг. Нужеца абуна гьев шайтӏабаз ккурав чи вугилан. 
LUK.7.34	Вачӏана кваназеги кваналев, гьекъезеги гьекъолев Гӏадамил Лъимер. Нужеца абулеб буго: «Гьале чехьквеш, гьекъолдухъан, магъало бакӏарулел чагӏазулги мунагь-хӏакъалъул агьлуялъулги гьудул», – абун. 
LUK.7.35	Амма Аллагьасул Гӏакъиллъиялда рекъон хьвадулел гӏадамаз бихьизабула Аллагьасул Гӏакъиллъиялъул ритӏухълъи.
LUK.7.36	Цо фарисеяс гьоболлъухъ ахӏун, гьенив кваналев вукӏана Гӏиса. 
LUK.7.37	Гьале гьеб шагьаралдаса цо мунагьал гӏемерай гӏадан, Гӏиса гьев фарисеясул бакӏалда вукӏинги лъан, махӏгьуинаб нахул цӏун щагӏил сурахӏигун, ячӏана. 
LUK.7.38	Гьесда нахъехунги чӏун, гӏодулаго магӏица гьесул хӏатӏал риччизаруна гьелъ, жиндирго ботӏрол расуца рацӏцӏана гьел, убачал гьарулаго доб махӏгьуинаб нахги бахана гьесул хӏатӏазда. 
LUK.7.39	Гьеб бихьидал, Гӏиса кванде ахӏарав фарисеясда ракӏалде ккана, гьав чи авараг вукӏаравани, гьасда лъалаанин кинай гӏаданалъ жинда квер хъвалеб бугебали. Мунагьазул цӏурай гӏаданлъидалха гьей йигей. 
LUK.7.40	Гьебмехалъ Гӏисаца гьесда абуна:
LUK.7.40	– Симон! Цо дуда бицине жо буго дир.
LUK.7.40	– Бице, дир Мугӏалим, – ан абуна Симоница.
LUK.7.41	Гӏисаца бицана:
LUK.7.41	– Къарзалъ гӏадамазухъе гӏарац кьолев цо чиясул вукӏун вуго кӏиго налъулав. Цояс гьесие кьезе букӏун буго щунусго динар, цогидас – кӏикъоялда анцӏго динар. 
LUK.7.42	Налъи бецӏизе гьезул рес гьечӏолъи бихьун, кӏиясего хӏалал гьабун тун буго гьес. Гьанже дуца бице дида: кинасе гьев цӏикӏкӏун вокьилев?
LUK.7.43	Симоница жаваб гьабуна:
LUK.7.43	– Дида ракӏалде ккола, цӏикӏкӏун гӏарац нахъе кьезе букӏарасе цӏикӏкӏун вокьилин абун.
LUK.7.43	Гӏисаца абуна:
LUK.7.43	– Битӏун ракӏалде ккун буго дуда.
LUK.7.44	Цинги гъой чӏужугӏаданалдехун вуссун, гьес Симонида гьикъана:
LUK.7.44	– Дуда йихьулищ гьай гӏадан? Дун дур рокъове лъугьараб мехалъ дир хӏатӏал чуризе лъим кьечӏо дуца. Гьалъ жиндирго магӏица чурана дир хӏатӏал, жиндирго ботӏрол расуца ракъвазеги гьаруна гьел. 
LUK.7.45	Саламалъул убач гьабичӏо дуца дида, гьалъин абуни дун гьаниве вачӏаралдаса нахъего убачазул цӏезарулел руго дир хӏатӏал. 
LUK.7.46	Салам гьабун нах бахинчӏо дуца дир бетӏералда, гьалъин абуни дир хӏатӏазда бахунеб буго бищунго махӏгьуинаб нах. 
LUK.7.47	Гьединлъидал дица дуда абулеб буго: гьелъул мунагьал цӏикӏкӏун чуридалин гьелъие дун цӏикӏкӏун вокьулев вугев. Мунагьал дагь чурулесе дагь гурони вокьуларо.
LUK.7.48	Дой гӏадамалда гьес абуна:
LUK.7.48	– Мун мунагьаздаса яцӏцӏалъана, – ян.
LUK.7.49	Цадахъ кваналел рукӏаразда ракӏалде ккана:
LUK.7.49	– Гьавго щив, гӏадамал мунагьаздасацин рацӏцӏад гьаризе кӏолев, чи?
LUK.7.50	Гӏисаца дой гӏадамалда абуна:
LUK.7.50	– Дурго божи-иманалъ хвасар гьаюна мун. Гьанже а дурго.
LUK.8.1	Гьелдаса хадуб Гӏиса Аллагьасул Парччахӏлъи тӏаде гӏунтӏун букӏин лъазабулаго ва Рохалил хабар бицунаго шагьаразда ва росабалъ тирулев вукӏана. Анцӏила кӏиявго чапарги вукӏана гьесда цадахъ. 
LUK.8.2	Гӏисада цадахъ рукӏана гьес сахлъизарурал ва жундуздаса рацӏцӏад гьарурал руччаби: жиндир чорхолъа гьес анкьго илбис бачахъарай Магдалина абураб тӏокӏцӏар бугей Марямги, 
LUK.8.3	Гьеродил рукъалъул иш тӏадкъарав Хуза абулев чиясул лъади Иоаннаги, Сусаннаги ва цогидалги, жидер боцӏи-рикъзиялдасан кумек гьабун, гьезие хъулухъалъе чӏун рукӏарал руччаби.
LUK.8.4	Цо нухалъ гӏемераб халкъ бакӏарун букӏана гьесда аскӏобе. Мисал бачун гьадинаб хабар бицана Гӏисаца гьезие:
LUK.8.5	– Хуриб хьон хьазе вахъун вукӏанила цо чи. Хьалаго-хьалаго цо-цо мугьал нухде рортанила. Хӏатӏикь мерхьунел рукӏарал гьел мугьал роржун рачӏун хӏанчӏаз рищанила. 
LUK.8.6	Цо-цо мугьал ракьул хъал гурони тӏад гьечӏеб тӏалде кколел рукӏанила. Тӏаде раккаралго ракъванила гьел, ракьулъ регьел букӏинчӏелъул. 
LUK.8.7	Цогиги мугьал заз-хъарахъалда гьоркьоре кканила, хӏалигъун бижараб заз-хъарахъалъ гъанкъун реханила. 
LUK.8.8	Цогидал мугьал кканила лъикӏаб ракьалде. Нус-нус мугь тӏад бугел тӏорал рижанила гьездаса.
LUK.8.8	Гьедин гьеб хабарги лъугӏизабун, ахӏун абуна Гӏисаца:
LUK.8.8	– Гӏундул ругезда рагӏизе биччанте гьеб! – ан.
LUK.8.9	Гьеб мисалалъул магӏна щибилан гьикъана муридаз. 
LUK.8.10	Гӏисаца абуна:
LUK.8.10	– Нуж руго Аллагьасул Парччахӏлъиялъул балъголъи лъазе рес щварал гӏадамал, амма цогидазе – мисалаздалъун кьун буго, ралагьун ругониги гьезда бихьунгутӏизе, гӏенеккун ругониги бичӏчӏунгутӏизе. 
LUK.8.11	Гьале доб мисалалъул магӏна: хуриб хьалеб хьон буго Аллагьасул рагӏи. 
LUK.8.12	Нухде рортарал хьодул мугьал – гьел руго Аллагьасул рагӏухъ гӏенеккулел гӏадамал, цинги бачӏун илбисалъ гьезул рекӏелъа гьеб босун уна, гьел божунгутӏизе ва хвасарлъунгутӏизе. 
LUK.8.13	Ракьул хъал гурони тӏад гьечӏеб тӏалде рортарал мугьал – гьел руго Аллагьасул рагӏи рохун къабул гьабуниги, дагьабго заманаялъ гурони гьелда божуларелал, – жидер кьалбал щулиял гьечӏелъул, хӏалбихьулел къоял тӏаде гӏунтӏидал, жал ратӏалъунги чӏолел. 
LUK.8.14	Заз-хъарахъалде гъорлъе рортарал мугьал – гьел руго Аллагьасул рагӏухъ гӏенеккулелал, – амма къокъун унеб бугеб гӏумруялъул тӏалаб-агъазалъ ва бечелъиялдаги тӏагӏам-лазаталдаги хадур хачадиялъ гьел гъоркькъинарула, гьезда тӏорги цӏубаларо. 
LUK.8.15	Лъикӏаб ракьалде рортарал мугьал – гьел руго Аллагьасул рагӏи рагӏидал, хӏеренаб-хӏалимаб рекӏелъ гьеб цӏунулел ва гьеб сабру сабаблъун жидее бачӏинги щолел гӏадамал.
LUK.8.16	Рекӏараб чирахъ тӏад хьаг лъун лъицаниги бахчизабуларо, хьонбакӏалда гъоркь лъоларо. Жанире лъугьаразе канлъи букӏунедухъ борхатаб бакӏалда лъола гьеб. 
LUK.8.17	Кинабго бахчарабщинабги тӏатунелъул, балъгоябщинабги къватӏибе загьирлъулелъул. 
LUK.8.18	Гьединлъидал нужеца хал гьабе кин нуж дихъ гӏенеккун ругелали. Кодолъи бугесе тӏадеги кьезе буго, кодолъи гьечӏесухъа бахъизе буго бугебилан гьесда кколебги.
LUK.8.19	Гӏисахъе рачӏана эбелги вацалги, амма халкъалъул гӏемерлъиялъ гьесда аскӏобе нух бахъизе кӏвечӏо гьезда. 
LUK.8.20	Дур эбелги вацалги мун вихьизе бокьун къватӏир чӏун ругилан абуна гьесда. 
LUK.8.21	Гьес гьезда абуна:
LUK.8.21	– Дир эбелги дир вацалги руго Аллагьасул рагӏи жидеда рагӏулел ва гьеб тӏубазабулел гӏадамал.
LUK.8.22	Цо къоялъ жиндирго муридазда цадахъ гьев росода рекӏана.
LUK.8.22	– Рачӏа доб рахъалде рахине, – ян абуна гьес гьезда.
LUK.8.22	Расаги бачун ана гьел. 
LUK.8.23	Гьедин унел гьал рукӏаго, Гӏиса кьижун ккана. Хӏоралда тӏад кутакаб гьури багъарана. Раса лъадал цӏолеб букӏана. Гъанкъиялда хӏинкъи букӏана. 
LUK.8.24	Аскӏоре ун, гьез Гӏиса ворчӏизавуна:
LUK.8.24	– Я, Насихӏатчи! Насихӏатчи! Нилъ гъанкъизехъин руго! – ян абун.
LUK.8.24	Макьидаса вигьун, гьес гьорода лъазабуна тӏокӏаб пугейилан, лъадаеги амру гьабуна гьалаглъугейилан. Гьел мутӏигӏлъана. Сихӏ къотӏун лъугьана. 
LUK.8.25	Гьебмехалъ Гӏисаца абуна:
LUK.8.25	– Киб бугеб нужер божи-иман?
LUK.8.25	Хӏинкъиялъ гӏажаиблъун хутӏарал гьез цоцазде ургъел бикьулеб букӏана, гьороеги карачалабазеги амру гьабулев ва гьелги жиндие мутӏигӏав гьавго кинав чийилан.
LUK.8.26	Гьале гьал щвана Галилеялда дандбитӏун доб рахъалда бугеб герасеназул улкаялде. 
LUK.8.27	Гьев ракъдаде рещтӏараб мехалъ, гьесда данде вачӏана цеве шагьаралда вукӏарав цо чи. Гьев вукӏана цевегоялдаса жундуз ккурав чи. Цебегоялдаса нахъе тӏад ретӏелги ретӏунароан гьес, мина-руссеналъувги чӏолароан гьев, хабалазул нохъазда букӏана гьесул чӏейи. 
LUK.8.28	Гӏиса вихьаравго чӏчӏичӏчӏидулаго-ахӏдолаго гьесда цеве кӏалагъоркье речӏчӏана, ва кӏудияб гьаракь гьабун, абуна гьес:
LUK.8.28	– Тӏадегӏанав Аллагьасул Вас Гӏиса, щиб дуе дидасан къваригӏараб? Дие гӏазаб кьогейилан гьарула дица дуда! 
LUK.8.29	(Гӏисаца хъубаб женалъе амру гьабун букӏиндалха гьев чиясул чорхолъа къватӏибе лъугьаян. Чанго нухалъ хъубаб женалъ ккун вукӏиндал, кверазда рахсал ран, бохдузда маххал ран вухьунаан гьев. Амма, гьес рухьен тӏутӏураб мехалъ, женалъ гьев гӏадан-чи гьечӏеб бакӏалде хъамулаан.) 
LUK.8.30	Гӏисаца гьикъана дуда цӏар щибилан.
LUK.8.30	– «Бо» буго, – ян жаваб кьуна. Гӏемерал жундул рукӏиндалха гьесул чорхолъ. 
LUK.8.31	Жундуз Гӏисада гьарана жал жужахӏалъул кӏкӏалахъе гъогеян. 
LUK.8.32	Гьениб магӏарда кваналеб букӏана болъоназул кӏудияб рехьед. Гьел болъоназда гъорлъе лъугьине риччайин гьарана жундуз Гӏисада. Гьес изну кьуна. 
LUK.8.33	Гьев чиясул чорхолъа къватӏире рачӏун хъубал жундул болъоназулъе лъугьана. Гьебсагӏат рехьед цо борхатаб бакӏалдасан хӏоринибе кӏанцӏана ва гьениб гъанкъана.
LUK.8.34	Гьеб кинабго бихьун болъоназул гӏухьби лъутун ана, шагьаралдаги росабалъги гьелъул хӏакъалъулъ бицине. 
LUK.8.35	Щиб лъугьарабали лъазе гӏадамал рачӏана гьенире. Гӏисада аскӏоре щведал, гьесул хӏатӏазда цеве гӏодов чӏун ватана гьезда дов жундуз ккун вукӏарав чи: тӏад ретӏелги буго гьесда, камилаб гӏакълу-лъаялдаги вуго. Гӏадамазул рекӏелъе хӏинкъи лъугьана. 
LUK.8.36	Гьенир рукӏараз бицана жундуз ккурав чи Гӏисаца кин сахлъизавуравали. 
LUK.8.37	Герасеназул тӏолабго улкаялъул гӏадамал кутакалда хӏинкъидал, гьез Гӏисада гьарана жидеда аскӏоса нахъе айилан. Гьебмехалъ, росодаги рекӏун, тӏадвуссун ана гьев.
LUK.8.38	Дов жундуз ккун вукӏарав чияс Гӏисада гьарана живги цадахъ вачейилан. Амма Гӏисаца гьев вачинчӏо. 
LUK.8.39	Гьес абуна:
LUK.8.39	– Дурго рокъове тӏадвусса ва Аллагьас дуего гьабуралъул хӏакъалъулъ бице.
LUK.8.39	Инеги ун гьев чияс кинабго шагьаралдаго бицана Гӏисаца жиндиего гьабуралъул хӏакъалъулъ.
LUK.8.40	Тӏадвуссун Галилеялде вачӏараб мехалъ, халкъалъул руккелалъ дандчӏвай гьабуна Гӏисада. Гьев вачӏиналъухъ ралагьун чӏун рукӏиндалха гьел киналго. 
LUK.8.41	Гьале синагогаялъул хӏакимлъун вукӏарав Яир абулев цо чи вачӏана гьениве, Гӏисал хӏатӏазда цеве кӏалагъоркьеги речӏчӏун гьардана жиндир бакӏалде вилълъаян. 
LUK.8.42	Гьев чиясул анцӏила кӏигогӏан сон барай цохӏо йигей яс йикӏана хвалде ккун унтун.
LUK.8.42	Гьелъухъе унаго халкъалъул руккелалъ Гӏиса данде къазавулев вукӏана. 
LUK.8.43	Анцӏила кӏиго соналъ би къотӏичӏого ва черх бацӏцӏалъичӏого йикӏарай, лъиданиги сахлъизайизе кӏвечӏей цо чӏужугӏаданалъ, 
LUK.8.44	аскӏоеги ячӏун, нахъасан Гӏисал гӏабаялдасан далун букӏараб цо гӏертелалда квер хъвана. Гьебсагӏат къотӏана гьелъул чорхолъа чвахулеб букӏараб би.
LUK.8.45	Гӏисаца гьикъана:
LUK.8.45	– Дида квер лъица хъвараб? – ан.
LUK.8.45	Киназго инкар гьабидал, Пётрица абуна:
LUK.8.45	– Я, Насихӏатчи, халкъалъ мун гьоркьов вазавун вугогури, данде къазавулев вугогури.
LUK.8.46	Амма Гӏисаца абуна:
LUK.8.46	– Цо лъицаялиго дида квер хъвана. Дидасан гьесде цо чи сахлъизавизе кӏолеб къуват араблъи загьирлъана дие.
LUK.8.47	Жиндир иш балъго хутӏичӏеблъи лъан, дой чӏужугӏадан сородилаго Гӏисада аскӏое ячӏана, гьесда цее кӏалагъоркье речӏчӏун, бицана щай жинца гьесда квер хъварабали ва кин жий гьебсагӏат сахлъараялиги. 
LUK.8.48	Гьес гьелда абуна:
LUK.8.48	– Дурго божи-иманалъ хвасар гьаюна, яц, мун. Гьанже а дурго!
LUK.8.49	Гьелдехун кӏалъалев Гӏиса вукӏаго, синагогаялъул хӏакимасул бакӏалдаса цо чи вачӏана ва инсуда абуна дур яс хванилан, гӏадада Мугӏалимасул рахӏат хвезабугейилан. 
LUK.8.50	Гьеб рагӏидал, Гӏисаца ясалъул инсуда абуна:
LUK.8.50	– Мун хӏинкъуге, божун вукӏа. Дур яс сахлъила, – ян.
LUK.8.51	Гьезул бакӏалде щведал, Пётрги, Иоаннги, Якъубги ва ясалъул эбел-эменги гурони, цогидал гьес жанире риччачӏо. 
LUK.8.52	Киналго, гьей ясалъухъ керен бухулаго, гӏодулел рукӏана. Амма гьес абуна:
LUK.8.52	– Нуж гӏодуге. Гьей хун гьечӏо, кьижун ккун йиго, – ян.
LUK.8.53	Гьел гьасда тӏад релъанхъизе лъугьана, гьей хун йикӏинги лъан. 
LUK.8.54	Амма гьес, ясалъул кверги ккун, гьелде ахӏана:
LUK.8.54	– Тӏаде яхъа, ясай! – абун.
LUK.8.55	Ясалъул чорхолъе рухӏ тӏадбуссун бачӏана, гьей гьебсагӏат тӏаде яхъана. Гьелъие квен кьеян абуна Гӏисаца. 
LUK.8.56	Гӏажаиблъун хутӏана гьелъул эбел-эмен. Амма гьеб лъугьа-бахъиналъул хӏакъалъулъ лъиданиги бицунгеян лъазабуна Гӏисаца гьезда.
LUK.9.1	Анцӏила кӏиявго чапарги ахӏун, унта-щокъалги жундуз ккуралги сахлъизаризе къуватги ихтиярги кьуна гьезие Гӏисаца. 
LUK.9.2	Цинги гьел чапарзаби ритӏана Аллагьасул Парччахӏлъиялъул хӏакъалъулъ лъазабизе ва гӏадамал сахлъизаризе. 
LUK.9.3	Гьес гьезда абуна:
LUK.9.3	– Я гӏанса, я таргьа-къвачӏа, я квен-тӏех, я гӏарац-месед, я хисизе ретӏел – щибниги босуге нужеца цадахъ. 
LUK.9.4	Цо лъилниги рокъоре лъугьани, гьеб ракьалдаса нахъе инегӏан, гьенир чӏа. 
LUK.9.5	Ваамма нуж къабул гьаричӏони, гьеб шагьаралдаса къватӏире рахъунаго, нужерго хьитаздаса хӏурги кӏутӏун те. Аллагьасда цебе гьез жаваб кьезе букӏине хутӏа абе гьеб.
LUK.9.6	Рахъун гьел росабалъа росабалъе ана, Рохалил хабар бицунаго ва киса-кирго унтаралги сахлъизарулаго.
LUK.9.7	Гьерод ханасдаги рагӏана Гӏисал гьел киналго ишазул хӏакъалъулъ, ва гьев малъкъосун хутӏана. Цо-цо гӏадамаз абулеб букӏиндалха хваралъуса вахъун Яхӏя вачӏун вугилан. 
LUK.9.8	Цогидаз абулеб букӏана Иляс авараг вачӏун вугилан, цо-цояцайин абуни, цебе заманаялъул аварагзабазул цояв чӏаголъун вугилан хабар биччан букӏана. 
LUK.9.9	Гьеродицани абулеб букӏана:
LUK.9.9	– Яхӏял дица бетӏер къотӏана; жиндир хӏакъалъулъ дида гьадинал харбал рагӏулел ругев чи щивха кколев?
LUK.9.9	Гьев вихьизе гъира букӏана Гьеродил.
LUK.9.10	Тӏадруссун рачӏун чапарзабаз Гӏисада бицана жидецаго гьабура-таралъул хӏакъалъулъ. Цинги, цохӏо гьелги рачун, гьев ана Байтсаида абулеб шагьаралде. 
LUK.9.11	Амма, гӏадамазда лъан, гьелги гьесда хадур ана. Гьес гьел тӏаде къабул гьаруна. Гьезие Аллагьасул Парччахӏлъиялъул хӏакъалъулъ бицана ва гьесул кумекалде хӏажалъарал сахлъизеги гьаруна.
LUK.9.12	Гьале маркӏачӏумех щолеб букӏана. Аскӏове вачӏун анцӏила кӏиявго чапарас гьесда абуна:
LUK.9.12	– Сордо базеги жидеего квание гӏамал гьабизеги гӏагардаса гӏебеде ругел росабалъе ва кулабазде айилан абе гьал гӏадамазда, гӏадан-чиго гьечӏеб бакӏ бугин гьаб.
LUK.9.13	Гӏисаца гьезда абуна:
LUK.9.13	– Нужеца кваназаре гьел.
LUK.9.13	Гьез абула:
LUK.9.13	– Щуго чедги кӏиго ччугӏаги гурони гьечӏо нижехъ, гьел киназего гӏураб кваназе жо босизе ани гурони.
LUK.9.14	(Гьенив вукӏана щуазаргогӏанасев бихьинчи.) Жиндирго чапарзабазда гьес абуна:
LUK.9.14	– Нужеца гьел, гӏага-шагарго кӏикъоялда анцӏ-анцӏ чи кколедухъ, кьера-кьерал гьарун чӏезаре, – ян.
LUK.9.15	Гьес абухъе гӏодор чӏезаруна гьез гьел киналго. 
LUK.9.16	Гӏисаца щуябго чедги кӏиябго ччугӏаги кодобе босана, зобалаздехун вуссун кванде дугӏа гьабуна ва бек-бекун муридазухъе кьуна халкъалъе бикьейилан. 
LUK.9.17	Киналго гӏорцӏизегӏан кванана, анцӏила кӏиго гьегь цӏураб нахъегицин хутӏана.
LUK.9.18	Цо нухалъ Гӏиса живго цохӏо вукӏана Аллагьасда гьарделев. Муридалги рукӏана гьесда цадахъ. Гьес гьезда гьикъана:
LUK.9.18	– Щивлъун дун гӏадамаз рикӏкӏунев? – абун.
LUK.9.19	Гьез жаваб кьуна:
LUK.9.19	– Цояз мун Яхӏя авараг вугилан абулеб буго, цогидаз абулеб буго Иляс авараг вугилан, цо-цояз абулеб буго цебе заманаялъул аварагзабазул цояв вугин хваралъуса вахъун вачӏунилан.
LUK.9.20	Гьес гьезда гьикъана:
LUK.9.20	– Нужеца щивлъунха дун рикӏкӏунев? – абун.
LUK.9.20	– Мун Аллагьасул Масихӏ вуго, – ян жаваб кьуна Пётрица.
LUK.9.21	Гьес гьезда кьварун лъазабуна лъиданиги гьелъул хӏакъалъулъ бицунгейилан.
LUK.9.22	Гӏисаца бицана Гӏадамил Лъимаца гӏемераб гӏазаб-гӏакъуба хӏехьезе ккезе бугин, чӏухӏби-хӏакимзабазги, чӏахӏиял кашишзабазги, диниял гӏалимзабазги гьесдаса инкар гьабизе бугин, чӏвазе вугин ва лъабабилеб къоялъ Аллагьас чӏаголъизавизеги вугин.
LUK.9.23	Цинги гьес киназдаго абуна:
LUK.9.23	– Дида цадахъ вилълъине бокьарав чи ватани, гьес жиндирго напсалдаса инкар гьабе, жиндаго тӏаде ккараб хъанчил гӏазабги щибаб къоялъ бачче ва дида хадув вачӏа. 
LUK.9.24	Щаян абуни, жиндирго гӏумру цӏунизе бокьулев чи гьелдаса махӏрумлъила, дие гӏоло гӏумруялдаса махӏрумлъизе разилъарас гьеб хвасар гьабила. 
LUK.9.25	Живго рецӏалие кьун яги тӏагӏун хадуб, тӏолабго дуниялалъул кверщел хъатикье щвеялъул щиб пайда бугеб инсанасе? 
LUK.9.26	Дунги дир рагӏабиги сан гьаричӏев чи Гӏадамил Лъимацаги сан гьавизе гьечӏо, жиндиргоги, Инсулги, мукъадасал малаикзабазулги нуралъ гвангъун гьев вачӏунеб мехалъ. 
LUK.9.27	Хӏакълъун абулеб буго дица нужеда: Аллагьасул Парччахӏлъи бихьичӏого жидеца хвалил лълъар гьекъезе гьечӏел гӏадамалги ругелха гьанир эхетаразда гьоркьор.
LUK.9.28	Гьес гьедин абуралдаса микьгогӏанасеб къо индал, Пётрги, Иоаннги, Якъубги цадахъ рачун, Аллагьасе гьари-дугӏаялъе магӏарде вахана Гӏиса. 
LUK.9.29	Гьари-дугӏаялда Гӏиса вукӏаго, гьесул гьурмал куц хисана, ретӏелги хъахӏлъана, кенчӏезе лъугьана. 
LUK.9.30	Гьале кӏиго чи Гӏисада гаргадула. Гьел рукӏана Мусаги Илясги. 
LUK.9.31	Тӏад нур чӏун букӏана Гӏисадаги гьездаги. Гьез бицунеб букӏана Иерусалималда цӏезабизе бугин Гӏисал къадаралъул лълъар. 
LUK.9.32	Ригьунаредухъ кьижун рукӏана Пётрги цадахъ ругелги. Ригьараб мехалъ гьезда бихьана Гӏисада тӏад чӏараб нур, кӏиго чиги вугоан аскӏов эхетун. 
LUK.9.33	Гьев кӏиявго чи Гӏисада аскӏоса нахъе унеб мехалъ, Пётрица гьесда абуна:
LUK.9.33	– Я, Насихӏатчи! Лъикӏ буго гьаниб нилъее. Рачӏа лъабго хъощ базин: цо дуе, цо Мусае, цо Илясие.
LUK.9.33	(Гьедин абуна Пётрица щиб абилебали лъаларого хутӏидал.) 
LUK.9.34	Гьев кӏалъан вахъиналдего, цо хъахӏаб накӏкӏул парча бачӏун рахчизаруна гьел, ва, гьеб накӏкӏукье ккедал, хӏинкъана муридал. 
LUK.9.35	Цинги накӏкӏуда гьоркьосан бахъана цо гьаракь:
LUK.9.35	– Гьав ккола дица витӏизе тӏаса вищарав дир Вас. Гьасухъ гӏенекке нуж!
LUK.9.36	Гьеб гьаракь къотӏараб мехалъ, Гӏиса нахъеги живго хутӏун вугоан. Муридаз гьеб балъго гьабуна ва жидедаго бихьаралъул хӏакъалъулъ доб мехалъ лъиданиги бицинчӏо.
LUK.9.37	Нахъисеб къоялъ, магӏардаса гъоркье рещтӏиндал, Гӏисада данде гӏемераб халкъ бачӏана. 
LUK.9.38	Гьале халкъалъул руккелалда гьоркьосан цо чияс ахӏана:
LUK.9.38	– Я, Мугӏалим! Дир цохӏо вугев васасухъ валагьеян гьарула дица дуда. 
LUK.9.39	Женалъ ккола гьев ва тохлъукьего чӏчӏичӏчӏидизе лъугьуна, цинги, кӏалдиб полопги бан, тӏеркӏезавула. Гӏемераб гӏазаб-гӏакъуба кьун хадув гурони виччан толаро. 
LUK.9.40	Дур муридазда гьарана дица гьеб жен бачахъеян, амма гьезухъа бажаричӏо.
LUK.9.41	Гӏисаца абуна:
LUK.9.41	– Гӏай, нуж иман гьечӏеб ва пасатаб уммат! Кидалъагӏан дун нужеда цадахъ вукӏинев ва кидалъагӏан нуж хӏехьезе кколел? Ваче гьаниве дурго вас.
LUK.9.42	Вачун вачӏунаго, жен васасде тӏаделъана, тӏамун гӏодовгун, тӏеркӏезавуна. Амма Гӏисаца гьеб хъубаб жен чӏезабуна ва сахлъизавун васги инсухъе кьуна. 
LUK.9.43	Киналго хӏикмалъун хутӏана, Аллагьасул хӏалкӏолъи бихьуларищан.
LUK.9.43	Кинабго халкъ Гӏисал мугӏжизаталъ гӏажаиблъизабун бугеб мехалъ, жиндирго муридазда гьес абуна:
LUK.9.44	– Гьал дир рагӏаби гӏинзунир лъе нужеца: Гӏадамил Лъимер кьезе вуго гӏадамазда кодове.
LUK.9.45	Амма гьезда бичӏчӏичӏо гьел рагӏабазул магӏна. Бичӏчӏичӏого букӏинелъун, гьездаса бахчун букӏана гьеб. Гьелъул хӏакъалъулъ гьикъизеги хӏинкъана гьел.
LUK.9.46	Гьезул дагӏба ккана жидеда гъорлъ щивдай бищунго кӏудиявлъун вугевилан. 
LUK.9.47	Гьезул рекӏелъ бугеб пикруги бичӏчӏун, кодобе босун, жиндаго аскӏоб лъуна Гӏисаца цо лъимер. 
LUK.9.48	Гьес гьезда абуна:
LUK.9.48	– Цо гьадинаб лъимер лъицаниги, дие гӏоло, къабул гьабуни, гьеб бащалъизе буго дун къабул гьавиялда. Дун лъицаниги къабул гьавуни, гьеб бащалъизе буго дун нужехъе витӏарав Аллагьги къабул гьавиялда. Гьединлъидал нужеда гъорлъги бищунго гьитӏинав ккола бищунго кӏудиявлъун.
LUK.9.49	Гьебмехалъ Иоанница абуна:
LUK.9.49	– Я, Насихӏатчи! Нижеда ватана цо чи дур цӏаралдалъун жундул рачахъулев. Нилъеда нахъвилълъунев гьечӏелъул, нижеца гьукъана досие гьеб иш гьабизе.
LUK.9.50	Гӏисаца гьесда абуна:
LUK.9.50	– Гьукъуге гьесие гьеб. Нужеда дандечӏоларев чи ккола нужер рахъалда вугев чи.
LUK.9.51	Зобалазде живго вачунеб заман гӏагарлъидал, Иерусалималде ине таваккал тӏамуна Гӏисаца.
LUK.9.52	Жиндасаго цере муридал ритӏана гьес сапаралде. Самариялъул цо росулъ чӏана гьел, Гӏиса вачӏиналде хӏадурлъи гьабун. 
LUK.9.53	Амма гьениб Гӏисае гьоболлъи гьабичӏо, гьев Иерусалималде унев вукӏин лъан. 
LUK.9.54	Гьебмехалъ гьесул муридал Якъубица ва Иоанница абуна:
LUK.9.54	– Я, Бетӏерчӏахъад! Дуе бокьилаанищ зодисан цӏадул балагь рещтӏун гьал хвезареян нилъеца абизе.
LUK.9.55	Гьелъие изну гьечӏилан абуна Гӏисаца, гьездехунги вуссун. 
LUK.9.56	Цинги гьел цоги росулъе ана.
LUK.9.57	Нухда унаго цо чияс Гӏисада абуна:
LUK.9.57	– Мун киве аниги, дуда цадахъ вилълъина дунги.
LUK.9.58	Гӏисаца гьесда абуна:
LUK.9.58	– Царал жиндирго рукӏун буго, хӏанчӏил бусен буго, амма Гӏадамил Лъимадул бетӏер бегьизе бакӏ гьечӏо, – ян.
LUK.9.59	Цоги чиясдани Гӏисаца абуна:
LUK.9.59	– Дида цадахъ вилълъа, – ян.
LUK.9.59	Амма дос абуна:
LUK.9.59	– Дир хварав эмен вукъизе ине изну кье дие.
LUK.9.60	Гӏисаца гьесда абуна:
LUK.9.60	– Хвараца рукъизе те хварал чагӏи. Мунин абуни Аллагьасул Парччахӏлъи тӏаде гӏунтӏун букӏин лъазабизе а.
LUK.9.61	Цогиги чиясги гьесда абуна:
LUK.9.61	– Дун дуда цадахъ вилълъина, Бетӏерчӏахъад! Амма агьлу-хъизаналъулгун къолъикӏ гьабизе ине изну кье.
LUK.9.62	Гӏисаца гьесда абуна:
LUK.9.62	– Хур бекьизе пурцил гӏоркьги ккун, нахъ-нахъ валагьулев чи Аллагьасул Парччахӏлъиялъе ярагьунаро.
LUK.10.1	Гьелдаса хадуб Тӏадегӏанав Гӏисаца тӏаса вищана жеги лъабкъоялда анцӏго чи ва жиндасаго цере кӏи-кӏиккун ритӏана живго щвезе ракӏалда букӏарабщинаб шагьаралдеги росулъеги. 
LUK.10.2	Гьес гьезда абуна:
LUK.10.2	– Хуриб хӏалухъен гӏемер бижун буго, хӏалтӏухъаби дагь руго. Гьеб лъилъизе кверщел кодоб бугев Бетӏергьанасда гьаре лъилъарухъаби ритӏеян. 
LUK.10.3	Гьанже а! Гьале дица нуж ритӏулел руго бацӏазда гъорлъе кьагӏи гӏадин. 
LUK.10.4	Я гӏарац лъун таргьа босуге, я къайи лъун къвачӏа босуге, я хисун ретӏине хьитал росуге, нухда данде ккарасе саламги кьоге
LUK.10.5	Лъил бакӏалде нуж щваниги, гьезие рекъел гьарун, «Ассаламу гӏалайкум (Рекъел нужее)» абун лъугьа гьесул къавулъе. 
LUK.10.6	Саламалъе (ай ракълие) мустахӏикъав чи вугони – нужер салам гьесде щвела, гьечӏони – гьеб нужедего тӏадбуссина. 
LUK.10.7	Гьеб къавулъ чӏа нуж, гьезда цадахъ квана-гьекъон, – хӏалтӏухъанасе мухь хӏалалаб букӏунелъул. Цо къавулъа цоги къавулъе гочаруге. 
LUK.10.8+LUK.10.9	Цо шагьаралде щун, нуж гьенир къабул гьаруни, нужее кьурабги кванай, гьенир ругел унтаралги сахлъизаре, Аллагьасул Парччахӏлъи нужеде тӏаде гӏунтӏун бугиланги бице гьезда. 
LUK.10.10	Ваамма цо шагьаралде щун, нуж гьенир къабул гьаричӏони, къотӏнореги рахъун, гьадин абе: 
LUK.10.11	«Нужер шагьаралда нижер хӏатӏазда тӏад чӏараб хӏургицин нижеца къватӏазде нужеего кӏутӏулеб буго. Амма лъан букӏаха Аллагьасул Парччахӏлъи тӏаде гӏунтӏун бугеблъи». 
LUK.10.12	Дица нужеда абулеб буго: къиямасеб къоялъ Содомалъул халкъ гӏемерго лъикӏ букӏина гьеб шагьаралъул халкъалдаса.
LUK.10.13	Балагьги гӏазабги дуе, Хоразин шагьар! Балагьги гӏазабги дуе, Байтсаида шагьар! Амма Тиралъулгун Сидоналъул гӏадамазда рихьун рукӏаралани нужеда рихьарал гӏадинал мугӏжизатал, тӏутӏу-хъухъураб парталги ретӏун, ботӏроде рахъуги бан, ракьалда гӏодорги чӏун
LUK.10.14	Гьединлъидалин Тиралъулги Сидоналъулги халкъалъе къиямасеб къоялъ нужееялдаса бигьа букӏине бугеб! 
LUK.10.15	Дудаги, Капернаум, зобалазде бахине гьабилинищ ракӏалде кколеб бугеб? Жужахӏалъул кӏкӏалахъе рехила мун!
LUK.10.16	Нужехъ гӏенеккулел дихъги гӏенеккула, нужеде инкар кколез дидеги инкар ккола, диде инкар кколез дун жинца витӏарав Аллагьасдеги инкар ккола.
LUK.10.17	Лъабкъоялда анцӏавго мурид рохуца холаго тӏадруссун рачӏана.
LUK.10.17	– Я, Бетӏерчӏахъад! – ан абуна гьез. – Жундулгицин мутӏигӏлъула нижее, дур цӏар рехсон гьезие амру гьабураб мехалъ.
LUK.10.18	Гӏисаца гьезда абуна:
LUK.10.18	– Дида бихьана илбис пири гӏадин зодисан бортун унеб! 
LUK.10.19	Гьале дица нужее къудрат кьуна щибго зарал гьечӏого борхьалги ичӏкӏалалги хӏатӏаз мерхьине ва тушманалъул тӏолабго къуват-гучалда тӏад кверщелги кьуна. 
LUK.10.20	Амма нуж рохуге хъубал жундул нужее мутӏигӏлъулел ругилан, нуж роха зобалазда жидер цӏарал хъваразда гьоркьор рукӏиналдаса.
LUK.10.21	Илагьияб Рухӏалъ цӏурав ва вохизавурав Гӏисаца гьебмехалъ абуна:
LUK.10.21	– Дуе рецц буго, дир Эмен, зоб-ракьалъул Бетӏергьан, цӏодораздаса ва гӏакъилаздаса балъго гьабун, лъимер гӏадиназе гьаб кинабго дуца загьир гьабуралъухъ. Уха, дир Эмен, гьелъулълъидалха бугеб дур цӏобалъул гӏатӏилъи!
LUK.10.22	Кинабго дие дир Инсуца кьураб буго. Инсуда гурони, лъиданиги лъаларо Вас щивали. Васасда ва Эмен жидее загьир гьавизе Васасе бокьарал гӏадамазда гурони, лъиданиги лъаларо Эмен щивали.
LUK.10.23	Муридаздехун вуссун, цохӏо гьезда абуна Гӏисаца:
LUK.10.23	– Гьардарал гурищха гьаб кинабго бихьулел нужер берал. 
LUK.10.24	Дица нужеда абулеб буго: гӏемерал аварагзабазеги парччахӏзабазеги бокьун букӏана нужеда бихьулеб бугеб бихьизе, амма гьезда бихьичӏо. Нужеда рагӏулеб бугеб рагӏизеги бокьун букӏана, амма гьезда рагӏичӏо.
LUK.10.25	Гьале цо динияв гӏалимчияс, гьесул хӏалбихьизе, суал кьуна:
LUK.10.25	– Я, Мугӏалим! Абадияб рукъалъул бутӏа щвезе щиб дица гьабизе кколеб?
LUK.10.26	Гӏисаца гьесда абуна:
LUK.10.26	– Къануналда кин бугеб? Щиб цӏалараб дуца гьелъул хӏакъалъулъ?
LUK.10.27	Дос жаваб кьуна:
LUK.10.27	– «Дурго Бетӏергьан Аллагь дуе вокьа дур тӏолабго ракӏалдалъун, дур тӏолабго рухӏалдалъун, дур тӏолабго къуват-жаналдалъун, дур тӏолабго гӏакълу-пикруялдалъун» ва «Мунго гӏадин вокьа дуе дуда аскӏов вугевги».
LUK.10.28	Гӏисаца гьесда абуна:
LUK.10.28	– Дуца битӏун жаваб кьуна. Гьеле гьедин гьабуни, абадияб гӏумру букӏина дур.
LUK.10.29	Живго ритӏухъ гьавизелъун, дов чияс гьикъана:
LUK.10.29	– Щивха кколев «дида аскӏов вугев»?
LUK.10.30	Гьанже Гӏисаца гьесие, мисал бачун, хабар бицана:
LUK.10.30	– Цо чи унев вукӏана Иерусалималдаса Иерихоналде. Тӏаде кӏанцӏун хъачагъаз гьесухъа къайи бахъана, кьабун-вухун, хвалде ккезавун гьевги тун, нахъе ана. 
LUK.10.31	Гьале цо кашиш ккана досда тӏаде, амма гьев нухлул добцояб рахъалдехун лъугьана. 
LUK.10.32	Гьединго цо левитги
LUK.10.33	Сапаралда вукӏарав цо самариявги ккана досда тӏаде. Дов вихьаравго, гурхӏизе бачӏун, 
LUK.10.34	аскӏове ун, чогъроца чурун ва нах бахун, досул ругънал къачӏана гьес, жиндирго гӏорцӏмидаги рекӏинавун, петералде вачун, досие хъулухъги гьабуна. 
LUK.10.35	Нахъисеб къоялъ, петералъул бетӏергьанасе кӏиго динарги кьун, самарияс абуна: «Дуца тӏалаб гьабе досул. Гьалдаса цӏикӏкӏун дуца хвезабизе ккани, тӏадвуссун вачӏунаго гьебги бецӏила дица дуе». 
LUK.10.36	Хъачагъаз зулму гьабурасда «аскӏов вугевлъун» щив рикӏкӏинев гьел лъабаздаго гьоркьоса?
LUK.10.37	– Досда гурхӏун кумек гьабуравха, – ян жаваб кьуна динияв гӏалимчияс.
LUK.10.37	Гӏисаца гьесда абуна:
LUK.10.37	– Инеги ун, дуцаги гьедин гьабе, – ян.
LUK.10.38	Гьедин Гӏисаги муридалги сапаралда рукӏаго, гьев цо росулъе щвана. Марта абулей цо гӏаданалъ Гӏиса гьоболлъухъ вачана. 
LUK.10.39	Гьелъул йикӏана Марям абун яцги. Тӏадегӏанав Гӏисал хӏатӏаахада гӏодойги чӏун, гьесул харбихъ гӏенеккун йикӏана гьей. 
LUK.10.40	Мартайилан абуни, гьебмехалъ гьезие кӏудияб гьоболлъи гьабизе квалквадилей йикӏана. Гӏисада аскӏое ячӏун, гьелъ абуна:
LUK.10.40	– Я, Бетӏерчӏахъад! Дуе агъазго гьечӏо яцалъ дун гьаний квалквадизе тун йикӏиналъул. Дие кумек гьабизе яхъаян абе гьелда.
LUK.10.41	Тӏадегӏанав Гӏисаца, гьелъие жаваб кьун, абуна:
LUK.10.41	– Марта! Марта! Мун гӏемераб жоялда квер чӏвазе лъугьун йиго, 
LUK.10.42	амма цо жо кквезе ккола чияс. Гьале Марямица лъикӏаб бутӏа тӏаса бищана, лъиданиги кӏвеларо гьелъухъа гьеб бахъизе.
LUK.11.1	Цо пуланаб бакӏалда Аллагьасе гьари-дугӏаялда вукӏана Гӏиса. Гьесул гьари-дугӏа лъугӏарабго, цо муридас Гӏисада абуна:
LUK.11.1	– Я, Бетӏерчӏахъад! Яхӏяца жиндирго муридазда малъараб гӏадин, нижедаги малъе Аллагьасе гьари-дугӏа гьабизе.
LUK.11.2	Гьес гьезда абуна:
LUK.11.2	– Нужеца дугӏа гьабулаго гьадин абе:
LUK.11.2	Я, Эмен, дур цӏар гӏадамаз мукъадасаблъун рикӏкӏаги, дур Парччахӏлъи тӏаде щваги, 
LUK.11.3	щибаб къоялъ нижер бетӏербахъиялъе хинкӏ-чед кье нижее, 
LUK.11.4	нижер мунагьазда тӏасаги лъугьа, гӏадамаз нижее гьабуралда нижги тӏасалъугьунел ругин. Нижер хӏалбихьизеги биччаге.
LUK.11.5	Цинги гьес бицана:
LUK.11.5	– Масала, нужер цоясул вуго гьудул, сордо бащалъараб мехалъ гьесул нуцӏихъе ун дуца абулеб буго: «Я, дир гьудул, къаси дие цо лъабго чед кьеларищ дуца? 
LUK.11.6	Сапаралда вугев цо гьудул гьоболлъухъ вачӏун вуго дихъе, гьесда цебе лъезе квен гьечӏого вуго дун», – абун. 
LUK.11.7	Унго, дос жанисан гьадинаб жаваб кьеладай дуе: «Дир рахӏат хвезабуге. Нуцӏаги рахан буго, лъималги руго дида аскӏор бусада кьижун. Тӏаде вахъун дуе чед кьезе кӏоларо дида». 
LUK.11.8	Амма дица абила гьадин: гьудуллъиялъул къимат гьабун кьечӏониги, дур тӏасавичӏунгутӏиялдаса ворчӏичӏого, гьайгьай, тӏаде вахъун дос дуе кьела къваригӏарабгӏанаб чед.
LUK.11.9	Гьединлъидал дица нужеда абулеб буго: гьаре нужеца – нужее кьечӏого толаро; балагье нужеца – батичӏого хутӏуларо; нужеца нуцӏа бухе – гьеб рагьичӏого толаро. 
LUK.11.10	Гьарарасе кьола, балагьарасда батула, бухарасе нуцӏаги рагьула. 
LUK.11.11	Нужеда гъорлъ вугищ цониги эмен, васас ччугӏа гьарараб мехалъ, гьесухъе борохь кьолев? 
LUK.11.12	Яги, хоно гьарани, гьесухъе ичӏкӏал кьолев? 
LUK.11.13	Нужго квешал ругониги, лъималазе нужеца лъикӏабщинаб кьолеб мехалъ, жинда гьарарасе кигӏан цӏикӏкӏун рещтӏинабилеб зобалазда вугев Инсуца Илагьияб Рухӏ.
LUK.11.14	Цо нухалъ цо чиясул чорхолъа Гӏисаца бачахъана гӏадан мацӏ лъаларевлъун лъугьинавулеб жен. Чорхолъа жен индал, мацӏ лъаларев чи гаргадизе лъугьана, гьелда гӏажаиблъи гьабун халкъги хутӏана. 
LUK.11.15	Цо-цо гӏадамаз абулеб букӏана гьес инсанасул чорхолъа жундул рачахъулел ругин жундузул хан Беэлзебулил кумекалдалъун. 
LUK.11.16	Цогидаз, гьесул хӏалбихьизелъун, тӏалаб гьабуна зодисан гӏаламат бихьизабеян. 
LUK.11.17	Гьезул пикрабиги лъан, Гӏисаца гьезда абуна:
LUK.11.17	– Бокьараб ханлъиялда жаниб кьал ккани – гьеб ханлъи биххула, хъизаналда жаниб кьал ккани – гьеб хъизанги биххула. 
LUK.11.18	Гьединго илбисги жибго жиндаго дандечӏун кьалда бугони, гьелъул ханлъи биххичӏого хутӏилищ? Нужецани абулеб буго Беэлзебулил кумекалдалъун рачахъулин дица гьел. 
LUK.11.19	Дица гьел Беэлзебулил кумекалдалъун рачахъулел ратани, нужер умматалъул гӏадамаз лъил кумекалдалъунха гьел рачахъулел? Гьеле гьел гӏадамаз нуж мекъи рукӏин чӏезабила гури. 
LUK.11.20	Амма дица жундул Аллагьасул кумекалдалъун рачахъулел ругелъул, Аллагьасул Парччахӏлъи нужеде гӏагарлъун букӏин бичӏчӏула гьелдасан.
LUK.11.21	Кодоб ярагъгун цо къуватав-кутакав чияс жиндирго рукъ цӏунулеб бугони, гьесул боцӏи-рикъзиялъе хӏинкъи букӏунаро. 
LUK.11.22	Амма гьесдасаги къуватав тӏаде кӏанцӏани, гьев къезавила, гьесул ракӏчӏей букӏараб ярагъги кодоса босила, гьесухъа бахъун давлаги жидеразего бикьила.
LUK.11.23	Дунгун цадахъ гьечӏев чи – гьев вуго дида дандечӏарав чи. Диргун жубай гьечӏев чияс журай биххизабила.
LUK.11.24	Инсанасул чорхолъа бачахъараб хъубаб жен ракъдалал авлахъазда терелеб-женжедулеб букӏуна, жиндиего рахӏат-хӏалхьи балагьулаго. Амма рахӏат-хӏалхьи батуларо женалда. Гьелъ абула: «Рачӏа, дун цебе дунго букӏараб рокъобе тӏадбуссина», – ян. 
LUK.11.25	Тӏадбуссун щведал, гьелда рукъ батула лъухьун, къачӏан. 
LUK.11.26	Гьанже женалъ жиндасаги гӏасияб анкьго женги бачуна гьеб рокъобе. Рахъун гьенир чӏола гьел. Гьебмехалъ дов чи цебе букӏаралдасаги квешаб хӏалалде ккола.
LUK.11.27	Гӏисаца гьедин абидал, цо чӏужугӏаданалъ ахӏана халкъалъул руккалида гьоркьосан:
LUK.11.27	– Гьардарай гурищха мун гьавурай,
LUK.11.27	дуе керен кьурай дур эбел!
LUK.11.28	Гьес абуна:
LUK.11.28	– Дагьалги цӏикӏкӏун гьардарал гурищ Аллагьасул рагӏи рагӏулел
LUK.11.28	ва гьелда рекъон хьвадулел гӏадамал!
LUK.11.29	Гӏемераб халкъ жиндаго аскӏобе бачӏараб мехалъ, Гӏисаца абуна:
LUK.11.29	– Цӏакъго квешлъун буго гьаб уммат! Гьазие бокьун буго гӏаламат бихьизабизе. Юнус аварагасул гӏаламат гурони, цогидаб гӏаламат гьезие букӏине гьечӏо. 
LUK.11.30	Ниневиялъул халкъалъе гӏаламатлъун Юнус авараг лъугьарав гӏадин, Гӏадамил Лъимерги гӏаламатлъун лъугьина гьаб умматалъе. 
LUK.11.31	Гьаб умматалда цадахъ яхъина къиямасеб къоялъ Къилбаялъул парччахӏги. Гьелъ гӏайиб чӏвала гьазда, гьей дуниялалъул рагӏалдаса яхъарай ячӏиндал Сулайман аварагасул гӏакъилаб рагӏухъ гӏенеккизе. Гьале гьанив вугевав гӏемерго тӏадегӏанав вуго Сулайман аварагасдаса. 
LUK.11.32	Ниневиялъул халкъги бахъина къиямасеб къоялъ гьаб умматалда цадахъ ва гьезги гӏайиб чӏвала гьазда, Юнус аварагасухъ гӏенеккун гьел Аллагьасде руссиндал. Гьале гьанив вугевав гӏемерго тӏадегӏанав вуго Юнус аварагасдаса.
LUK.11.33	Лъицаниги лъеларо рекӏараб чирахъ бихьулареб бакӏалда яги сахӏида гъоркь. Жанире лъугьаразе канлъи букӏунедухъ борхатаб бакӏалда лъола гьеб. 
LUK.11.34	Дур бер – гьеб буго дур черхалъул чирахъ. Берал канал ругони, дур тӏолабго черхги канлъула. Берал канлъукъал ругони, дур черхги бецӏлъула. 
LUK.11.35	Ворегиха, дулъ бугеб канлъи бецӏлъиялде сверизе гурин. 
LUK.11.36	Гьедин, мун канлъул цӏун вугони, щибниги бецӏлъиги дулъ гьечӏони, мун тӏуванго гвангъила, чирахъул канлъиялъ мун кенчӏезавун вугев гӏадин.
LUK.11.37	Гӏисал вагӏза лъугӏидал, цо фарисеяс гьев къаде кваназе ахӏана. Вачӏун сурпаялда нахъа гӏодов чӏана Гӏиса. 
LUK.11.38	Кваназе лъугьиналде гьес кверал чуричӏелъул, фарисеяв хӏикмалъун хутӏана. 
LUK.11.39	Тӏадегӏанав Гӏисаца гьесда абуна:
LUK.11.39	– Нужеца, фарисеяз, суркӏа-щуруналъул тӏасахун рахъ бацӏцӏад гьабун чураниги, нужер жанисахун рахъ хъантӏиялъулги квешлъиялъулги цӏун буго. 
LUK.11.40	Гӏабдалзаби! Тӏасан бихьулеб бижарас гурищ жанибехун бугебги бижараб? 
LUK.11.41	Амма жаниб бугебаб садакъаде кьуни, гьебмехалъ хӏакъикъаталда тӏасаги рацӏцӏалъила нуж. 
LUK.11.42	Балагьги гӏазабги нужее, фарисеял. Нужеца садакъаде кьола хӏатта сагӏаналъул, гъараналъул ва цогидабги гӏурччинлъиялъул анцӏил бутӏа
LUK.11.43	Балагьги гӏазабги нужее, фарисеял! Нужее бокьула синагогабазда жанир киназдасаго церегӏан гӏодор чӏезе ва базаркъотӏноб халкъалъ салам кьезе. 
LUK.11.44	Балагьги гӏазабги нужее! Нуж релълъуна тӏасан хьвадулесда хӏатӏикь букӏин лъалареб, зани чӏвачӏеб хобалда.
LUK.11.45	Гьебмехалъ цо динияв гӏалимчияс абуна гьесда:
LUK.11.45	– Я, Мугӏалим! Гьединал рагӏабиги абун, дуца нижги инжит гьарулел ругогури.
LUK.11.46	Гӏисаца абуна:
LUK.11.46	– Нужееги, диниял гӏалимзаби, балагьги гӏазабги! Щайгурелъул нужеца гӏадамазул мугъзада лъолеб буго баччизе кӏоларебгӏан бакӏаб гьир, нужецагойин абуни, гьелда килищцин хъваларо. 
LUK.11.47	Балагьги гӏазабги нужее! Нужер умумуз чӏварал аварагзабазул хобазда тӏад мазарал
LUK.11.48	Гьелдалъун нужеца чӏезабулеб буго умумузул ишазда нуж тӏад рекъолел рукӏин. Доз аварагзаби чӏвана, нужецайин абуни, доз чӏван хваразул хобазда тӏад мазарал гьарулел руго. 
LUK.11.49	Гьединлъидал Аллагьасул Гӏакъиллъиялъ абун буго: «Аварагзабиги чапарзабиги ритӏизе руго дица гӏадамазухъе, гьезин абуни цоял чӏвазе руго, цогидал рачахъизе руго. 
LUK.11.50+LUK.11.51	Гьабилидаса бахъараб къурбан хъолеб бакӏалдаги Мукъадасаб Рукъалдаги гьоркьов чӏварав Закария аварагасде щвезегӏан, дуниял бижаралдаса нахъе гӏодобе тӏураб киналго аварагзабазул бидул хӏакъ босизе буго гьаб умматалдаса». Гьале дица нужеда абулеб буго: гьаб умматалдаса тӏалаб гьабизе буго дозул бидул хӏакъ.
LUK.11.52	Балагьги гӏазабги нужее, диниял гӏалимзаби! Щайгурелъул нужеца гӏелмуялъул кӏул босана, амма кӏулал ричӏун нужгоги инчӏо жанире, ине бокьаралги риччачӏо.
LUK.11.53+LUK.11.54	Гӏиса гьениса нахъе аралдасаго, батӏи-батӏиял суалал кьун, гьесухъа рагӏи бахъизе чанкъан чӏун, тӏаделъизе байбихьана диниял гӏалимзабазги фарисеязги, гьесул кӏал таризабизе кӏоларищали.
LUK.12.1	Аза-азар чи гӏахьаллъарал чӏахӏиял руккелал гьарун рачӏунел рукӏана гӏадамал гьеб заманалда Гӏисада аскӏоре. Цоцаца мерхьиналде ккун букӏана гьезул иш. Гӏисаца цин жиндирго муридазда абуна:
LUK.12.1	– Вореха, фарисеязул реччеялдаса, ай гьезул кӏигьумерчилъиялдаса цӏуне нужго. 
LUK.12.2	Щайгурелъул тӏатинчӏого цониги бахчараб жоги хутӏулареб, загьирлъичӏого щибниги балъгояб жоги букӏунареб. 
LUK.12.3	Гьединлъидал сардил бецӏлъухъе нужеца абураб жо, бакъул канлъухъе къватӏибе рагӏун батулеб; рокъоб жаниб нужеца лъилниги гӏинзукье щурараб рагӏи, тӏохаздасан киназдаго лъазабун батулеб. 
LUK.12.4	Дица нужеда абулеб буго, дир гьудулзаби: инсанасул черх чӏвазе гурони, тӏокӏаб щибниги гьабизе кӏоларезукьа нуж хӏинкъуге. 
LUK.12.5	Дица малъила нужеда лъикьа хӏинкъизе кколелали. Нуж хӏинкъа чӏван хадур нуж жужахӏалъуре рехизе кӏолев Аллагьасукьа. Гьеле гьесукьа хӏинкъаян абила дица нужеда. 
LUK.12.6	Кӏиго пахьул шагьиялъухъ гурищ щолеб щуго къадако? Амма гьезул цонигияб кӏочон толаро Аллагьасда. 
LUK.12.7	Нужер бетӏералда чан рас батаниги, гьелги рикӏкӏунин ругел. Нуж хӏинкъуге, киналго къудкуздаса хириял руго нуж.
LUK.12.8	Гьале дица нужеда абулеб буго: гӏадамазда цебе дир рахъ ккурав чиясул, Аллагьасул малаикзабазда цебе, Гӏадамил Лъимацаги рахъ кквезе бугебха. 
LUK.12.9	Гӏадамазда цебе диде инкар гьабурав чиясдаса, Аллагьасул малаикзабазда цебе, дицаги инкар гьабила. 
LUK.12.10	Гӏадамил Лъимада данде рагӏи абурав бокьарав чиясдаса Аллагь тӏасалъугьина, амма Илагьияб Рухӏалда бугьтан лъурав чиясе тӏасалъугьин букӏине гьечӏо. 
LUK.12.11	Синагогаялъуреги рачун, чӏухӏбуздаги чӏахӏиял хӏакимзабаздаги цере нуж рахъун чӏезарураб мехалъ, гьезда щибдай бицинаян, щиб жавабдай кьела гьезул суалазеян ургъел ккоге нужее; 
LUK.12.12	гьеб лахӏзаталда Илагьияб Рухӏалъ малъилелъулха нужеца щиб бицине кколебали.
LUK.12.13	Гӏадамазда гьоркьосан вахъун, цо чияс абуна Гӏисада:
LUK.12.13	– Я, Мугӏалим! Инсул ирсалъул дие кколеб бутӏа кьеян абе дир вацасда.
LUK.12.14	Гӏисаца гьесда абуна:
LUK.12.14	– Ле, нужее суд гьабизе ва нужер ирс бикьизе тӏамурав чийищ дун?
LUK.12.15	Цинги халкъалдехун абуна:
LUK.12.15	– Ворегиха, хъантӏиялдаса цӏуне нужго! Щайгурелъул дуниялалъул боцӏи-рикъзи гьарзаго бугониги, гьелда бараб гьечӏо инсанасул гӏумру.
LUK.12.16	Хадуб Гӏисаца гьезие, мисал бачун, бицана:
LUK.12.16	– Цо бечедав чиясул хуриб бижун букӏун буго бакӏарун хӏалкӏоларебгӏан гӏемераб хӏалухъен. 
LUK.12.17	Гьес жиндаго абун буго: «Щибдай дица гьабила. Гьеб хӏалухъен базе гӏураб бакӏ гьечӏогури дир». 
LUK.12.18	Цинги гьес хӏукму гьабун буго: «Гьа, гьанже лъана дица щиб гьабилебали. Дирго царгъалги риххун, чӏахӏиял царгъал гьарила ва тӏолабго хӏалухъенги цогидаб бечелъиги гьезда жанибе буссинабила. 
LUK.12.19	Цинги дица дирго напсалда абила: „Я, дир напс! Гьале чанго соналъе гӏураб бечелъи буго дур. Рахӏаталда кванай, гьекъе, кеп гьабе дурго гьанже!“» 
LUK.12.20	Амма Аллагьас абун буго гьесда: «Я, гӏабдал! Къаси дур рухӏ бахъизе буго! Лъие хутӏулеб дуца бакӏарараб бечелъи?» 
LUK.12.21	Жиндиего хазина бакӏарулев, амма Аллагьасда цеве мискинав чиясул къадар гьединаб букӏуна.
LUK.12.22	Цинги жиндирго муридазда Гӏисаца абуна:
LUK.12.22	– Гьединлъидалин дица нужеда абулеб: щибдай кваналаян чохьое гӏологи, щибдай ретӏинаян чорхое гӏологи хъалхъадуге. 
LUK.12.23	Квандаса цебесеб буго рухӏ, ратӏлидаса цебесеб буго черхги. 
LUK.12.24	Гъудузухъ ралагье нуж: гьез я бекьуларо, я лъилъуларо, я царгъахъе баларо. Аллагьас хьихьун руго гьел. Амма хӏанчӏаздаса гӏемерго хириял руго нуж. 
LUK.12.25	Лъида кӏвезе бугеб, кигӏан хъалхъаданиги, жиндирго гӏумру цо къоялъниги халалъизабизе. 
LUK.12.26	Гьеб гьитӏихӏинабгицин гьабун бажаруларел нуж кӏудияб гьабизеян щай лъугьунел?
LUK.12.27	Тӏугьдузухъ ралагье нуж. Я хурир хӏалтӏуларо гьел, я кун дургъуларо гьез. Амма гьале дица нужеда абулеб: жиндирго машгьурлъиялъул завалалдагицин Сулайман парччахӏасул букӏинчӏо бокьараб тӏогьол гӏадинаб ретӏел. 
LUK.12.28	Я, ле – божи дагьаб уммат! Жакъа гӏалахалда бугони, метер цӏадабе рехулеб тӏегь-хералдагицин Аллагьас гьединаб берцинаб ретӏел ретӏунеб мехалъ, кигӏан берцинабдай нужер букӏинеб!
LUK.12.29	Гьединлъидал щибдай кваналаян, щибдай гьекъелаян нужеего гӏакъуба кьоге, 
LUK.12.30	гьеб кинабго бугелъул Аллагь лъалареб халкъалъги тӏалаб гьабулеб жо. Нужер Инсуда лъала нужее гьеб хӏажалъулеблъи. 
LUK.12.31	Нужеца гӏамал гьабе Аллагьасул Парччахӏлъиялде рорчӏизе, цогидаб хутӏарабщинаб гьес нужее тӏадеги кьела.
LUK.12.32	Хӏинкъуге, гьитӏинаб рехъен! Цӏоб лъун, нужер Инсуца нужее Парччахӏлъи кьезе бугебин. 
LUK.12.33	Нужерго боцӏи-рикъзиги бичун садакъаби гьаре. Багьулареб-бихъулареб таргьа-къвачӏа гьабун те, зобалазда бугеб турулареб-холареб хазина къачӏан те. Гьеб хазина зобалазда я цӏогьорас бикъуларо, я ицица кваналаро. 
LUK.12.34	Нужер хазина бугеб бакӏалда букӏине бугелъул нужер ракӏги.
LUK.12.35	Нуж ретӏа-къан къачӏан рукӏа, рекӏун чирахъалги те. 
LUK.12.36	Берталъе ун тӏадвуссун вачӏарав рукъалъул бетӏергьанас кавуда тункидал, гьебсагӏат гьев жаниве виччазе хӏадурго чӏарал рагьтӏателал гӏадин рукӏа нуж. 
LUK.12.37	Гьардарал гурищ, жидерго бетӏергьанасда живго вачӏинегӏан рорчӏуда чӏун ратарал рагьтӏателал. Хӏакълъун абулеб буго дица нужеда, гьес жинцаго гьезие гӏоло рачел къазе буго, кванил тӏутӏ тӏибитӏизе буго ва квана-гьекъезе гӏодор чӏезаризе руго. 
LUK.12.38	Гьардарал гурищ, кида вачӏаниги: сордо бащалъараб мехалъ, яги радакье вачӏаниги, рорчӏуда чӏун гьесда ратарал рагьтӏателал. 
LUK.12.39	Рукъалъул бетӏергьанасда лъалеб бугони цӏогьор вачӏунеб заман, гьес цӏогьор жаниве ворчӏизе виччаларевлъи лъай нужеда. 
LUK.12.40	Гьединлъидал нужги хӏадурго рукӏа, ракӏалдаго гьечӏеб заманаялъ вачӏине вугелъул нужехъе Гӏадамил Лъимер.
LUK.12.41	Гьебмехалъ Пётрица абуна:
LUK.12.41	– Я, Бетӏерчӏахъад! Нижеейищ дуца гьеб мисал бачунеб бугеб, яги кинабго халкъалъейищ?
LUK.12.42	Тӏадегӏанав Гӏисаца абуна:
LUK.12.42	– Рагьтӏателазе бетӏерлъи гьабеян ва гьезие ригь-ригьалда ва роцада квен-тӏехги чӏезабеян тарав рагьтӏател, 
LUK.12.43	гьесул бетӏергьан тӏадвуссун вачӏараб мехалда ритӏухъго ва цӏодорго хӏалтӏулев ватани, – гьардарав гурищ гьединав рагьтӏател. 
LUK.12.44	Хӏакълъун абулеб буго дица нужеда: бетӏергьанас гьединав рагьтӏателасда божун тела жиндир тӏолабго магӏишат. 
LUK.12.45	Амма гьедин тарав рагьтӏател, жиндир бетӏергьан тӏадвуссун вачӏине гӏезегӏан заман бугин ракӏалдеги ккун, жинца тӏалаб гьабизе кколел рагьтӏателалги гъаравашалги рухизе-кьабизе лъугьани ва квана-гьекъон къоял тӏамулел ругони, щиб ккелеб? 
LUK.12.46	Гьесда ракӏалдаго гьечӏеб къоялъ ва вачӏиниланго ккечӏеб сагӏаталъ тӏаде рехун вачӏина гьесул бетӏергьан. Кӏихӏи хъвалхьина гьес гьев рагьтӏател, – иман гьечӏесул можоро бахъараб гӏадин ккела гьесул иш. 
LUK.12.47	Бетӏергьанасул амру-буюрухъги жинда лъалеб букӏаго, хӏадурго чӏун гьеб тӏубазабичӏев рагьтӏателасда цӏал гӏемер щвела. 
LUK.12.48	Бетӏергьанасул амру-буюрухъ лъалеб букӏинчӏев, амма вухизе кколеб иш гьабурасда цӏал дагьаб щвела. Гӏемераб кьун букӏарасдаса гӏемераб тӏалабги гьабила, божи цӏикӏкӏун букӏарас жавабги цӏикӏкӏун кьезе ккела.
LUK.12.49	Ракьалде цӏа рещтӏинабизе вачӏун вуго дун, гьанжего гьеб цӏа рекӏун бугебани кигӏанха дие бокьилеб букӏараб! 
LUK.12.50	Дица гӏор бахине ккола. Кигӏан кӏудияб ургъелха дида чӏван бугеб, кидадай гьеб тӏубалаян. 
LUK.12.51	Ракьалде рекъелги босун дун вачӏаравиланищ нужеда кколеб бугеб? Гурилан абулеб буго дица, рикьи ккезабизе вачӏун вуго дун. 
LUK.12.52	Гьанжеялдаса нахъе, цо хъизаналда щуго чи вугони, гьезул рикьи кьела: лъабгояв кӏигоясда данде вукӏина, кӏигояв лъабгоясда данде вукӏина. 
LUK.12.53	Гьединабго рикьи ккун, эмен васасда дандечӏела, вас инсуда дандечӏела; эбел ясалда дандечӏела, яс эбелалда дандечӏела; якьад нусалда дандечӏела, нус якьадалда дандечӏела.
LUK.12.54	Гӏисаца халкъалде хитӏаб гьабун абуна:
LUK.12.54	– Бакътӏерхьудасан накӏкӏул парча баккани, цӏцӏадае бугилан абула нужеца. Гьеб къоялъ цӏцӏадги бала. 
LUK.12.55	Къилбаялъул гьури пуйзе байбихьани, бакъул бухӏи цӏикӏкӏинин абула нужеца. Багӏарараб бачӏуна гьеб къо. 
LUK.12.56	Ле, гьересишайихзаби, зоб-ракьалъул хиса-басиялда хадур гӏунтӏула нуж, амма гьанже кинаб заман бугебали щайха нужеда лъалареб? 
LUK.12.57	Нужедаго щай лъалареб ритӏухъаб нухдасан хьвадизе? 
LUK.12.58	Масала, дурго дагӏбадулавгун судалде унев вугони, дове щвелалдего хӏаракат бахъе рекъел-бакъалдалъун гьев тӏаса вихьизавизе. Гурони, гьес мун судиясухъе вехъерхъила, судияс мун гӏеласухъе кьела, гӏелас мун гвандиниве рехила. 
LUK.12.59	Гьале дица дуда абулеб буго: дур ахирисеб шагьи-пара кьун налъи бецӏичӏого, гвандиниса къватӏивеги ворчӏиларо мун.
LUK.13.1	Гьебмехалъ Гӏисахъе рачӏун, цо чагӏаз бицана гьесда, Пилатица Галилеялъул гӏадамалги чӏванин ва Мукъадасаб Рокъоб гьез къурбаналъе хъураб боцӏул биялда гъорлъе гьезул биги жубазабунилан. 
LUK.13.2	Гӏисаца гьезда абуна:
LUK.13.2	– Жидее гьединаб гӏазаб кьурал чагӏи Галилеялъул цогидал гӏадамаздаса мунагь-хӏакъ гӏемерал рукӏаниланищ нужеда ракӏалде кколеб? 
LUK.13.3	Рукӏинчӏилан абулеб буго дица нужеда: амма тавбу гьабичӏони, нужги гьедин хвалде ина. 
LUK.13.4	Яги доб Силоамалъул си биххун гъоркье ккун хварав анцӏила микьго чи Иерусалималъул цогидал гӏадамаздаса мунагь-хӏакъ гӏемерал рукӏаниланищ нужеда ракӏалде кколеб? 
LUK.13.5	Рукӏинчӏилан абулеб буго дица нужеда: тавбу гьабичӏони, нужги гьедин хвалде ина.
LUK.13.6	Цинги Гӏисаца гьезие хабар бицана. Цо чияс ахикь инжиралъул гъветӏ чӏун букӏун буго. Вачӏун хал гьабидал гьелда тӏад пихъ бижун батун гьечӏо. 
LUK.13.7	Гьес ахихъанасда абун буго: «Гьале лъабабго соналъ вачӏунев вуго дун гьаб гъотӏохъе. Цониги инжир бижун батичӏо гьалда тӏад. Къотӏун рехе гьаб, ракь гӏадада хвезе течӏого». 
LUK.13.8	Ахихъанас абун буго: «Я, бетӏерчӏахъад! Цо исаналъиялъги жибго те гьеб. Дица гьелъул рохтиялъукь ракьги гьогь гьабила, ракги бала. 
LUK.13.9	Тӏадеялъул бижизе бегьула гьелда тӏад пихъ. Нагагь бижичӏони, къотӏун рехила».
LUK.13.10	Цо шамат къоялъ синагогаялъув вагӏза-насихӏат гьабулев вукӏана Гӏиса. 
LUK.13.11	Кӏичӏван гьодилъа къуларай цо чӏужугӏаданги йикӏана, тӏаде йорхун яхъун чӏезего кӏоларей. Гьелъул чорхолъ бугеб хъубаб женалъ анцӏила микьго соналъ чӏезаюн йикӏана гьей гьеб гӏазабалъукь. 
LUK.13.12	Гьей йихьидал, аскӏое ахӏун, Гӏисаца гьелда абуна:
LUK.13.12	– Йо, чӏужугӏадан! Мун дурго гӏузруялдаса хвасарлъана, – ян.
LUK.13.13	Цинги гьелда тӏад квер бахъана гьес. Гьебсагӏатго гьелъул гьод битӏун бачӏана, Аллагьасе рецц гьабизе лъугьана гьей. 
LUK.13.14	Гӏисаца шамат къоялъ гьей гӏадан сахлъизе гьаюнилан ццин бахъарав синагогаялъул хӏакимас гӏадамаздехун вуссун абуна:
LUK.13.14	– Анкьида жаниб анлъго къо буго нилъ хӏалтӏизе кколеб. Шамат къоялъ рачӏинчӏого, гьел цогидал къояз рачӏа нужго сахлъизаризе.
LUK.13.15	Гьебмехалъ гьесие жавабалъе Тӏадегӏанав Гӏисаца абуна:
LUK.13.15	– Ле, нуж ххвелал гьаризе ругьунлъараб уммат! Нужеда гъорлъ вугевищ русснадаса бичун нужерго оц яги хӏама шамат къоялъ гьекъезе бачунарев цониги чи? 
LUK.13.16	Ибрагьимил умматалъул гьай чӏужугӏадан анцӏила микьго соналъ юхьун чӏезаюн йикӏана илбисалъ. Жакъа шамат къоялъ дица гьей илбисалъул рухьадаса йичизе бегьулей йикӏинчӏейищ?
LUK.13.17	Гӏисаца гьедин абидал, гӏадамазда цере инжитлъана дол гьесда дандечӏун рукӏарал чагӏи. Амма халкъин абуни, гьесул киналго хӏикматал ишаздаса бохун букӏана.
LUK.13.18	Гӏисаца гьезда абуна:
LUK.13.18	– Аллагьасул Парччахӏлъи сунда релълъунеб ва дица гьеб сунда данде кквезе бегьулеб? 
LUK.13.19	Гьеб релълъуна горчицаялъул хьодул гьитӏинаб мугьалда. Инсанас гьеб хьодул мугь ахикь чӏана, гьелдасан кӏудияб хъарахъ бижана, гьелъул гӏаркьалабазул рагӏдукь хӏанчӏаз бусабиги гьаруна.
LUK.13.20	Нахъеги гьес абуна:
LUK.13.20	– Цоги сунда данде кквелеб дица Аллагьасул Парччахӏлъи? 
LUK.13.21	Гьеб данде кквезе бегьула цо пуланай чӏужугӏаданалъ ханждал лъабго къалиялда гъорлъе рехараб ва тӏубанго гьеб беччизабураб реччеялда.
LUK.13.22	Шагьаразде ва росабалъе щун, халкъалъе вагӏзабиги гьарулаго, Иерусалималдехун валагьун унев вукӏана Гӏиса.
LUK.13.23	Цо чияс гьесда гьикъана:
LUK.13.23	– Я, Бетӏерчӏахъад! Дагьал чагӏи гурони хвасарлъунгутӏи битӏараб жойищ?
LUK.13.23	Гьес гьезда абуна:
LUK.13.24	– Чӏедераб нуцӏихъан жанире лъугьине хӏаракат бахъе нужеца. Дица нужеда абулеб буго: гӏемераз жигар бахъила гьеб нуцӏихъан лъугьине, амма гьезда кӏвеларо. 
LUK.13.25	Вахъун рукъалъул бетӏергьанас нуцӏа рахарабго, къватӏирги чӏун, гьеб бухизе ва ахӏдезе лъугьина нуж: «Я, бетӏерчӏахъад! Нижее нуцӏа ричӏе!» – ян. Гьес нужеда абила: «Дида лъаларо нуж киса-щалали». 
LUK.13.26	Гьебмехалъ нуж лъугьина гьесда бичӏчӏизабизе: «Ниж руго дуда цадахъ квана-гьекъарал чагӏи, нижер шагьаралъул къватӏазда дуца нижее вагӏзабиги гьарун рукӏана». 
LUK.13.27	Гьес жаваб кьела нужее: «Дида лъаларо нуж киса-щалали. Рикӏкӏалъе нуж дидаса, ле квешлъи гьабурал киналго гӏадамал!» 
LUK.13.28	Аллагьасул Парччахӏлъиялда Ибрагьимги, Исхӏакъги, Якъубги ва цогидал аварагзабиги нужеда рихьараб ва нужги гьениса къватӏире рехараб мехалъ, гӏодилел ва цаби къерщезарулел хутӏила нуж. 
LUK.13.29	Машрикъалдаса ва магърибалдаса, севералъул ва къилбаялъул рахъалдаса рачӏина гӏадамал ва Аллагьасул Парччахӏлъиялда квана-гьекъезе гӏодор чӏела. 
LUK.13.30	Цере рукӏаразул цо-цоял нахъе ккела, ва нахъа рукӏаразул цо-цоял цере ккела.
LUK.13.31	Гьеле гьеб заманаялда Гӏисахъе цо чанго фарисеяв вачӏана, Гьеродие мун чӏвазе бокьун бугин, гьаниса вахъун дурго нухда айилан лъазабизе. 
LUK.13.32	Гӏисаца гьезда абуна:
LUK.13.32	– Инеги ун гьеб царада абе нужеца, жундуз ккуралги унтаралги жакъаги метерги сахлъизарилин дица, цинги сезе дица дирго хӏалтӏи лъугӏизабилин. 
LUK.13.33	Хӏакъикъаталдаги жакъаги, метерги, сезеги дун Иерусалималдехун валагьун инчӏого гӏоларо. Гьенив гурони авараг чӏвазе къотӏи гьечӏелъул. 
LUK.13.34	Вай, Иерусалим, Иерусалим! Аварагзаби чӏвалеб ва духъе ритӏарал Аллагьасул илчизабазда ганчӏал речӏчӏулеб шагьар! Чан нухалъха дие бокьун букӏараб, къурщица тӏанчӏи гӏадин, дур гӏадамал дирго кваркьиялда гъоркье рачине, амма нужее гьеб бокьичӏо. 
LUK.13.35	Балагьея, нужер Хирияб Рукъ чӏобого хутӏила. Дица нужеда абулеб буго: «Бетӏергьанас витӏун вачӏунев вугесда баркат лъеги», – ян нужеца абизегӏан вихьиларо нужеда дун гьанжеялдаса хадув.
LUK.14.1	Цо пуланаб шамат къоялъ Гӏиса фарисеязул цо хӏакимасухъе гьоболлъухъ ун вукӏана. Гьес щиб гьабулебали хал ккун чӏун рукӏана гьенир. 
LUK.14.2	Гьесда дандвитӏун гӏодов чӏун вукӏана лъадал къвачӏа чорхолъ лъугьарав цо чи. 
LUK.14.3	Гӏисаца диниял гӏалимзабаздаги фарисеяздаги гьикъана:
LUK.14.3	– Къануналъ изну кьолебищ шамат къоялъ чи сахлъизавизе, яги кьоларебищ?
LUK.14.4	Гьел руцӏцӏун чӏана. Гӏисаца квер хъван сахлъизавуна гьев унтарав чи ва рокъове витӏана. 
LUK.14.5	Гӏисаца гьезда абуна:
LUK.14.5	– Нужер лъилниги хӏама яги оц гъуялъубе бортани, шамат къо бугониги, гьебсагӏат къватӏибе бахъиларищ нужеца гьеб?
LUK.14.6	Гьелда дагӏба базе кӏвечӏо лъиданиги.
LUK.14.7	Кванде ахӏарал гьалбал сурпаялда нахъа бищунго хӏурматияб бакӏ кквезе церегӏан къалел рихьидал, мисал бачун, бицана Гӏисаца:
LUK.14.8	– Берталъе ахӏараб мехалъ, бахӏарасда аскӏор гӏодор чӏоге нуж. Щайгурелъул гьенив гӏодов чӏезе ахӏун ватизе бегьула дудасаги гьезие цевесев чи. 
LUK.14.9	Мунги гьевги гьениве ахӏарав бертадул бетӏерас дуда аскӏове вачӏун, абила: «Гьав виччай гьенив гӏодов чӏезе», – ян. Цинги мунги инжитго вахъине ккела бищун нахъегӏан бугеб бакӏалда гӏодов чӏезе. 
LUK.14.10	Вачӏинахъего мун дова бищунго нахъа гӏодов чӏани, дуда аскӏове вачӏун бертадул бетӏерас абила: «Гьаниве цевегӏан вачӏа, гьудул», – абун. Берталъ ругезда гьоркьоб дур къадру-къиматги борхила гьебмехалъ. 
LUK.14.11	Жинцаго живго тӏадегӏанлъизавурав гӏодовегӏанлъула, гӏодовегӏанго чӏарав тӏадегӏанлъичӏого хутӏуларо.
LUK.14.12	Рукъалъул бетӏергьанасдаги абуна Гӏисаца:
LUK.14.12	– Гьадинаб квана-гьекъей гьабулеб мехалъ, гьез мунги ахӏиялде хьул лъун ва гьеб дуе бецӏилилан ракӏалде ккун, дурго гьудулзабиги, вацалги, гӏагарал чагӏиги, бечедал мадугьалзабиги ахӏуге дуца кванде. 
LUK.14.13	Дуца гьоболлъухъ ахӏе мискинал, гӏажизал, рекъал, бецал гӏадамал. 
LUK.14.14	Гьардарав гурищ мун, гьезда кӏоларелъул гьеб дуе бецӏизе. Гьеб дуе бецӏила муъминзаби хваралъуса рахъинарулеб къиямасеб къоялъ.
LUK.14.15	Гьеб рагӏидал, гьенир квана-гьекъолел рукӏаразул цояс Гӏисада абуна:
LUK.14.15	– Гьардарав гурищ Аллагьасул Парччахӏлъиялда квана-гьекъезе вугев чи.
LUK.14.16	Гӏисаца гьесие бицана:
LUK.14.16	– Кӏудияб гьоболлъи гьабизе цо сордоялъ гӏемерал гӏадамал кванде ахӏанила цо пуланав чияс. 
LUK.14.17	Квен цебе лъураб мехалъ, гьес жиндирго рагьтӏател витӏанила гьел гӏадамазда кваназе рачӏайилан абизе. 
LUK.14.18	Киназго цо чияс гӏадин абунила жидее рачӏине щолеб гьечӏин, тӏасалъугьайилан. Цояс абунила, жинца цо хур бичун босун бугин, гьеб бихьизе ине кколин, тӏасалъугьаян гьарулин жинцайилан. 
LUK.14.19	Цогидас абунила, жинца анцӏго оц босун бугин, рекьарулищали гьел рукьалда разе кколин, тӏасалъугьаян гьарулин жинцайилан. 
LUK.14.20	Цогидасги абунила, жинца чӏужу ячун йигин, жиндие вачӏине щоларилан. 
LUK.14.21	Тӏадвуссун вачӏун, рагьтӏателас бицанила гьеб киналъулго хӏакъалъулъ. Гьебмехалъ, дозда ццинги бахъун, рукъалъул бетӏергьанас рагьтӏателасда абунила: «Векере, шагьаралъул къватӏазде ун, гьенив ватанщинав мискинав, гӏажизав, бецав, рекъав чиги вачӏун вачӏа», – ян. 
LUK.14.22	Тӏадвуссун вачӏун рагьтӏателас абунила: «Дур амру тӏубазабуна, бетӏерчӏахъад. Амма тӏотӏода нахъа жеги бакӏ хутӏун буго», – ян. 
LUK.14.23	Нахъеги абунила гьес рагьтӏателасда: «Дове нухде ун эхеве-эхеде уневщинав чиги вачун вачӏа. Дуца гьаб дир рукъ кьабун цӏезабе. 
LUK.14.24	Амма лъан букӏа дуда: дол дица гьоболлъухъ ахӏун рукӏаразул цонигияв кваназе гьечӏо дир къавулъ».
LUK.14.25	Гӏемерал гӏадамал рукӏана Гӏисада цадахъ унел. Гьездехун вуссун, гьес абуна:
LUK.14.26	– Жиндирго эбел-инсудехун, лъимал-хъизаналдехун, яцал-вацаздехун, хӏатта жиндирго гӏумруялдехун рокьукълъи гьечӏев чи дида аскӏове вачӏунев вугони, гьесухъа бажаруларо дир муридлъун вукӏине. 
LUK.14.27	Живго тӏад вазе хъанчги баччун дида цадахъ вачӏунев гьечӏони, гьесухъаги бажаруларо дир муридлъун вукӏине. 
LUK.14.28	Нужеда гьоркьоса цо лъиениги бокьун бугони си базе, гӏодовги чӏун цин гьес хӏисаб гьабиларищ гьеб бан лъугӏизабизе гӏураб сурсат бугищ жиндирали. 
LUK.14.29	Гурони – кьучӏги лъун, бачӏого хутӏила гьесул си. Гьебмехалъ гьесда тӏад киналго релъанхъила, 
LUK.14.30	си базе байги бихьун, гьеб лъугӏизабизе кӏвечӏин абун. 
LUK.14.31	Яги цогидав пачаясда данде рагъде вахъине къачӏарав пачаяс, цин гӏодовги чӏун, пикру гьабизе ккеларищ къоазарго рагъухъан вугеб тушманасул бода данде анцӏазарго чи вугеб жиндир бо багъун бажариладаян. 
LUK.14.32	Бажарунгутӏи лъайдал, дов тушман рикӏкӏад вукӏаго ритӏизе ккола гьес рекъел гьарун жиндирго чапарзаби. 
LUK.14.33	Гьедин нужеда гьоркьов вугев щивав чиясги жиндирго бугебщиналдаса инкар гьабичӏони, гьесдаги кӏоларо дир муридлъун вукӏине. 
LUK.14.34	Цӏам лъикӏаб жо буго. Амма гьелъул цӏамгӏаллъи холеб бугони, кин гьеб нахъеги цӏамгӏаллъизабилеб? 
LUK.14.35	Я ракь лъугьунаро гьелъул, я хурибе базе рак лъугьунаро. Гӏодобе бала гьеб. Гӏундул ругезда рагӏизе биччанте гьеб!
LUK.15.1	Гӏемерал магъало бакӏарулел чагӏиги цогидаб мунагь-хӏакъалъул агьлуги рачӏунаан Гӏисахъ гӏенеккизе. 
LUK.15.2	Фарисеялги диниял гӏалимзабиги Гӏисаде гӏайиб-гъвелалда рукӏана мунагьазул цӏурал гӏадамал къабул гьарулел ругилан, гьелгун цадахъ квана-гьекъолев вугилан. 
LUK.15.3	Гьебмехалъ Гӏисаца гьезие гьадинаб мисал бачана:
LUK.15.4	– Нусго чахъу бугеб рехъалъа цо чахъу камун батани, доб ункъоялда анцӏила ичӏабгоги букӏаралъуб тун, гьеб тӏагӏараб чахъу батизегӏан мегӏер-гӏалах тируларев чи вугищ нужеда гъорлъ? 
LUK.15.5	Батараб мехалъ вохуца холаго гъежда лъун баччула гьес гьеб рокъобе. 
LUK.15.6	Цинги гьес, гьудулзабиги мадугьалзабиги ахӏун, гьезда абула: «Дида цадахъ роха нужги, дирго билараб чахъу батана дида жакъа», – ян. 
LUK.15.7	Дица нужеда абулеб буго: гьединго зобалаздаги Аллагьасде вуссарав цо мунапикъ сабаблъун рохел цӏикӏкӏун букӏуна тавбу гьабизе кколарев ункъоялда анцӏила ичӏго муъминчи сабаблъуналдаса.
LUK.15.8	Яги жиндирго анцӏго диргьамалъул цояб тӏагӏун бугони, чирахъги бакун, рокъоб киса-кибего гьеб балагьичӏого толей чӏужугӏадан йикӏунищ? 
LUK.15.9	Батараб мехалъ, жиндирго гьудулзабиги мадугьалзабиги ахӏун, гьелъ абила: «Дида цадахъ роха нужги, дир билараб диргьам батун буго», – ян. 
LUK.15.10	Дица нужеда абулеб буго: гьединго Аллагьасул малаикзабиги рохула Аллагьасде вуссарав цо мунапикъасдаса.
LUK.15.11	Хадубги Гӏисаца бицана:
LUK.15.11	– Цо пуланав чиясул вукӏун вуго кӏиго вас. 
LUK.15.12	Гьитӏинав васас инсуда абун буго дур ирсалъул жиндие кколеб бутӏа кьейилан. Инсуца гьебмехалъ кӏиявго васасе ирс бикьун буго. 
LUK.15.13	Чанго къоялдасан гьитӏинав вас, жиндирго бутӏаги босун, вахъун ун вуго рикӏкӏадаб улкаялде. Дова гьев цӏакъ пучго, саяхъго хьвадун вуго, кодоб букӏанщинаб гӏарацги хвезабун буго.
LUK.15.14	Гьесухъа кинабго гӏарац лъугӏараб заманаялда, доб улкаялда кутакаб ракъи тӏибитӏун буго. Гьав васги кутакалда язихълъун вуго. 
LUK.15.15	Ахирги доб улкаялъул цо чиясда цеве хӏалтӏизе лъугьун вуго. Досги гьев болъонал хьихьизе гӏалахалде витӏун вуго. 
LUK.15.16	Болъоназе базе кьураб квен кванангӏаги чехь цӏезабизе хӏаракат бахъулеб букӏун буго гьес, амма гьебгицин биччалеб букӏун гьечӏо. 
LUK.15.17	Гӏакълуялде вачӏун, гьес пикру гьабун буго: «Дир инсул къавулъги гӏемер ругогури хӏалтӏухъаби? Гӏунги тӏокӏаб чед буго гьезул. Дун гьанив вакъуца холев вуго. 
LUK.15.18	Вахъун дирго инсуда аскӏове ина ва гьесда абила: „Аллагьасда цебеги дуда цебеги дир мунагь ккана, дир эмен. 
LUK.15.19	Тӏокӏав дур васлъун рикӏкӏине мустахӏикъав гьечӏо дун, дур хӏалтӏухъанлъун восе“».
LUK.15.20	Вахъун ун вуго гьев жиндирго инсухъе. Рикӏкӏадасанго вихьун вуго инсуда гьев вачӏунев, гьесда гурхӏун вуго эмен. Векерун данде ун, горбода къвал бан, къочарун вуго. 
LUK.15.21	Васас гьесда абун буго:
LUK.15.21	– Аллагьасда цебеги дуда цебеги дир мунагь ккана, тӏокӏав дур васлъун рикӏкӏине мустахӏикъав гьечӏо дун.
LUK.15.22	Инсуцайин абуни, жиндирго рагьтӏателазда абун буго:
LUK.15.22	– Бищунго лъикӏаб ретӏел босун рачӏа хехго ва гьасда тӏад ретӏе, гьасул килщида баргъичги ххе, хӏатӏазда хьиталги ретӏе. 
LUK.15.23	Мачӏадалъе хьихьараб бечеги хъве: рохалил тӏутӏ лъезе бокьун бугин. 
LUK.15.24	Щайгурелъул гьав дир вас хун вукӏана, гьанже чӏаголъун вуго, гьав вилун-тӏагӏун вукӏана, гьанже ватун вуго.
LUK.15.24	Кутакаб рохел-ихтилат гьабизе байбихьун буго гьез.
LUK.15.25	Гьев чиясул кӏудияв вас хурив вукӏун вуго гьебмехалъ. Рокъове вачӏунаго, гьесда рагӏун руго кочӏолги кьурдулги бакънал. 
LUK.15.26	Аскӏове ахӏун цо рагьтӏателасда гьикъун буго гьес гьалъул магӏна щибилан. 
LUK.15.27	Дур вац вачӏун вугин, гьев сах-саламат ватиялдаса вохун, дур инсуца мачӏадалъе хьихьараб бечеги хъвезабунин бицун буго. 
LUK.15.28	Гьесул ццин бахъун буго, рокъове жаниве лъугьине къабуллъуларого вукӏун вуго. Къватӏиве вачӏун, гьесие лъикӏаб бицине лъугьун вуго эмен. 
LUK.15.29	Инсуе жавабалъе гьес абун буго:
LUK.15.29	– Гьалщинал соназ гьале дуе лагълъи гьабулев вуго дун, дуца хъвараб хӏуччдаса таричӏого. Дуца дие цо бурутӏцин кьечӏо, ахӏун гьудулзабигун квана-гьекъей гьабизе. 
LUK.15.30	Амма дур букӏараб бечелъиги хъахӏбабазда цадахъ квана-гьекъон лъугӏизабун вачӏарав гьав дур васасе дуца мачӏадалъе хьихьараб бече хъвезабун буго.
LUK.15.31	Инсуца гьесда абун буго:
LUK.15.31	– Я, дир вас! Мун кидаго дида цадахъ вуго, кинабго дир бугебщинабги дур буго. 
LUK.15.32	Амма нилъеца рохалил бертин-той гьабизе ккола, гьав дур вац хун вукӏун, гьанже чӏаголъун вугелъул, вилун-тӏагӏун вукӏун, гьанже ватун вугелъул.
LUK.16.1	Жиндирго муридазда Гӏисаца бицана:
LUK.16.1	– Цо бечедав чиясул вукӏун вуго гьесул мал-мулкалъул тӏалаб гьабун тарав хъулухъчи. 
LUK.16.2	Жиндир мал-мулк чӏунтизабулеб бугин гьесилан рагӏидал, аскӏове ахӏун, гьесда абун буго: «Гьаб лъикӏаб гуреб хабар щиб дур хӏакъалъулъ дида рагӏулеб бугеб? Гьанже дуца хъван кье дихъе тӏаде бачӏаралъулги харж гьабуралъулги сияхӏ. Тӏокӏалъ дица мун гьеб хъулухъалда толаро», – ян. 
LUK.16.3	Гьебмехалъ хъулухъчияс жинцаго жиндаго абун буго: «Щибдай дица гьабила? Гьанже дун гьас хъулухъалдаса вахъулев вуго. Хур гьанкӏизе дида кӏоларо, гьардухъ ине дун намуслъула. 
LUK.16.4	Гьа, дида лъала щиб гьабилебали. Гьес хъулухъалдаса вахъараб мехалъ цогидаз дун жидерго къавулъе вачунеб куц гьабила дица».
LUK.16.5	Гьес жиндирго хважаинасул налъулал батӏа-батӏаго ахӏун руго жиндихъего. Тӏоцеве ахӏарасда гьикъун буго дир хважаинасе дуца кигӏан кьезе бугебан. 
LUK.16.6	Нусго рагӏ зайтуналъул нахул кьезе бугилан гьес абидал, бахъун нахъе кьун буго налъи тӏад хъвараб кагъат: «Хехго гӏодов чӏун цӏидасан хъвай кӏикъоялда анцӏго букӏанилан». 
LUK.16.7	Цогидасда гьикъун буго дуца щиб кьезе бугебан. Нусго къали ролъул кьезе бугилан бициндал, гьесдаги абун буго: «Ма гьаб кагъатги нахъе босе, цӏидасан хъвай ункъого букӏанилан».
LUK.16.8	Хадув хважаинас гьев веццулаан, сихӏиргони гьабунин гьес гьеб ишилан. Гьедин гьаб дуниялалъул рукъ къачӏалел чагӏи жалго гӏадал гӏадамазда гьоркьор гӏемерго сихӏирал руго, ахираталъул рукъ къачӏалездаса.
LUK.16.9	Гьединлъидал дица нужеда абулеб буго: дуниялалъул рокъоб хачараб боцӏи-рикъзи кьун, нужеца гьанир гьединал гьудулзаби ричун росе, боцӏи-рикъзи гьечӏого хутӏараб мехалъ, абадияб рокъоре нужго къабул гьаризе.
LUK.16.10	Гьитӏихӏинаб божун тезе бегьулев чиясда кӏудиялъулги божилъи гьабизе бегьула. Гьитӏиналъулъ хӏилла-макру гьабурас кӏудиялъулъги рекӏкӏ гьабула. 
LUK.16.11	Дуниялалъул рокъоб хачараб боцӏи-рикъзи божун тезе бегьуларел нужеде абадияб рукъалъул унго-унгояб хазинаялъул божилъи лъица гьабилеб? 
LUK.16.12	Чияр боцӏи божун тезе бегьуларел нужехъе, нужерабгоги лъица кьелеб?
LUK.16.13	Лъиданиги кӏоларо кӏиго бетӏергьанасе лагълъи гьабизе. Цояв гьесда рихина, цогидав вокьила. Яги цоясе гьес лагълъи ракӏбацӏцӏадго гьабила, цогидасе тӏаса-масаго гьабила. Гьедин нужедаги кӏвеларо Аллагьасеги дуниялалъул боцӏи-рикъзиялъеги лагълъи гьабизе.
LUK.16.14	Боцӏи-рикъзи хириял фарисеял, Гӏисахъги гӏенеккун, гьесда тӏад релъанхъулел рукӏана. 
LUK.16.15	Гӏисаца гьезда абуна:
LUK.16.15	– Гӏадамаз нуж вализабилъун рикӏкӏуна, амма Аллагьасда лъалебха нужер рекӏелъ бугеб жо. Гӏадамазда цебе жиб тӏадегӏанаб, Аллагьасда цебе къабихӏаб буго. 
LUK.16.16	Яхӏяде щвезегӏанги букӏана диналъул къанун, рукӏана аварагзабиги. Гьев вачӏун хадуб Аллагьасул Парччахӏлъиялъул хӏакъалъулъ Рохалил хабар бицунеб буго. Щивас хӏаракат бахъулеб буго хӏалица гьенире рорчӏизе. 
LUK.16.17	Амма къануналъул цохӏо хӏарп бортизегӏан, зобалги ракьалги тӏагӏун ина.
LUK.16.18	Чӏужуги йиччан тун, цогидай ячаравщинав чи жиндирго йикӏарай чӏужуялда цеве мунагьалъукье ккола. Гьеб мунагьги зиналъун рикӏкӏуна. Росасдаса ятӏалъарай гӏадан ячарав чиги зиначи ккола.
LUK.16.19	– Цо бечедав чи вукӏун вуго. Гьес ретӏунеб букӏун буго дарай-зарбал. Щибаб къоялъ гьес гӏуцӏулеб букӏун буго бечедаб квана-гьекъей. 
LUK.16.20	Тӏолабго черхалде чанхъ барав цо Лазар абун гьардухъанги вукӏун вуго гьесул кавудул кӏалтӏа чӏарав. 
LUK.16.21	Бечедав чиясул сурпаялдаса хутӏа-кӏучараб квен-тӏехгӏаги щвелародайилан чӏун вукӏун вуго гьев гьенив. Тӏадежоялъеги рекерун рачӏун гьабзаз гьесул чанхъаз цӏураб черхалда тӏад мацӏ бахъулеб букӏун буго.
LUK.16.22	Гьале, хвана гьев пакъир, малаикзабаз гьев Ибрагьим аварагасда аскӏове восун ана. Хвана дов бечедав чиги. Гьев хабалъ вукъана. 
LUK.16.23	Гьале жужахӏалъув квешаб гӏазабалъулъ вугев гьев бечедав чиясда, берал рорхун валагьидал, рикӏкӏадасан вихьана Ибрагьим аварагги гьесда аскӏов дов Лазарги.
LUK.16.24	Бечедав чияс ахӏана: «Я, нижер эмен Ибрагьим! Гурхӏа мун дида! Гьаб цӏадулъ вежулев вугин дун, дир мацӏалда реччел хъвазегӏаги, лъадалъ килищги ччун, витӏе гьев Лазар».
LUK.16.25	Ибрагьимица гьесда абуна: «Я, дир вас, дуца ракӏалде щвезабе: дуниялалъул рокъоб дуе кинабго лъикӏабщинаб щвана, Лазариейин абуни гьениб кинабго квешабщинаб щвана. Гьанже гьанив Лазар хӏалхьун вуго, мун гӏазабалъулъ вуго. 
LUK.16.26	Гьав духъе кин витӏилев, нилъеда гьоркьоб кӏудияб кӏкӏал лъугьун бугелъул. Гьединлъидал гьаниса гьенирехун рачӏине бокьаразе нух гьечӏо ва гьениса гьанирехун рачӏинеги бажаруларо».
LUK.16.27	Нахъеги дов чияс гьарун буго: «Гьедин батани, дир эмен, дуца Лазар витӏе дир инсул рокъове. 
LUK.16.28	Дова дир щуго вац вуго. Дозда цӏодорго рукӏаян абизе витӏе. Гурони – гьелги рачӏина гьаб гӏазабалъул рокъоре».
LUK.16.29	Ибрагьимица абун буго: «Дозие Мусаги цогидал аварагзабиги руго. Гьезухъ гӏенеккеян абе».
LUK.16.30	Дов бечедав чияс абун буго: «Я, дир эмен Ибрагьим, гӏенеккуларо гьел! Амма цогӏаги хварав чи дуниялалде тӏадвуссун вачӏани – кантӏила, Аллагьасде руссина».
LUK.16.31	Гьебмехалъ Ибрагьимица абун буго гьесда: «Мусахъги цогидал аварагзабазухъги гӏенеккуларел чагӏи хваралъуса вахъун вачӏарав чиясдаги божиларо», – ян.
LUK.17.1	Жиндирго муридазда Гӏисаца абуна:
LUK.17.1	– Инсан мунагьалъукье ккезавулеб жо дуниялалда лъугьинчӏого букӏунаро, амма кӏудияб балагьги гӏазабги – гьеб босун вачӏарав чиясе. 
LUK.17.2	Дида божулезда гьоркьоса цониги лъимер гӏадинав пулан мунагьалде цӏазегӏан, гьесие лъикӏаб букӏинаан, гьобоги горбода бухьун, ралъдалъе рехани.
LUK.17.3	Ворегиха, нуж гьелдаса цӏуне. Вацас дуе квешлъи гьабуни, гьесие бадибчӏвай гьабе. Гьев рекӏекълъани, тӏасалъугьун те. 
LUK.17.4	Къода жаниб анкьго нухалъ гьес дуе квешлъи гьабуниги, анкьабго нухалъ духъе вачӏун, гьес жив рекӏекълъанилан абуни, – тӏасалъугьа гьесдаса.
LUK.17.5	Гьебмехалъ чапарзабаз Тӏадегӏанав Гӏисада абуна:
LUK.17.5	– Нижер рекӏелъ божи цӏикӏкӏинабе, – ян.
LUK.17.6	Тӏадегӏанав Гӏисаца абуна:
LUK.17.6	– Горчицаялъул хьодул мугьгӏанасеб божигун нужеца гьаб инжиралъул гъотӏода абуни, кьолболъа бахъун ун доба ралъдал бакьулъ чӏаян, нужер амру гьелъ тӏубазабилаан.
LUK.17.7	Нужер цонигиясул цо лагъ вугилан те. Гьев векьарун свакан хуриса яги рохьдодаса вачӏун вугони, хехго кваназе гӏодов чӏаян абулищ гьесда? 
LUK.17.8	Гьелъул гӏаксалда, гьесда абуларищ хехго квен гьабеян ва дун квана-гьекъон вахъинегӏан дие хъулухъалъе чӏаян, цинги мунгоги квана-гьекъеян? 
LUK.17.9	Гьеб амру тӏубазабуралъухъ лагъасе баркала кьолебищ? 
LUK.17.10	Гьедин гьабула нужецаги: нужее амру гьабурабщинаб тӏубазабун хадуб, нужеца абула ниж ругин пайда гьечӏел лагъзал, нижеда абураб гурони гьабичӏин нижецаян.
LUK.17.11	Иерусалималдехун валагьун Самариялъулги Галилеялъулги гӏорхъудасан унев вукӏана Гӏиса.
LUK.17.12	Цо росулъе щолаго, гьесда дандеккана барасалъ унтарав анцӏго чи. Рикӏкӏадегӏан чӏун, 
LUK.17.13	гьез ахӏулеб букӏана:
LUK.17.13	– Я, Гӏиса! Насихӏатчи! Гурхӏа нижеда! – ян.
LUK.17.14	Гьел рихьараб мехалъ, Гӏисаца абуна:
LUK.17.14	– Рахъа нуж гьанже кашишзабазухъе а ва нужго рацӏцӏалъун рукӏин бихьизабе.
LUK.17.14	Гьениса унаго гьезул чурхдул барасалдаса рацӏцӏалъана. 
LUK.17.15	Живго сахлъун вукӏин бихьун, гьезул цояв, ахӏунго ахӏун Аллагьасе рецц гьабулаго, тӏадвуссун вачӏана. 
LUK.17.16	Цинги, Гӏисал хӏатӏазда цеве накалдаги чӏун, гьесие баркала кьуна. Гьевни Самариялдаса чи вукӏана. 
LUK.17.17	Гӏисаца гьесда абуна:
LUK.17.17	– Нужер анцӏавго сахлъичӏевищ? Дов ичӏавго кивеха арав? 
LUK.17.18	Унго, гьав чияр чиясда гурони, дир ракьалдаса цониги чиясда ракӏалде ккечӏебищха Аллагьасе рецц гьабизе?
LUK.17.19	Цинги гьесда абуна:
LUK.17.19	– Вахъа тӏаде, а гьанже, дурго божи-иманалъ хвасар гьавунин мун.
LUK.17.20	Аллагьасул Парччахӏлъи кида букӏине бугебилан фарисеяз гьикъидал, Гӏисаца абуна:
LUK.17.21	– Аллагьасул Парччахӏлъи гӏадамазда бихьичӏого бачӏина. Лъицаниги абиларо гьеб гьале гьаниб бугилан, яги доле доба бугилан. Гьале гьаниб нужелъин бугеб Аллагьасул Парччахӏлъи.
LUK.17.22	Гьес жиндирго муридазда абуна:
LUK.17.22	– Гӏадамил Лъимер нужеда цадахъ вугеб цо къогӏаги бихьизе нуж гӏащикълъараб заман бачӏина. Амма нужеда гьев вихьиларо. 
LUK.17.23	Нужеда абила гьале гьанив вугин, яги дова вугилан. Гӏенеккуге гьезухъ, унге гьезда хадур. 
LUK.17.24	Зобалазул цояб рахъалдаса цоги рахъалде паркъун унеб пири гӏадин вукӏина Гӏадамил Лъимер, гьев вачӏараб къоялъ. 
LUK.17.25	Амма цин гьес гӏемераб гӏазаб хӏехьезе ккезе буго, ва гьаб умматалъ гьесдаса инкар гьабизе буго.
LUK.17.26	Нухӏ аварагасул заманаялъ ккараб гӏадаб иш ккезе буго Гӏадамил Лъимадул заманаялъги. 
LUK.17.27	Квана-гьекъолел рукӏана, лъудби рачунел, россабазе унел рукӏана гӏадамал Нухӏ гамида жаниве лъугьинегӏан. Цинги тӏупан тӏуна ва тӏолабго махлукъат лъадалъ гъанкъана.
LUK.17.28	Гьебго жо ккана Лутӏ аварагасул заманаялъги. Кваналел, гьекъолел, бичулел, хисулел, хурзал рекьулел, минаби ралел рукӏана гӏадамал Лутӏ авараг Содом шагьаралдаса къватӏиве лъугьинегӏан. 
LUK.17.29	Цинги цӏадулги чӏабтӏилги цӏад бана зодисан, ва киналго хвана. 
LUK.17.30	Гьедин букӏине буго Гӏадамил Лъимер загьирлъараб мехалъги.
LUK.17.31	Гьеб къоялъ тӏохда вугев чи жиндирго къайи-къоноялда хадув гъоркье рещтӏунгеян абе, хурив вугевги рокъоб хутӏаралда хадув тӏадвуссунгеян абе. 
LUK.17.32	Лутӏ аварагасул чӏужуялъул ккараб иш ракӏалда чӏезабе
LUK.17.33	Жиндирго гӏумру цӏунизеян лъугьарав чи гьелдаса махӏрумлъила; жиндирго гӏумруялдаса махӏрумлъизе разилъарас гьеб хвасар гьабила. 
LUK.17.34	Дица абулеб буго нужеда: гьеб сордоялъ цо боснор регун ругел кӏигоязул цояв вачина, цогидав хутӏила. 
LUK.17.35	Гӏатӏ ххенолей йигей кӏиго чӏужугӏаданалъул цояй ячина, цогидай хутӏила.
LUK.17.36+LUK.17.37	Муридаз Гӏисада гьикъана:
LUK.17.36+LUK.17.37	– Я, Бетӏерчӏахъад! Киб гьеб букӏине бугеб? – ан.
LUK.17.36+LUK.17.37	Гьес жаваб гьабуна:
LUK.17.36+LUK.17.37	– Жаназа бугеб бакӏалде чудкал ракӏарула, – ян.
LUK.18.1	Цинги Гӏисаца жиндирго муридазда, мисал бачун, бицана Аллагьасда гьардезе ккеялъул ва хьул къотӏизе бегьунгутӏиялъул хӏакъалъулъ хабар.
LUK.18.2	– Цо шагьаралда вукӏун вуго Аллагьасукьаги хӏинкъуларев гӏадамазукьаги нечоларев цо къади. 
LUK.18.3	Гьебго шагьаралда йикӏун йиго цо къоролайги. Гьей щибаб къойил ячӏуней йикӏун йиго гьев къадиясухъе цо пуланав жиндир дагӏбадуласдаса жий цӏунеян. 
LUK.18.4	Амма къади гӏемераб мехалъ разилъун гьечӏо. Ахирги цо къоялъ гьес пикру гьабун буго: «Я Аллагьасукьа хӏинкъуларо дун, я гӏадамазукьа нечоларо. 
LUK.18.5	Амма гьадай къоролалъ дие рахӏат толеб гьечӏелъул, дица гьелъул къваригӏел тӏубан лъикӏ, гурони – гьелъ, нахъаса къотӏичӏого гьание хьвадун, дир бетӏер сверизабила».
LUK.18.6	Бихьулищ Аллагь рикӏкӏунарев къадиясулгицин ккараб пикру? – ян абуна Гӏисаца гьезда. – 
LUK.18.7	Къасиги къадги жиндир цӏобалде хьул лъун, гьари-дугӏаялда жинде ахӏделел ругел тӏаса рищарал лагъзал Аллагьасги цӏуниларищ? Гьезул мурад тӏубазабизе кватӏилищ гьев? 
LUK.18.8	Дица нужеда абулеб буго: гьес гьел хеккого цӏунила. Амма Гӏадамил Лъимер вачӏараб мехалъ, божи-иман батиладай гьесда гьаб ракьалда?
LUK.18.9	Цоги Гӏисаца, мисал бачун, бицана жалго вализабийиланги чӏун, цогидал къабихӏ гьарулел цо-цо гӏадамазул хӏакъалъулъ гьадинаб хабар:
LUK.18.10	– Аллагьасе дугӏаялъе Мукъадасаб Рокъове лъугьун вуго кӏиго чи: магъало бакӏарулев чиги фарисеявги. 
LUK.18.11	Жиндирго бакӏалда вахъун чӏун, фарисеяс рекӏелъ дугӏа гьабун буго: «Я, дир Аллагь! Дуе рецц буго дун цогидазда релълъарав вижичӏелъул; хъачагъазда, макручагӏазда, зиначагӏазда, хӏатта гьав магъало бакӏарулев чиясда релълъарав гьечӏелъул. 
LUK.18.12	Анкьида жаниб кӏиго къоялъ кӏал ккола дица, дие щварабщиналъул хайиралъул анцӏил бутӏа садакъаде кьола». 
LUK.18.13	Магъало бакӏарулев чийин абуни дова нахъегӏан чӏун вукӏун вуго, берал зодихъе руссинаризецин намуслъун. Амма, керенги бухулаго, абулеб букӏун буго гьес: «Я, дир Аллагь! Мунагьазул цӏурав дида гурхӏа!» – абун. 
LUK.18.14	Дица нужеда абулеб буго: дов фарисеясда данде ккуни, гьев магъало бакӏарулев чи Аллагьасда цеве цӏикӏкӏунго вацӏцӏалъун тӏадвуссана жиндирго рокъове. Жинцаго живго тӏадегӏанлъизавурав гӏодовегӏанлъула, живго гӏодовегӏанго чӏарав тӏадегӏанлъичӏого хутӏуларо.
LUK.18.15	Гӏисинал лъималги рачун рачӏунаан Гӏисахъе, гьезда тӏад квер бахъеян гьарун. Муридазда гьеб бихьидал, гьез гьел риччалел рукӏинчӏо. 
LUK.18.16	Амма Гӏисаца, лъималги аскӏоре ахӏун, муридазда абуна:
LUK.18.16	– Риччанте лъимал дихъе рачӏине, гьезие квекӏен гьабуге. Гьединазейин Аллагьасул Парччахӏлъи щун бугеб! 
LUK.18.17	Хӏакълъун абулеб буго дица нужеда: Аллагьасул Парччахӏлъи лъимаца гӏадин къабул гьабичӏев чиясе гьенибе нух гьечӏо.
LUK.18.18	Цо кӏудияв хӏакимас Гӏисада гьикъана:
LUK.18.18	– Я, лъикӏав Мугӏалим! Абадияб рукъалъул бутӏа щвеялъе щиб дица гьабизе кколеб?
LUK.18.19	Гӏисаца гьесда абуна:
LUK.18.19	– Щай дуца дида лъикӏавилан абулеб? Щивниги лъикӏав вукӏунаро, цохӏо Аллагь гурони! 
LUK.18.20	Дуда лъалагури Аллагьасул амруял: «зина гьабуге», «чи чӏваге», «цӏогьодуге», «гьересинугӏлъи гьабуге», «эбел-инсул адаб-хъатир гьабе».
LUK.18.21	Гьес Гӏисада абуна:
LUK.18.21	– Гӏолохъанаб мехалдасаго тӏуразарулел руго дица гьел амруял.
LUK.18.22	Гӏисаца абуна:
LUK.18.22	– Цо жо буго дуе камун. Дурго бугеб кинабго боцӏи-рикъзи биче ва мискин-пакъирасе садакъаде кье, гьелъухъ дуе насиблъила зобалазул хазина. Цинги дихъе вачӏа, дида цадахъ вилълъине.
LUK.18.23	Гьеб рагӏидал, дов чи цӏакъ пашманлъана. Гьев вукӏун вуго кутакалда бечедав чи. 
LUK.18.24	Гьесухъ валагьун Гӏисаца абуна:
LUK.18.24	– Бечедав чиясе Аллагьасул Парччахӏлъиялде лъугьине захӏмалъулеб куц! 
LUK.18.25	Рукӏкӏадул ролъиялъусан лъугьине вараниялъего бигьа букӏина Аллагьасул Парччахӏлъиялде ворчӏизе бечедав чиясеялдаса.
LUK.18.26	Гьесухъ гӏенеккун рукӏараз гьикъана Гӏисада:
LUK.18.26	– Гьедин батани, хвасарлъизе кӏолев чигӏаги щивдайха?
LUK.18.27	Гьес жаваб кьуна:
LUK.18.27	– Инсанасда кӏоларебги Аллагьасда кӏола, – ян.
LUK.18.28	Пётрица абуна:
LUK.18.28	– Гьале нижерго бугебщинабги рехун тун, ниж дуда хадур рилълъана...
LUK.18.29	Гӏисаца гьезда абуна:
LUK.18.29	– Хӏакълъун абулеб буго дица нужеда: Аллагьасул Парччахӏлъиялъе гӏоло мина-рукъги, лъимал-хъизанги, вацал-яцалги, эбел-эменги рехун тарав цониги чи хутӏизе гьечӏо, 
LUK.18.30	гьелъухъ гьаб заманаялда гӏемерго цӏикӏкӏараб шапакъат щвечӏого, ва ахираталъул рокъоб абадияб гӏумру насиблъичӏого.
LUK.18.31	Жиндирго анцӏила кӏиявго муридги аскӏове ахӏун, Гӏисаца абуна:
LUK.18.31	– Гьале нилъ Иерусалималде унел руго. Гӏадамил Лъимадул хӏакъалъулъ цебеккунго Аллагьас аварагзабазда лъазабун букӏараб хӏукму тӏубала гьениб. 
LUK.18.32	Гьев цогидаб халкъалъул гӏадамазда кодове кьела, гьезги инжит-хӏакъир гьавила, тӏаде тударила, 
LUK.18.33	вухила-кьабила, цинги чӏвала ва хун лъабабилеб къоялъ гьев чӏаголъила.
LUK.18.34	Амма гьезда щибниги бичӏчӏичӏо. Гьел рагӏабазул магӏна босизе бажаричӏо гьезухъа. Сундул хӏакъалъулъ бицунеб бугебали лъачӏо гьезда.
LUK.18.35	Иерихон шагьаралде щолаго, цо бецав чи ватана нухлул ракьанда кӏусун гьарделев. 
LUK.18.36	Гӏадамазул руккел аскӏосан унеб рагӏидал, щиб ккарабилан гьикъана гьес. 
LUK.18.37	Гьесда бицана Назареталдаса Гӏиса вугин гьанисан вачӏунев. 
LUK.18.38	Гьебмехалъ гьардухъан ахӏдана:
LUK.18.38	– Я, Давудил вас Гӏиса! Гурхӏа мун дида!
LUK.18.39	Гьесда цересан унел гӏадамазе бокьун букӏана гьардухъан вуцӏцӏун чӏезавизе. Амма гьес дагьабги гьаракь борхун ахӏана:
LUK.18.39	– Я, Давудил вас! Гурхӏа дида! – ян.
LUK.18.40	Гьенив лъалхъун, Гӏисаца абуна гьев жинда аскӏове вачеян.
LUK.18.41	– Дица щиб гьабизе дуе бокьун бугеб? – абун гьикъана гьесда Гӏисаца.
LUK.18.41	Дос абуна:
LUK.18.41	– Я, Бетӏерчӏахъад! Беразда нахъеги канлъи бихьизе бокьун буго!
LUK.18.42	Гӏисаца гьесда абуна:
LUK.18.42	– Валагье гьанже! Дурго божи-иманалъ сахлъизавуна мун.
LUK.18.43	Гьебсагӏат канлъи бихьун, Гӏисада цадахъ вилълъана гьев, Аллагьасе реццги гьабулаго. Гьеб бихьун, киналго гӏадамалги Аллагьасе рецц гьабизе лъугьана.
LUK.19.1	Иерихон шагьаралда жанисан унев вукӏана Гӏиса. 
LUK.19.2	Магъало бакӏарулел чагӏазул бетӏерлъун тӏамурав Закай абулев цо бечедав чи вукӏана. 
LUK.19.3	Гьесул гъира букӏана Гӏиса кинав чи вугевали лъазе, гьев вихьизе. Амма халкъалъул руккалида гъорлъ Гӏиса вихьизе бажарулеб букӏинчӏо, – къокъав чи вукӏана Закай. 
LUK.19.4	Цевегӏанги векерун цо инжиралъул гъотӏотӏе вахана гьев: гьенисан ине кколаан Гӏиса. 
LUK.19.5	Гьеб гъотӏокье щведал, Гӏиса эхеде валагьана ва Закайида абуна:
LUK.19.5	– Закай, хехго рокъове а: жакъа дун духъ гьоболлъухъ рещтӏине ккола.
LUK.19.6	Хехго гъотӏодаса гъоркьеги лъугьун, вохуца холаго къабул гьавуна гьес Гӏиса. 
LUK.19.7	Гьеб бихьун киналго зурзудизе лъугьана мунагьазул цӏурав чиясул бакӏалде анин гьев гьоболлъухъилан.
LUK.19.8	Вахъун Закайица Тӏадегӏанав Гӏисада абуна:
LUK.19.8	– Я, Бетӏерчӏахъад! Гьале дирго бечелъиялъул бащдаб дица мискин-пакъирасе садакъаде кьела ва, дица гуккарав чи ватани, гьебги ункъиде бахинабун бецӏила.
LUK.19.9	Гӏисаца гьебмехалъ абуна:
LUK.19.9	– Жакъа гьаб рокъобе хвасарлъи бачӏана, гьавги Ибрагьимил вас вугелъул. 
LUK.19.10	Рилун ругелазда хадув, гьел ралагьизейин ва гьел хвасар гьаризегийин, вачӏун вугев Гӏадамил Лъимер.
LUK.19.11	Гьес рицунел харбазухъ гӏенеккун рукӏарал гӏадамазе цоги мисал бачана Гӏисаца. Гьев Иерусалималде щолев вукӏиндал ва гьел Аллагьасул Парччахӏлъи хеккого бачӏинилан божун рукӏиндал, 
LUK.19.12	гьес бицана:
LUK.19.12	– Лъикӏаб наслу-тухумалъул цо пуланав чи чияр улкаялде ун вуго гьенив ханлъун чӏезе, цинги нахъвуссун жиндирго халкъалъулги ханлъун лъугьине. 
LUK.19.13	Жиндирго анцӏго рагьтӏателги ахӏун, щивасухъе цо-цо меседил гъурущ кьун буго, жив тӏадвуссинегӏан гьеб жиндие пайда-хайиралъе хӏалтӏизабеянги абун. 
LUK.19.14	Амма жиндирго улкаялъул гӏадамазе гьев вокьулев вукӏун гьечӏо. Гьесда хадурго чапарзаби ритӏун руго гьез доб улкаялде, гьев чи жидер ханлъун вукӏине жал рази гьечӏилан лъазабизе.
LUK.19.15	Доб улкаялда ханлъиги щун тӏадвуссараб мехалъ, гьес амру гьабун буго жинцаго месед кьурал дол рагьтӏателал ахӏейилан, лъица кигӏанасеб пайда-хайир доб меседалдаса жиндие щвезабун бугебали лъазе.
LUK.19.16	Вачӏун цо рагьтӏателас абунила: «Я, бетӏерчӏахъад, дуца кьураб меседалдаса анцӏго месед хайирлъана», – ян. 
LUK.19.17	«Гьитӏинаб божилъиялъе дуца дида цебе кӏудияб ритӏухълъи бихьизабуна, дир лъикӏав рагьтӏател. Анцӏго шагьаралъул наиблъун тӏамулев вуго дица мун», – ан абун буго ханас гьесда.
LUK.19.18	Вачӏун цогидав рагьтӏателас абун буго: «Я, бетӏерчӏахъад, доб цо меседалдаса щуго месед хайирлъана», – ян. 
LUK.19.19	Гьесдаги ханас абун буго: «Мунги дица щуго шагьаралъул наиблъун тӏамулев вуго», – ян.
LUK.19.20	Вачӏун лъабабилев рагьтӏателас абун буго: «Я, бетӏерчӏахъад, гьале дур месед. Квербацӏцӏалда гьоркьоб лъун цӏунун букӏана дица гьаб. 
LUK.19.21	Дуцаго лъечӏеб бакӏалдаса босулев, дуцаго бекьичӏеб лъилъулев кьварарав чи мун вугелъул, хӏинкъана дун гьелда хъвазе». 
LUK.19.22	«Гӏай, макирав рагьтӏател! Гьел дуца абурал рагӏаби сабаблъун тамихӏ гьабулеб буго дица дуе. Дуда лъалеб букӏун бугоха дицаго лъечӏеб бакӏалдаса босулев, дицаго бекьичӏеб лъилъулев кьварарав чи дун вукӏин. 
LUK.19.23	Щай дуца дир месед хайиралъе хӏалтӏизабичӏеб, жакъа тӏадвуссараб мехалъ хайиргун цадахъ нахъе щвелаангури гьеб дихъе?» – ян абун буго ханас гьесда. 
LUK.19.24	Аскӏор рукӏараздаги абун буго ханас, гьесухъаги босун, гъоб месед анцӏго месед бугесухъе кьейилан.
LUK.19.25	Гьез гьесда абун буго: «Я, бетӏерчӏахъад, гъосухъ гьадинги анцӏго месед бугогури», – ян. 
LUK.19.26	«Дица нужеда абулеб буго: кодолъи бугевщинасе кьезе буго, кодолъи гьечӏесухъа бугебги бахъизе буго. 
LUK.19.27	Дун жидер ханлъун ккезе бокьун букӏинчӏел дол дир тушбабийин абуни, гьанире дида цереги рачун, чӏвай!»
LUK.19.28	Гьеб хабарги бицун, Гӏиса Иерусалималдехун валагьун ана.
LUK.19.29	Зайтуналъул магӏарда аскӏор ругел Бетфагиялде ва Бетаниялде гӏагарлъидал, кӏиго муридги аскӏове ахӏун, Гӏисаца гьезда абуна:
LUK.19.30	– Гьудуб нилъеда цебе бугеб росулъе а нуж. Росулъе лъугьаралго, цо бакӏалда бухьун батила жеги чи тӏад рекӏинчӏеб кӏудияб кӏерт. Рухьадасаги бичун, гьебги бачун рачӏа. 
LUK.19.31	Щай гьеб бачунебан абулев чи ккани, Тӏадегӏанав Гӏисае къваригӏун бугин абе.
LUK.19.32	Гьедин ритӏун аразда, Гӏисаца абухъе, гьениб батана кӏудияб кӏерт. 
LUK.19.33	Гьеб рухьадаса бичулеб бихьараб мехалъ, гьелъул бетӏергьабаз гьазда гьикъана щай гьеб бичулеб бугебилан. 
LUK.19.34	Тӏадегӏанав Гӏисае къваригӏун бугилан жаваб кьуна гьаз.
LUK.19.35	Кӏерт Гӏисахъе бачун бачӏана. Гьелъул гьодиде рехана жидерго партал ва гьез гьев кӏартида рекӏинавуна. 
LUK.19.36	Гьев унеб нухда, тӏаса бахъун, жидерго ретӏел тӏибитӏулеб букӏана гӏадамаз. 
LUK.19.37	Зайтуналъул магӏардаса гӏодоре лъугьунеб бакӏалде гӏагарлъидал, цадахъ рукӏарал тӏолалго муридал роха-хинлъун ва ахӏунго ахӏун Аллагьасе рецц гьабизе лъугьана, гьес рихьизарурал мугӏжизатазухъ. 
LUK.19.38	Гьез турки ахӏулеб букӏана:
LUK.19.38	– Бетӏергьанас витӏун вачӏарав Парччахӏасда баркат лъеги!
LUK.19.38	Зобалазда рекъел букӏаги!
LUK.19.38	Тӏадегӏанав Аллагьасе рецц!
LUK.19.39	Халкъалъул руккалилъ рукӏарал цо-цо фарисеяз абуна Гӏисада:
LUK.19.39	– Я, Насихӏатчи! Руцӏцӏун чӏезаре гьал дурго муридал!
LUK.19.40	Гӏисаца гьезие жаваб кьуна:
LUK.19.40	– Дица нужеда абулеб буго: гьел руцӏцӏун чӏани, ганчӏал ахӏдела.
LUK.19.41	Иерусалим бихьулеб бакӏалде щведал, гӏодана Гӏиса. Шагьаралъухъ магӏу гьабун, 
LUK.19.42	гьес абуна:
LUK.19.42	– Жакъа, гьаб къоялъгӏаги,
LUK.19.42	лъалебаниха дуда
LUK.19.42	дур саламалъиялъе
LUK.19.42	щиб къваригӏунебали!
LUK.19.42	Гьанжего дур беразда
LUK.19.42	гьеб бихьизе рес гьечӏо.
LUK.19.43	Дуде цо къо бачӏина,
LUK.19.43	чӏахӏиял хъулбиги ран,
LUK.19.43	тушбабаз кисанго мун
LUK.19.43	данде къан сверун ккураб.
LUK.19.44	Ракь лъугьинабила дур
LUK.19.44	Ва дур гӏадамазулги.
LUK.19.44	Ганчӏида лъураб гамачӏ
LUK.19.44	хутӏиларо кибниги.
LUK.19.44	Щайгурелъул Аллагьас
LUK.19.44	Дуй хвасарлъи битӏараб
LUK.19.44	Заман дуда лъачӏелъул.
LUK.19.45	Цинги Мукъадасаб Рокъове жаниве лъугьун, гьенир ричарулел рукӏаралги босулел рукӏаралги гӏадамал къватӏире гъезе лъугьана Гӏиса. 
LUK.19.46	Гьес гьезда абуна:
LUK.19.46	– Тӏехьалда хъван буго: «Гьаб Дир рукъалда цӏар букӏине буго как-диналъул рукъ» абун. Нужецайин абуни гьаб хъачагъазул нохъоялде сверизабун буго.
LUK.19.47	Гӏисаца щибаб къойил гьеб Мукъадасаб Рокъоб гӏадамазе вагӏза гьабулеб букӏана. Чӏахӏиял кашишзабаз, диниял гӏалимзабаз ва чӏухӏби-хӏакимзабаз хӏаракат бахъулеб букӏана гьев тӏагӏинавизе рес ккелародайилан. 
LUK.19.48	Гьезда гьабизе кӏолеб жоги букӏинчӏо, тӏолабго халкъ Гӏисада сверухъ гъункун, гьесухъ гӏенеккун букӏиндал.
LUK.20.1	Иерусалималъул Мукъадасаб Рокъоб вагӏза-насихӏат гьабулев, Рохалил хабар бицунев Гӏиса вугеб мехалъ, гьенире рачӏана чӏахӏиял кашишзаби, диниял гӏалимзаби ва чӏухӏби-хӏакимзаби. 
LUK.20.2	Гьез гьесда гьикъана:
LUK.20.2	– Гьаб хӏалтӏи гьабизе ихтияр бугебищ дур? Лъица дуе гьеб ихтияр кьураб? – абун.
LUK.20.3	Гӏисаца гьезда абуна:
LUK.20.3	– Дицаги кьела нужее цо суал. Бице: 
LUK.20.4	лъадалъ ччун рахъун гӏадамал рацӏцӏад гьаризе ихтияр Яхӏяе кисан щун букӏараб: зобалаздасанищ яги гӏадамаздасанищ?
LUK.20.5	Цоцазда гьоркьоб хабар ккана гьезул. «Зобалаздасан букӏанин абуни, гьес абила гури, щайха нуж Яхӏяда божичӏелилан. 
LUK.20.6	Гӏадамаздасан букӏанин абуни, тӏолабго халкъалъ ганчӏица чӏвала нилъ, Яхӏя гьез авараглъун рикӏкӏунев вугелъул». 
LUK.20.7	Кисан гьеб ихтияр букӏарабали жидеда лъаларилан кьуна гьез жаваб.
LUK.20.8	Гӏисаца гьездаги абуна:
LUK.20.8	– Дица нужедаги бицинаро лъил ихтияралдалъун гьаб иш гьабулеб бугебали.
LUK.20.9	Цинги гьес, халкъалдехун вуссун, мисал бачун, гьадинаб хабар бицине байбихьана:
LUK.20.9	– Цо чияс цӏолбол ах гьабун буго. Цинги ахихъабазухъе ижараялъе гьеб ахги кьун, гьев чи къватӏиве ун вуго ва гӏемераб заманаялъ гьенив чӏун вуго. 
LUK.20.10	Цӏибил барщараб мехалъ, гьес дол ижарачагӏазухъе цо рагьтӏател витӏун вуго жиндие кколеб бутӏа кьейин абейилан. Доз гьев рагьтӏател вухун вуго ва чӏового нахъе хъамун вуго. 
LUK.20.11	Цоги рагьтӏател витӏун вуго дос. Вухун-кьабун, инжит гьавун доз гьевги чӏового нахъе хъамун вуго. 
LUK.20.12	Лъабабилевги витӏун вуго дос. Доз гьев лъукъ-лъукъун къватӏиве рехун вуго. 
LUK.20.13	Щибдай дица гьабилебилан ракӏалде ккун буго ахил бетӏергьанасда. «Дица гьезухъе витӏила дирго вокьулев вас. Гьесулгӏаги хӏурмат гьабилеб батила доз». 
LUK.20.14	Гьев вихьараб мехалъ, дол ижарачагӏаз цоцазда абун буго: «Гьале гурищ ирсилав, рачӏа гьав чӏвазе, – ирсги нилъеего хутӏизе». 
LUK.20.15	Ахикьа къватӏивеги рехун, чӏван вуго доз гьев вас. Гьанже гьел ижарачагӏазе щибдай гьабила ахил бетӏергьанас? 
LUK.20.16	Вачӏинеги вачӏун, чӏвала гьес гьел, ахги цогидазухъе кьела.
LUK.20.16	Харбихъ гӏенеккараз абуна Аллагьас цӏунагийилан.
LUK.20.17	– Гьедин батани, – ян гьикъана Гӏисаца, гьезухъги валагьун, – Тӏехьалда хъван бугеб гьадинаб калимаялъул магӏна щибали лъалищ нужеда: «Къадалъ лъезецин ярагьунарилан къадахъабаз нахъе рехараб гамачӏ битӏахъе цололъ лъун буго»? 
LUK.20.18	Гьеб ганчӏиде вортаравщинавги щущан ине вуго, бортун бачӏун гамачӏ тӏад речӏчӏаравги чӏинтӏизе вуго.
LUK.20.19	Диниял гӏалимзабазе ва чӏахӏиял кашишзабазе бокьун букӏана, гьебсагӏатго кквезеги ккун, Гӏиса жанив тӏамизе, амма халкъалъукьа хӏинкъун тана. Гьеб мисал Гӏисаца жидер рахъалъ бачараб букӏин бичӏчӏана гьезда.
LUK.20.20	Цинги Гӏисада хадуб хал кквезе лъугьана гьел ва жасусал ритӏана, жалго рацӏцӏадал чагӏи ругеб ххвел гьабун, Гӏисал кӏал таризабизе кӏоларищали хӏалбихьеян. Ккун вачун сардарасда кодове кьун, гьес Гӏисае тамихӏ гьабизе гӏураб гӏайиб-хатӏа балагьизе бокьун букӏиндалха гьезие. 
LUK.20.21	Гьел жасусаз Гӏисада гьикъана:
LUK.20.21	– Я, Мугӏалим! Нижеда лъала дур рагӏиги вагӏзаги ритӏухъаб букӏин. Гьурмахъ балагьун иш гьабулеб гӏамалги дур гьечӏо, Аллагьасул хӏакъаб нух буго дур малъиги. 
LUK.20.22	Бице нижеда, къануналда рекъон, къайсарасе магъало кьезе бегьулебищ нижеца яги бегьуларебищ?
LUK.20.23	Гьезул хӏилла-макру бичӏчӏун, Гӏисаца абуна:
LUK.20.23	– 
LUK.20.24	Цо динар бихьея дида. Лъил суратги хъвай-хъвагӏайги гьалда бугеб?
LUK.20.24	Къайсарасул бугилан абуна гьез.
LUK.20.25	– Гьедин батани, къайсарасулаб къайсарасе кье, Аллагьасулаб Аллагьасе кье, – ян абуна Гӏисаца гьезда.
LUK.20.26	Гьедин жасусазухъаги бажаричӏо гӏадамал ругеб бакӏалда Гӏисахъа рагӏи бахъизе. Гьесул жавабалъ хӏикмалъизарун, руцӏцӏун чӏана гьел.
LUK.20.27	Цинги Гӏисахъе рачӏана къиямасеб къоялъ хварал тӏаде рахъине рукӏиналде инкар ккун чӏарал саддукеял абулел гӏадамал. Гьез Гӏисада абуна:
LUK.20.28	– Я, Мугӏалим! Мусаца нилъее бихьизабун буго: цо пуланав чиясул вац хвани, гьесдасан лъимерги нахъе хутӏичӏони, гьесул вацас яче абе жиндирго хварав вацасул лъади, дов хварав вацасул наслу къинчӏого букӏине.
LUK.20.29	Масала, анкьго вац вукӏун вуго. Чӏужу ячун хадув, лъимер гьабилалдего хун вуго кӏудияв вац. 
LUK.20.30	Гьесул чӏужу ячун йиго хадусев вацас, гьевги хун вуго. 
LUK.20.31	Лъабабилевги хун вуго. Гьедин цо-цоккун хун, анкьавго вацасул рижи лъугьун гьечӏо. 
LUK.20.32	Ахиралда хун йиго гьезул йикӏарай чӏужуги. 
LUK.20.33	Хӏасил, гьей анкьго росасул лъадилъун йикӏарай гӏадан къиямасеб къоялъ лъил чӏужулъун йикӏине йигей?
LUK.20.33	Гьезие жавабалъе Гӏисаца абуна:
LUK.20.34	– Дуниялалъул рукъалъул бихьиназ лъудбиги рачуна, руччаби россабазеги уна. 
LUK.20.35	Амма къиямасеб къоялъ тӏаде рахъун ахираталъул рукъалъе мустахӏикълъаразул я лъудби, я росал рукӏине гьечӏо. 
LUK.20.36	Тӏокӏалъ хвезеги холаро гьел, малаикзабазда бащалъулелъул гьел ва хваралъуса гьес чӏаголъизарурал Аллагьасул лъималлъунги кколелъул. 
LUK.20.37	Цӏа рекӏун бугониги, бухӏунго лъугӏулареб хъархъилъан жинда рагӏанин: «Дун вуго Ибрагьимил Аллагь, Исхӏакъил Аллагь, Якъубил Аллагь!» – абун Бетӏергьанас ахӏулеб гьаракьилан бицунеб бакӏалда, Мусацаги бихьизабулеб буго хварал чӏаголъизе ругилан. 
LUK.20.38	Аллагь – гьев хваразул Аллагь гуро, чӏагоязул Аллагь вуго, гьесие киналгоги чӏагоял ругелъул.
LUK.20.39	Гьебмехалъ цо-цо диниял гӏалимзабаз абуна:
LUK.20.39	– Я, Мугӏалим! Цӏакъ лъикӏ абуна дуца, – ян. 
LUK.20.40	Тӏокӏаб лъилниги бахӏарчилъи гӏечӏо Гӏисада щибниги гьикъизе.
LUK.20.41	Гьес гьезда абуна:
LUK.20.41	– Давудил вас вугин Масихӏилан щай абулеб? 
LUK.20.42	Туркабазул Хирияб Тӏехьалда (Забуралда) Давудица жинцаго абулеб бугогури: «Тӏадегӏанав Аллагьас дир Бетӏергьанасда абуна: „Дир кваранаб рахъалда гӏодов вукӏа, 
LUK.20.43	дица дур тушбаби дур хӏатӏал лъураб бакӏалда цере чӏезаризегӏан“». 
LUK.20.44	Гьедин Давудица жинцаго гьесде жиндир Бетӏергьанилан абулеб бугони, Давудил вас кин гьев кколев?
LUK.20.45	Тӏолабго халкъалда рагӏиледухъ абуна Гӏисаца жиндирго муридазда:
LUK.20.46	– Воре, гьал диниял гӏалимзабаздаса цӏунун чӏа нуж. Гьезие бокьула халатал гӏабабиги ретӏун хьвадизе, базаркъотӏноб халкъалъ жидеего салам кьезе, синагогабазда жанир киназдасаго церегӏан гӏодор чӏезе ва гьоболлъухъ кванил тӏотӏода нахъа бищунго хӏурматияб бакӏ кквезе. 
LUK.20.47	Росал хун хутӏарал къоролзабазул боцӏи-рикъзи кванала гьез ва рихьдаего халатал дугӏаби гьарула. Гьеб кинабго цӏикӏкӏун гьабунагӏан гӏасияб букӏине буго гьезие тамихӏ.
LUK.21.1	Мукъадасаб Рокъоб садакъаде гӏарац лъолеб бакӏалде бечедал чагӏаз гӏемераб гӏарац рехулеб бихьана Гӏисада. 
LUK.21.2	Бащдаб капекалъул багьаяб кӏиго пахьул гӏарац гьенибе рехулей цо мискинай къоролайги йихьана гьесда. 
LUK.21.3	Гӏисаца абуна:
LUK.21.3	– Хӏакълъун абулеб буго дица нужеда: гьай мискинай къоролалъ киназдасаго цӏикӏкӏун гӏарац кьуна садакъаде. 
LUK.21.4	Цогидаз садакъа гьабуна жидерго боцӏи-рикъзи тӏокӏлъун, долъин абуни, жиндиего хӏажат букӏаниги, садакъаде кьуна жиндирго бетӏербахъиялъе хутӏун букӏарабщинаб.
LUK.21.5	Мукъадасаб Рукъалъул хӏакъалъулъ цо-цояз абулеб букӏана, унго, гьалъул къадазулъ лъун ругел ганчӏазул берцинлъи бихьуларищилан, бечедал сайигъатаз гьаб чӏухӏизабун бугеб куцилан. Гӏисаца абуна:
LUK.21.6	– Гьаб кинабго нужеда бихьулебщинаб, ганчӏида лъураб гамачӏ хутӏичӏого, кӏалагъоркье чӏварал къоял рачӏине руго.
LUK.21.7	– Я, Мугӏалим! Кида гьеб букӏине бугеб? – ан гьикъана гьез гьесда. – Гьеб къо тӏаде щвеялъул гӏаламат бице нижеда.
LUK.21.8	Гӏисаца абуна:
LUK.21.8	– Воре, къосинаризе гурин нуж! Чанги вукӏине вугелъулха, жив дун вугилан ва ахирзаман щванилан абун вачӏунев чи. Гьезда хадур унге нуж. 
LUK.21.9	Рагъ-кьалги тунка-гӏусиги гӏемерлъун бугилан рагӏани, гьелдасаги хӏинкъуге нуж. Гьеб цебеккунго лъугьине ккола, амма ахирзаман гьедигӏан хехго тӏаде щоларо.
LUK.21.10	Цинги гьес абуна:
LUK.21.10	– Цо халкъ цоги халкъалде, цо ханлъи цоги ханлъиялде тӏаде кӏанцӏила. 
LUK.21.11	Кутакалда ракь багъарила, бакӏ-бакӏалда унта-щокълъи баккила, ракъи тӏаде щвела, балагьал рещтӏина ва зобалаздасан чӏахӏиял гӏаламатал загьирлъила.
LUK.21.12	Гьеб кинабго ккелалде, дун сабаблъун нужеда хадур лъугьина, кквезеги ккун, синагогабазде рачина, суд гьабила, гвандинире рехила, парччахӏзабазда ва наибзабазда цере чӏезарила. 
LUK.21.13	Гьебмехалъ рес ккела нужее, дир муридал ругилан нугӏлъи гьабизе. 
LUK.21.14	Кин гьезие жаваб кьелебали цебеккунго ургъел чӏвазе кколареблъиялда ракӏчӏезабе нужеца. 
LUK.21.15	Щаян абуни, нужеда дандечӏезе ва данде кӏалъазе нужер киналго дагӏбадулазухъа бажарулареб пасихӏлъиги гӏакъиллъиги кьела дица нужее. 
LUK.21.16	Нужее хилиплъила хӏатта нужер эбел-эмен ва вацал, нужер гӏагарал чагӏи ва гьудулзаби. Цо-цоял чӏвазеги чӏвала нужер. 
LUK.21.17	Дун сабаблъун киналго гӏадамазда рихина нуж. 
LUK.21.18	Амма нужер бутӏруздаса цо расги бортизе гьечӏебха. 
LUK.21.19	Нужерго сабруялдалъун нужерго рухӏал хвасар гьаре.
LUK.21.20	Боял рачӏун, Иерусалим сверун ккун бихьараб мехалъ, лъала нужеда гьеб шагьар чӏунтулеб заман гӏагарлъулеб букӏин. 
LUK.21.21	Гьеле гьебмехалъ мугӏрузде лъута абе Ягьудиялда ругел гӏадамал. Шагьаралда жанир ругелал гьениса къватӏире тӏурун аян абе, шагьаралдаса къватӏирехун ругелал жанирего лъугьунгеян абе. 
LUK.21.22	Щаян абуни, гьел ругелъул къисас босулел къоял, гьелдалъун ритӏухълъизе бугелъул Илагьиял Тӏухьдузда хъварабщинаб. 
LUK.21.23	Вай, къинал руччабазе ва каранда хахулел лъимал ругел улбузе букӏинаха дол къояз кӏудияб къварилъи-гӏазаб! Цӏакъ кӏудияб балагь бачӏина гьеб ракьалде, Аллагьасул ццин рещтӏина гьеб халкъалде! 
LUK.21.24	Хвалчабаз бутӏрул къотӏаралги рукӏина, киналго улкабазде асирлъун рачун аралги рукӏина. Аллагь лъалареб халкъалъул къуват лъугӏараб заман тӏаде щвезегӏан, гьелъ хӏатӏикь мерхьина Иерусалим.
LUK.21.25	Бакъ-моцӏалъул ва цӏвабзазул гӏаламатал загьирлъила, ракьалдайин абуни, ралъдал хъудиялъ ва карачалабазул кутакаб хъуялъ хӏинкъизарурал халкъал цӏакъго рихха-хочун лъугьина. 
LUK.21.26	Дуниялалде рещтӏине ругел балагьазухъ ралагьун чӏеялъги хӏинкъиялъги гӏадамал гӏакълуялдаса ина. Щаян абуни, къвакӏарал зобал гьаргьадизе ругелъул. 
LUK.21.27	Гьебмехалда вихьила накӏкӏул парчаялда тӏад гучалда ва кӏудияб къудраталда Гӏадамил Лъимер вачӏунев. 
LUK.21.28	Гьел гӏаламатал загьирлъаралго, нуж тӏаде рахъа ва бетӏер эхеде борхун ралагье – нужее тархъанлъилъидал бачӏунеб бугеб.
LUK.21.29	Гӏисаца гьезие гьадинаб мисал бачана:
LUK.21.29	– Инжиралъул гъотӏохъ яги цогидал гъутӏбузухъ ралагье нуж. 
LUK.21.30	Гьел гъутӏби гӏурччинлъун рихьараб мехалъ, нужеда лъалагури рии тӏаде щолеб букӏин. 
LUK.21.31	Гьелдаго релълъун, гьал дица рицарал гӏаламатал загьирлъараб мехалъ, нужеда лъала Аллагьасул Парччахӏлъи гӏагарлъулеб букӏин.
LUK.21.32	Хӏакълъун абулеб буго дица нужеда: дуниялалда гьаб наслу букӏаго лъугьине буго гьеб кинабго. 
LUK.21.33	Зобалги ракьалги тӏагӏаниги, дир рагӏаби нахъе хутӏизе руго. 
LUK.21.34	Воре, гьекъолдун, пасалъун ва магӏишаталъул тӏалаб-агъаз гьабун, ракӏ бицалъизе биччаге, тохлъукьего гьеб къоялъ нужее къор гъезе гурин. 
LUK.21.35	Гьеб къо тӏаде бачӏине бугелъул тӏолабго гьаб ракьалда тӏад бугеб кинабго махлукъаталде! 
LUK.21.36	Гьединлъидал рорчӏуда чӏа! Кинабго гьеб ккезе бугелдаса хвасарлъизеги ва къиямасеб къоялъ Гӏадамил Лъимада цере чӏезе кӏвезеги кидаго гьари-дугӏаялда рукӏа.
LUK.21.37	Гьел къоязда Мукъадасаб Рокъове вагӏза-насихӏат гьабизе вачӏунаан Гӏиса. Сордо базе гьев Зайтуналъул магӏарде тӏадвуссунаан. 
LUK.21.38	Щибаб къоялъ радалго бачӏунаан Мукъадасаб Рокъобе гьесухъ гӏенеккизе халкъ.
LUK.22.1	Жинда Пасхаян цӏар лъураб Реччичӏел Панкъазул Байрам гӏагарлъулеб букӏана. 
LUK.22.2	Чӏахӏиял кашишзабиги диниял гӏалимзабиги ургъулел рукӏана Гӏиса тӏагӏинавизе санагӏат ккелародайилан, амма халкъалъукьаги хӏинкъулел рукӏана гьел. 
LUK.22.3	Дов анцӏила кӏигоясул цояв, Искариотин тӏокӏцӏар бугев Ягьудал рекӏелъе илбис лъугьана. 
LUK.22.4	Чӏахӏиял кашишзабаздаги Мукъадасаб Рукъ цӏунулел рагъухъабазул бутӏруздаги аскӏове ун, гьезулгун къотӏи-къай гьабуна Гӏиса гьезул кверде кьезе. 
LUK.22.5	Гьел рохана ва гьесие гӏарац кьезе къотӏи гьабуна. 
LUK.22.6	Ягьуда гьелда разилъана. Цинги гьес балагьулеб букӏана гӏадамал гьечӏеб бакӏалда Гӏиса гьезул кверде кьезе санагӏалъи бугеб заман.
LUK.22.7	Реччичӏел панкъал режулеб ва къурбаналъе пасхаялъул кьегӏер хъолеб къо тӏаде щвана. 
LUK.22.8	Гӏисаца Пётридаги Иоаннидаги абуна, нилъеего пасхаялъул квен хӏадур гьабизе аян. 
LUK.22.9	Киб нижеца гьеб гьабизе дуе бокьун бугебилан гьикъана гьез Гӏисада. 
LUK.22.10	Гӏисаца гьезда абуна:
LUK.22.10	– Балагьея, шагьаралде жанире лъугьараб мехалъ, лъадал гӏеретӏги цӏун вачӏунев цо чи ватила нужеда. Гьев жаниве лъугьараб рокъоре а нужги гьесда хадур. 
LUK.22.11	Цинги нужеца рукъалъул бетӏергьанасда абе: «Мугӏалимасе лъазе бокьун буго жиндирго муридалгун цадахъ пасхаялъул квание рукъ киб бугебали». 
LUK.22.12	Гьес нужеда бихьизабила цо гӏатӏидаб къачӏараб тӏасарукъ. Гьеле гьениб хӏадуре нужеца квен.
LUK.22.13	Шагьаралде щведал, Гӏисаца абухъе тӏубана гьез иш. Цинги пасхаялъул квенги хӏадур гьабуна. 
LUK.22.14	Къаси кванил ригь щвараб мехалъ, вачӏун Гӏиса кваназе гӏодов чӏана, гьесда аскӏов вукӏана анцӏила кӏиявго чапарги. 
LUK.22.15	Гӏисаца гьезда абуна:
LUK.22.15	– Дица гӏазаб-гӏакъуба хӏехьезе ккелалде гьаб Пасхаялъул квен нужеда цадахъ кваназе цӏакъ гӏащикълъун вукӏана дун. 
LUK.22.16	Дица нужеда абулеб буго: Аллагьасул Парччахӏлъиялда ахирисеб пасхаялъул байрам тӏобитӏизегӏан тӏокӏаб кваназе гьечӏо дица гьеб.
LUK.22.17	Цинги гьес, чагъиралъул цӏураб щурунги босун, тӏаде дугӏаги гьабун, абуна:
LUK.22.17	– Ма, нужедаго гьоркьоб бикье гьаб. 
LUK.22.18	Дица нужеда абулеб буго: Аллагьасул Парччахӏлъи рещтӏинегӏан гьанжеялдаса нахъе тӏокӏаб гьекъезе гьечӏо дица гьаб цӏолбол цӏцӏураб жа.
LUK.22.19	Цо чедги кодобе босун, тӏаде дугӏаги гьабун, гьезухъе кьолаго Гӏисаца абуна:
LUK.22.19	– Гьаб буго нужее гӏоло къурбанлъулеб дир черх. Дунги ракӏалде щун, нужецаги гьабе гьадин.
LUK.22.20	Кванан рахъараб мехалъ, додинго щурунги кодобе босун, Гӏисаца абуна:
LUK.22.20	– Гьаб буго нужее гӏоло тӏолеб дир би – Цӏияб Къотӏи щулалъиялъе тӏолеб би. 
LUK.22.21	Амма дида цадахъ гьаб кванде квер бегьана дие хилиплъизе вугев чиясги. 
LUK.22.22	Гьедин Гӏадамил Лъимер жиндирго къадаралде щвела, амма гьесие хилиплъарасдеги балагь бачӏина.
LUK.22.23	Гьел цоцаздехун гаргадизе лъугьана: щивдай гьевилан, лъицадай гьеб гьабизехъин бугебилан.
LUK.22.24	Цоги гьезда гьоркьоб дагӏба-къец ккана жидеда гьоркьов бищунго кӏудиявлъун щивдай кколаян. 
LUK.22.25	Гӏисаца гьезда абуна:
LUK.22.25	– Парччахӏзабаз халкъазе ханлъи гьабула, гӏадамазги гьел кверщелчагӏи рикӏкӏуна лъикӏлъи гьабулел чагӏилъун. 
LUK.22.26	Амма нужеда гьоркьоб гьедин букӏине бегьуларо: нужер бищунго кӏудияв чӏа бищунго гьитӏинав вугев гӏадин, кверщел бугевги чӏа цогидазе хъулухъалъе. 
LUK.22.27	Щив кӏудиявлъун рикӏкӏунев: кваналев вугев чийищ яги кваналезе хъулухъалъе чӏарав чийищ? Кваналев вугев чи гурищ? Гьале дун гьанив нужее хъулухъалъе чӏун вуго. 
LUK.22.28	Нужни дида цадахъ къо хӏехьарал чагӏи руго. 
LUK.22.29	Гьединлъидал дир Инсуца дие ирсалъе кьураб Парччахӏлъи дица нужееги ирсалъе толеб буго. 
LUK.22.30	Дир Парччахӏлъиялда нужги дида цадахъ квана-гьекъолел рукӏине руго ва Исраилил анцӏила кӏиябго наслуялъе суд гьабизе тахазда тӏад гӏодорги чӏезе руго.
LUK.22.31	Симон! Симон! Ворегиха! Илбисалъ гьарана нуж цӏалкӏизе риччайилан, цӏалкӏица кколелги кколарелги ролъул мугьал ратӏа гьарулеб гӏадин. 
LUK.22.32	Дица дуе дугӏа гьабуна мун иманалдаса ватӏалъунгутӏизе, цинги дида аскӏове тӏадвуссараб мехалъ, дурго вацазул ракӏбатизабе.
LUK.22.33	Пётрица гьесда абуна:
LUK.22.33	– Я, Бетӏерчӏахъад! Дуда цадахъ туснахъалде инеги хвезеги хӏадурав вуго дун.
LUK.22.34	Амма Гӏисаца гьесда абуна:
LUK.22.34	– Дица дуда абулеб буго, Пётр: радакье хӏелеко бахъиналде дуца лъабцӏулго абила дун дуда лъаларилан.
LUK.22.35	Гӏисаца гьезда абуна:
LUK.22.35	– Я гӏарац лъун таргьа босичӏого, я къайи лъун къвачӏа босичӏого, я хисун ретӏине хьитал росичӏого дица нуж ритӏараб мехалъ, сундулниги къварилъи букӏанищ нужее?
LUK.22.35	Букӏинчӏилан жаваб кьуна гьез.
LUK.22.36	Гьес гьезда абуна:
LUK.22.36	– Гьанже гӏарцул таргьа бугес гьебги цадахъ босе, гьединго къвачӏаги босе. Хвалчен гьечӏес, чухъа-гужгатги бичун, гьеб босизе санагӏат гьабе. 
LUK.22.37	Дица нужеда абулеб буго: «Гьев такъсирчилъун рикӏкӏина», – ян Илагьиял Тӏухьдузда дир хӏакъалъулъ хъван букӏарабги тӏубазе буго, дир рахъалъ букӏараб кинабго гьанже тӏубазехъин бугелъул.
LUK.22.38	– Я, Бетӏерчӏахъад! Гьале, кӏиго хвалчен буго гьаниб, – ан абуна гьез.
LUK.22.38	– Гӏела, – ян абуна Гӏисаца гьезда.
LUK.22.39	Цинги гьениса къватӏиве вахъун, кидаго гӏадин, Зайтуналъул магӏарде ана гьев, муридалги рахъана гьесда хадур. 
LUK.22.40	Доре щведал, Гӏисаца гьезда абуна:
LUK.22.40	– Гьари-дугӏаялде русса, нужго къосинарунгутӏизе.
LUK.22.41	Рехараб гамачӏ щолеб манзилалъ гьездаса рикӏкӏадегӏанги ун, суждаялдаги чӏун, дугӏа гьабизе лъугьана Гӏиса. 
LUK.22.42	Гьес абулеб букӏана:
LUK.22.42	– Я, дир Эмен, дур хӏукму бугеб батани, гьеб хвалил лълъар гьекъезабуге дида. Амма дие бокьухъе гуреб, дуего бокьухъе букӏине биччанте.
LUK.22.45	Дугӏаги лъугӏизабун, муридазда аскӏове щведал, пашманлъиялъ тату хун, кьижун ратана Гӏисада гьел.
LUK.22.46	– Щай нуж кьижарал? – ан абуна гьес. – Тӏаде рахъа ва гьари-дугӏаялде русса, нужго къосинарунгутӏизе.
LUK.22.47	Гӏисаца гьедин абулаго, гьале тӏаде щвана гӏемераб халкъ, ва цеве-цеве вукӏана дол анцӏила кӏигояздасан цояв Ягьуда абулев чиги. Гӏисада убач гьабизе аскӏовегӏан вачӏана гьев. 
LUK.22.48	Гӏисаца гьесда абуна:
LUK.22.48	– Ягьуда! Убачги гьабунищ дуца Гӏадамил Лъимер тушбабазухъе кьолев вугев?
LUK.22.49	Гьениб ккезехъин бугеб иш бихьидал, сверухъ рукӏараз Гӏисада абуна:
LUK.22.49	– Я, Бетӏерчӏахъад! Хвалчаби рахъилищ? – ан. 
LUK.22.50	Гьезул цояс хвалчен кьабун кӏудияв кашишасул цо рагьтӏателасул кваранаб гӏин къотӏана.
LUK.22.51	– Гӏела! Те! – ян абуна гьезда Гӏисаца ва, квер хъван, дов рагьтӏателасул гӏин сахлъизабуна.
LUK.22.52	Жинда хадур рачӏарал чӏахӏиял кашишзабаздаги, Мукъадасаб Рукъ цӏунулел рагъухъабазул бутӏруздаги, чӏухӏби-хӏакимзабаздаги Гӏисаца абуна:
LUK.22.52	– Хвалчабигун, тӏилалгун, хъачагъ кквезе рачӏунел кинигин, рачӏун руго нуж дун вачине. 
LUK.22.53	Щибаб къоялъ нужеда цеве Мукъадасав Рокъов вукӏунаангури дун, гьениб диде квер борхичӏо нужеца. Амма гьанже нужер заман бачӏун буго, бецӏаб къуваталъухъе
LUK.22.54	Ккун вачун гьез Гӏиса кӏудияв кашишасул бакӏалде щвезавуна. Нахъа-нахъа чӏун гьезда хадув вачӏунев вукӏана Пётрги. 
LUK.22.55	Гьеб минаялъул азбар бакьулъ цӏаги бакун, сверухъ гӏодор чӏана рагъухъаби. Гьезда гьоркьов Пётрги вукӏана. 
LUK.22.56	Цӏадухъ гьев вихьидал, гьесухъ ялагьунги чӏун, цо гъаравашалъ абуна гьавги досда цадахъ вукӏанилан. 
LUK.22.57	Пётрица, нагӏадала ккун, абуна:
LUK.22.57	– Дида лъаларо, яц, гьев.
LUK.22.58	Гьелдаса гӏемер мех иналдего, цоги чиясги абуна, гьев вихьидал, мунги дозул чи вугилан. Пётрица абуна:
LUK.22.58	– Гуро, гьудул.
LUK.22.59	Сагӏатгӏан заман индал, цоги чияс цӏакъ ракӏчӏун абуна:
LUK.22.59	– Гьав хӏакъикъаталдаги досда цадахъ вукӏарав чи вуго, Галилеялдасалъидалха гьавги, – ян.
LUK.22.60	Амма Пётрица абуна:
LUK.22.60	– Дуца бицунеб жо щиб, гьудул?
LUK.22.60	Гьебсагӏат хӏелеко гӏегӏедизе лъугьана. 
LUK.22.61	Гьебмехалъ гьесдехун вуссун Пётрихъ валагьана Тӏадегӏанав Гӏиса, ва Пётрида ракӏалде щвана хӏелеко бахъиналде лъабцӏул дуца жиндаса инкар гьабилилан Тӏадегӏанав Гӏисаца жиндаго абун рукӏарал рагӏаби. 
LUK.22.62	Къватӏиве ун гӏек-гӏекиялда гӏодана Пётр.
LUK.22.63	Гӏиса цӏунун рукӏарал гӏадамаз гьев къабихӏ гьавулев вукӏана, гьесда кьабулеб букӏана. 
LUK.22.64	Беразда чӏортоги бухьун абулаан, мун авараг ватани, лъица кьабурабали бицейилан. 
LUK.22.65	Цогидалги къабихӏал-инжитал рагӏаби гӏемер абуна Гӏисада гьез.
LUK.22.66	Дуниял рогьараб мехалъ, халкъалъул чӏухӏби-хӏакимзабиги, кӏудиял кашишзабиги, диниял гӏалимзабиги данделъана гьенире, Гӏисаги вачун вачӏана суд гьабулеб рокъове.
LUK.22.67	– Бице, мун Масихӏищ? – ан гьикъана Гӏисада.
LUK.22.68	Гьес абуна:
LUK.22.68	– Дица жаваб кьуниги, нуж божиларо. Дица суал кьуни, нужеца жавабги кьеларо. 
LUK.22.69	Гьанжеялдаса нахъе Гӏадамил Лъимер гӏодов чӏезе вуго Къудратав Аллагьасул кваранаб рахъалда.
LUK.22.70	Киназго гьикъана:
LUK.22.70	– Гьедин батани, мун Аллагьасул Васищха?
LUK.22.70	Гӏисаца гьезда абуна:
LUK.22.70	– Нужецаго абулеб бугогури дун гьев вугилан.
LUK.22.71	Гьез абуна:
LUK.22.71	– Цоги нугӏзал щай нилъее. Гьасул жиндирго кӏалдисан рачӏарал рагӏаби рагӏанагури нилъеда.
LUK.23.1	Гьел киналго, Гӏисаги вачун, рахъун Пилатихъе ана. 
LUK.23.2	Гьениб гьез Гӏисаде гӏайиб гӏунтӏизабулеб букӏана, жидер халкъ дандечӏеялде гьусулев ва къайсарасе магъало кьогеянги жив Масихӏ-Парччахӏ вугиланги абулев ватанин гьевилан.
LUK.23.3	Пилатица Гӏисада гьикъана:
LUK.23.3	– Мунищха кколев жугьутӏазул Парччахӏ?
LUK.23.3	Гӏисаца жаваб кьуна:
LUK.23.3	– Дуца абулеб бугоха гьедин.
LUK.23.4	Чӏахӏиял кашишзабаздаги халкъалдаги Пилатица абуна гьав чиясе тамихӏ гьабизе гӏураб гӏайиб жинда батулеб гьечӏилан. 
LUK.23.5	Амма гьез тӏаса ричӏичӏого абулеб букӏана гьес халкъ багъа-бачаризабулеб бугин, тӏолабго Ягьудиялдаго, хӏатта Галилеялдаса бахъараб гьанибе щвезегӏан, гьес жиндирго насихӏат гьабулеб букӏанин.
LUK.23.6	Галилеялъул цӏар бахъулеб рагӏидал, Пилатица гьикъана Галилеялдасацин гурищ гьав чийилан. 
LUK.23.7	Гьеродил вилаяталдаса вукӏин лъайдал, Пилатица Гӏиса витӏана гьел къоязда Иерусалималде вачӏун вукӏарав Гьеродихъе. 
LUK.23.8	Гӏиса вихьаравго, Гьерод цӏакъ вохана. Цебего бокьун букӏана гьесие Гӏиса вихьизе, гӏемерал харбал рагӏулел рукӏиндалха гьесул хӏакъалъулъ. Цо хӏикмат жиндаги бихьизабилародаян хьулги букӏана Гьеродил. 
LUK.23.9	Гьеродица гӏемерал суалал кьуна Гӏисае, амма гьес цонигиялъе жавабцин кьечӏо. 
LUK.23.10	Гьенир рахъун чӏун чӏахӏиял кашишзабазги диниял гӏалимзабазги гӏасилъун-ццидахун Гӏисаде гӏайибал гӏунтӏизарулел рукӏана. 
LUK.23.11	Гьеродицаги гьесул рагъухъабазги Гӏиса гӏад-хочӏие гьавун, инжит-хӏакъир гьавун чӏухӏараб ретӏел ретӏана гьесда ва тӏадвуссун Пилатихъе витӏана. 
LUK.23.12	Цебеккун цоцазда гьоркьоб тушманлъи букӏарал Гьеродги Пилатги гьеб къоялдаса нахъе гьудулзабилъун лъугьана.
LUK.23.13	Чӏахӏиял кашишзабиги, чӏухӏби-хӏакимзабиги, цогидал гӏадамалги ахӏун, Пилатица гьезда абуна:
LUK.23.14	– Гьас халкъ дандечӏеялде гьусулеб бугилан вачун вачӏун вуго нужеца гьав чи дихъе. Гьале дица нужги ралагьун цӏех-рех гьабидал, дида гьав чиясда батичӏо нужеца гьасде гӏунтӏизарурал гӏайибазул цонигияб. 
LUK.23.15	Гьеродидаги батичӏо, гьединлъидал дос гьав тӏадвуссун нилъехъе витӏун вачӏана. Чӏвазе къотӏизе гӏураб цониги такъсирги гьас гьабун гьечӏо. 
LUK.23.16	Цӏалацаги вацӏун, нахъе виччала дица гьав.
LUK.23.17+LUK.23.18	Амма халкъалъ цо кӏалдисан гӏадин ахӏулеб букӏана:
LUK.23.17+LUK.23.18	– Гьев чӏвазе витӏе! Барабба кье нижехъе! – ян.
LUK.23.19	Барабба вукӏана, шагьаралда цо питнаялда гӏахьаллъиялъул ва чи чӏваялъул такъсир тӏад чӏун, гвандинив тӏамун вугев чи. 
LUK.23.20	Гӏиса нахъе виччазе бокьун нахъеги халкъалдехун кӏалъана Пилат.
LUK.23.21	Амма гӏадамал ахӏдезе лъугьана:
LUK.23.21	– Хъанчида вазе витӏе гьев! Хъанчида вазе витӏе! – ян.
LUK.23.22	Лъабабизеги абуна Пилатица гьезда:
LUK.23.22	– Гьас гьабураб квешлъи щиб? Чӏвазе гӏураб гӏайиб батичӏо дида гьасул. Гьединлъидал, цӏалацаги вацӏун, нахъе виччала.
LUK.23.23	Амма, кутакаб ахӏи-хӏур багъаризабун, тӏадчӏун гӏадамаз гьарулеб букӏана Гӏиса хъанчида вазе витӏейилан, ва гьезул ахӏи-хӏур бергьана. 
LUK.23.24	Пилатица хӏукму гьабуна гьезул гьари къабул гьабизе: 
LUK.23.25	питнаялда гӏахьаллъанилан ва чи чӏванилан гвандиниве рехун вукӏарав чиги, гӏадамазул гьариялда рекъон, къватӏиве виччан, Гӏиса гьезул ихтияралде кьуна.
LUK.23.26	Гьев вачун унаго, гьесда хадуб хъанч баччизабуна хуриса вачӏунев вукӏун данде ккарав Киренеялдаса цо Симон абулев чиясда. 
LUK.23.27	Цӏакъ гӏемераб халкъ букӏана Гӏисада хадуб бачӏунеб, хасго руччаби рукӏана гӏодилел ва магӏаби гьарулел. 
LUK.23.28	Нахъвуссун гьезухъги валагьун, Гӏисаца абуна:
LUK.23.28	– Я, Иерусалималъул руччаби! Нуж дихъ гӏодуге! Нуж гӏоде нужехъго ва нужер лъималазухъ. 
LUK.23.29	«Чехь къинлъун лъимер гьабичӏел, керен кьун гьеб хахизабичӏел руччаби гьардарал гурищ!» – ан нужеца абулел къоял рачӏине руго. 
LUK.23.30	Тӏаде рортун ниж гъоркь ккезареян мугӏрузда гьардела гӏадамал гьебмехалъ, щущан ун ниж щинкӏизареян гохӏазда гьардела. 
LUK.23.31	Гӏурччинаб гъветӏалъе гьадинал ишал гьарулел ругони, – бакъвараб гъотӏое щибдай гьабила!
LUK.23.32	Кӏиго хъачагъги вукӏана гьесда цадахъ тамихӏалъе вачун унев. 
LUK.23.33	«Гвангвара» абулеб бакӏалде щведал, Гӏиса хъанчида вана; цояв кваранаб рахъалда, цогидавги квегӏаб рахъалда – дов кӏиявго хъачагъги вана хъанчида. 
LUK.23.34	Гӏисаца абуна:
LUK.23.34	– Я, дир Эмен! Гьазда тӏасалъугьа мун. Жидецаго гьабулеб бугеб жо гьазда лъалеб гьечӏо, – ян.
LUK.23.34	Рагъухъаби рукӏана, можоро тӏамун, гьасул ретӏел жидедаго гьоркьоб бикьулел. 
LUK.23.35	Халкъ балагьун чӏун букӏана. Чӏухӏби-хӏакимзаби гьасда тӏад релъанхъулел рукӏана:
LUK.23.35	– Аллагьас тӏаса вищарав Масихӏ вугев ватани, живго хвасар гьавеян абе, цогидал хвасар гьарулин досилан абулеб букӏанин.
LUK.23.36	Рагъухъабазги гӏад-хочӏ гьавулев вукӏана гьев. Аскӏоре ун, цӏекӏаб чагъир бегьулеб букӏана гьесухъе.
LUK.23.37	– Мун жугьутӏазул парччахӏ ватани, мунго хвасар гьаве! – ян абулеб букӏана.
LUK.23.38	«Гьав вуго жугьутӏазул парччахӏ» абун греказул, румазул ва жугьутӏазул мацӏалъ тӏад хъвараб хъарщиги букӏана гьесул бетӏералда тӏадехун хӏобода чӏван.
LUK.23.39	Гьесда цадахъ хъанчида варав цо хъачагъас Гӏиса инжит-къабихӏ гьавулев вукӏана:
LUK.23.39	– Мун Масихӏ гурищ? Гьаха, мунгоги нижги хвасар гьаре, – ян.
LUK.23.40	Цогидав хъачагъас, досул кӏал къазабун, абуна:
LUK.23.40	– Мун Аллагьасукьагӏагийищ хӏинкъуларев? Дуеги гьебго тамихӏлъидал бугеб! 
LUK.23.41	Нилъее тамихӏ битӏун гьабулеб буго, нилъеца гьабуралда рекъон къотӏун бугелъул нилъее судги. Амма гьас щибго квешлъи гьабичӏо.
LUK.23.42	Гӏисадехун гьес абуна:
LUK.23.42	– Я, Гӏиса, Парччахӏлъун мун вачӏараб мехалъ, дунги ракӏалде щва дуда, – ян.
LUK.23.43	Гӏисаца гьесда абуна:
LUK.23.43	– Хӏакълъун абулеб буго дица дуда: жакъаго дида аскӏов алжаналъувин мун вукӏине вугев!
LUK.23.44	Къалъулеб гӏужалда бакъ ккуна. Къалъудаса лъабго сагӏат инегӏан тӏолабго дуниял бецӏлъана. 
LUK.23.45	Мукъадасаб Рукъалъул бищунго хирияб рокъоб бигъун букӏараб пардав бакьулъа бихъун ана. 
LUK.23.46	Цо гучаб гьаракь гьабун ахӏана Гӏисаца:
LUK.23.46	– Я, дир Эмен! Дуда кодобе кьолеб буго дица дирго рухӏ!
LUK.23.46	Гьедин абун хадуб гьесул рухӏ босун ана.
LUK.23.47	Гьеб бихьарав Мукъадасаб Рукъ цӏунулел рагъухъабазул нусилбетӏерас, Аллагьасе рецц гьабун, абуна:
LUK.23.47	– Хӏакъикъаталдаги вацӏцӏадав чи вукӏун вуго гьав.
LUK.23.48	Гьеб киналъухъго балагьизе бачӏун букӏараб тӏолабго халкъги, гьениб ккараб жо бихьидал, бухулаго керенгун, тӏадбуссун ана. 
LUK.23.49	Гӏиса лъалев вукӏарал киналго гӏадамалги Галилеялдаса рахъарал гьесда цадахъ рукӏарал руччабиги нахъегӏан чӏун ралагьун рукӏана.
LUK.23.50+LUK.23.51	Гьале Ягьудиялъул Ариматея шагьаралдаса Аллагьасул Парччахӏлъиялде хьул лъурав Юсуп абулев цо лъикӏав ва ритӏухъав чи (тӏадегӏанаб судалда гьоркьове унев вукӏаниги, гьев разилъун вукӏинчӏо гьелъ гьабураб хӏукмуялдаги гьеб тӏубазабиялдаги), – 
LUK.23.52	Пилатихъе ана Гӏисал жаназа кьеян гьаризе. 
LUK.23.53	Хъанчидаса бахъун, хӏебтил мусрудулъги жемун, кьурулъ бикӏун хӏадурун букӏараб жеги щивниги чи лъечӏеб хабалазул нохъода букъула гьесул жаназа.
LUK.23.54	Гьеб букӏана рузман къо, тӏаде щолеб букӏана шамат сордо. 
LUK.23.55	Галилеялдаса рахъарал Гӏисада цадахъ рукӏарал руччабиги ана Юсупида хадур ва гьездаги бихьана гьеб хобги хабалъ гьев лъураб куцги. 
LUK.23.56	Цинги тӏадруссун рокъоре щведал, Гӏисал мусруялда бахине махӏгьуинаб нах хӏадурана гьез. Къануналда рекъон, шамат къоялъ парахат чӏана.
LUK.24.1	Анкьил тӏоцебесеб къоялъ, цӏакъ цудунго рахъун ва цебеккунго хӏадурун букӏараб махӏгьуинаб нахги босун, гьел руччаби Гӏисал хабаде ана. 
LUK.24.2	Нохъодул хобалъул кӏалтӏа букӏараб гамачӏ нахъе гиризабун батана гьезда. 
LUK.24.3	Жанире лъугьиндал, Тӏадегӏанав Гӏисал жаназаги батичӏо. 
LUK.24.4	Гьелда хӏикмалъун, хаган гьел рукӏаго, гьале гьезда цеве чӏана цӏакъго кенчӏолел гӏабаби ретӏарав кӏиго чи. 
LUK.24.5	Хӏинкъуца холаго, руччаби бутӏрул гӏодоре къулун чӏедал, доз гьазда абуна:
LUK.24.5	– Хваразда гьоркьов щай нужеца чӏагояв чи валагьулев? 
LUK.24.6	Гьев гьанив гьечӏо. Гьев хваралъуса вахъана. Ракӏалда бугищ Галилеялда вугеб мехалъго Гӏисаца нужеда абулеб букӏараб: 
LUK.24.7	Гӏадамил Лъимералъе къадар бугин гьев мунапикъзабазул кверде кьезе, хъанчида ван хвезавизе ва хун лъабабилеб къоялъ чӏаголъизеги.
LUK.24.8	Гӏисаца абун рукӏарал гьел рагӏаби ракӏалде щвана руччабазда. 
LUK.24.9	Хабалалъа тӏадруссун щведал, гьез гьеб хабар бицана Гӏисал анцӏила цо чапарасдаги ва киналго цогидал муридаздаги. 
LUK.24.10	Гьел руччаби рукӏана: Магдалаялдаса Марямги, Иоаннаги, Якъубил эбел Марямги ва цогидалги – гьезин бицараб гьеб чапарзабазда. 
LUK.24.11	Чапарзабазда ккана гьез гӏантал жал рицунел ругилан, ва руччабазда гьал божичӏо. 
LUK.24.12	Амма Пётр гьебсагӏатго векерун ана хабалалъе. Жаниве къулун валагьидал, хӏебтил мусру гурони, щибниги батичӏо гьесда гьениб ва хӏикмалъун тӏадвуссун вачӏана.
LUK.24.13	Гьебго къоялъ Гӏисал кӏиго мурид унев вукӏана Иерусалималдаса анцӏила цо километралъ рикӏкӏад бугеб Эммаус абулеб росулъе. 
LUK.24.14	Кинабго лъугьа-бахъаралъул бицунеб букӏана гьез. 
LUK.24.15	Гаргадулел, дагӏбадулел гьел рукӏаго, вачӏун Гӏиса гьезда цадахъ вилълъине лъугьана. 
LUK.24.16	Амма гьезда цебе пардав лъугьун букӏана, гьединлъидал Гӏиса гьезда лъачӏо. 
LUK.24.17	Гьес гьикъана гьезда:
LUK.24.17	– Сундул бицунаго нуж рачӏунел ругел?
LUK.24.17	Пашманго рачӏунел рукӏарал гьел кӏиялго лъалхъана. 
LUK.24.18	Гьезда гьоркьоса Клеопа абун цӏар бугес абуна:
LUK.24.18	– Гьал къоязда Иерусалималде рачӏаразда гьоркьов цохӏо мун ватила гьениб ккараб ишалъул хӏакъалъулъ рагӏичӏев чи.
LUK.24.19	– Сундул хӏакъалъулъ? – ан гьикъана гьес.
LUK.24.19	– Назареталдаса Гӏисал хӏакъалъулъ, – ан абуна гьез. – Гьев вукӏана Аллагьасдаги тӏолабго халкъалдаги жиндир ишазулги рагӏулги хӏалкӏолъи бихьарав авараг. 
LUK.24.20	Цинги нилъер чӏахӏиял кашишзабазги чӏухӏби-хӏакимзабазги гьесие чӏвазе къотӏизе хӏукму гьабизабуна, ва гьев хъанчида вазе витӏана. 
LUK.24.21	Вай, нижерни хьул букӏана гьев Исраилил халкъ тархъан гьабизе вачӏарав чи ватилилан. Амма гьелдалъун лъугӏичӏо иш: гьале лъабабилеб къо буго гьеб лъугьа-бахъин ккаралдаса. 
LUK.24.22	Нижер цо-цо руччабаз бицараб хабаралъ хагазарун руго ниж. Жакъа радал цудунго рахъун Гӏисал хабаде ун рукӏана гьел. 
LUK.24.23	Амма гьезда хабалъ Гӏисал жаназа батун гьечӏо. Зодисан рещтӏун гьенир ратарал малаикзабаз гьев чӏаго вугин абунин жидедаян бицине рачӏана гьел руччаби. 
LUK.24.24	Цо-цо нижералги ун рукӏана хабатӏе, ва руччабазда батухъе батун буго гьездаги хоб. Амма гьев живго вихьун гьечӏо.
LUK.24.25	Гьес гьезда абуна:
LUK.24.25	– Аварагзабаз цебеккунго киналъулго хӏакъалъулъ бицун бугониги, гьелда божизе гӏураб гӏакълуги гьечӏел ракӏалги хӏинцал гӏадамал руго нуж! 
LUK.24.26	Гьединаб гӏазаб-гӏакъуба гурищ Масихӏица хӏехьезе кколеб букӏараб, гьедин гурищ Масихӏ машгьурлъизе кколев вукӏарав?
LUK.24.27	Мусадасан байбихьун цогидал аварагзабиги ракӏалде щвезарун, Масихӏил хӏакъалъулъ Илагьияб Тӏехьалда хъван бугебщинаб жо бичӏчӏизабуна гьес гьазда. 
LUK.24.28	Гьанже гьел доб росулъе гӏагарлъулел рукӏана. Жив дагьавги цевехун ине кколеб ххвел гьабуна гьес. 
LUK.24.29	Бакъги щинкӏулеб бугин, сордоги тӏаде щолеб бугин, жидеда цадахъ чӏайилан тӏаделъана гьел гьесде. Разилъун гьезда цадахъ рокъове жаниве лъугьана Гӏиса. 
LUK.24.30	Гьенир кваназе байбихьидал, гьес, тӏаде дугӏаги гьабун, бекун чед кьуна гьезухъе. 
LUK.24.31	Гьебмехалъ борхун ана гьезда цебе букӏараб пардав, ва гьезда Гӏиса лъана. Гьебсагӏат Гӏиса гьезда вихьуларевлъун лъугьана. 
LUK.24.32	Гьез цинги цоцазда абуна:
LUK.24.32	– Нухда нилъгун кӏалъалев ва Илагьияб Тӏехьалда бугеб хабар бичӏчӏизабулев гьев вукӏараб мехалъго бухӏулеб-бухӏулеб букӏинчӏищ нилъер ракӏ? – абун.
LUK.24.33	Рахъун гьебсагӏатго Иерусалималде тӏадруссун ана гьел. Гьенир ратана анцӏила цо чапарги гьезда цадахъ рукӏаралги. 
LUK.24.34	Гьез бицунеб бугоан хӏакъикъаталдаги Тӏадегӏанав Гӏиса чӏаголъун вугин ва Симонида гьев вихьунги вугин. 
LUK.24.35	Гьазги бицана нухда жидеда цадахъ вачӏиналъулги, кванда нахъа бекун чед кьураб мехалъ, жидеда Гӏиса лъараб куцалъулги хӏакъалъулъ.
LUK.24.36	Гьелъул бицунел гьел рукӏаго, тӏаде вачӏун, ракълида хутӏагийилан саламги кьун, рукъ бакьулъ вахъун чӏана Гӏиса. 
LUK.24.37	Хӏинкъун, хӏал хисун ругел гьезда ракӏалде ккана хваразул рухӏ бугин гьебилан.
LUK.24.38	Гӏисаца гьезда абуна:
LUK.24.38	– Щай нуж рихха-хочулел? Щай нуж щакдарулел? 
LUK.24.39	Гьанире ралагье: гьале дир кверал, гьале дир хӏатӏал. Дун вуго нужеда цеве вахъун чӏун. Квер хъван хал гьабе нужецаго. Хваразул рухӏалъул рукьбиги рукьбузда гьанги букӏунебищ? Дир черхалда бихьулеб бугогури нужеда гьеб.
LUK.24.40	Гьединги абун, жиндирго квералги хӏатӏалги рихьизаруна Гӏисаца гьезда. 
LUK.24.41	Рохиялъ хаган, хӏикмалъун, божизе захӏмалъун гьел ругеб мехалъ, цо щибниги кваназе жо гьечӏищ гьанибилан гьикъана Гӏисаца. 
LUK.24.42	Гьез Гӏисахъе бегьана бежараб ччугӏил кесек. 
LUK.24.43	Босун, гьалги ралагьун, квана Гӏисаца гьеб. 
LUK.24.44	Гӏисаца гьезда абуна:
LUK.24.44	– Мусал къануналдаги цогидал аварагзабазул тӏухьдуздагун Туркабазул Хирияб Тӏехьалдаги дир хӏакъалъулъ хъван бугебщинаб ритӏухълъана. Гьедин ккезе бугилан бицун букӏана нужеда цадахъ вугеб мехалъ дица.
LUK.24.45	Илагьияб Тӏехьалда хъван бугебаб бичӏчӏуледухъ, гьезул ракӏал кантӏизаруна Гӏисаца цинги.
LUK.24.46+LUK.24.47	Гьес абуна:
LUK.24.46+LUK.24.47	– Хӏасил, Илагьияб Тӏехьалда хъван буго – Масихӏица гӏазаб-гӏакъуба хӏехьезе ккезе бугилан, хун лъабабилеб къоялъ гьев чӏаголъизе вугилан ва Иерусалималдасан байбихьун киналго халкъазда, мунагьал чурулев Аллагьасде руссайилан, гьесул вакилзабилъун лъугьун, лъазабизеги бугилан. 
LUK.24.48	Гьелъие нугӏзал руго нуж. 
LUK.24.49	Дир Инсуца нужее рагӏи кьун букӏарабги битӏизе буго дица нужехъе. Тӏасан бачӏараб хӏалкӏолъиялъ къвалбазегӏан шагьаралда чӏа нуж.
LUK.24.50	Иерусалималдаса Бетаниялде рачана Гӏисаца гьел. Квералги зодирехун ритӏун, баркат лъегиян дугӏа гьабуна гьезие Гӏисаца. 
LUK.24.51	Дугӏа гьабулаго дагьа-дагьавккун гьездаса рикӏкӏалъизе лъугьана ва зобалазде восун ана. 
LUK.24.52	Гьесие суждаги гьабун, рохуца холаго Иерусалималде тӏадруссана гьел. 
LUK.24.53	Цинги, кидаго Мукъадасаб Рокъор чӏун, Аллагьасе рецц гьабулеб букӏана гьез.
JHN.1.1	Бищунго цебе букӏана Рагӏи. Рагӏи Аллагьасда аскӏоб букӏана. Рагӏи букӏана Аллагьлъунги. 
JHN.1.2	Бищунго цебе гьеб Аллагьасда аскӏоб букӏана. 
JHN.1.3	Гьеб Рагӏудалъун бижана кинабго. Бижарабщиналъул щибниги бижичӏо гьеб гьечӏого. 
JHN.1.4	Гьелъулъ букӏана чӏаголъи. Гьеб чӏаголъи букӏана гӏадамазе Нурлъун. 
JHN.1.5	Гьеб Нур бецӏлъуда кунчӏун буго, бецӏлъиялда гьеб Нур киданиги къезабизе кӏвечӏо.
JHN.1.6	Гьале Аллагьас витӏун вачӏана Яхӏя абулев чи. 
JHN.1.7	Гьев вачӏун вукӏана халкъалда цебе гьеб Нуралъе нугӏлъи гьабизе, гьесухъги гӏенеккун, киналго гьелда божизелъун. 
JHN.1.8	Яхӏя живго Нур вукӏинчӏо, гьев вачӏун вукӏана гьеб Нуралъе нугӏлъи гьабизе. 
JHN.1.9	Гьеб ккола дуниялалде бачӏараб хӏакъаб Нур. Гьелъ гвангъизавун вуго щивав чи. 
JHN.1.10	Гьеб Нур бачӏун букӏана гьелдалъун жиб бижараб дуниялалде, амма гӏаламалда гьеб лъачӏо. 
JHN.1.11	Жиндирго халкъалъухъе вачӏун вукӏана Нурлъун вугев чи, жиндирго халкъалъ гьев къабул гьавичӏо. 
JHN.1.12	Амма жив къабул гьавуразе ва жинда божаразе гьес рес кьуна Аллагьасул лъималлъун рукӏине. 
JHN.1.13	Лъилниги биялдасан, лъилниги черхалдасан яги бихьинчиясул гьаваялдасан лъугьарал лъималлъун рукӏине гуро рес кьураб, Аллагьасул лъималлъун рукӏинейин.
JHN.1.14	Рагӏи инсанлъун лъугьана, баркаталъул ва хӏакъабщиналъул цӏурав инсанлъун лъугьун, нижеда цадахъ чӏана. Нижеда бихьана гьесул кӏодолъи – Инсул цохӏо вугев Васасул кӏодолъи.
JHN.1.15	Гьесул хӏакъалъулъин Яхӏяца бицунеб букӏараб. Яхӏяца ахӏулеб букӏана: «Дида хадув вачӏунев дидаса гӏемерго тӏадегӏанав кколилан дица бицунеб букӏарав чи вуго гьев. Дидасаги цеве вукӏиндалин гьев тӏадегӏанав вугев!» 
JHN.1.16	Гьесул баркаталъул гьарзалъиялъин баркаталда хадубги баркат щвараб нижее. 
JHN.1.17	Къанун Мусахъ битӏун бачӏана Аллагьас, баркатги хӏакъабщинабги Масихӏ Гӏисадасан загьирлъана. 
JHN.1.18	Аллагь киданиги лъиданиги вихьичӏо, амма кидаго Инсудаса ватӏалъуларев цохӏо вугев Васасдалъун вихьизавуна гьес живго.
JHN.1.19	Иерусалималдаса ягьудияз кашишзабиги левиталги мун щивилан гьикъизе ритӏун рачӏараб мехалъ, жиндирго хӏакъалъулъ нугӏлъи гьабун, 
JHN.1.20	гьес инкар гьабичӏо, гьев мукӏурлъана – жив Масихӏ гурилан мукӏурлъана Яхӏя. 
JHN.1.21	Гьедин батани, Иляс аварагищха мунилан гьикъана гьез. Гурилан жаваб кьуна Яхӏяца. Мун аварагищилан гьикъараб мехалъги гурилан абуна гьес. 
JHN.1.22	Ахиралда гьез гьикъана:
JHN.1.22	– Щивха мун? Ниж дуда аскӏоре ритӏарал гӏадамазда щибилан нижеца бицинеб? Дуцаго щивлъун мун рикӏкӏунев?
JHN.1.23	Яхӏяца жаваб кьуна:
JHN.1.23	– Дун вуго, Ишая аварагас абухъе: «Бетӏергьанасе нух къачӏайилан авлахъалда ахӏдолев вугев чи!»
JHN.1.24	Гьел рукӏана фарисеяз ритӏарал гӏадамал. 
JHN.1.25	Гьез гьикъана:
JHN.1.25	– Мун Масихӏги гурев ватани, Илясги гурев ватани, аварагги гурев ватани, гьал гӏадамал лъадалъ ччун щайха дуца гьазул мунагьал чурулел ругел?
JHN.1.26	Яхӏяца жаваб кьуна:
JHN.1.26	– Дица нуж, мунагьал чуризе лъадалъ ччун рахъун, рацӏцӏад гьарулел руго, амма халкъалда гьоркьов вуго цо Чи. Нужеда лъаларо гьев. 
JHN.1.27	Дида хадув вачӏунев вуго гьев. Гьесул хьитил рухьен бичизецин мустахӏикъав гьечӏо дун.
JHN.1.28	Гьеб гара-чӏвари ккана Иордан гӏурул доб рахъалда бугеб Бетаниялда. Гьенир лъадалъ ччун рахъулел рукӏана Яхӏяца гӏадамал.
JHN.1.29	Нахъисеб къоялъ Гӏиса жиндаго аскӏове вачӏунев вихьидал, Яхӏяца абуна:
JHN.1.29	– Гьале дов – гьаб гӏаламалъул мунагь тӏаде босун къурбанлъун лъугьине бугеб Аллагьасул Кьегӏер. 
JHN.1.30	Дида хадув вачӏунев дидаса гӏемерго тӏадегӏанав кколилан дица бицунеб букӏарав чи вуго гьав. Дидасаги цеве вукӏиндалин гьав тӏадегӏанав вугев! 
JHN.1.31	Дида лъалароан гьав, Исраилил халкъалъе гьав загьирлъизе гӏоло, гьел лъадалъ ччун рахъун рацӏцӏад гьаризе вачӏун вуго дун.
JHN.1.32	Яхӏяца нугӏлъи гьабун абуна:
JHN.1.32	– Дида бихьана зобалаздасан Илагьияб Рухӏ, миккидул сураталда боржун бачӏун, гьесухъе рещтӏунеб ва гьесулъ хутӏулеб. 
JHN.1.33	Дида гьебмехалдаги лъачӏо гьев. Амма лъадалъ ччун рахъун гӏадамал рацӏцӏад гьаризе дун витӏарас дида абуна: «Илагьияб Рухӏ жиндихъе рещтӏунев ва жиндихъ гьеб хутӏулев чи вихьила дуда. Гьев ккола Илагьияб Рухӏалдалъун гӏадамал чуризе вачӏарав чи». 
JHN.1.34	Гьеб дида бихьана, гьединлъидал дица нугӏлъи гьабулеб буго гьав Аллагьасул Вас вукӏиналъе.
JHN.1.35	Нахъисеб къоялъ Яхӏя жиндирго кӏиго муридасда цадахъ вугеб мехалъ, 
JHN.1.36	цевесан унев Гӏисахъги валагьун, гьес абуна:
JHN.1.36	– Гьале Аллагьасул Кьегӏер.
JHN.1.37	Гьеб рагӏидал Яхӏял кӏиявго мурид Гӏисада хадур ана. 
JHN.1.38	Нахъехун вуссун валагьарав Гӏисада гьел жиндаго хадур рачӏунел рихьана.
JHN.1.38	– Нужее щиб къваригӏун бугеб? – ан гьикъана Гӏисаца гьезда.
JHN.1.38	Гӏисада гьезги гьикъана:
JHN.1.38	– Я, Рабби! («Мугӏалим» абураб магӏна буго гьеб рагӏул.) Дур чӏей, яшав киб бугеб? – абун.
JHN.1.39	Жинда хадур рачӏани лъалин нужеда гьебилан жаваб кьуна Гӏисаца. (Сагӏат ункъо тӏубараб заман букӏана гьеб.) Гьел Гӏисада хадур гьесул бакӏалде ана ва тӏубараб къоялъго гьенир чӏана.
JHN.1.40	Яхӏяца бицаралъухъ гӏенеккун, Гӏисада хадур аразул цоясда цӏар Андрей букӏана. Гьев вукӏана Симон Пётрил вац. 
JHN.1.41	Тӏадвуссун щваравго, Симонги валагьун, Андрейица бицана нижеда Масихӏ ватанилан. (Грек мацӏалда Христосилан абула гьесда.) 
JHN.1.42	Гьес Симон Гӏисахъе вачана. Гьесухъ валагьун Гӏисаца абуна:
JHN.1.42	– Мун вуго Иоаннил вас Симон. Дуда цӏар букӏине буго Кефа (грек мацӏалда Пётр)
JHN.1.43	Нахъисеб къоялъ Галилеялде ине хӏукму гьабуна Гӏисаца. Гьес Филипп валагьана ва жинда хадув вачӏайилан абуна. 
JHN.1.44	Пётрги Андрейги гӏадин, Филиппги Бетсаида шагьаралдаса вукӏана. 
JHN.1.45	Натанаэл валагьун, Филиппица абуна Мусал къануналдаги цогидал аварагзабазул Тӏухьдуздаги жиндир хӏакъалъулъ хъван букӏарав чи ватанин жидедаян. Гьев вугин Назареталдаса Юсупил вас Гӏиса. 
JHN.1.46	Назареталда сахав чи вахъуневищилан абуна Натанаэлица. Мунго а дов вихьизеян абуна гьесда Филиппица. 
JHN.1.47	Натанаэл вачӏунев вихьараб мехалъ Гӏисаца абуна:
JHN.1.47	– Гьав вуго дов унго-унгояв жугьутӏав, жинца киданиги хӏилла-рекӏкӏ гьабуларев.
JHN.1.48	– Дуда дун кисан лъалев? – ан гьикъана Натанаэлица.
JHN.1.48	– Филиппица мун витӏилалдего инжиралъул гъотӏокь гӏодов чӏун вихьана дида мун, – ян абуна Гӏисаца.
JHN.1.49	Натанаэлица абуна:
JHN.1.49	– Я, Рабби! Мун вуго Аллагьасул Васги, Исраилил халкъалъул Парччахӏги!
JHN.1.50	Гӏисаца абуна:
JHN.1.50	– Инжиралъул гъотӏокь вихьанилан дица абидалищ дуца диде иман лъураб? Гьелдасаги хӏикматал ишал гӏемер рихьила дуда.
JHN.1.51	Цоги Гӏисаца гьесда абуна:
JHN.1.51	– Хӏакълъун абулеб буго дица дуда: дуда зобал кӏирикьулел рихьила ва гьенисан Гӏадамил Лъимадухъе рачӏунел-унел Бичасул малаикзабиги рихьила.
JHN.2.1	Кӏиго къоялдасан Галилеялъул Кана абулеб шагьаралда бертин букӏана. Гӏисал эбелги йикӏана берталъ. 
JHN.2.2	Берталъе ахӏана Гӏисаги гьесул муридалги. 
JHN.2.3	Кинабго чагъир гьекъон бахъараб мехалъ, эбелалъ Гӏисада абуна берталъ чагъир лъугӏун бугилан. 
JHN.2.4	Гӏисаца гьелда абуна:
JHN.2.4	– Я, дир эбел, дида щай дуца гьеб абулеб бугеб? Дирго иш гьабизе жеги болжал щун гьечӏогури.
JHN.2.5	Амма эбелалъ бертадул иш тӏубазабулел рукӏарал гӏадамазда абуна гьас малъараб гьабейилан. 
JHN.2.6	Гьениб букӏана рацӏцӏалъизариялъул гӏадат тӏубазабизе жугьутӏаз лъим жанибе тӏолеб гамачӏ бекӏкӏун гьабураб анлъго рагӏ. Щуго-анлъго къали унаан щибаб рагӏалъубе. 
JHN.2.7	Гӏисаца гьезда абуна гьел рагӏал лъадал цӏезареян. Симсимун лъадал цӏезабуна гьез гьеб анлъабго рагӏ. 
JHN.2.8	Пурччби цӏезарун тамадаясухъе гьебги босун айилан абуна Гӏисаца гьел бертадул иш тӏубазабулел гӏадамазда. Босун щвезабуна гьез гьеб. 
JHN.2.9	Тамадаяс гьелъул хӏалбихьизе цин жинцаго гьекъана. Чагъир батана гьеб. Амма киса гьеб бачӏарабали гьесда лъалароан. Гьеб лъалаан дол гӏадамазда. 
JHN.2.10	Гьебмехалъ, ахӏун аскӏовегун, тамадаяс бахӏарасда абуна:
JHN.2.10	– Кибгоги берталъ цин лъикӏаб чагъир кьола гьекъезе, цинги гӏадамал мехтидал, квешабги бахъула цебе. Дуцайин абуни гьанжелъагӏан тун букӏун буго бищунго лъикӏаб чагъир.
JHN.2.11	Гьедин гьениб – Галилеялъул Кана шагьаралда – бихьизабуна Гӏисаца тӏоцебесеб мугӏжизат. Загьирлъизабуна жиндирго къудрат. Муридалги божана Гӏисада.
JHN.2.12	Цинги Гӏисаги, гьесул эбелги, вацалги ва муридалги Капернаумалде ана. Чанго къо бана гьез гьениб.
JHN.2.13	Жугьутӏазул Пасха тӏаде щолеб букӏиндал, Гӏиса Иерусалималде ана. 
JHN.2.14	Мукъадасаб Рокъове лъугьиндал, Гӏисада гьенир ратана къурбаналъе хъвезе гӏи-боцӏиги маккалги ричулел гӏадамал, жидерго столазда нахъа гӏодор чӏун ругоан гӏарац хисулел чагӏиги. 
JHN.2.15	Цӏалаца гӏадин квар-гӏарщалъ рухулаго гьел гӏадамалги гӏи-боцӏиги къватӏире гъуна Гӏисаца, гӏарац хисулел чагӏазул столалги кӏалагъоркье чӏвазарун, гӏарац гӏодобе щущазабуна. 
JHN.2.16	Маккал ричулел чагӏазда гьес абуна:
JHN.2.16	– Нахъе босе гьаб кинабго. Дир Инсул рукъ базаралде сверизабуге, – ян.
JHN.2.17	Гьебмехалъ Гӏисал муридазда ракӏалде щвана: «Дур рукъалъухъ бергьараб хӏасраталъ вухӏулев вуго дун», – абун Тӏухьдузда хъван бугеб калима.
JHN.2.18	Гьенир рукӏарал ягьудияз Гӏисада гьикъана:
JHN.2.18	– Дуца кинаб гӏаламаталдалъун нижеда бихьизабилеб гьеб киналъего дур ихтияр букӏин?
JHN.2.19	Гӏисаца гьезие жаваб кьуна:
JHN.2.19	– Нужеца гьаб Мукъадасаб Рукъ биххизабе, цинги лъабго къоялда жаниб дица гьеб цӏидасан бала.
JHN.2.20	Гьесие жавабалъе ягьудияз абуна:
JHN.2.20	– Гьаб Мукъадасаб Рукъ базе кӏикъоялда анлъго сон къваригӏана. Лъабго къоялда жаниб бан бажарилищ духъа гьеб?
JHN.2.21	Гьеб Мукъадасаб Рукъалъул мисалалда Гӏисаца бицунеб букӏун буго жиндирго черхалъул хӏакъалъулъ. 
JHN.2.22	Гӏиса хваралъуса вахъараб мехалъ ракӏалде щвана муридазда гьесул гьел рагӏаби. Гьебмехалъ божана гьел Тӏухьдузда хъван букӏаралдаги Гӏисаца жидедаго бицун букӏаралдаги.
JHN.2.23	Иерусалималда Гӏиса Пасхаялъул байрамалда вугеб мехалъ, гьесдасан загьирлъарал гӏаламатал рихьун, гӏемерал гӏадамал божана гьесда. 
JHN.2.24	Амма Гӏиса лъиданиги божизе кколароан. Гьел киналго щал кколелали лъалеб букӏана гьесда. 
JHN.2.25	Пуланав чи гьадинав-додинав вугилан лъицаниги бицинчӏониги, жиндаго лъалаан лъида щиб ракӏалда бугебали.
JHN.3.1	Ягьудиязул чӏухӏби-хӏакимзабазда гьоркьов вукӏана цо Никодем абулев фарисеяв. 
JHN.3.2	Сардилъ Гӏисахъе вачӏун, гьес абуна:
JHN.3.2	– Я, Рабби! Нижеда лъала мун Аллагьас нижехъе витӏарав Мугӏалим вукӏин. Дуца нижеда рихьизарурал гӏадинал мугӏжизатал лъиданиги рихьизаризе кӏоларо, Аллагьасул квербакъи гьечӏони.
JHN.3.3	Гӏисаца гьесда абуна:
JHN.3.3	– Хӏакълъун абулеб буго дица дуда: цӏидасан гьавурасда гурони Аллагьасул Парччахӏлъи бихьизе гьечӏо.
JHN.3.4	Никодемица гьесда гьикъана:
JHN.3.4	– Кӏудияв гӏурав чи цӏидасан кин гьавулев? Тӏадвуссун эбелалъул ургьиве лъугьун, цӏидасан чи гьавизе рес бугебищ?
JHN.3.5	Гӏисаца жаваб кьуна:
JHN.3.5	– Хӏакълъун абулеб буго дица дуда: лъададасан ва Илагьияб Рухӏалдасан лъугьарав чиясе гурони Аллагьасул Парччахӏлъиялде нух гьечӏо. 
JHN.3.6	Инсанасул черхалдасан черх лъугьуна, рухӏалдасан рухӏ лъугьуна. 
JHN.3.7	Нуж цӏидасан гьаризе кколилан дица абиялда хӏикмалъуге. 
JHN.3.8	Гьури жиндиего бокьараб рахъалде уна. Дуда гьелъул гьаракь-хъуй рагӏула, амма кисан бачӏунеб ва кибе гьеб унеб бугебали дуда лъаларо. Гьелда релълъуна Рухӏалдасан гьавуравщинав чиги.
JHN.3.9	– Гьеб кин лъугьунеб? – ан гьикъана Никодемица.
JHN.3.10	Гӏисаца жаваб кьуна:
JHN.3.10	– Мун вуго Исраилил халкъалъул мугӏалим. Дуда лъазе ккеларищ гьеб? 
JHN.3.11	Хӏакълъун абулеб буго дица дуда: нижеца бицунеб буго нижедаго лъалебщинаб ва нижеда бихьарабщиналъе нугӏлъи гьабулебги буго. Амма нижер нугӏлъиялда нуж божулел гьечӏо. 
JHN.3.12	Дуниялалъул ишазул хӏакъалъулъ бицаралда божулареб мехалъ, зобалазул ишазул бицунилан божилищ нуж? 
JHN.3.13	Зобалазде цониги инсан щвечӏо, гьениса рещтӏарав Гӏадамил Лъимер тун батӏияв чи. 
JHN.3.14	Гӏицӏаб авлахъалда Мусаца пахьул борохь гӏорол тӏогьибе бахинабураб гӏадин, Гӏадамил Лъимерги борхатаб бакӏалде вахинавизе вуго, 
JHN.3.15	гьесда божаравщинасе абадияб гӏумру насиблъиялъе гӏоло. 
JHN.3.16	Гьаб дуниял Аллагьасе гьедигӏанги цӏакъ бокьулеб буго: гьес цохӏо вугев Вас гьаниве витӏана, гьесда божанщинав чи хунгутӏизе, гьезие абадияб гӏумру насиблъизе. 
JHN.3.17	Гӏаламалъе судги тамихӏги гьабизе витӏун гьечӏо Аллагьас жиндирго Вас дуниялалде, гьесдалъун гӏалам хвасар гьабизе витӏун вуго. 
JHN.3.18	Гьесда божарасе тамихӏ букӏине гьечӏо, амма божичӏезе тамихӏ гьанибго гьабун буго, Аллагьасул цохӏо вугев Васасда гьел божичӏелъул. 
JHN.3.19	Дуниялалде Нур бачӏиналдалъун гьабуна гьеб суд. Амма гӏадамазе Нур бокьичӏо, бецӏлъи бокьана, гьез гьарулел ишал квешал рукӏиндал. 
JHN.3.20	Квешлъи гьабулевщинав чиясе Нуралъул канлъи бокьуларо ва канлъуде унаро, гьеб квешлъи къватӏибе загьирлъилилан хӏинкъун. 
JHN.3.21	Лъикӏлъи гьабулев чи канлъуде уна, жинца гьеб лъикӏлъи Аллагьасе гӏоло гьабураб букӏин загьирлъизе.
JHN.3.22	Цинги Гӏиса жиндирго муридалгун цадахъ Ягьудиялъул ракьалде ана, гьенив чӏун гӏадамал лъадалъ ччун рахъулел рукӏана гьес. 
JHN.3.23	Гьеб заманаялда Яхӏяги вукӏана Салималда аскӏоб бугеб Эноналда. Лъим гӏемераб бакӏ букӏиндал, гьенир лъадалъ ччун рахъулаан Яхӏяца жиндихъего рачӏарал гӏадамал. 
JHN.3.24	Яхӏя жеги гвандинив тӏамилалде заман букӏана гьеб.
JHN.3.25	Яхӏял муридазулги цо ягьудиясулги дагӏба ккана рацӏцӏалъизариялъул гӏадаталда тӏасан. 
JHN.3.26	Яхӏяхъе рачӏун муридаз абуна:
JHN.3.26	– Я, Рабби! Иорданалъул добцояб рагӏалда дуда аскӏов вукӏарав ва дуца жиндир хӏакъалъулъ бицунеб букӏарав чиясги лъадалъ ччун рахъулел руго гӏадамал. Киналго гьесухъе рачӏунел руго.
JHN.3.27	Гьезие жавабалъе Яхӏяца абуна:
JHN.3.27	– Зобалаздасан кьун гьечӏони, инсанасе щибниги щоларо. 
JHN.3.28	Нужеда рагӏанагури добмехалъго дица дун Масихӏ гурин, гьесдаса цеве витӏарав чи вугилан абулеб. 
JHN.3.29	Бахӏарав вуго бахӏаралъул бетӏергьан, бахӏарасул гьудулин абуни бахӏарай ячине гьев вачӏинегӏан чӏезе ккола, ва, гьев вачӏунев рагӏарабго, вохуца холев вукӏине ккола. Гьедин гьанже дунги кутакалда вохун вуго гьев вачӏиналдаса. 
JHN.3.30	Гьев кӏодолъизе ккола, дун гьитӏинлъизе ккола. 
JHN.3.31	Зобалаздасан вачӏарав киназдасаго тӏадегӏанав вукӏуна. Ракьалда вижарав ракьалдаго хутӏула, дуниялалъул ишазул хӏакъалъулъ букӏуна гьесул бицунеб рагӏиги. Зобалаздаса вачӏарав киназдасаго тӏадегӏанав вукӏуна. 
JHN.3.32	Гьес бицунеб буго жиндаго бихьаралъулги рагӏаралъулги. Амма гьес бицаралда щивниги божулев гьечӏо. 
JHN.3.33	Гьесда божарав чияс Аллагь хӏакъав вукӏин чӏезабула. 
JHN.3.34	Аллагьас витӏарасул кӏалдиб буго Аллагьасул калам, Бетӏергьанас Илагьияб Рухӏ гьарзаго лъугьинабун бугелъулха гьесулъе. 
JHN.3.35	Инсуе вас вокьула ва тӏолабго кверщел гьесухъе кьола. 
JHN.3.36	Васасда божарав чиясе абадияб гӏумру насиблъила. Васасухъ гӏенеккичӏесда абадияб гӏумру бихьиларо, Аллагьасул ццин бахъин тӏаса инаро гьесдаса.
JHN.4.1+JHN.4.2+JHN.4.3	Фарисеязда рагӏана Яхӏяхъеялдаса цӏикӏкӏун гӏадамал лъадалъ ччун рахъизе Гӏисахъе унел ругилан. (Хӏакъикъаталдайин абуни, жинцаго Гӏисаца гьабулароан гьеб иш, муридаз гьабулаан.) Гьеб лъайдал Гӏиса Ягьудиялдаса тӏадвуссун Галилеялде ана. 
JHN.4.4	Самариялъул ракьалдасан ине кколаан гьел. 
JHN.4.5	Якъуб аварагас жиндирго вас Юсупие кьураб хуралда аскӏоб бугеб Сихар абулеб Самариялъул цо шагьаралде щвана. 
JHN.4.6	Якъубилго букӏараб цо гъуялъухъе щведал, сапаралда свакарав Гӏиса гьенив гӏодов чӏана. Гьеб букӏана къалъул гӏуж. 
JHN.4.7	Цо самарияй ячӏана гъуялъуса лъел цӏезе.
JHN.4.7	– Гьекъезе лъим кье, – ян абуна гьелда Гӏисаца. 
JHN.4.8	(Гьесул муридал квен-тӏехалда хадур шагьаралде ун рукӏана.)
JHN.4.9	Самариялъ гьесда абуна:
JHN.4.9	– Мун жугьутӏавлъидал, дуца дида – Самариялъул гӏаданалда – лъим гьаризе бегьилищ? (Жугьутӏазги самариязги хӏатта цо гулгун-парччиялъусан лъимцин гьекъолароан.)
JHN.4.10	Гӏисаца гьелда абуна:
JHN.4.10	– Аллагьасдасан насиблъулеб сайигъатги лъалебани ва лъим кьейилан дуда гьарулев вугев чи щивалиги лъалебани, дуцаго гьарилаан гьесда лъим кьейилан, ва гьес дуе кьелаан чӏаголъиялъул лъим.
JHN.4.11	Гьей гӏаданалъ Гӏисада абуна:
JHN.4.11	– Я, бетӏерчӏахъад, духъ гел гьечӏогури, гьаб гъуйги гъваридаб буго. Киса дуе чӏаголъиялъул лъим щвезе бугеб? 
JHN.4.12	Нилъер кӏудияв эмен Якъубидасаги кутакав чийищха мун? Гьесдасан нижее ирсалъе хутӏараб гьаб гъуялъуса лъим гьесги гьекъолаан, гьесул лъималазги гьекъолаан, гьесул боцӏи-панзалъги гьекъолаан.
JHN.4.13	Гӏисаца абуна:
JHN.4.13	– Гьаб гъуялъуса лъим гьекъарав чи нахъеги къечола. 
JHN.4.14	Амма дица кьураб лъим гьекъарав чи абадул абадиялъ къечезе гьечӏо. Дица кьураб лъим гьесул рекӏелъ иццлъун лъугьина. Гьеб иццул лъадал чвахиялъ абадияб гӏумру насиблъизабула.
JHN.4.15	Гьей гӏаданалъ Гӏисада абуна:
JHN.4.15	– Дие кье, бетӏерчӏахъад, гьеб лъим. Тӏокӏай дун киданиги къечеларо ва гьание лъел цӏезе ячӏине ккеларо.
JHN.4.16	Дурго росги вачун ячӏайилан абуна Гӏисаца гьелда. 
JHN.4.17	Жиндир рос гьечӏилан абуна гьелъ. Гӏисаца гьелда абуна рос гьечӏилан абураб рагӏи дур битӏараб бугилан. 
JHN.4.18	Щуго рос вукӏана дур. Амма гьанже вугев чи дур рос кколаро, гьеб цӏакъ битӏун абуна дуца. 
JHN.4.19	Гьей гӏаданалъ абуна:
JHN.4.19	– Мун авараг вукӏин бихьулеб буго, бетӏерчӏахъад, дида. 
JHN.4.20	Нижер умумул гьаб магӏарде рахунаан Аллагьасе тӏагӏат-гӏибадаталъе. Нужер жугьутӏаз абулеб буго тӏагӏат-гӏибадаталъе Иерусалималде рачӏине кколилан.
JHN.4.21	– Мун дида божа, – ян абуна Гӏисаца гьелда. – Цо заман бачӏина Инсуе суждаялда чӏезе я гьаб магӏарде рахине кколареб, я Иерусалималде ине кколареб. 
JHN.4.22	Нужеда лъаларо лъие нужеца сужда гьабулеб бугебали. Нижер жугьутӏазда лъала лъие сужда гьабулеб бугебали, гӏаламалъе хвасарлъи жугьутӏазда гьоркьосан бачӏунелъул. 
JHN.4.23	Цо заман бачӏина хӏакълъунго Аллагьасда божулел гӏадамаз хӏакъаб нухдасан ун, Илагьияб Рухӏалдалъун Инсуе сужда гьабулеб. Бачӏунго буго гьединаб заман. Гьединал божулел чагӏи ралагьулел руго нилъер Инсуца. 
JHN.4.24	Аллагь – гьев ккола Рухӏ. Гьединлъидал хӏакъаб нухдасан ун, Рухӏалдалъун гьабизе ккола гьесие сужда.
JHN.4.25	Гьей гӏаданалъ абуна:
JHN.4.25	– Дида лъала Христосилан абулев Масихӏ вачӏине вукӏин. Гьев вачӏараб мехалъ, гьес бицина нижеда кинабго.
JHN.4.26	Гӏисаца гьелда абуна:
JHN.4.26	– Гьанив дуда кӏалъалев вугев дун ккола гьев.
JHN.4.27	Гьебмехалъ тӏаде щварал Гӏисал муридал гӏажаиблъана самариялда гаргадилев гьев ватидал. Амма гьесда лъицаниги гьикъичӏо щиб дуе къваригӏун букӏарабилан, щиб бицун мун гьелда гаргадулев вугевилан. 
JHN.4.28	Гӏеретӏги гьениб тун, шагьаралдеги ун, дой гӏаданалъ гӏадамазда абуна:
JHN.4.29	– Рилълъа, нужедаго цо чи вихьизе. Гьес бицана дир гӏумруялда жаниб ккарабщинаб жо. Масихӏцин гуродай дов?
JHN.4.30	Гьев вихьизе ине къватӏире рахъана шагьаралъул гӏадамал.
JHN.4.31	Гьел тӏаде щвелалде, муридаз Гӏисада абуна:
JHN.4.31	– Кванай, Мугӏалим, – ан.
JHN.4.32	Гьес гьезда абуна:
JHN.4.32	– Нужеда лъалареб квен буго дихъ, – ан.
JHN.4.33	Цо лъицаниги квенциндай гьасие бачӏарабилан гаргадизе лъугьана гьел. 
JHN.4.34	Гӏисаца гьезда абуна:
JHN.4.34	– Дир квен ккола дун витӏарав Аллагьасул амру тӏубазаби ва гьесул иш рагӏалде бахъинаби. 
JHN.4.35	Нужеца абила хур лъилъизе жеги ункъониги моцӏ хутӏун бугилан. Гьале дица нужеда абулеб буго: лъикӏго бер щвезабе хурзабахъе, хӏалухъен тӏогьиллъун буго ва гьеб лъилъизе заман щун буго! 
JHN.4.36	Лъилъарухъанасе лъикӏаб мухьги щвела ва абадияб гӏумруялъе бачӏинги бакӏарила. Бекьаравги лъилъаравги – кӏиявго – вохила гьелдаса. 
JHN.4.37	Цӏакъ битӏараб кици буго, цояс бекьулин, цогидас лъилъулин абураб. 
JHN.4.38	Дица нуж ритӏула нужецаго бекьичӏеб хур лъилъизе. Цогидаз захӏмат баччун гӏезабураб хӏалухъеналдаса пайда босула нужеца!
JHN.4.39	Жиндир гӏумруялда жаниб ккарабщинаб жо лъанин гьесдайилан дой гӏаданалъ бициндал, гьеб шагьаралдаса гӏезегӏанго самариял божана Гӏисада. 
JHN.4.40	Гьесда тӏаде щведал, самарияз Гӏисада гьарана жидер шагьаралда чӏайилан. Кӏиго къо бана гьес гьениб. 
JHN.4.41	Гӏисал рагӏабазухъ гӏенеккидал, дагьалги цӏикӏкӏана гьесда божулел гӏадамал. 
JHN.4.42	Гьез дой гӏаданалда абуна дуца бицаралдалъун гурин ниж гьанже божарал, нижедаго рагӏаралдалъун божанилан ва хӏакълъунго гӏалам хвасар гьабизе вачӏарав чи гьев вукӏиналда ракӏги чӏанилан.
JHN.4.43	Кӏиго къоялдасан Гӏиса гьениса Галилеялде ана. 
JHN.4.44	Гӏисаца абун букӏана жиндирго инсул ракьалда аварагасул къадру-къимат гьабуларилан. 
JHN.4.45	Амма Галилеялде щведал, роха-хинлъун къабул гьавуна Гӏиса гӏадамаз. Гьелги рукӏиндал дора Иерусалималда доб байрамалда, гьездаги рихьидал дора гьесдасан загьирлъарал мугӏжизатал.
JHN.4.46	Нахъеги Гӏиса ана гьес лъим чагъиралде сверизабураб Галилеялъул доб Кана шагьаралде. Гьенив вукӏана парччахӏасул хӏакимлъун вугев цо чи. Гьесул вас вукӏана Капернаум шагьаралда захӏматго унтун. 
JHN.4.47	Гӏиса Ягьудиялдаса Галилеялде тӏадвуссун вугилан рагӏидал, гьесда аскӏове вачӏана дов чи, хвалде ккун унтун вугев жиндир вас сахлъизавизе жинда цадахъ Капернаумалде вилълъайилан гьаризе. 
JHN.4.48	Гӏисаца гьесда абуна:
JHN.4.48	– Мугӏжизаталги гӏаламаталги рихьизаричӏони, божуларел гӏадамал руго нуж!
JHN.4.49	Парччахӏасул хӏакимас гьесда абуна:
JHN.4.49	– Я, бетӏерчӏахъад, дир вас хвелалде вилълъа.
JHN.4.50	Гӏисаца гьесда абуна:
JHN.4.50	– Дурго рокъове а гьанже. Дур вас хвезе гьечӏо, – ян.
JHN.4.50	Гӏисал гьеб рагӏудаги божун, нахъе ана гьев чи. 
JHN.4.51	Нухдаго данде ккана вас сахлъанилан бицине рачӏунел рагьтӏателал. 
JHN.4.52	Кида гьев сахлъаравилан гьас гьикъидал, рагьтӏателаз абуна къалъудаса сагӏат араб мехалъ васасул цӏа-кан бичанилан. 
JHN.4.53	Хӏисаб гьабураб мехалъ, битӏун гьеб заманаялда абун батана Гӏисаца гьесда дур вас хвезе гьечӏилан. Гьелдаса нахъе гьесги гьесул рукъалъул агьлуялъги иман лъуна. 
JHN.4.54	Гӏиса Ягьудиялдаса Галилеялде тӏадвуссаралдаса хадуб загьирлъараб кӏиабилеб мугӏжизат букӏана гьеб.
JHN.5.1	Гьелдаса хадуб жугьутӏазул цо байрамалде Иерусалималде вачӏана Гӏиса. 
JHN.5.2	Иерусалималъул «Гӏиял кавудахъ» буго жугьутӏазул мацӏалда Бетцата абулеб цо хӏавуз. Чӏахӏиял хӏубалги чӏван гьабураб щуго рагъиги буго гьеб хӏавузалда сверун. 
JHN.5.3	Гьел рагъабазда регун рукӏунаан унтаралги, бецалги, рекъалги, палижалъ ккуралги гӏемерал гӏадамал. 
JHN.5.4	 Гьенив вукӏана лъебералда микьго соналъ унтарав цо чи. 
JHN.5.6	Гӏисадаги вихьана гьев. Халат заманаялъ унтарав чи гьев вукӏин лъайдал, Гӏисаца гьесда гьикъана сахлъизе бокьилищилан. 
JHN.5.7	Унтарас жаваб кьуна:
JHN.5.7	– Я, бетӏерчӏахъад! Лъим гьелчараб мехалъ, дун хӏавузалъуве вегьизе чи гьечӏо дида цадахъ. Дунго гьениве лъугьинилан кида тӏаде ворханиги, цогидав ккун ватула дидаса цеве.
JHN.5.8	Гӏисаца гьесда абуна:
JHN.5.8	– Тӏаде вахъа! Дурго турутги босун, рокъове а, – ян.
JHN.5.9	Гьебсагӏатго сахлъана гьев чи. Жиндирго турутги босун унев вукӏана. Гьеб букӏана шамат къо. 
JHN.5.10	Гьединлъидал ягьудияз гьесда абуна жакъа шамат къоялъ дуца турут кодоб ккун баччизе бегьуларилан. 
JHN.5.11	Жив сахлъизавурав чияс турутги босун айилан абунин жиндайилан жаваб кьуна гьес.
JHN.5.12	– Турутги босун айилан лъица дуда абураб? – ан гьикъидал, 
JHN.5.13	жаваб кьун бажаричӏо гьесухъа. Гьесда лъалеб букӏинчӏо дов щивали. Гьенир рукӏарал гӏадамазул руккалилъе лъугьун ун вукӏана Гӏиса гьебмехалъ. 
JHN.5.14	Цинги Гӏисада гьев чи Мукъадасаб Рокъов ватана.
JHN.5.14	– Гьелеха, сахлъун вуго мун гьанже, – ян абуна гьесда Гӏисаца. – Мунагьалдаса цӏунун чӏа гьанжеялдаса нахъе, дагьабги квешаб ккезе гурин дуе.
JHN.5.15	Инеги ун ягьудиязда бицана гьес Гӏисаца сахлъизавунин живилан. 
JHN.5.16	Гьелдаса хадуб, шамат къоялъ гьединаб иш гьабунилан, Гӏисае рахӏат толеб букӏинчӏо ягьудияз. 
JHN.5.17	Гӏисаца гьезда абуна:
JHN.5.17	– Дир Инсулги гьечӏо чӏараб сагӏат, дунги гьесда релълъун вуго.
JHN.5.18	Шамат къоялъул къанун хвезабураб гӏечӏого, гьес Аллагь жиндирго эменлъун рикӏкӏунев вугилан, Аллагьасда живго ващалъизавулевги вугилан, гьез гьанже дагьабги цӏикӏкӏун хӏаракат бахъулеб букӏана Гӏиса чӏвазе.
JHN.5.19	Гьелда дандеги Гӏисаца абуна:
JHN.5.19	– Хӏакълъун абулеб буго дица нужеда: живго лъикӏав лъугьун Васасда щибниги гьабизе кӏоларо, Инсуца гьеб иш гьабулеб гьесда бихьулеб гьечӏони. Инсуца гьабураб гьабула Васасги. 
JHN.5.20	Инсуе вас вокьула, ва Инсуца гьесдаги рихьун гьарула жиндирго киналго ишал. Дагьалги кӏудиял ишал рихьизарила Инсуца гьесда, гьебмехалъги гӏажаиблъила нуж. 
JHN.5.21	Инсуца гӏадамал хваралъуса рахъинарун, чӏаголъизарулел гӏадин, Васасги чӏаголъизарула жиндиего чӏаголъизаризе бокьарал чагӏи. 
JHN.5.22	Инсуца лъиениги суд гьабулеб гьечӏо, суд гьабизе ихтияр гьес Васасухъе кьун буго. 
JHN.5.23	Инсуе бокьун бугелъул Жиндирго гӏадаб къадру-къимат гӏадамаз васасулги гьабизе. Васасул къадру-къимат гьабуларев чияс гӏаламалъухъе гьев витӏарав Инсулги къадру-къимат гьабизе гьечӏо.
JHN.5.24	Хӏакълъун абулеб буго дица нужеда: дир рагӏухъ гӏенеккарав ва дун витӏарав Аллагьасда божарав чиясе абадияб гӏумру насиблъула, суд гьабичӏого, тамихӏ гьечӏого ворчӏана гьев хваразулъа чӏагоязулъе – абадияб гӏумруялъулъе. 
JHN.5.25	Хӏакълъун абулеб буго дица нужеда: Аллагьасул Васасул гьаракь хвараздаги рагӏулеб ва гьеб рагӏараб мехалъ гьел тӏаде рахъунеб заман бачӏина, бачӏунго буго гьединаб заман. 
JHN.5.26	Инсухъ буго инсанасда рухӏ лъезабиялъул кверщел. Гьес Васасухъеги кьун буго инсанасда рухӏ лъезабизе кверщел. 
JHN.5.27	Суд гьабизеги ихтияр кьун буго Васасе – гьев Гӏадамил Лъимер вугелъул. 
JHN.5.28	Нуж хӏикмалъуге гьелда, киналго хабалъ ругезда Аллагьасул Васасул гьаракь рагӏулеб заман бачӏине буго: 
JHN.5.29	лъикӏлъиялда хьвадаразе, хваралъуса рахъиндал, гӏумру насиблъила, квешлъиялда хьвадаразе, хваралъуса рахъиндал, тамихӏ насиблъила.
JHN.5.30	Дунго лъикӏав лъугьун дида щибниги гьабизе кӏоларо. Аллагьасухъ гӏенеккун гьабулеб буго дица суд. Дир судги ритӏухъаб буго, – диего бокьухъе гурелъул дица суд гьабулеб бугеб, дун витӏарав Аллагьасе бокьухъелъидал. 
JHN.5.31	Дицаго диего гьабулеб нугӏлъи – гьеб кьучӏаб букӏинаро. 
JHN.5.32	Амма вуго дир хӏакъалъулъ бицунев цоги Нугӏ. Дида лъала дир хӏакъалъулъ Гьесул нугӏлъи кьучӏаб бугеблъи.
JHN.5.33	Дир хӏакъалъулъ цӏехезе нужеца Яхӏяхъе гӏадамал ритӏун рукӏанагури. Ритӏухъаб нугӏлъи гьабуна гьесги. 
JHN.5.34	Гӏадамазул нугӏлъи къваригӏарав чи гуро дун. Нуж хвасарлъизе гӏоло бицунеб буго дица гьелъул. 
JHN.5.35	Яхӏя вукӏана гӏадамазе бакараб ва канлъи кьолеб чирахъ гӏадинав чи. Цо дагьабго заманаялъ гьелъул канлъиялдаса рохизе бокьун букӏана нужее. 
JHN.5.36	Яхӏяца гьабураб нугӏлъиялдасаги кӏудияб нугӏлъи буго дихъ, нуж божизаризе кӏолеб. Дица тӏуразареян Инсуца дида тӏадкъарал ва гьанже дица тӏуразарулел ругел ишаз жидецаго нугӏлъи гьабула дир хӏакъалъулъ. Дун Инсуца витӏун вукӏиналъе нугӏлъи гьабула гьез. 
JHN.5.37	Дун витӏарав дир Инсуцаги нугӏлъи гьабулеб буго дие пайдаялъе. Нужеда лъиданиги я рагӏичӏо, я вихьичӏо гьев киданиги. 
JHN.5.38	Гьесул рагӏиги нужер рекӏелъ хутӏуларо, гьес витӏарасда божулел гьечӏелъул. 
JHN.5.39	Нужеца Тӏухьдул цӏалула, гьелдалъун нужее абадияб гӏумру насиблъилилан ракӏчӏун бугелъул. Гьеле гьел Тӏухьдузги нугӏлъи гьабула дир хӏакъалъулъ. 
JHN.5.40	Абадияб гӏумру насиблъизе букӏине дихъе рачӏине кинго бокьулеб гьечӏо нужее.
JHN.5.41	Гӏадамазул рецц-бакъ къваригӏарав чиги гуро дун. 
JHN.5.42	Амма дида нуж лъала ва нужер рекӏелъ Аллагьасде рокьи гьечӏеблъиги лъала. 
JHN.5.43	Дир Инсуца витӏун вачӏарав дун нужеца къабул гьавулев гьечӏо. Живго вахъун цо пуланав чи вачӏани, нужеца гьев къабул гьавила. 
JHN.5.44	Цоцазул рецц бокьулел нуж гӏадинал гӏадамаз иман лъелищ, цохӏо Аллагьасдасан щолеб баркат тӏалаб гьабулеб гьечӏелъул нужеца. 
JHN.5.45	Амма нужеда ракӏалде ккоге Инсуда цере дица нужеда гӏайиб чӏвалилан. Сундулго рахъалъ нужеца хьул гьабулев Мусацагицин гӏайиб чӏвала нужеда. 
JHN.5.46	Хӏакълъун нуж Мусада божулел рукӏаралани, дидаги божилаан нуж. Гьесги хъван тун букӏиндалха нужее дир хӏакъалъулъ. 
JHN.5.47	Гьес хъваралда божуларел нуж, дица бицаралда божилищ?
JHN.6.1	Цо заманаялдасан Гӏиса Галилеялъул (Тибериадаялъул) ралъдал добцояб рахъалде ана. 
JHN.6.2	Гӏемераб халкъ бачӏана гьесда хадуб гьенибеги, унтарал сахлъизарун гьесдасан загьирлъарал мугӏжизатал рихьулел рукӏиндал. 
JHN.6.3	Гӏиса цо магӏарде вахана ва жиндирго муридазда цадахъ гьенив чӏана. 
JHN.6.4	Жугьутӏазул Пасхаялъул байрам тӏаде щолеб букӏана.
JHN.6.5	Сверухъ валагьидал, гӏемераб халкъ жинда аскӏобе бачӏунеб бихьун, Гӏисаца Филиппида гьикъана гьавгощинав чи кваназавизе чед кисадай нилъеца босилебан. 
JHN.6.6	(Филиппил хӏалбихьизе гьикъана Гӏисаца гьедин. Гьесда лъалеб букӏана щиб гьабилебали.) 
JHN.6.7	Филиппица абуна кӏинусго динаралде босараб чедгицин гӏеларин гьал гӏадамал кваназаризе, кигӏан гьитӏинаб мочӏу кьуниги. 
JHN.6.8	Симон Пётрил вац Андрейица абуна Гӏисада 
JHN.6.9	гьаниб цо васасухъ бугин пурчӏинадул ханждал щуго чедги кӏиго гьитӏинабго ччугӏаги, амма гьаб халкъалъе гьеб кисайин гӏелебилан.
JHN.6.10	Гӏисаца абуна гьел киналго гӏодор чӏезарейилан. Цӏакъ хер керчаб бакӏ букӏана гьеб. Гьенир харда тӏад гӏодор чӏана щуазаргогӏанасев бихьинчи. 
JHN.6.11	Гӏисаца чед цебе босана, тӏаде дугӏаги гьабун, бек-бекун бикьана кваназе гӏодор чӏарал гӏадамазе. Бокьарабгӏан чедги ччугӏаги щвечӏев чи хутӏичӏо гьенив цониги. 
JHN.6.12	Киналго гӏорцӏараб мехалъ, Гӏисаца муридазда абуна, гӏадада хвезе течӏого, кванан хутӏарал чадил кескал ракӏарейилан. 
JHN.6.13	Пурчӏинадул ханждал щуго чадил нахъе хутӏун ратана анцӏила кӏиго гьегь цӏурал кескал. 
JHN.6.14	Гӏисадасан загьирлъараб гьеб мугӏжизат бихьидал, гӏадамаз абуна:
JHN.6.14	– Хӏакълъунго гьав чи вуго дуниялалде вачӏине кколев вукӏарав авараг.
JHN.6.15	Ккун вачун, гьез жидерго парччахӏлъун гьавизехъин вукӏин лъайдал, Гӏиса нахъеги магӏарде ана, щивниги цадахъги вачинчӏого.
JHN.6.16	Бакъанимехалъ муридал ралъдал рагӏалде ана. 
JHN.6.17	Росодаги рекӏун, гьел ралъдал добцояб рахъалда бугеб Капернаумалдехун ралагьун ана, дуниял рукӏкӏунеб мехалъги Гӏиса вачӏинчӏелъул. 
JHN.6.18	Ралъдада кутакаб гьури пуйзе байбихьана. 
JHN.6.19	Гьедин рагӏалдаса щуго-анлъго километралъ жанирегӏан щвараб мехалъ, лъеда тӏасан вилълъун вачӏун росода аскӏове щолев вихьана гьезда Гӏиса. Гӏасиго хӏинкъана гьел.
JHN.6.20	– Хӏинкъуге, дун вуго, – ян абуна Гӏисаца гьезда.
JHN.6.21	Гьевги росониве лъугьинавизе бокьун букӏана гьезие, амма гьебсагӏатго раса ралъдал рагӏалде щун батана.
JHN.6.22	Ралъдал добаб рагӏалда хутӏун рукӏарал гӏадамаз нахъисеб къоялъ бицана, нолъ гьаниб цо гурони расаги букӏинчӏин, жиндирго муридазда цадахъ Гӏиса росода рекӏуневги вихьичӏин, гьесул муридал жалго анин. 
JHN.6.23	Тибериадаялдаса, русбузда рекӏун, гӏемерал гӏадамал рачӏана, тӏаде дугӏаги гьабун, Гӏисаца чед гӏемерлъизабураб бакӏалде. 
JHN.6.24	Амма гьенир я Гӏиса, яги гьесул муридал ратичӏеб мехалъ, русбуздаги рекӏун, Капернаумалде ана гьел, Гӏиса валагьизе.
JHN.6.25	Ралъдал добцояб рагӏалда гьев ватараб мехалъ:
JHN.6.25	– Я, Рабби, мун кин гьаниве вачӏарав? – ан гьикъана гьез.
JHN.6.26	Гӏисаца гьезда абуна:
JHN.6.26	– Хӏакълъун абулеб буго дица нужеда: дир мугӏжизатал ричӏчӏидал гуро нуж гьанире рачӏун ругел, доб чед кванан, гӏорцӏидал рачӏун руго. 
JHN.6.27	Тӏагӏунеб-холеб квен тӏалаб гьабичӏого, нужеца тӏалаб гьабе абадияб гӏумруялде нуж рачине бокьун Гӏадамил Лъимаца нужее кьолеб бугеб тӏагӏунареб-холареб квен. Жиндирго Инсул – Аллагьасул баркаталъул мугьру буго Гӏадамил Лъимада.
JHN.6.28	Аллагь разилъизе жидеца щиб гьабизе кколебилан гьикъана гьез Гӏисада. 
JHN.6.29	Гӏисаца жаваб кьуна:
JHN.6.29	– Аллагь разилъизе нуж божизе ккола гьес нужехъе витӏарав чиясда.
JHN.6.30	– Ниж дуда божулеб кинаб гӏаламат дуца нижеда бихьизабилеб? Щиб дуда гьабизе кӏолеб? – ан гьикъана гьез Гӏисада. 
JHN.6.31	– Гӏицӏаб авлахъалде ккедал, нилъер умумуз кваналаан зобалаздасан рещтӏараб нигӏмат. «Зобалаздасан рещтӏинабун чед кьуна гьес гьезие», – абун хъван буго гьелъул хӏакъалъулъ.
JHN.6.32	Гӏисаца абуна:
JHN.6.32	– Хӏакълъун абулеб буго дица нужеда: Мусаца гуро нужее зобалаздасан чед кьураб, амма дир Инсуца нужее кьолеб буго унго-унгояб зобалазулаб чед. 
JHN.6.33	Аллагьасдасан бачӏараб чед ккола зобалаздасан рещтӏараб ва гӏаламалъе чӏаголъи кьолеб чед.
JHN.6.34	Гьез абуна:
JHN.6.34	– Я, Бетӏерчӏахъад, кидаго кье гьединаб чед.
JHN.6.35	Гӏисаца абуна:
JHN.6.35	– Дун вуго гьеб чӏаголъи кьолеб чед. Дихъе вачӏарав киданиги вакъизе гьечӏо, дида божарав киданиги къечезе гьечӏо. 
JHN.6.36	Амма дица нужеда абичӏищ, гӏаламат бихьаниги, нуж дида божун гьечӏилан. 
JHN.6.37	Инсуца дихъе кьуравщинав чи дихъе вачӏина, дихъе вачӏарав цониги чи дица нахъе гъеларо. 
JHN.6.38	Диего бокьараб гьабизе гурелъул дун зобалаздасан вачӏун вугев, дун витӏарав Аллагьасул амру тӏубазабизелъидал. 
JHN.6.39	Гьесул амру буго духъе кьуразул цонигияв вилизе-тӏагӏине виччагейилан. Къиямасеб къоялъ дица гьев чӏаголъизавизе ккола. 
JHN.6.40	Дир Инсуе бокьун буго Вас вихьаравщинав ва гьесда божаравщинав чиясе абадияб гӏумру насиблъизе. Къиямасеб къоялъ дица гьев чӏаголъизавизе вуго.
JHN.6.41	Ягьудиял Гӏисаде ццин бахъун гаргадизе лъугьана жив зобалаздасан бачӏараб чед кколин абунин гьесилан. 
JHN.6.42	Гьез цоцазда абулеб букӏана:
JHN.6.42	– Юсупил вас Гӏиса гурищ гьав чи? Нилъеда лъикӏго лъалагури гьасул эменги эбелги. Гьале жив зобалаздасан вачӏанилан вуго.
JHN.6.43	– Щай нуж ццин бахъун гаргадулел? – ан абуна Гӏисаца гьезда. 
JHN.6.44	– Цониги чи дида аскӏове вачӏине рес гьечӏо, дун витӏарав дир Инсуца гьев дихъе щвезавичӏони. Дица гьев къиямасеб къоялъ чӏаголъизавизе ккола. 
JHN.6.45	Аварагзабазул Тӏухьдузда буго: «Гьезда киназдаго Аллагьас малъила», – ян. Дир Инсуца малъараб босаравщинав чи дида аскӏове вачӏуна. 
JHN.6.46	Дица абулеб гьечӏо Эмен лъиданиги вихьанилан. Аллагьасдасан вачӏарасда гурони, цо лъиданиги вихьичӏо Эмен. 
JHN.6.47	Хӏакълъун абулеб буго дица нужеда: иман лъурасе абадияб гӏумру буго.
JHN.6.48	Дун вуго чӏаголъи кьолеб чед. 
JHN.6.49	Нужер умумуз доб гӏицӏаб авлахъалда квана зобалаздасан рещтӏараб нигӏмат, амма гьел хвана. 
JHN.6.50	Гьанже зобалаздасан рещтӏун буго гьеб кварав чи киданиги холареб чед. 
JHN.6.51	Дун вуго зобалаздасан рещтӏараб ва чӏаголъи кьолеб чед. Гьеб чед кварав чи абадул абадиялъ чӏаго вукӏина. Дица гьесие кьезе бугеб чед – гьеб буго гьаб гӏалам чӏаго букӏине гӏоло кьезе бугеб дир Черх.
JHN.6.52	Гьебмехалъ ягьудиязда гьоркьоб кӏудияб дагӏба ккана жиндирго черх кинин гьас нилъее кваназе кьолебилан. 
JHN.6.53	Гӏисаца гьезда абуна:
JHN.6.53	– Хӏакълъун абулеб буго дица нужеда: Гӏадамил Лъимадул Черхги квинчӏони, гьесул Биги гьекъечӏони, нужер гӏумру букӏине гьечӏо. 
JHN.6.54	Дир Черхги кварав, дир Биги гьекъарав чиясе абадияб гӏумру буго. Къиямасеб къоялъ дица гьев чӏаголъизавила. 
JHN.6.55	Дир Черх буго хӏакъаб квен, дир Би буго хӏакъаб жа. 
JHN.6.56	Дир Черх кванарав ва дир Би гьекъарав чи дилъ вукӏине вуго, дунги гьесулъ вукӏине вуго. 
JHN.6.57	Щайгурелъул Чӏагояв Эмен – Аллагьас витӏарав дун гьесдалъун чӏаго вугев гӏадин, дир Черх кванарав чи дидалъун чӏаго вукӏина. 
JHN.6.58	Гьеле гьединаб буго зобалаздасан рещтӏараб чед. Нужер умумуз кванана чед ва гьел хвана. Амма гьаб чед кванарав чиясе абадияб гӏумру буго.
JHN.6.59	Гьеб хабар Гӏисаца бицана Капернаумалъул синагогаялъуб.
JHN.6.60	Гьеб рагӏидал, Гӏисал гӏемерисел муридаз цоцазда абуна:
JHN.6.60	– Гьединаб жо букӏине рес гьечӏо! Лъица гьеб къабул гьабилеб? – ан.
JHN.6.61	Жиндир хабаралъ муридал гьедин гаргадизе тӏамун рукӏин лъайдал, Гӏисаца гьезда абуна:
JHN.6.61	– Гьадаб дир хабаралъ къварид гьарун ругоха нуж. 
JHN.6.62	Цеве живго вукӏараб бакӏалде Гӏадамил Лъимер тӏадвуссун унев вихьараб мехалъ щибдай нужеца абилеб? 
JHN.6.63	Рухӏалъ кьола чӏаголъи. Амма инсанасул мунагьаб напсалъ чӏаголъи кьоларо. Дир рагӏабазулъан бачӏуна нужехъе рухӏги чӏаголъиги. 
JHN.6.64	Амма нужеда гъорлъ руго гьелда божуларелги. (Гӏисада цебеккунго лъалаан щив жинда божулев гьечӏевали, щив жиндие хилиплъилевали.) 
JHN.6.65	Гӏисаца абуна:
JHN.6.65	– Гьединлъидал гурищ цебеги дица нужеда абураб, лъиданиги кӏоларин дихъе вачӏине, дир Инсуца гьелъие рес рекъезабичӏони.
JHN.6.66	Гьелдаса хадур гӏемерисел муридал нахъе ана ва тӏокӏал гьесда хадур инчӏо. 
JHN.6.67	Гьебмехалъ анцӏила кӏиявго муридасда гьикъана Гӏисаца нужееги нахъе ине бокьун гьечӏебищилан. 
JHN.6.68	Симон Пётрица абуна:
JHN.6.68	– Я, Бетӏерчӏахъад, лъихъе ниж инел? Дуцалъидал рицунел ругел абадияб гӏумру насиблъулел рагӏаби. 
JHN.6.69	Ниж божана ва нижеда бичӏчӏана мун Аллагьасул мукъадасав илчи вукӏин.
JHN.6.70	Гӏисаца абуна:
JHN.6.70	– Дицалъидал нужер анцӏила кӏиявго чи тӏаса вищарав. Амма нужеда гьоркьов цо илбисги вугевха!
JHN.6.71	Гьес гьедин абулеб букӏана Симонил вас Ягьуда Искариотил хӏакъалъулъ. Анцӏила кӏигоясда гьоркьов вукӏаниги, гьев хилиплъизе хъван букӏана.
JHN.7.1	Гьелдаса хадув Гӏиса Галилеялъул росабалъе ва шагьаразде хьвадана. Ягьудиялде ине гьесие бокьичӏо, – гьев чӏвазе хӏаракат бахъулеб букӏиндалха ягьудияз. 
JHN.7.2	Жугьутӏазул Хъощал раялъул байрам тӏаде щолеб букӏана. 
JHN.7.3	Жиндирго вацаз Гӏисада абуна:
JHN.7.3	– Гьаниса вахъун Ягьудиялде а дуца гьарулел ишал дурго муридаздаги рихьизе. 
JHN.7.4	Гьунар бугев чияс гьеб бахчуларо, гӏадамазда бихьизабула. Гьединал хӏикматал ишал гьаризе бугеб дурго гьунар гӏаламалдаго бихьизабе.
JHN.7.5	(Жиндирго вацалгицин божулел рукӏинчӏо Гӏисада.)
JHN.7.6	Гӏисаца гьезда абуна:
JHN.7.6	– Дир заман жеги тӏаде щун гьечӏо, амма нужее бокьараб заман данде ккола. 
JHN.7.7	Гӏаламалда нуж рихине рес гьечӏо, амма дун гӏаламалда рихун вуго. Дица нугӏлъи гьабулеб бугелъул гӏаламалъулго квешал ишазе. 
JHN.7.8	Байрамалде а нужго. Амма гьеб байрамалде дун вачӏинаро, дир заман жеги тӏаде щун гьечӏо.
JHN.7.9	Гьедин гьездаги абун, Гӏиса Галилеялдаго чӏана.
JHN.7.10	Амма вацал байрамалде индал, гӏадамазда вихьиларедухъ, балъгого Гӏисаги вахъана гьезда хадув къватӏиве. 
JHN.7.11	Ягьудияз Гӏиса валагьулев вукӏана гьеб байрамалда.
JHN.7.11	– Дов чи кивдай вугев? – ан гьикъулеб букӏана гьез. 
JHN.7.12	Гӏадамазул руккалилъги гӏемер бицунеб букӏана гьесул хӏакъалъулъ. Лъикӏав чи вугилан цояз абулеб букӏана, гӏадамал махсароде кколев чи вугилан цогидаз абулеб букӏана. 
JHN.7.13	Амма балъго-гӏатӏго гурони Гӏисал цӏар бахъизе ягьудиязул чӏухӏби-хӏакимзабазукьа хӏинкъулел рукӏана гьел.
JHN.7.14	Байрамалъул чанго къо индал, Гӏиса Мукъадасаб Рокъове лъугьун вачӏана ва вагӏза-насихӏат гьабизе байбихьана. 
JHN.7.15	Лъиданиги аскӏове ун гӏелму лъазабичӏев чиясда Тӏухьдузда бугеб кисандай лъанаян хӏикмалъун рукӏана ягьудиял. 
JHN.7.16	Гӏисаца гьезда абуна:
JHN.7.16	– Гьаб гӏелму дир гуро, дун витӏарав Аллагьасул буго. 
JHN.7.17	Аллагьасул амру тӏубазабизе бокьарав чиясда лъала гьаб гӏелму дицаго ургъун бахъарабищ яги Аллагьасдасан бачӏарабищали. 
JHN.7.18	Жинцаго ургъун бахъарабгун цеве вахъунев чиясул мурад букӏуна жиндиего цӏар-рецц гьаби. Жив витӏарасе цӏар-рецц гьабизе бокьарав чи ритӏухъав вукӏуна, гьереси гьесул букӏунаро. 
JHN.7.19	Мусаца гурищ нужее къанун тараб? Амма нужер цонигияс цӏунулеб гьечӏо къанун. Щай нужеца дун чӏвазе къасд гьабулеб бугеб?
JHN.7.20	Гӏадамаз ахӏулеб букӏана:
JHN.7.20	– Мун жундуз ккун вуго. Мун чӏвазе къасд гьабулев чи щив вугев? – ан.
JHN.7.21	Гӏисаца абуна гьебмехалъ:
JHN.7.21	– Дица цохӏо мугӏжизат бихьизабуна, нуж киналго абуни жеги-жеги гьелда гӏажаиблъун руго. 
JHN.7.22	Мусал къануналъ малъулеб буго сунат гьабеян. (Гьебги Мусадасан бачӏараб гӏадат гуро, гьесде щвезегӏанго умумузул букӏараб буго.) Шамат къоялъги гьабулагуриха нужеца сунат. 
JHN.7.23	Мусал къануналъ изну кьола нужее шамат къоялъцин сунат гьабизе. Шамат къоялъ чи дица тӏуванго сахлъизавунилан щай нуж диде ццидалъ ругел? 
JHN.7.24	Тӏасан балагьун кьоге къимат, хӏакъикъатги цӏехон кье.
JHN.7.25	Гьебмехалъ Иерусалималдаса цо-цо гӏадамаз абуна:
JHN.7.25	– Чӏухӏби-хӏакимзабаз чӏвазе валагьулев вугев чицин гурищ гьадав? 
JHN.7.26	Балагье, халкъалда цеве вахъун кӏалъалев вуго, лъицаниги щибниги абулебги гьечӏо гьесда. Чӏухӏби-хӏакимзабазда лъалеб батила хӏакъикъаталдаги дов Масихӏ вукӏин. 
JHN.7.27	Амма нилъеда лъалагури дов кисаяли. Хӏакъикъияв Масихӏ вачӏараб мехалъ, лъиданиги лъалеб рагӏуларо гьев кисаяли.
JHN.7.28	Мукъадасаб Рокъоб вагӏза-насихӏат гьабулаго, Гӏисаца халкъалде ахӏана:
JHN.7.28	– Нужеда дун лъала. Дун кисаялиги лъала. Амма дунго лъикӏав лъугьун вачӏарав чи гуро дун, хӏакъав Аллагьас витӏана дун. Нужеда Гьев лъаларо. 
JHN.7.29	Амма дида лъала Гьев: Гьесда аскӏоса вачӏана дун. Гьес витӏана дун.
JHN.7.30	Гьебмехалъ Гӏиса кквезейилан лъугьана гьел, амма лъиданиги кӏвечӏо гьесда квер хъвазе. Гьелъие болжал щун букӏинчӏо. 
JHN.7.31	Халкъалъул руккалилъ рукӏаразул гӏемерисел божана Гӏисада. Гьез абулеб букӏана:
JHN.7.31	– Масихӏ вачӏараб мехалъ, гьесгицин рихьизарилищ нилъеда гьадигӏан гӏемерал мугӏжизатал?
JHN.7.32	Гӏисал хӏакъалъулъ гьедин абулеб рагӏана фарисеязда. Гьебмехалъ чӏахӏиял кашишзабазги фарисеязги Мукъадасаб Рукъалъул хъаравулзаби ритӏана ккун вачун гьевгун рачӏайилан.
JHN.7.33	Гӏисаца абуна:
JHN.7.33	– Гӏемераб заман хутӏун гьечӏо дие нужеда цадахъ вукӏине, кватӏичӏого ина дунго витӏарасда аскӏове. 
JHN.7.34	Кигӏан валагьаниги, ватиларо гьебмехалъ нужеда дун. Нужеда рачӏине кӏолеб бакӏ гуро доб дун унеб бакӏ.
JHN.7.35	Гьеб рагӏидал, ягьудияз цоцазда гьикъулеб букӏана:
JHN.7.35	– Киве инедай гьасие бокьун бугеб? Нилъеда гьев ватулареб бакӏгӏаги щибдай? Греказул шагьаразда ругел дол нилъеразда аскӏове инецин гуродай гьасда ракӏалда бугеб, добаги жиндирго дин малъизе? 
JHN.7.36	«Кигӏан валагьаниги, ватиларо гьебмехалъ нужеда дун. Нужеда рачӏине кӏолеб бакӏ гуро доб дун унеб бакӏ» – ан гьес абиялъул магӏна щибдай?
JHN.7.37	Байрамалъул ахирисеб бищунго хирияб къоялъ Гӏисаца, халкъалде хитӏаб гьабун, ахӏана:
JHN.7.37	– Къечарав чияс дида аскӏовеги вачӏун, къеч буссинабе. 
JHN.7.38	Тӏехьалда хъван бугебги ритӏухълъун, диде иман лъурасул рекӏелъан чӏаголъиялъул лъадал лъарал чвахила.
JHN.7.39	Жинде иман лъуразде рещтӏине бугеб Илагьияб Рухӏалъул бицунеб букӏана Гӏисаца. Амма Илагьияб Рухӏ жеги рещтӏун букӏунаро, Гӏиса жеги жиндирго кӏодолъиялде щун вукӏинчӏелъул.
JHN.7.40	Гьел рагӏаби рагӏидал, цо-цо гӏадамал гаргадизе лъугьана хӏакълъун гьав чи авараг вугилан. 
JHN.7.41	Цогидаз абулеб букӏана гьав Масихӏ вугилан. Галилеялда Масихӏ вахъуневищилан абулел чагӏиги рукӏана. 
JHN.7.42	Тӏехьалда бугин абулеб букӏана гьез, Давудил наслуялда вахъинин Масихӏ ва Давудил росулъ – Бетлегьемалда – гьавилин гьев. 
JHN.7.43	Гьедин Гӏисал бицун дагӏба-рагӏи ккана гьел гӏадамазда гьоркьоб. 
JHN.7.44	Гӏиса ккун вачун жанив тӏамизе бокьаралги рукӏана гьенир. Амма гьесда квер хъвазе кӏвечӏо лъиданиги.
JHN.7.45	Чӏахӏиял кашишзабазухъеги фарисеязухъеги Мукъадасаб Рукъалъул хъаравулзаби тӏадруссун рачӏараб мехалъ, Гӏиса щай вачинчӏевилан гьикъана гьезда. 
JHN.7.46	Хъаравулзабаз жаваб кьуна:
JHN.7.46	– Додин кӏалъалев чи жеги киданиги рагӏичӏо нижеда, – ян.
JHN.7.47	– Унго нужгийищха гьес гуккарал? – ан абуна фарисеяз. – 
JHN.7.48	Чӏухӏби-хӏакимзабазулги фарисеязулги цониги чи досда божун рихьанищ? 
JHN.7.49	Досда божула къануналъул хӏакъалъулъ жидеда щибниги лъаларел жагьилал гӏадамал, нагӏана батагийин гьезие!
JHN.7.50	Гьезда гьоркьов вукӏана добмехалъ Гӏисахъе ун вукӏарав Никодемги. Гьес абуна:
JHN.7.51	– Нилъер къануналда рекъон чиясда гӏайиб чӏвазе бегьулебищ, ахӏун аскӏовегун цин гьес бицунелъухъ гӏенеккичӏого ва гьесул ишалъул цӏех-рехги гьабичӏого?
JHN.7.52	– Мунги Галилеялдаса ватила, – ян абуна гьесда гьез. – Цониги авараг Галилеялъул ракьалда вахъинилан хъван гьечӏолъи дудаго бихьизе Тӏухьдул цӏале.
JHN.7.52	[
JHN.7.53	Цинги гьел рикьа-риххун рокъо-рокъоре ана.
JHN.8.1	Зайтуналъул магӏарде ана Гӏиса. 
JHN.8.2	Нахъисеб къоялъ радалго вачӏана гьев Мукъадасаб Рокъове. Тӏолабго халкъ бакӏарана гьесда аскӏобе. Гӏодов чӏун гьезие вагӏза-насихӏат гьабизе Гӏисаги лъугьана.
JHN.8.3	Диниял гӏалимзабаз ва фарисеяз Гӏисахъе ячун ячӏана росасе хилиплъун, зина гьабулаго тӏадккурай цо чӏужугӏадан. Гӏадамазда цее яхъун чӏезаюна гьез гьей. 
JHN.8.4	Цинги гьез Гӏисада абуна:
JHN.8.4	– Я, Мугӏалим! Зина гьабулей ятана гьай гӏадан. 
JHN.8.5	Мусаца жиндирго къануналда нижее амру гьабун буго гьадинал руччаби ганчӏал речӏчӏун чӏвазе кколин. Дуца щибилан абилеб?
JHN.8.6	Гӏисада гӏайиб чӏвазе рес ккелародайилан ургъунго кьураб суал букӏана гьеб.
JHN.8.6	Гӏодовеги къулун, чӏарбида килщица цо щибалиго хъвалев вукӏана Гӏиса. 
JHN.8.7	Нахъеги гьез добго суал кьедал, тӏаде ворхун, гьес абуна:
JHN.8.7	– Нужеда гьоркьоса цониги мунагь гьабичӏев чияс речӏчӏе гьелда тӏоцебе гамачӏ.
JHN.8.8	Нахъеги гӏодовеги къулун, чӏарбида хъвадаризе лъугьана гьев.
JHN.8.9	Гьеб рагӏидал, гьел цо-цоккун рахъун къватӏире ана, чӏахӏияздасан байбихьун. Гӏисаги гьесда цее эхетарай дой гӏаданги хутӏана гьенир. 
JHN.8.10	Тӏаде ворхун, Гӏисаца гьелда гьикъана:
JHN.8.10	– Йо, чӏужугӏадан, кире арал дол? Цониги чи хутӏичӏевищ дуе тамихӏ гьабизе?
JHN.8.11	– Хутӏичӏо, Бетӏерчӏахъад, – абун жаваб кьуна гьелъ.
JHN.8.11	Гӏисаца гьелда абуна:
JHN.8.11	– Дицаги гьабиларо дуе тамихӏ. А дурго гьанже. Гьанжеялдаса хадуб тӏокӏаб мунагьги гьабуге.]
JHN.8.12	Гьадинаб вагӏза-насихӏатги гьабуна Гӏисаца гьезие:
JHN.8.12	– Дун вуго гьаб дуниялалъул Нур. Дида нахъвилълъарав цониги чи бецӏлъуда хьвадизе гьечӏо. Гӏумру гвангъизабулеб Нур гьесда цадахъ букӏине бугелъул.
JHN.8.13	Гьебмехалъ фарисеяз абуна:
JHN.8.13	– Дуцаго дуего гьабулеб бугеб дур нугӏлъи кьучӏаб букӏунаро.
JHN.8.14	Гӏисаца абуна:
JHN.8.14	– Дицаго дирго хӏакъалъулъ гьабулеб бугониги, гьеб нугӏлъи кьучӏаб буго, дида лъалелъул дун киса вачӏаравали ва киве унев вугевали. Нужеда лъаларо дун киса вачӏаравали ва киве унев вугевали. 
JHN.8.15	Нужеца суд гьабула гӏадамаз гӏадин, амма дица лъиениги суд гьабуларо. 
JHN.8.16	Дица суд гьабунигицин, гьеб ритӏухъаб букӏина, дун дунго цохӏо гьечӏелъул, дун витӏарав Эменги вугелъул дида цадахъ. 
JHN.8.17	Нужер къануналдагицин хъван бугогури кӏиго чиясул нугӏлъи гӏолилан. 
JHN.8.18	Дицаги гьабулеб буго диего нугӏлъи, дун витӏарав дир Инсуцаги гьабулеб буго.
JHN.8.19	– Дур эмен кив вугев? – ан гьикъана гьесда.
JHN.8.19	Гӏисаца жаваб кьуна:
JHN.8.19	– Я, дун, яги дир Эмен нужеда лъаларо. Дун лъалевани, дир Эменги лъалаан нужеда.
JHN.8.20	Гьеб вагӏза-насихӏат Гӏисаца гьабуна Мукъадасаб Рукъалъул азбаралъуб, садакъадул гӏарац лъолеб гъансида аскӏов вахъунги чӏун. Лъицаниги кквечӏо гьев, жеги гьелъие болжал щун букӏинчӏо.
JHN.8.21	Гьанжеги Гӏисаца гьезда абуна:
JHN.8.21	– Дун нужеда аскӏоса ине вуго. Дун валагьулел рукӏина нуж, амма гьедин мунагьазул цӏовухъе хвела, дун араб бакӏалде рачӏинеги кӏвеларо нужеда.
JHN.8.22	Ягьудияз абуна:
JHN.8.22	– Живго жинцаго чӏвазехъинцин вугодай? Дун араб бакӏалде рачӏине нужеда кӏвеларинги абулеб буго.
JHN.8.23	Гӏисаца гьезда абуна:
JHN.8.23	– Нуж руго гӏодор рижарал, дун вуго тӏасан вачӏарав. Нуж руго гьаб дуниялалъул чагӏи, дун гьаб дуниялалъул чи гуро. 
JHN.8.24	Гьединлъидалин дица нужеда абулеб бугеб нуж мунагьазул цӏовухъе хвезе ругилан. Дов
JHN.8.25	– Мун щивха кколев? – ан гьикъана гьез.
JHN.8.25	Гӏисаца гьезие жаваб кьуна:
JHN.8.25	– Дун щивали авалалдаса бахъарабго бицана дица нужеда. 
JHN.8.26	Нужер хӏакъалъулъги гӏемераб жо бицине кӏвелаан дида ва суд гьабизеги кӏвелаан. Амма дица гьаб халкъалъе бицунеб буго дун витӏарав Аллагьасдасан рагӏарабщинаб. Цӏакъ ритӏухъавин гьев вугев!
JHN.8.27	Гьезда бичӏчӏичӏо Инсул хӏакъалъулъ бицунеб букӏин. 
JHN.8.28	Цоги Гӏисаца абуна:
JHN.8.28	– Гӏадамил Лъимер борхатаб бакӏалде вахинавидал, лъала Дов – Дун вукӏин, дунго лъикӏав лъугьун дица щибниги гьабулеб букӏинчӏеблъи, дир Инсуца дида малъухъе дица нужедаги бицунеб букӏараблъи. 
JHN.8.29	Дун Витӏаравги дунгун цадахъ вуго. Гьес дун дунго цохӏо течӏо, гьев разилъулебщинаб иш гьабулеб бугелъул дица кидаго.
JHN.8.30	Гӏисаца гьедин абидал, гӏемераз иман лъуна гьесде.
JHN.8.31	Жинде иман лъурал ягьудиязда Гӏисаца абуна:
JHN.8.31	– Дир рагӏи нужеца рекӏелъ цӏунани, унго-унгоял дир муридал рукӏина нуж. 
JHN.8.32	Хӏакъабщинаб лъала нужеда, ва гьелъ нуж тархъан гьарила.
JHN.8.33	Гьез абуна:
JHN.8.33	– Ниж Ибрагьимил наслу буго, лъилниги лагъзаллъунги рукӏинчӏо киданиги. Ниж тархъан гьарилин абураб рагӏиялъул магӏна щиб?
JHN.8.34	Гӏисаца жаваб кьуна:
JHN.8.34	– Хӏакълъун абулеб буго дица нужеда: мунагь гьабуравщинав чи ккола мунагьалъул лагъ. 
JHN.8.35	Масала, цо пуланав лагъ жиндирго бетӏергьанасул рокъов кидаго гуро вукӏунев, амма вас инсул рокъов кидаго вукӏуна. 
JHN.8.36	Васас тархъан гьаруни, хӏакъикъаталдаги тархъанлъила нуж. 
JHN.8.37	Дида лъала нуж Ибрагьимил наслу букӏин. Амма нужеца дун чӏвазе къасд гьабулеб буго, дир рагӏи нужер ургьибе унеб гьечӏелъул. 
JHN.8.38	Дица нужеда малъулеб буго дир Инсуда аскӏоб дида бихьараб къагӏидаялъ. Нужецайин абуни гьабулеб буго нужерго инсудасан рагӏараб къагӏидаялъ.
JHN.8.39	– Нижер эмен Ибрагьим вуго, – ян абуна гьез.
JHN.8.39	Гӏисаца абуна:
JHN.8.39	– Нуж Ибрагьимил лъимал рукӏаралани, Ибрагьимица гьабураб гьабилаан нужеца. 
JHN.8.40	Нужецани дун – Аллагьасдасан рагӏараб хӏакъаб рагӏи нужеда бицарав чи – чӏвазе къасд гьабулеб буго. Амма Ибрагьимица гьединаб иш гьабичӏо. 
JHN.8.41	Нужерго инсуца гьабураб гьабулеб буго нужеца.
JHN.8.41	Гьез абуна:
JHN.8.41	– Ниж зинаялдасан ккарал гуро. Нижер цо эмен вуго – Аллагь!
JHN.8.42	Гӏисаца гьезда абуна:
JHN.8.42	– Нужер эмен Аллагь вукӏаравани, нужее дун вокьилаан. Дун Аллагьасдасан вачӏун рещтӏарав вугелъул гьаниве. Дунго лъикӏав лъугьун вачӏинчӏо дун, гьес витӏун вачӏана. 
JHN.8.43	Нужеда дир рагӏи бичӏчӏулеб гьечӏо, нужеда гьеб рагӏизе рес гьечӏелъул. 
JHN.8.44	Илбис буго нужер эмен. Нужер эменлъун кколеб илбисалъулаб тӏубазабулеб буго нужеца. Бачӏинго сундасан букӏараб илбисалъул? Чи чӏваялдасан гурищ? Ритӏухълъиялъул рахъги кквечӏо гьелъ, ритӏухълъи гьелъулъ жиндилъго гьечӏелъул. Гьереси – гьелъул кӏалдиб ругьунаб мацӏ буго, тӏолабго гьересиги гьелдасан бачӏараб бугелъул. 
JHN.8.45	Дида нуж божулел гьечӏо, дица битӏараб бицунеб бугелъул. 
JHN.8.46	Нужер цониги чиясда кӏвелищ мунагь бугин дидайилан абизе? Дица битӏараб бицунеб бугеб мехалъги щай нуж дида божуларел? 
JHN.8.47	Аллагьасдасан вачӏарав чи Аллагьасул рагӏухъги гӏенеккула. Нуж Аллагьасдасан ругелал гурелъул, нуж гӏенеккулел гьечӏо.
JHN.8.48	Ягьудияз гьесда абуна:
JHN.8.48	– Мун самарияв вугин ва жундуз ккунги вугин абун нижеда гьоркьоб тӏибитӏун бугеб хабарги гьересийищха?
JHN.8.49	Гӏисаца гьезие жаваб кьуна:
JHN.8.49	– Дун жундуз ккун гьечӏо. Дица дирго Эмен кӏодо гьавулев вуго, нужецайин абуни, дун хӏакъир гьавулев вуго. 
JHN.8.50	Амма дун рецц-бакъ къваригӏарав чиги гуро. Дие рецц-бакъ гьабизе бокьаравги вугевха, гьес гьабила нужее суд. 
JHN.8.51	Хӏакълъун абулеб буго дица нужеда: дир рагӏи рекӏелъ цӏунаравщинав чи абадул абадиялъ хвезе гьечӏо.
JHN.8.52	Ягьудияз гьесда абуна:
JHN.8.52	– Гьанже тӏубанго хӏакълъана нижее мун жундуз ккун вугевлъи. Ибрагьим хвана, цогидал аварагзабиги хвана. Дуцани абулеб буго дур рагӏи рекӏелъ цӏунаравщинав чи абадул абадиялъ хвезе гьечӏилан. 
JHN.8.53	Нижер эмен Ибрагьимидасаги цӏакъав чийищха мун кколев? Цогидал аварагзабаздасаги цӏакъав чийищха? Ибрагьимги хвана, гьел цоялги хвана. Мун щив гьедигӏан кутакав чи?
JHN.8.54	Гӏисаца жаваб кьуна:
JHN.8.54	– Дицаго диего рецц-бакъ гьабуни, гьеб букӏина гӏададисеб чӏанда-хабар. Нижер Аллагьилан нужеца абулев дир Инсуца гьабулеб буго дие рецц-бакъ. 
JHN.8.55	Нужеда киданиги лъалароан Гьев. Амма дида Гьев лъала. Дида Гьев лъаларилан дица абуни, дунги вукӏина нужеда релълъарав гьерсихъан. Дида Гьев лъала ва Гьесул рагӏи рекӏелъ цӏунун буго дица. 
JHN.8.56	Нужер эмен Ибрагьим цӏакъ вохана, дун вачӏараб къо бихьидал. Гьесда бихьана дун вачӏараб къо ва гьелдаса вохана.
JHN.8.57	Гьебмехалъ ягьудияз гьесда абуна:
JHN.8.57	– Жеги кӏикъоялда анцӏго сонцин бачӏев дуда Ибрагьим кин вихьулев?
JHN.8.58	Гӏисаца гьезда абуна:
JHN.8.58	– Хӏакълъун абулеб буго дица нужеда: жеги Ибрагьим авараг вахъиналдего вукӏана дун.
JHN.8.59	Гьесда речӏчӏизе ганчӏал кодоре росана гьебмехалъ ягьудияз. Гӏиса гӏадамазул руккалилъ вахчана ва Мукъадасаб Рокъоса къватӏиве ана.
JHN.9.1	Гьениса унаго Гӏисада ватана эбелалъ гьавуралдасаго бецав цо чи. 
JHN.9.2	Гӏисада муридаз гьикъана, гьев чиясул мунагь букӏунищ яги гьесул эбел-инсул мунагь букӏунищ эбелалъул ургьивго гьев бецав вугев. 
JHN.9.3	Гӏисаца абуна:
JHN.9.3	– Я гьев чиясул, яги гьесул эбел-инсул мунагь букӏун гуро гьев бецлъарав, Аллагьасул къудрат гьесдалъун загьирлъизе бецлъана гьев. 
JHN.9.4	Дун витӏарав Аллагьас тӏадкъараб иш, бакъ цебе букӏаго, тӏубазе ккола нилъеца. Тӏаде щолеб буго лъиданиги щибниги гьабизе кӏолареб сордо. 
JHN.9.5	Гьаб дуниялалда дун вугебгӏан заманаялъ гьаб дуниялалъе Нур ккола дун.
JHN.9.6	Гьединги абун, Гӏисаца ракьалде туна, хӏацӏуца хӏурги буцун, гьеб бахана бецасул беразда. 
JHN.9.7	Цинги Гӏисаца гьесда абуна:
JHN.9.7	– Шилоахӏ («Чапар» абураб магӏна ккола гьелъул) хӏавузалъухъеги ун, гьумер чуре дурго, – ян.
JHN.9.7	Гьениб гьумер чурарабго беразда канлъиги бихьун, тӏадвуссун вачӏана гьев чи. 
JHN.9.8	Гьесул мадугьалзабазги къватӏахъ гьарделев гьев вихьаразги цоцазда гьикъулеб букӏана дова садакъа гьарулев вукӏарав бецав чи гурищ гьавилан. 
JHN.9.9	Уйилан абулеб букӏана цо-цояз, цогидаз абуна дов гурин, досда релълъарав чи вугилан. Жив вугин гьевилан абуна гьес.
JHN.9.10	– Кинха дуда канлъи бихьараб? – ан гьикъана гьез гьесда.
JHN.9.11	Гьес жаваб кьуна:
JHN.9.11	– Цо Гӏиса абулев чияс жиндирго хӏацӏуца буцун хӏур бахана дир беразда. Цинги гьес дун Шилоахӏ хӏавузалъухъе гьумер чуризе витӏана. Гьениб гьумер чурарабго, дир беразда канлъиги бихьана.
JHN.9.12	Гьев чи кив вугевилан гьикъидал, жинда лъаларилан абуна гьес.
JHN.9.13	Бецав вукӏун канлъи бихьарав гьев чи фарисеязухъе вачана гьез. 
JHN.9.14	(Хӏацӏуца хӏурги буцун, гьесул беразда Гӏисаца канлъи бихьизабураб къо шамат къо букӏана.) 
JHN.9.15	Фарисеязги гьикъана гьесда дур бецал беразда канлъи кин бихьарабилан. Гьес гьезда бицана хӏацӏуца буцун хӏур баханин дос жиндир беразда ва гьумер чурараб мехалъ канлъиги бихьанилан. 
JHN.9.16	Цо-цо фарисеял гаргадизе лъугьана шамат къоялъул къанун цӏунуларев гьев Аллагьасдасан вачӏарав чи гурилан. Цогидаз абуна мунагь-хӏакъ тӏад бугев чиясда гьединаб мугӏжизат бихьизабизе кин кӏолебилан. Гьединаб дагӏба-къец ккедал, 
JHN.9.17	дов бецав вукӏун канлъи бихьарав чиясда гьикъана гьез нахъеги:
JHN.9.17	– Дур бецал беразда канлъи бихьизабурав чиясул хӏакъалъулъ щиб дуца абилеб?
JHN.9.17	Авараг вугин довилан кьуна гьес жаваб.
JHN.9.18	Ягьудиязе бокьун букӏинчӏо бецав вукӏун гьев чиясда канлъи бихьанилан абураб жоялда божизе. Хадув чи витӏун гьесул эбелги эменги ахӏана гьенире. 
JHN.9.19	Цинги гьезда гьикъана:
JHN.9.19	– Эбелалъул ургьисаго бецав вукӏанилан нужеца бицунев гьав чи нужер васищ? Гьасул беразда канлъи кин бихьарабали лъалебищ нужеда?
JHN.9.20	Эбелалъги инсуцаги абуна нижеда лъала гьев чи нижер вас вугевлъи ва эбелалъул ургьисаго бецав вукӏаравлъиги. 
JHN.9.21	Амма гьесда гьанже канлъи щай бихьулеб бугебалиги ва лъица гьев сахлъизавуравалиги нижеда лъаларо. Гьесда жиндаго гьикъе. Балугъав чи вуго, жинцаго бицине биччанте.
JHN.9.21	(
JHN.9.22	Ягьудиязул чӏухӏби-хӏакимзабазукьа хӏинкъун абуна гьаз гьедин: гьез лъазабун букӏиндалха, Гӏисал рахъалъ Масихӏ вугин гьевилан абурав чи синагогаялъуве виччазе гьечӏилан. 
JHN.9.23	Гьединлъидалин гьаз абураб жидер вас балугъав чи вугин, гьесда жиндаго гьикъейилан.)
JHN.9.24	Ягьудияз нахъеги аскӏове ахӏун, гьесда абуна:
JHN.9.24	– Аллагьасда цебе гьереси бицунге! Нижеда лъарабин мун сахлъизавурав чи мунагьазул цӏурав чи вугевлъи.
JHN.9.25	Гьес абуна:
JHN.9.25	– Дида лъаларо мунагьазул цӏурав чи вугевищ гьев яги гьечӏевищали. Дида лъала цо жо: дун бецав вукӏаравлъи ва гьанже дида канлъи бихьулеб бугеблъиги.
JHN.9.26	Нахъеги гьикъана гьесда:
JHN.9.26	– Щиб дос дуе гьабураб? Кин дос дур беразда канлъи бихьизабураб?
JHN.9.27	Гьес жаваб кьуна:
JHN.9.27	– Дица бицунеб мехалъ гӏенеккунищ нуж рукӏинчӏел? Цоги нухалъ гьелъухъ гӏенеккун щай нужее? Яги досул муридаллъун лъугьинейищ нужееги бокьун бугеб?
JHN.9.28	– Нижни Мусал муридал руго. Мун вуго досул муридлъун лъугьун! – ан тӏаделъана гьесде фарисеял. 
JHN.9.29	– Нижеда лъала Мусада Аллагь кӏалъаравлъи, довин абуни, киса-щивалицин лъаларев чи вуго.
JHN.9.30	Бецав вукӏун канлъи бихьарас абуна гьезда:
JHN.9.30	– Хӏикматаб жо буго нужеда дов киса-щивали лъалеб гьечӏолъи. Амма дос дир беразда канлъи бихьизабуна. 
JHN.9.31	Нилъеда лъала мунагь-хӏакъалъул агьлуялъухъ Аллагь гӏенеккуларевлъи. Аллагь гӏенеккула жиндие мутӏигӏав, жиндир амру тӏубазабулев чиясухъ. 
JHN.9.32	Киданиги рагӏун букӏинчӏо эбелалъул ургьисаго бецав чиясда лъицаниги канлъи бихьизабун бугилан. 
JHN.9.33	Дов чи Аллагьасдасан вачӏарав вукӏинчӏевани, щибго гьабун бажарилароан досухъа.
JHN.9.34	Эбелалъ гьавуралдасаго мунагьазул цӏурав дуцагийищ нижее гӏакълу кьолеб бугебилан, ццин бахъун, къватӏиве гъуна гьез гьев.
JHN.9.35	Гьез къватӏиве гъун вугилан рагӏидал, Гӏисаца гьев чи валагьана ва Гӏадамил Лъимада мун божулищилан гьикъана. 
JHN.9.36	Гьес жаваб кьуна:
JHN.9.36	– Я, Бетӏерчӏахъад, гьесда божизе ккани, цин гьев лъазе ккеларищ?
JHN.9.37	Гӏисаца гьесда абуна:
JHN.9.37	– Гьев дуда цевеги вихьана ва гьабсагӏат дуда кӏалъалевги вуго.
JHN.9.38	– Я, Бетӏерчӏахъад, дуда божула! – ян абуна гьев чияс ва гьебсагӏат Гӏисада цеве суждаялда чӏана.
JHN.9.39	Гӏисаца абуна:
JHN.9.39	– Гьаб дуниялалде дун суд гьабизе вачӏун вуго: бецазда канлъи бихьизе, канлъи бихьулелал бецлъизе.
JHN.9.40	Гьедин абулеб мехалъ аскӏор рукӏарал цо-цо фарисеяз гьикъана жалги бецалищха ругелан. 
JHN.9.41	Гӏисаца гьезда абуна:
JHN.9.41	– Нуж бецал рукӏаралани, нужее мунагь букӏинароан. Канлъи бихьулилан нужеца абулеб бугелъул, мунагь тӏаса инаро нужедаса.
JHN.10.1	Хӏакълъун абулеб буго дица нужеда: нуцӏихъан гурони, цогидаб бакӏалдасан гӏиял чолониве лъугьарав чи ккола цӏогьор яги хъачагъ. 
JHN.10.2	Нуцӏихъан вачӏуна гьезул вехь. 
JHN.10.3	Ворчӏухъанас гьесие нуцӏа ричӏула, чахъабазда гьесул гьаракь рагӏула. Цо-цоккун щибалъул цӏарги ахӏун, вехьас чахъаби чолониса къватӏире риччала. 
JHN.10.4	Жиндирго киналго чахъаби къватӏире риччараб мехалъ, вехь рехъада цеве вилълъуна, чахъабиги гьесда хадур уна, гьезда гьесул гьаракь лъалелъул. 
JHN.10.5	Амма цогидав чиясда хадуб унаро рехъен, гьесда аскӏоса лъутула чахъаби, чияр гьаракь гьезда лъаларелъул.
JHN.10.6	Гьеб мисал бачун, Гӏисаца сундул хӏакъалъулъ бицунеб бугебали бичӏчӏичӏо гьезда.
JHN.10.7	Гӏисаца цоги абуна:
JHN.10.7	– Хӏакълъун абулеб буго дица нужеда: дун вуго чахъабазул чолол кӏалтӏа бугеб нуцӏа. 
JHN.10.8	Дун вачӏиналде рукӏарал киналго руго цӏогьалги хъачагъалги. Гьединлъидал чахъаби гьезухъ гӏенеккичӏо. 
JHN.10.9	Дун вуго нуцӏа. Гьеб нуцӏа рагьаравщинав хвасарлъила, жанивеги ина, къватӏивеги вачӏина, квине жоги щвела. 
JHN.10.10	Цӏогьор вачӏунаро – бикъизе, чӏвазе, хвезабизе гурони. Дун вачӏун вуго гӏумру кьезе, гьарзаяб гӏумру кьезе. 
JHN.10.11	Дун вуго лъикӏав вехь. Лъикӏав вехьас чахъабазе гӏоло рухӏги кьола. 
JHN.10.12+JHN.10.13	Амма мухьдахъ ккурав вехь вехь гуро, чахъаби чияр ругелъул. Бацӏ рехъалъе бачӏунеб бихьани, рехун гӏиги тун, лъутун уна гьев. Бацӏ рехъалъ речӏчӏула, гӏи рахъ-рахъалде лъутизабула, мухьдахъ ккурав вехьасе гьезул ургъел гьечӏелъул. 
JHN.10.14	Дун вуго лъикӏав вехь. Дида дирго чахъабиги лъала, дирго чахъабазда дунги лъала. 
JHN.10.15	Гьелдаго релълъун, дир Инсуда дунги лъала, дида Эменги лъала. Дица дирго рухӏги кьела чахъабазе гӏоло. 
JHN.10.16	Гьеб рехъалъ гьечӏел цоги чахъабиги руго дир. Гьелги рачине ккола дица дирго рехъалъе. Гьелги гӏенеккизе руго дир гьаркьихъ. Гьебмехалъ букӏина цого рехъен ва цохӏо вехьги вукӏина. 
JHN.10.17	Цӏидасан нахъе щвезелъун дица дирго рухӏ кьолеб бугелъулин Инсуе дун вокьулев. 
JHN.10.18	Лъицаниги тӏамулев гьечӏо дун дирго рухӏ кьезе. Дицаго кьолеб буго дица гьеб. Дир ихтияр буго рухӏ кьезеги, кьуни – гьеб нахъе босизеги буго дир ихтияр. Гьедин амру гьабуна дие Инсуца.
JHN.10.19	Гьеб рагӏидал, ягьудиязул нахъеги дагӏба-рагӏи ккана. 
JHN.10.20	Гӏемерисез абулеб букӏана жундуз бетӏер сверизабун бугин гьесул, гьесухъ гӏенеккиго щайин нужеейилан. 
JHN.10.21	Цогидаз абулеб букӏана жундуз ккурав чи гӏадин кӏалъалев гьечӏин. Жундузда кӏолебищин бецал беразда канлъи бихьизабизе.
JHN.10.22	Тӏаде щвана Иерусалималда Цӏилъиялъул байрам
JHN.10.23	Мукъадасаб Рокъове вачӏун, Сулайманил рагъида дове-гьаниве хьвадулев вукӏана Гӏиса. 
JHN.10.24	Тӏаде гурун рачӏун, ягьудияз гьесда абуна:
JHN.10.24	– Кидалъагӏан дуца ниж щакдаризе тӏамилел? Мун Масихӏ ватани, рагьун абе нижеда!
JHN.10.25	Гӏисаца абуна:
JHN.10.25	– Дица абунагури нужеда, амма нуж божичӏо. Дир Инсуца тӏамун, дица гьарулел ругел ишаз нугӏлъи гьабулеб бугогури дие. 
JHN.10.26	Дир рехъадул чахъаби гурелъул, божулел гьечӏо нуж. 
JHN.10.27	Дир чахъабазда дир гьаракь рагӏула, дида гьелги лъала ва гьел дида хадурги рачӏуна. 
JHN.10.28	Дица гьезие абадияб гӏумруги кьола. Гьел абадул абадиялъго хвезе гьечӏо ва лъиданиги кӏвеларо гьел дида кодоса рахъизе. 
JHN.10.29	Дихъе гьел кьурав дир Эмен вуго бищунго хӏалкӏолъи кӏудияв Бетӏергьан. Лъиданиги кӏвеларо гьел дир Инсуда кодоса рахъизе. 
JHN.10.30	Дир Эменги дунги – цого руго.
JHN.10.31	Гьебмехалъ ягьудияз Гӏисада речӏчӏизе нахъеги ганчӏал кодоре росана. 
JHN.10.32	Гӏисаца гьезда абуна:
JHN.10.32	– Дир Инсул амруялдалъун гӏемерал лъикӏал ишал гьаруна дица нужеда цере. Гьел ишазул кинабаб сабаблъунха нужеца дида ганчӏал речӏчӏизехъин ругел?
JHN.10.33	Ягьудияз гьесие жаваб кьуна:
JHN.10.33	– Дуца гьабураб лъикӏлъиялъухъ гуро нижеца дуда ганчӏал речӏчӏизехъин ругел. Аллагьасде дандечӏарал гӏасиял-пасикъал рагӏабазухъ речӏчӏулел руго. Инсан вугониги, дуцаго мунго Аллагьлъун рикӏкӏунев вуго.
JHN.10.34	Гӏисаца гьезда абуна:
JHN.10.34	– Нужер къануналда хъван гьечӏищ гьадинаб калима: «Дица абуна нуж аллагьзаби ругилан». 
JHN.10.35+JHN.10.36	Тӏухьдузда хъван бугеб хисизабизе бегьуларо. Бичасул калам рещтӏаразда Бетӏергьанасцин аллагьзабийилан абун буго. Вацӏцӏадав илчилъун гьавун, гьес дуниялалде витӏарав Дун Аллагьасул Вас вугилан абурал дир рагӏаби Аллагьасда дандечӏарал ругин абизе кин нужеда кӏолеб? 
JHN.10.37	Дир Инсуца гьабулеб иш дицаги гьабулеб гьечӏеб батани, божуге нуж дида. 
JHN.10.38	Дир Инсуца гьабулеб иш дицаги гьабулеб бугелъул, дида божичӏони, дир ишаздагӏаги божа. Гьебмехалъ лъала ва бичӏчӏила дилъ дирго Эмен вукӏин ва дирго Инсулъ дун вукӏин.
JHN.10.39	Гӏиса кквезейилан лъугьана нахъеги ягьудиял, амма гьезда кодоса ворчӏана гьев. 
JHN.10.40	Гӏиса нахъеги Иорданалъул добцояб рахъалде, Яхӏяца гӏадамал лъадалъ ччун рахъулел рукӏараб бакӏалде, ана ва гьенив чӏана. 
JHN.10.41	Гьениреги гӏемерал гӏадамал рачӏана Гӏисада хадур. Гьез абулеб букӏана:
JHN.10.41	– Яхӏяца цониги мугӏжизат бихьизабичӏо, амма гьав Чиясул хӏакъалъулъ гьес абураб щибаб рагӏи битӏараб букӏун буго.
JHN.10.42	Гьенире рачӏаразул гӏемерисез Гӏисаде иман лъуна.
JHN.11.1	Бетания шагьаралдаса Лазарилан абулев цо чи унтун вукӏана. 
JHN.11.2	Гьеб Бетаниялда яшав гьабун рукӏана цо Марям абулей гӏаданги гьелъул яц Мартаги. Гьеле гьей Марямицайин Гӏисал хӏатӏазда махӏ гьуинаб нах бахараб ва жиндирго ботӏрол расуца гьел ракъвазарурал. Гьелъул вац вукӏана Лазар. 
JHN.11.3	Яцаз Гӏисахъе ругьел битӏана: «Я, Бетӏерчӏахъад, дуе хирияв чи унтун вуго», – ян. 
JHN.11.4	Гьеб ругьел бачӏиндал, Гӏисаца абуна:
JHN.11.4	– Гьеб унтуца Лазар холаро. Гьеб буго Аллагь машгьурлъизе ва Аллагьасул Васас живго гьелдалъун машгьурлъизавизе Лазариде тӏамураб унти.
JHN.11.5	Марямги, гьелъул яцги, Лазарги цӏакъ рокьулаан Гӏисае.
JHN.11.6	Гьев унтун вугилан рагӏидалги, кӏиго къоялъ гьенивго чӏана Гӏиса. 
JHN.11.7	Цинги гьес муридазда абуна Ягьудиялде тӏадруссине кколилан. 
JHN.11.8	Муридаз абуна:
JHN.11.8	– Я, Рабби, Ягьудиялда дуда ганчӏал речӏчӏизехъин рукӏаралдаса гӏемер заман инчӏогури. Гьениве тӏадвуссине щай дуе бокьун бугеб?
JHN.11.9	Гӏисаца абуна:
JHN.11.9	– Цо къоялъе букӏуна анцӏила кӏиго сагӏат. Къад сапаралде вахъарав чи хӏетӏе тункун гӏодов кколаро, нухда гьесие канлъи букӏунелъул. 
JHN.11.10	Амма сардилъ сапаралде вахъарав чиясул хӏетӏе тарула, нухда канлъи букӏунарелъул.
JHN.11.11	Цоги гьес абуна:
JHN.11.11	– Нилъер гьудул Лазар кьижун ккун вуго. Гьев вигьинавизе инехъин вуго дун.
JHN.11.12	Муридаз абуна:
JHN.11.12	– Я, Бетӏерчӏахъад, кьижун ккарав ватани, мадар лъугьина гьесул.
JHN.11.13	Гӏисаца абулеб букӏана Лазар хун вугилан, амма муридазда бичӏчӏана гьадинго кьижун ккун вугилан абулеб бугилан. 
JHN.11.14	Гьебмехалъ Гӏисаца рагьун бицана гьезда Лазар хванилан.
JHN.11.15	– Нужер талихӏ ккана дун дова вукӏинчӏолъи, гьанже нужее рес ккела дида божизе. Рилълъа доре.
JHN.11.16	«Кӏилъилав» абун тӏокӏцӏар бугев Фомаца цогидал муридазда абуна:
JHN.11.16	– Рилълъа Мугӏалимасда цадахъ, гьев хваралъур хвезе!
JHN.11.17	Гӏиса Бетаниялде щведал, Лазар хабалъ вукъаралдаса ункъо къо бан батана. 
JHN.11.18	Иерусалималдаса Бетаниялде лъабго километр гурони букӏинчӏо. 
JHN.11.19	Мартахъеги Марямихъеги вацасул зигараялъ Иерусалималдаса рачӏарал гӏемерал ягьудиялги рукӏана гьенир. 
JHN.11.20	Гӏиса вачӏунев вугилан рагӏидал, Марямги магӏирокъойго тун, Марта ана гьесда данде. 
JHN.11.21	Мартаца Гӏисада абуна:
JHN.11.21	– Я, Бетӏерчӏахъад, мун гьанив вукӏаравани, хвелароан дир вац! 
JHN.11.22	Амма гьанжеги ракӏчӏун лъала дида дур кинаб букӏаниги гьари-дугӏа Аллагьас нахъчӏвалареблъи.
JHN.11.23	Дур вац хваралъуса вахъине вугилан абуна гьелда Гӏисаца.
JHN.11.24	Мартаца абуна къиямасеб къоялъ гьев тӏаде вахъуневлъи жиндаги лъалин. 
JHN.11.25	Гӏисаца гьелда абуна:
JHN.11.25	– Дицайин хварал рахъинарулел, дицайин чӏаголъизарулел. Дида божарав чи хваравги чӏаголъила. 
JHN.11.26	Гьаб дуниялалда вугевщинав дида божулев чи абадул абадиялъ хвезе гьечӏо. Гьелда мун божулищ? – ан гьикъана Гӏисаца.
JHN.11.27	Гьелъ жаваб кьуна:
JHN.11.27	– Я, Бетӏерчӏахъад, дун божана дуниялалде вачӏине вугев Аллагьасул Вас Масихӏ мун вукӏиналда.
JHN.11.28	Гьединги абун, рокъое ана Марта. Цогидаздаса балъго гьелъ Марямида абуна Мугӏалим вачӏун вугин ва гьес мун ахӏулей йигин. 
JHN.11.29	Гьебсагӏат Гӏисада аскӏое ине гӏедегӏун къватӏие яхъана Марям. 
JHN.11.30	Росулъеги лъугьинчӏого, Марта жинда данде ячӏараб бакӏалда чӏун вукӏана Гӏиса. 
JHN.11.31	Марям гӏедегӏун къватӏие яхъун уней йихьидал, зигараялъ рачӏун рукӏарал ягьудиязда ккана вацасухъ гӏодизе хабаде уней ятилин гьейилан. Гьелги ана Марямида хадур рахъун. 
JHN.11.32	Гӏисада аскӏое щведал, гьесул хӏатӏазда цее кӏалагъоркье речӏчӏун, Марямица гӏодилаго абуна:
JHN.11.32	– Я, Бетӏерчӏахъад, мун гьанив вукӏаравани, хвелароан дир вац!
JHN.11.33	Гӏодулей Марямги гьелда цадахъ гӏодулел гӏадамалги рихьун, цӏакъго ракӏбакъван, къварилъахъдана Гӏиса.
JHN.11.34	– Кив нужеца гьев вукъарав? – ан гьикъана Гӏисаца.
JHN.11.34	– Я, Бетӏерчӏахъад, вилълъа дудаго бихьизабизе, – ян абуна гьез.
JHN.11.35	Гӏиса гӏодана гьебмехалъ. 
JHN.11.36	Гӏиса гӏодулев вихьидал, гӏадамаз абуна Лазар гьасие вокьулев вукӏун вугеб куц бихьуларищилан. 
JHN.11.37	Бецасда канлъи бихьизабурав чиясда Лазар хвалдаса ворчӏизавизеги кӏвелаанилан абуна цо-цояз.
JHN.11.38	Дагьабги ракӏбакъван, Гӏиса Лазарил хабаде ана. Хоб букӏана нохъода жаниб, кӏалтӏа гамачӏги букӏана. 
JHN.11.39	Гӏисаца абуна гьеб гамачӏ нахъе босейилан. Хварасул яц Мартаца абуна:
JHN.11.39	– Я, Бетӏерчӏахъад, Лазар вукъаралдаса ункъабилеб къо буго, махӏ бахъун батила.
JHN.11.40	Гӏисаца гьелда абуна:
JHN.11.40	– Дица абичӏищ дуда, мун божани, Аллагьасул хӏалкӏолъи бихьилин дудаян.
JHN.11.41	Гамачӏ нахъе босана.
JHN.11.41	Зобалаздеги валагьун, Гӏисаца абуна:
JHN.11.41	– Я, дир Эмен, дица дуе рецц гьабулеб буго гьари-дугӏа дуда рагӏаралъухъ. 
JHN.11.42	Дида лъалаан дир гьари-дугӏа дуда кидаго рагӏизе букӏин. Дица гьадин абулеб буго дун дуца витӏаравлъи гьанир дида аскӏор ругезда лъазе.
JHN.11.43	Цинги Гӏисаца ахӏана:
JHN.11.43	– Лазар! Къватӏиве вачӏа! – ян.
JHN.11.44	Кверазда ва бохдузда мусралги жемухъего хабалъа къватӏиве лъугьун вачӏана Лазар. Квербацӏцӏалъ бухьун гьумерги букӏана гьесул.
JHN.11.44	– Гьасдаса мусрал риче, – ян абуна Гӏисаца, – ва рокъове ваче.
JHN.11.45	Марямихъе зигараялъ рачӏун рукӏун Гӏисал гьеб мугӏжизат бихьарал гӏемерал ягьудияз гьесде иман лъуна. 
JHN.11.46	Амма цо-цояз, фарисеязухъе ун, бицана Гӏисаца гьениб бихьизабураб мугӏжизаталъул хӏакъалъулъ.
JHN.11.47	Гьебмехалъ чӏахӏиял кашишзабиги фарисеялги тӏадегӏанаб судалъе данделъана. Гьез абуна:
JHN.11.47	– Щибдай нилъеца гьабун лъикӏ? Гьадав чияс гӏемерал мугӏжизатал рихьизарулел руго халкъалда. 
JHN.11.48	Додин виччан тани, кинабго халкъ досда хадуб ина. Цинги Рималъул боги бачӏун, нилъер Мукъадасаб Рукъги щущазабила, халкъги гъурун тӏагӏинабила.
JHN.11.49	Гьеб соналъ бищунго кӏудияв кашишлъун вукӏарав Кайафаца абуна:
JHN.11.49	– Нужеда щибниги лъалеб гьечӏоха. 
JHN.11.50	Нужеца пикру гьабулеб гьечӏо тӏолабго халкъ хун тӏагӏинабиялдаса халкъалъе гӏоло цо чи хвезавиго лъикӏаб букӏиналъул.
JHN.11.51	Кайафал жиндирго гӏакълу хадуб гӏунтӏун абурал рагӏаби рукӏинчӏо гьел. Гьеб соналъ бищунго кӏудияв кашишлъун вукӏиндал, кашпу-карамалъи щунин гьес абураб халкъалъе гӏоло Гӏиса хвезе вугилан. 
JHN.11.52	Цохӏо халкъалъе гӏоло гуревха. Тӏолабго дуниялалда щущан ругел Аллагьасул лъимал данде ракӏариялъе гӏоло хвезе вуго Гӏиса.
JHN.11.53	Гӏиса чӏвазе хӏукму гьабуна гьеб къоялъ гьез. 
JHN.11.54	Гьединлъидал гьанже тӏатун хьвадулев вукӏинчӏо гьев Ягьудиялъул ракьалда. Гьениса вахъун, жиндирго муридалги рачун, Гӏиса ана гӏицӏаб авлахъалъул рагӏалда бугеб Эфраим абулеб шагьаралде.
JHN.11.55	Жугьутӏазул Пасха тӏаде щолеб букӏана. Улкаялъул киналго бакӏаздаса гӏемерал гӏадамал Иерусалималде рачӏунел рукӏана Пасха тӏаде щвелалде жалго рацӏцӏалъизариялъул гӏадат тӏубазабизе. 
JHN.11.56	Гьез Гӏиса валагьулев вукӏана. Мукъадасаб Рокъоре лъугьиндал, гьез цоцазда цӏехолеб букӏана:
JHN.11.56	– Гӏиса вачӏинадай Пасхаялъул байрамалде? Дидани вачӏинин кколаро. Дуда кин кколеб?
JHN.11.57	Чӏахӏиял кашишзабазги фарисеязги буюрухъ кьун букӏана нагагь Гӏиса вугеб бакӏ лъарав чияс жидеда лъазабеян, жидеца гьев, ккун вачун, жанив тӏамизе вугилан.
JHN.12.1	Пасха тӏаде щвезе анлъго къо хутӏараб мехалъ, Гӏиса вачӏана гьес хваралъуса вахъинавурав Лазарил росулъе Бетаниялде. 
JHN.12.2	Гьениб гьесие къасиялде квен къачӏан букӏун, Марта гьезда цебе квен-тӏех лъолей йикӏана, Лазарги вукӏана Гӏисадаги гьалбадеридаги цадахъ кваназе гӏодов чӏун. 
JHN.12.3	Берцинаб махӏалъул цӏакъго хирияб нахул гелавкаги босун ячӏун, Марямица Гӏисал хӏатӏазда бахана гьеб ва жиндирго ботӏрол расуца рацӏцӏана гьел. Гьеб нахул цӏакъаб гьуинаб махӏалъул цӏуна рукъ. 
JHN.12.4	Гьесул муридлъун вукӏарав ва хилиплъизе вугев Ягьуда Искариотица абуна:
JHN.12.5	– Гьеб нах бичун букӏарабани, лъабнусго динар щвелаангури ва мискинзабазе садакъаде кьезе бегьилаан гьеб.
JHN.12.6	(Мискинзабазул ургъел ккун гуро Ягьудаца гьедин абураб. Цӏогьор вукӏана гьев. Киназулго гӏахьалаб гӏарац жаниб лъураб таргьа Ягьудахъ букӏана, гьеб гӏарацгицин ккезабулаан гьес жиндирго чвантинибе.)
JHN.12.7	– Гьей жийго те, – ян абуна Гӏисаца. – Дун хабалъ вукъулеб къоялде нахъе лъун тун букӏун буго гьелъ гьеб нах. 
JHN.12.8	Мискинзаби кидаго ратила нужеда аскӏор. Дунин абуни, кидаго гуро нужгун вукӏунев.
JHN.12.9	Гӏемерал ягьудиязда лъана Гӏиса Бетаниялда вугевлъи. Гьел гьенире рачӏунел рукӏана Гӏиса вихьизе гуребги, хваралъуса гьес вахъинавурав Лазар вихьизеги. 
JHN.12.10	Гьев Лазар чӏвазеги хӏукму гьабун букӏана чӏахӏиял кашишзабаз, 
JHN.12.11	гьев сабаблъун гӏемерисел ягьудияз, жалги рехун тун, Гӏисаде иман лъолеб букӏиндал.
JHN.12.12	Нахъисеб къоялъ Гӏиса Иерусалималде вачӏунев вугилан рагӏана байрамалде ракӏарун рукӏарал гӏадамазда. 
JHN.12.13	Чамасдакил гъутӏбузул гӏурччинал гӏаркьалабиги кодор ккун ана гьел Гӏисада данде. Гьадинаб туркиги ахӏулеб букӏана:
JHN.12.13	– Гьошанна!
JHN.12.13	Бетӏергьанас витӏун вачӏунев вугесда баркат лъеги!
JHN.12.13	Исраилил халкъалъул Парччахӏасда баркат лъеги!
JHN.12.14	Цо кӏудияб кӏерт батун, гьелда рекӏана Гӏиса, Тӏухьдузда хъван бугеб гьадинаб калима ритӏухълъизе:
JHN.12.15	– Сионил яс, мун хӏинкъуге,
JHN.12.15	Хӏамил кӏартида тӏадги рекӏун,
JHN.12.15	Вачӏунев вугевин дур Парччахӏ!
JHN.12.16	(Гьебмехалъни муридазда бичӏчӏун букӏинчӏо гьелъул магӏна. Амма Гӏисае Аллагьасдасан машгьурлъи щвараб мехалда ракӏалде щвана гьезда Тӏухьдузда гьесул хӏакъалъулъ гьедин хъван букӏараблъиги, гьеб ритӏухълъизе гӏадамаз гьебщинаб жо гьабураблъиги.)
JHN.12.17	Гьес Лазар, хабалъа къватӏиве ахӏун, хваралъуса вахъинавулев вихьарал гӏадамаз гьелъул хӏакъалъулъ бицунеб букӏана. 
JHN.12.18	Гьеб мугӏжизаталъул хабар рагӏун букӏиндалин гьедигӏан гӏемераб халкъ Гӏисада данде бачӏунеб букӏараб. 
JHN.12.19	Гьединлъидал фарисеяз цоцазда абулеб букӏана:
JHN.12.19	– Балагье, нилъее пайда бахинчӏо! Тӏолабго халкъ досда хадуб унеб буго!
JHN.12.20	Байрамалъул къояз Иерусалималде зияраталъ грекалги рачӏун рукӏана. 
JHN.12.21	Галилеялъул Бетсаида шагьаралдаса Филиппихъе ун, гьел греказ гьарана:
JHN.12.21	– Я, бетӏерчӏахъад! Гӏиса вихьизе бокьун буго нижее.
JHN.12.22	Андрейихъе ун Филиппица гьесда бицана гьеб. Цинги Андрейицаги Филиппицаги Гӏисада бицана. 
JHN.12.23	Гӏисаца гьезда абуна:
JHN.12.23	– Гӏадамил Лъимер машгьурлъизе заман щун буго. 
JHN.12.24	Хӏакълъун абулеб буго дица нужеда: хуриб хьараб ролъул мугь ракьулъе ккун хвечӏони, гьеб жибго цохӏо хутӏула гьениб. Амма гьеб ракьулъе ккун хвани, гьелдасан лъугьараб ролъул тӏорода гӏемерал мугьал рижула. 
JHN.12.25	Жиндирго гӏумру хирияв чи гьелдаса махӏрумлъила. Амма гьаб дуниялалъул рокъоб жиндирго гӏумру рихарасе абадияб гӏумру насиблъила. 
JHN.12.26	Дие хъулухъ гьабизе бокьарав чи дида цадахъ вилълъа. Дун вугеб бакӏалда вукӏине ккола дие хъулухъ гьабурав чиги. Дие хъулухъ гьабурав чиясул хӏурмат гьабила дир Инсуцаги.
JHN.12.27	Гьанже дир ракӏ къварид буго. Амма дица щибилан абилеб? Я, дир Эмен, рухӏ бахъулеб сагӏаталдаса хвасар гьавейиланищ? Гьелъие гӏололъидал дун гьаниве щун вугев. Я, дир Эмен, дурго цӏар машгьурлъизе гьабе!
JHN.12.28	Гьебмехалъ зобалаздасан гьаракь рагӏана:
JHN.12.28	– Дир цӏар машгьураб буго, жеги цӏикӏкӏун машгьурлъизеги гьабила.
JHN.12.29	Гьениб букӏараб халкъалдаги рагӏана гьеб гьаракь. Цояз абуна зоб гъугъалеб гьаракь бугилан. Цогидаз абуна малаик вукӏанин Гӏисада кӏалъалев. 
JHN.12.30	Гӏисаца гьезда абуна:
JHN.12.30	– Гьадаб гьаракь дида рагӏизе гуро зобалаздасан бахъараб, нужеда рагӏизейин. 
JHN.12.31	Гьаб дуниялалъе суд гьабулеб къо буго жакъа. Дуниялалъулго кверщелчи къватӏиве вачахъулеб къо буго жакъа. 
JHN.12.32	Цинги дун, ракьалдаса ворхизавун, борхатаб бакӏалде вахинавидал, дица дидаго хадур цӏазе руго киналго.
JHN.12.33	(Гьедин Гӏисаца абуна кинаб хвалдалъун живго холевали бичӏчӏизе.)
JHN.12.34	Гьебмехалъ гӏадамаз гьесда абуна:
JHN.12.34	– «Гӏадамил Лъимер, ракьалдаса ворхизавун, борхатаб бакӏалде вахинавизе вугилан» щайха дуца абулеб бугеб? Щив кколев гьев Гӏадамил Лъимер? Къануналдаса цӏалулеб рагӏана нижеда Масихӏ нижгун абадиялъго хутӏулилан.
JHN.12.35	Гӏисаца гьезда абуна:
JHN.12.35	– Жеги дагьаб заманаялъ Нуралъул канлъи нужгун хутӏизе буго. Гьеб канлъи букӏаго, хьваде нуж ракьалда, бецӏлъи тӏаде гӏунтӏилалде. Бецӏлъуда хьвадулесда лъаларо киве унев вугевали. 
JHN.12.36	Гьеб Нур нужгун бугебгӏан заманаялъ, гьелда божа, нужго Нуралъул гӏадамаллъун лъугьине.
JHN.12.36	Гьединги абун, Гӏиса нахъе ана ва гьезда аскӏоса тӏагӏана. 
JHN.12.37	Чан мугӏжизатха Гӏисаца гьезда бихьизабураб, амма гьел Гӏисада божичӏо. 
JHN.12.38	Гьеб кинабго ккана Ишая аварагасул калима ритӏухълъизе:
JHN.12.38	«Я, Бетӏергьан, нижеца бицаралде иман лъурав чи вугевищ?
JHN.12.38	Лъие загьирлъараб Бичасул къудрат?»
JHN.12.39	Гьединлъидалин гьел божичӏел. Ишая аварагас цоги бакӏалда гьадин абулебги буго:
JHN.12.40	«Бичас гьел гӏадамал бецлъизаруна,
JHN.12.40	Ганчӏил ракӏал лъуна гьезул чурхдузулъ:
JHN.12.40	Бецлъарал беразда бихьунгутӏизе,
JHN.12.40	Ганчӏилал ракӏазда бичӏчӏунгутӏизе.
JHN.12.40	Гуребани, диде руссинаан гьел,
JHN.12.40	Сахлъизарилаан цинги дица гьел».
JHN.12.41	Гӏиса машгьурлъулевлъи цебеккунго бихьун букӏиндал абуна Ишаяца гьедин.
JHN.12.42	Бугониги, – цо-цо чӏухӏби-хӏакимзабазгицин иман лъун букӏана Гӏисаде. Амма балъго гьабулеб букӏана гьез гьеб, фарисеяз синагогаялдаса махӏрум гьарилилан хӏинкъун. 
JHN.12.43	Аллагьасул хӏурмат-цӏаралдаса гьезие гӏадамазул хӏурмат-цӏар хиралъана.
JHN.12.44	Гӏисаца халкъалде ахӏулеб букӏана:
JHN.12.44	– Дида божулев чи ккола, цохӏо дида гуреб, хӏакълъунго дун витӏарав Аллагьасда божулев чи. 
JHN.12.45	Дун вихьулев чиясда дун витӏарав Аллагьги вихьулев вуго. 
JHN.12.46	Дун вуго – Нур. Дун ракьалде вачӏун вуго дида божарав цониги чи бецӏлъуда хутӏунгутӏизе. 
JHN.12.47	Дихъ гӏенекканиги, дир рагӏи рекӏелъ цӏуничӏесеги суд дица гуро гьабизе бугеб. Гӏадамазе суд гьабизе гуро дун вачӏун вугев, гьел хвасар гьаризе вачӏун вуго. 
JHN.12.48	Дунги дир рагӏиги нахъчӏварав чиясе суд дир рагӏуца гьабизе буго къиямасеб къоялъ. 
JHN.12.49	Дунго лъикӏав лъугьун абураб рагӏи гьечӏелъул дир, дун витӏарав дир Инсуца бихьизабуна дида щиб абилебалиги, щиб бицинебалиги. 
JHN.12.50	Дида лъала гьес бихьизабуралъ абадияб гӏумруялде рачунеблъи. Инсуца дида абураб гурони, абулеб гьечӏо дица нужедаги.
JHN.13.1	Жугьутӏазул Пасха тӏаде щолеб букӏана. Дуниял тун жиндирго Инсухъе ине заман гӏагарлъулеб букӏин лъалеб букӏана Гӏисада. Гьаб дуниялалда жинда божарал муридал рокьулаан гьесие. Гьале гьезде бугеб жиндирго рокьи тӏубанго бихьизабула гьес.
JHN.13.2	Сардилъ кваназе гӏодор чӏун рукӏана. (Гьелде щвелалдего Симонил вас Ягьуда Искариотил рекӏелъе илбисалъ лъугьинабун букӏана Гӏисае хилиплъиялъул пикру.) 
JHN.13.3	Гӏисада лъалаан сундулго кверщел Инсуца жиндихъе кьун бугеблъи, жив Аллагьасдасан вачӏаравлъи ва гьесухъе тӏадвуссуневлъи. 
JHN.13.4	Хӏарччида нахъаса тӏаде вахъун, Гӏисаца халгӏат тӏаса рехана, рачлихъ квербацӏцӏ бухьана. 
JHN.13.5	Цинги, тӏарсинибе лъимги тӏун, жиндирго муридазул хӏатӏал чуризе ва рачлихъ бухьун бугеб квербацӏцӏалъ гьел рацӏцӏине лъугьана Гӏиса. 
JHN.13.6	Хӏатӏал чуризе Гӏиса аскӏове вачӏараб мехалъ, Симон Пётрица абуна:
JHN.13.6	– Я, Бетӏерчӏахъад, дир хӏатӏал чуризехъинищха мун вугев?
JHN.13.7	– Дица гьабулеб бугеб жоялъул магӏна дуда гьанже бичӏчӏуларо. Хадуб бичӏчӏила дуда гьеб, – ан абуна Гӏисаца гьесда.
JHN.13.8	Пётрица абуна:
JHN.13.8	– Киданиги риччаларо дица дуда дир хӏатӏал чуризе.
JHN.13.8	Гӏисаца абуна:
JHN.13.8	– Дица гьанже дур хӏатӏал чуричӏони, дида аскӏоб бакӏ букӏине гьечӏо дуе.
JHN.13.9	Симон Пётрица абуна гьебмехалъ:
JHN.13.9	– Гьедин батани, Бетӏерчӏахъад, хӏатӏал гурелги, квералги чуре дир, бетӏерги чуре.
JHN.13.10	Гӏисаца абуна:
JHN.13.10	– Чвердон вачӏарав чиясул хӏатӏал гурони чуризе кколаро. Черх гьесул бацӏцӏадго букӏуна. Нуж рацӏцӏадал руго, амма киналго гурелха.
JHN.13.11	Гӏисада лъалеб букӏана щив жиндие хилиплъизе вугевали. Гьединлъидал абуна гьес нуж киналго гурин рацӏцӏадал ругелилан. 
JHN.13.12	Гьезул хӏатӏалги чурун, халгӏатги ретӏун, нахъеги гьезда аскӏов гӏодов чӏараб мехалъ, Гӏисаца абуна:
JHN.13.12	– Дица нужер хӏатӏал чуриялъул магӏна лъалищ нужеда? 
JHN.13.13	Нужеца дида абула Мугӏалимилан ва Тӏадегӏанавилан. Битӏараб буго гьеб. Гьединав чи вуго дун. 
JHN.13.14	Гьедин дица, нужер Мугӏалимас ва Тӏадегӏанас, нужер хӏатӏал чурулел ругони, нужецаги чуризе ккола цоцазул хӏатӏал. 
JHN.13.15	Дица нужеда мисал бихьизабулеб букӏана, дица нужее гьабураб нужецаги гьабизе. 
JHN.13.16	Хӏакълъун абулеб буго дица нужеда: жиндирго бетӏергьанасдаса тӏадегӏанав вукӏунаро гьесул лагъ. Жив витӏарасдаса тӏадегӏанав вукӏунаро гьесул чапарги. 
JHN.13.17	Гьардарал гурищ нуж, гьеб бичӏчӏани, гьедин гьабизеги гьабуни! 
JHN.13.18	Дица нужер киназулго хӏакъалъулъ гуро абулеб бугеб. Дида лъала дица щал тӏаса рищаралали. Амма Тӏехьалда бугеб гьадинаб калимаги ритӏухълъизе биччанте: «Дида цадахъ чед кварас квер борхана дида данде». 
JHN.13.19	Гьанже дица бицун толеб буго нужеда, дица бицухъе ккараб мехалъ, дун Дов вукӏиналда нуж божизе. 
JHN.13.20	Хӏакълъун абулеб буго дица нужеда: дица витӏарасде иман лъурав чи ккола диде иман лъурав чи. Диде иман лъурав чи ккола дун витӏарасде иман лъурав чи.
JHN.13.21	Гьел рагӏаби абураб мехалъ, Гӏисал хӏал хисана. Гьес лъазабуна:
JHN.13.21	– Хӏакълъун абулеб буго дица нужеда: нужер цояв дие хилиплъила.
JHN.13.22	Лъил хӏакъалъулъдай Гӏисаца гьеб абулеб бугебилан рихха-хочун цоцахъ ралагьана муридал. 
JHN.13.23	Гӏисае вокьулев цо мурид кваналев вукӏана гьесул каранда цеве чӏун. 
JHN.13.24	Симон Пётрица гьев муридасде ишан гьабуна лъил хӏакъалъулъ бицунеб бугебали дуца гьикъейилан. 
JHN.13.25	Гӏисал карандеги гьетӏун, гьес гьикъана:
JHN.13.25	– Я, Бетӏерчӏахъад, щив гьев?
JHN.13.26	Гӏисаца жаваб кьуна:
JHN.13.26	– Суркӏиниб ччун дица чадил кесек кодобе кьурав чи вуго гьев.
JHN.13.26	Босун, суркӏинибги ччун, чадил кесек гьес кьуна Симонил вас Ягьуда Искариотихъе. 
JHN.13.27	Гьеб чадил кесек кодобе босарабго, Ягьудал чорхолъе илбис лъугьана. Гьебмехалъ Гӏисаца гьесда абуна:
JHN.13.27	– Дурго гьабулеб иш дагьаб хехго гьабе, – ян.
JHN.13.28	Амма кваналел рукӏаразул цонигиясда бичӏчӏичӏо щай Гӏисаца гьедин абурабали. 
JHN.13.29	Гӏарац жаниб лъураб таргьа Ягьудахъ букӏиндал, цо-цоязда ккана байрамалде къваригӏараб-тараб босизе яги цо мискинчиясе садакъа кьезе айилан абулеб бугин.
JHN.13.30	Чадил кесекги босун, Ягьуда вахъун къватӏиве ана. Сордо нахълъараб заман букӏана гьеб.
JHN.13.31	Ягьуда къватӏиве аравго, Гӏисаца абуна:
JHN.13.31	– Гӏадамил Лъимер машгьурлъана гьабсагӏат. Гьесдалъун Аллагьги машгьурлъана. 
JHN.13.32	Гьесдалъун Аллагь машгьурлъун вугелъул, живго Гӏадамил Лъимерги машгьурлъиларищ Аллагьасдалъун. Аллагьас цӏакъ хехго машгьур гьавила гьев. 
JHN.13.33	Дир хириял лъимал, нужеда аскӏов гӏемераб мехалъ хутӏиларо дун. Дун валагьулел рукӏина нуж. Дица ягьудияздаги абуна дун унеб бакӏалде нужеда рачӏине кӏоларилан, гьединго нужедаги абулеб буго гьанже: «Нужеда рачӏине кӏолеб бакӏ гуро доб дун унеб бакӏ». 
JHN.13.34	Цо цӏияб амру гьабила дица нужее: цоцазе рокьа нуж. Дие нуж рокьарал гӏадин рокьа нуж цоцазеги. 
JHN.13.35	Нуж цоцазе рокьулел рукӏиналдасан киназдаго лъала нуж дир муридал рукӏин.
JHN.13.35	Симон Пётрица гьикъана:
JHN.13.35	– Я, Бетӏерчӏахъад! Киве инехъин мун вугев?
JHN.13.36	Гӏисаца гьесие жаваб кьуна:
JHN.13.36	– Гьанже дун унев вугеб бакӏалде дуда вачӏине кӏвезе гьечӏо. Цинги нахъа вачӏина мун.
JHN.13.37	Пётрица гьикъана:
JHN.13.37	– Я, Бетӏерчӏахъад, гьанже щай кӏолареб дида дуда хадув вачӏине? Дуе гӏоло дица рухӏги кьела.
JHN.13.38	Гӏисаца абуна:
JHN.13.38	– Дие гӏоло рухӏ кьезе хӏадурав чийищха мун? Хӏакълъун абулеб буго дица дуда: хӏелеко бахъиналде лъабцӏул инкар гьабила дуца дидаса.
JHN.14.1	Гӏисаца абуна:
JHN.14.1	– Ракӏ къварилъун рукӏунге нуж. Нужерго Аллагьасде иман лъе, дидеги иман лъе. 
JHN.14.2	Дир Инсул минаялъур гӏемерал рукъзал руго. Гьел гӏемер рукӏинчӏелани, гьедин абилароан дица. Нужее гьениб бакӏ къачӏазе унев вуго дун. 
JHN.14.3	Гьениб нужее бакӏ къачӏан бахъиндал, дун тӏадвуссун вачӏина нуж дидаго цадахъ рачине, нужги дида аскӏор рукӏине. 
JHN.14.4	Дун унев вугеб бакӏалде нух лъала нужеда.
JHN.14.5	Фомаца гьикъана гьесда:
JHN.14.5	– Я, Бетӏерчӏахъад! Нижеда мун унев вугеб бакӏ лъалеб гьечӏелъул, гьенибе нух кин нижеда лъалеб?
JHN.14.6	Гӏисаца жаваб кьуна:
JHN.14.6	– Дун вуго нух. Дун вуго хӏакъикъат. Дун вуго чӏаголъи. Дидалъун гурони цониги инсан дир Инсухъе вачӏине гьечӏо. 
JHN.14.7	Дун нужеда лъалев вугелъул, дир Эменги лъала нужеда. Жакъа къоялдаса нахъе нужеда гьев лъана ва нужеда гьев вихьана.
JHN.14.8	Филиппица абуна:
JHN.14.8	– Я, Бетӏерчӏахъад! Гьев дур Эмен вихьизаве нижеда. Гьебги гӏела нижее.
JHN.14.9	Гӏисаца абуна:
JHN.14.9	– Гьабгощинаб мехалъ нужеда цадахъ вукӏарав дун лъаларевищха, Филипп, дуда? Дун вихьарав чиясда дир Эменги вихьана. Дур Эмен вихьизавейилан щай дуца абулеб? 
JHN.14.10	Мун божулагури дун Инсулъ вукӏиналдаги, Эмен дилъ вукӏиналдаги. Нужеда кӏалъалаго дир кӏалдисан бачӏараб цониги рагӏи дунго лъикӏав лъугьун абичӏо дица. Дир щибаб ишги дилъ вугев дир Инсуца гьабураб буго. 
JHN.14.11	Дун Инсулъ вукӏиналдаги, Эмен дилъ вукӏиналдаги божа нуж. Гьелда божичӏони, дир хӏикматал ишаздагӏаги божа. 
JHN.14.12	Хӏакълъун абулеб буго дица нужеда: дида божулев чиясда кӏвезе буго дица гьабурабги гьабизе, жеги цӏикӏкӏунги гьабизе, гьанже дун дирго Инсухъе ине вугелъул. 
JHN.14.13	Дица тӏубазабила, дир цӏар рехсон нужеца щиб гьараниги, – Васасдалъун Эмен машгьурлъизе. 
JHN.14.14	Дир цӏар рехсон нужеца щиб дида гьараниги, гьеб дица тӏубазабила.
JHN.14.15	Дун нужее вокьулев ватани, дир амруязда рекъон хьваде. 
JHN.14.16	Дица Инсуда гьарила ва гьес нужехъе битӏила абадул абадиялъ нужедаса батӏалъичӏого нужер ракӏбатизабулеб 
JHN.14.17	Ритӏухълъиялъул Рухӏ. Гӏаламалъ гьеб къабул гьабизе гьечӏо, гӏаламалда гьеб лъаларелъул, бихьуларелъул. Амма нужеда гьеб лъала, гьеб гьабсагӏатги нужеда аскӏоб бугелъул ва кидаго нужелъ букӏинеги бугелъул. 
JHN.14.18	Дица нуж бесдаллъун теларо. Дун нужехъе вачӏина. 
JHN.14.19	Цодагьаб мехалдасан дун ина гӏаламалда вихьуларелъуве, амма нужеда дун вихьила. Дун чӏаго вугелъул, нужги чӏаго рукӏина. 
JHN.14.20	Гьеб къоялъ лъала нужеда дун дирго Инсулъ вугевлъи, нуж дилъ ругеллъи, дун нужелъги вугевлъи. 
JHN.14.21	Дир амру жиндихъ бугев ва гьеб тӏубазабун хьвадарав чи ккола дун вокьулев чи, дун вокьулев чи дир Инсуеги вокьила, диеги вокьила ва гьев чиясе дица дунго загьир гьавила.
JHN.14.22	Ягьудаца (Ягьуда Искариот гуро гьев) гьикъана:
JHN.14.22	– Я, Бетӏерчӏахъад, гӏаламалъего загьир гьавичӏого, цохӏо нижее мунго загьир гьавиялъул магӏна щиб?
JHN.14.23	Гӏисаца гьесие жаваб кьуна:
JHN.14.23	– Дун вокьулев чияс дир рагӏи рекӏелъ цӏунила, гьев дир Инсуе вокьила. Цинги ниж гьев чиясухъе рачӏина, ва нижер чӏей гьесухъ букӏина. 
JHN.14.24	Дун вокьуларев чияс дир рагӏи рекӏелъ цӏунуларо, амма нужеда рагӏараб рагӏи дир гуро, дун витӏарав дир Инсул буго. 
JHN.14.25	Дун нужеда цадахъ вукӏаго абун толеб буго дица гьеб. 
JHN.14.26	Нужер ракӏбатизабулеб ва дун хисун нужехъе Бетӏергьанас битӏизе бугеб Илагьияб Рухӏалъ кинабго малъила нужеда ва дица малъун тарабщинабги ракӏалде щвезабила.
JHN.14.27	Дица нужее рекъел толеб буго, дирго рекъел кьолеб буго дица нужее, дуниялалъ кьолеб бугеб гӏадин гуребха дица нужее гьеб кьолеб бугеб! Ракӏ къварилъун рукӏунге ва хӏинкъуге нуж! 
JHN.14.28	Нужеда рагӏанагури дица абулеб дун нужеда аскӏоса инин ва нужеда аскӏове тӏадвуссун вачӏинилан. Нужее дун вокьулев ватани, нуж рохизе ккола дица Инсухъе унев вугилан абидал. Дир Эмен дидаса гӏемерго тӏадегӏанав вугелъул! 
JHN.14.29	Дица нужеда цебеккунго бицун толеб буго, гьеб кинабго дица бицухъе лъугьараб мехалъ, нуж дида божизе. 
JHN.14.30	Дагьаб заман хутӏана дие нужгун кӏалъазе. Дуниялалъулго кверщелчи тӏаде щолев вуго, амма дун гьесул кверщаликь вугев чи гуро. 
JHN.14.31	Дирго Эмен дие вокьулевлъи гӏаламалда лъазе гӏоло тӏубазабула дица гьес дие амру гьабурабщинаб. Гьанже тӏаде рахъа, гьаниса нахъе рилълъине ккола нилъ.
JHN.15.1	Гӏисаца абуна:
JHN.15.1	– Хӏакълъунго дун ккола цӏолбол гъабу. Дир Эменги ккола ахикь гьеб чӏарав ахихъан. 
JHN.15.2	Тӏад цӏибил бижуларел дир чӏорал гьес къунцӏун нахъе рехула. Цӏибил бижулел чӏорал гьес кӏурула, гьезда тӏад дагьабги цӏикӏкӏун цӏибил бижизе. 
JHN.15.3	Дица нужеда абураб рагӏудалъун нуж рацӏцӏалъун руго. 
JHN.15.4	Нуж дилъ рукӏа, дун нужелъги вукӏина. Гъабудаса къунцӏараб чӏоралда цӏибил бижулареб гӏадин, дилъ рукӏинчӏони, нужедасаги щибго пайда букӏинаро. 
JHN.15.5	Дун ккола цӏолбол гъабу, нуж ккола гьелъул чӏорал. Гьев чи дилъ вугони, дун гьесулъги вугони, гьеб чӏоралда тӏад гӏемераб цӏибил бижила. Дидаса ратӏалъун нужеда щибниги гьабизе кӏоларелъул. 
JHN.15.6	Амма гьев чи дилъ гьечӏони, цӏолбол гъабуялдаса къунцӏараб чӏор гӏадин, нахъе рехула гьев. Ахикьа ракӏарун цӏадаре ран рухӏула гьединал чӏорал. 
JHN.15.7	Нуж дилъ ругони, дир рагӏабиги нужелъ хутӏани, гьебмехалъ нужеца гьарарабщинаб лъугьина. 
JHN.15.8	Лъикӏаб гъабуда цӏибил цӏикӏкӏун бижулеб гӏадин, нужедаса пайдаги цӏикӏкӏани ва нуж дир унго-унгоял муридаллъунги ругони, дир Инсул машгьурлъи цӏикӏкӏина. 
JHN.15.9	Инсуе дун вокьулев гӏадин, дие нужги рокьула. Нужеде бугеб дир рокьи тӏезе биччаге нужеца. 
JHN.15.10	Дирго Инсул амру дица тӏубазабидал, гьесул рокьи дидаса тӏолеб гьечӏеб гӏадин, дир амру нужеца тӏубазабуни, дир рокьиги тӏезе гьечӏо нужедаса. 
JHN.15.11	Дица гьаб кинабго нужеда бицунеб буго, дир бугеб рохел кидаго нужераблъун хутӏизе ва нужер рохел киданиги тӏаса камунгутӏизе. 
JHN.15.12	Гьале нужее дир амру: дие нуж рокьулел гӏадин, рокье нуж цоцазеги. 
JHN.15.13	Гьудулзабазе гӏоло жиндирго рухӏ кьолев чиясулалдаса кӏудияб рокьи букӏунаро ракьалда. 
JHN.15.14	Дир амруял нужеца тӏуразаруни, нуж дир гьудулзаби руго. 
JHN.15.15	Дица тӏокӏаб нужеда лагъзалилан абиларо, лагъасда лъаларелъул гьесул бетӏергьанас щиб гьабулеб бугебали. Дица нужеда гьудулзабийилан абулеб буго, дир Инсудасан рагӏарабщинаб дица нужеда лъазабидал. 
JHN.15.16	Дун нужеца тӏаса вищичӏо, дица нуж тӏаса рищана ва ритӏана, гъабул чӏоралда тӏад цӏибил гӏадин, пайда цӏикӏкӏинабизеги, гьеб абадиялъго хутӏизеги, дир цӏар рехсон гьарарабщинаб дир Инсуца нужее кьезеги. 
JHN.15.17	Гьале нужее дир амру: цоцазе рокьа нуж.
JHN.15.18	Гӏаламалда нуж рихани, нужеда ракӏалде щва нужедасаги цеве дун гьезда рихун вукӏаравлъи. 
JHN.15.19	Гьаб гӏаламалда релълъарал нуж рукӏаралани, нилъерго чагӏийин абун рокьилаан нужги гьезие. Гьезие нуж рокьуларо, гьезда релълъаралги гьечӏелъул ва дица нуж гьезда гъорлъа тӏаса рищунги ругелъул. 
JHN.15.20	Жиндирго бетӏергьанасдаса лагъ тӏадегӏанав вукӏунарилан дица абун букӏараб ракӏалда бугищ нужеда? Дие гӏазаб-гӏакъуба кьураб гӏадин, нужееги кьела. Дихъ гӏенеккарал гӏадин, нужехъги гӏенеккила. 
JHN.15.21	Гьеб кинабго гӏазаб-гӏакъуба дир цӏар сабаблъун гьабила нужее, гьезда лъалев гьечӏелъул дун витӏарав Аллагь. 
JHN.15.22	Вачӏун дица гьезда бицун букӏинчӏебани, гьезие мунагь букӏинароан, гьанже жидерго мунагь бахчизе гӏилла-сабаб батиларо гьезда. 
JHN.15.23	Дун рихарасда дир Эменги рихина. 
JHN.15.24	Цогидаздасан киданиги загьирлъичӏел мугӏжизатал дица гьезда рихьизарун рукӏинчӏелани, гьезие мунагь букӏинароан. Амма гьеб кинабго бихьаниги, рихун руго гьезда дунги дир Эменги. 
JHN.15.25	Гьаб кинабго лъугьунеб буго гьезул къануналда бугеб гьадинаб калима ритӏухълъизе: «Гӏиллаго гьечӏого рихана гьезда Дун». 
JHN.15.26	Нужер ракӏбатизабизе дир Инсудасан бачӏунеб Ритӏухълъиялъул Рухӏ Инсухъан дица нужее битӏараб мехалъ, гьелъги нугӏлъи гьабила дие. 
JHN.15.27	Нужецаги нугӏлъи гьабила дие, авалалдаса бахъарабго ругелъул нуж дида цадахъ.
JHN.16.1	Гьеб кинабго дица нужее бицунеб буго нуж къосинчӏого хутӏизе. 
JHN.16.2	Нуж синагогаялдаса къватӏире гъела. Нуж чӏвалев чиясда гьанже Аллагь жиндаса разилъилилан ракӏалде кколебгицин заман бачӏунеб буго. 
JHN.16.3	Гьез гьеб гьабила я дун, яги дир Эмен гьезда лъачӏелъул. 
JHN.16.4	Дица нужеда гьаб бицун толеб буго, гьединаб заман бачӏараб мехалъ гьалъул хӏакъалъулъги Гӏисаца нижеда бицун букӏанилан нужеда ракӏалде щвезе.
JHN.16.4	Дун нужеда цадахъ вукӏиндал бицун букӏинчӏо дица гьеб нужее гьанжелъизегӏан. 
JHN.16.5	Гьанже дун унев вуго дун Витӏарасухъе, ва нужер цонигияс гьикъиларо мун киве унев вугевилан. 
JHN.16.6	Гьале, дица гьеб бицараб мехалъ, нужер рекӏелъе пашманлъи лъугьана. 
JHN.16.7	Амма хӏакълъун абулеб буго дица нужеда: дун ун лъикӏ нужее. Дун инчӏони, нужер ракӏбатизабулеб Рухӏ бачӏине гьечӏо. Инеги ун, дицайин нужехъе гьеб битӏизе бугеб. 
JHN.16.8	Бачӏун гьелъ загьирлъизарила гӏаламалъул мунагьалги, дир ритӏухълъиги, суд гьабулеб къо тӏаде гӏунтӏулеб букӏинги. 
JHN.16.9	«Гӏаламалъул мунагьаздасан» бичӏчӏула – диде иман лъечӏолъи; 
JHN.16.10	«дир ритӏухълъиялдасан» бичӏчӏула – дун дирго Инсухъе унев вукӏинги тӏокӏав нужеда вихьизе гьечӏевлъиги. 
JHN.16.11	«Суд гьабулеб къоялдасан» бичӏчӏула – гьаб дуниялалъул кверщелчиясе тамихӏ гьабун букӏин.
JHN.16.12	Гӏемераб жо бугоан дир нужеда бицине, амма гьеб кинабго жеги нужер ургьибе унаро. 
JHN.16.13	Хӏакъабщинаб загьирлъулеб Рухӏ рещтӏараб мехалъ, гьелъ бицина нужее хӏакъабщиналъул. Жибго лъикӏаб лъугьун гурелъул гьеб кӏалъазе бугеб, жиндаго рагӏарабщинаблъидал гьелъ бицине бугеб нужехъе рещтӏараб мехалъ. 
JHN.16.14	Гьеб Рухӏалъ дун машгьурлъизавила. Дихъ бугебаб, дихъаги босун, нужее загьир гьабила гьелъ. 
JHN.16.15	Дир Инсул бугебщинаб дирги буго. Гьединлъидалин дица абураб дихъ бугебаб, дихъа босун, нужее загьир гьабулеб бугин гьелъилан.
JHN.16.16	Кватӏичӏого дун нужеда вихьуларелъуве ина. Цинги гӏемерго кватӏичӏого вихьизеги вихьила нужеда дун.
JHN.16.17	Гьебмехалъ цо-цо муридазда гьоркьоб гьадинаб кӏалъай ккана:
JHN.16.17	– Кватӏичӏого жив нужеда вихьуларелъуве инилан, цинги гӏемерго кватӏичӏого вихьизеги вихьилилан абулеб буго, жиндирго Инсухъе иналъул бицунеб буго. Гьелъул магӏнагӏаги щибдай?
JHN.16.18	Цоги гьез абулеб букӏана:
JHN.16.18	– Кватӏичӏогойилан абураб рагӏул магӏна щибдай? Гьес бицунеб жо нилъеда бичӏчӏулеб гьечӏогури.
JHN.16.19	Жиндие суалал кьезе муридазе бокьун бугеблъи лъан, Гӏисаца гьезда абуна:
JHN.16.19	– Кватӏичӏого вихьуларелъуве инин, цинги гӏемер кватӏичӏого вихьизеги вихьилин абурал дир рагӏабазул магӏна лъазе бокьун гурищ нуж цоцазда цӏехолдулел ругел? 
JHN.16.20	Хӏакълъун абулеб буго дица нужеда: дида хадур магӏаби гьарун гӏодила нуж. Амма гӏалам бохила. Нуж пашманлъила, амма гьеб нужер пашманлъи рохелалде сверила. 
JHN.16.21	Лъимер гьабизе заман щун, хӏара чӏварай чӏужугӏаданалъе гӏазаб букӏуна. Амма лъимер гьабурабго, гьеб гӏазабги кӏочон тун, гьей йохула гьаб дуниялалде цоги инсан вачӏинавунин жинцайилан. 
JHN.16.22	Гьедин нужги гьанже пашманго руго, амма нахъеги дида нуж рихьараб мехалъ, рохалил цӏела нужер ракӏал ва гьеб рохелги нужехъа лъицаниги бахъиларо. 
JHN.16.23	Гьеб къоялъ нужеца дида щибниги гьикъиларо. Хӏакълъун абулеб буго дица нужеда: нужеца щиб гьараниги, дир цӏаралъе гӏоло, кьела нужее дир Инсуца. 
JHN.16.24	Дир цӏар рехсон нужеца гьанжелъагӏан щибниги гьаричӏо. Гьанже гьаре нужерго, гьарараб щвела, нужер рохелги тӏаса камиларо.
JHN.16.25	Гьаб киналъулго хӏакъалъулъ мисал бачун бицунаан нужеда дица. Амма тӏаде щолеб буго, мисалал рачинчӏого, Инсул хӏакъалъулъ рагьун нужеда лъазабизе бегьулеб заман. 
JHN.16.26	Гьеб къоялъ дир цӏар рехсон гьардела нуж. Нужер рахъалъ Инсуда щибниги гьарилилан абулеб гьечӏо дица нужеда. 
JHN.16.27	Дир Инсуе жиндиегоги рокьула нуж, нужее дунги вокьидал ва дун Аллагьас витӏун вукӏиналдаги божидал. 
JHN.16.28	Дун Инсуца витӏун вачӏана гьаб дуниялалде, гьанже, дуниялги тун, Инсухъе тӏадвуссун унев вуго.
JHN.16.29	– Гьанже нижеда бичӏчӏуледухъ, цониги мисал бачинчӏого, бицунеб бугоха дуца, – ян абуна муридаз. – 
JHN.16.30	Нижеда бичӏчӏана дуе суал кьелалдего дуда кинабго лъалеблъи. Гьединлъидал ниж божула мун Аллагьас витӏарав вукӏиналда.
JHN.16.31	– Гьанже божанищ нуж? – ан абуна Гӏисаца. – 
JHN.16.32	Гьале тӏаде щолеб буго, дунги вукӏаралъув тун, нуж рахъ-рахъалде тӏурун унеб заман. Тӏаде щунго буго гьеб! Амма дун дунго цохӏо хутӏизе гьечӏо, дида цадахъ дир Эмен вугелъул. 
JHN.16.33	Дица гьаб нужеда бицана, дилъ нужеда рекъел батизе. Гьаб дуниялалда нужее гӏазаб-гӏакъуба букӏина. Амма нуж къвакӏун чӏа. Дун гьаб дуниялалдаса бергьана.
JHN.17.1	Муридазе гьеб хабар бицун бахъарабго, зобалаздеги валагьун, Гӏисаца абуна:
JHN.17.1	– Я, дир Эмен! Дир болжал тӏаде щвана. Дурго Вас машгьурлъизаве, гьес мунги машгьурлъизавизе. 
JHN.17.2	Тӏолабго гӏаламалда тӏад ихтияр кьуна дуца гьесие, дуца жиндихъе кьуралщиназе Васас абадияб гӏумру насиблъизабизе. 
JHN.17.3	Абадияб гӏумру ккола Хӏакъав ва Цогояв Аллагь мунги ва дуца витӏарав Масихӏ Гӏисаги лъай. 
JHN.17.4	Дуца тӏадкъараб ишги тӏубазабун, дица гьаб ракьалда мун машгьурлъизавуна. 
JHN.17.5	Я, дир Эмен! Гьаб дуниял бижилелдего, дун дуда аскӏов вукӏараб мехалъ, дир букӏараб машгьурлъиялдалъун машгьурлъизаве гьанжеги дуца дун. 
JHN.17.6	Гӏаламалда гьоркьоса дуца дихъе кьурал гӏадамазе рагьана дица дур цӏаралъул хӏакъикъат. Гьел дур рукӏана, цинги гьел дуца дихъе кьуна ва гьел дур рагӏухъ гӏенеккана. 
JHN.17.7	Гьанже гьезда лъана дуца дие кьурабщинаб дудасан бугеблъи. 
JHN.17.8	Дуца дихъе кьурал рагӏаби дица гьезие кьуна, гьез гьел къабулги гьаруна. Хӏакълъунго гьезда бичӏчӏана дун дудасан вачӏарав вукӏин ва дун дуца витӏун вукӏиналдаги божана. 
JHN.17.9	Гьезие гӏоло гьарулеб буго дица дуда. Дуниялалда ругел киналго гӏадамазе гӏоло гуреб, дуца дихъе кьуразе гӏолойин, гьел дур ругелъул. 
JHN.17.10	Дир ругелщинал дур руго, дур ругелщинал дирги руго. Гьезулъги машгьурлъана дун. 
JHN.17.11	Дун гьанже гьаб дуниялалда вукӏинаро, амма гьалги гьаб дуниялалда тун вачӏунев вуго дун духъе. Я, дир Илагьияв Эмен! Нилъ цого ругел гӏадин, гьелги цого рукӏинаре, дуца дие кьураб дур цӏаралдалъун. 
JHN.17.12	Дун гьезда цадахъ вугеб мехалъ, дица гьел хвалде ине риччачӏого цӏунана дуца дие кьураб дур цӏаралдалъун. Цо чи хутӏизегӏан цӏунана. Гьев хвалде ана, гьелъул хӏакъалъулъ Тӏехьалда хъвараб ритӏухълъизе кколеб букӏиндал. 
JHN.17.13	Гьанже дун духъе вачӏунев вуго. Дун дуниялалда вугебгӏан заманаялъ дица гьаб гьазда бицунеб буго, дидаса бугеб гьазул рохел тӏаса камунгутӏизе. 
JHN.17.14	Дица дур рагӏи гьазухъе кьуна ва гьаб гӏаламалда рихана гьал, дун гьаб дуниялалъул чи гурев гӏадин, гьалги гьаб дуниялалъул чагӏи гурелъул. 
JHN.17.15	Гьаб гӏаламалда гьоркьоса гьал нахъе рачейилан гуро гьарулеб бугеб, гьанир гьал илбисалдаса цӏунеян гьарулеб буго дица. 
JHN.17.16	Дун гьаб дуниялалъул чи гурев гӏадин, гьалги гьаб дуниялалъул чагӏи гуро. 
JHN.17.17	Хӏакъаб къудраталдалъун дуца гьал дуе хъулухъалъе ратӏа гьаре. Дур рагӏи хӏакъаб буго. 
JHN.17.18	Дуца дун гӏаламалъухъе витӏарав гӏадин, дица гьалги гӏаламалъухъе ритӏулел руго. 
JHN.17.19	Дуе хъулухъалъе дуца дун ватӏа гьавуна, хӏакъаб къудраталдалъун гьалги ратӏа гьаре.
JHN.17.20	Цохӏо гьазул рахъалъ гуребги, гьазул рагӏудалъун диде иман лъезе бугелщиназул рахъалъги гьарулеб буго дица: 
JHN.17.21	Я, дир Эмен, гьал цолъун рукӏаги мун дилъ вугев гӏадин, – дун дулъ вугев гӏадин, гьалги нилъелъ рукӏине риччанте, – дун дуца витӏун вукӏиналда гӏалам божизе. 
JHN.17.22	Дуца дие кьураб машгьурлъи дица гьазиеги кьуна. Дунги Мунги гӏадин цолъун рукӏине риччанте гьалги. 
JHN.17.23	Дун гьазулъ вукӏина, мун дилъги вукӏина, риччанте гьал тӏубанго цоцалъ цолъун рукӏине ва гьелдалъун гӏаламалда лъазе дун дуца витӏун вукӏаравлъиги ва дун гӏадин дуе гьал рокьулеллъиги. 
JHN.17.24	Я, дир Эмен! Гьанир дуца дихъе кьурал гӏадамал гьенирги дида аскӏор рукӏине бокьун буго дие. Дуниял бижилелдего вокьулев вукӏиндалха дуе дун. Дуца дун машгьурлъизави гьазда бихьизе. 
JHN.17.25	Я, дир Ритӏухъав Эмен! Гӏаламалда мун лъачӏо, амма дида лъала мун, гьаздаги лъана дун дуца витӏаравлъи. 
JHN.17.26	Дур хӏакъалъулъ рагьун бицана дица гьал гӏадамазда, хадубккунги бицина, дуца дие кьураб рокьи гьазиеги гӏахьалаб букӏине ва дун гьазулъ хутӏизе.
JHN.18.1	Гьеб дугӏа лъугӏун хадуб, жиндирго муридалгун цадахъ, Гӏисаца Кедрон лъар бахана. Гьеб рахъалда букӏараб цо ахикье ун, муридазда цадахъ гӏодов чӏана. 
JHN.18.2	Гьесие хилиплъарав Ягьудадаги лъалаан гьеб бакӏ. Жиндирго муридалгун Гӏиса чанги вачӏунаан гьениве. 
JHN.18.3	Гьединлъидал Рималъул рагъухъабиги чӏахӏиял кашишзабазги фарисеязги ритӏарал Мукъадасаб Рукъалъул хъаравулзабиги рачун вачӏана Ягьуда гьениве. Гьезухъ букӏана ярагъги, канлъуе бакараб канги, чирахъалги. 
JHN.18.4	Гьениб жиндие ккезе бугебщинаб цебеккунго лъалев Гӏисаца, данде ун, гьезда гьикъана:
JHN.18.4	– Щив нужеца валагьулев вугев? – абун.
JHN.18.5	– Назареталдаса Гӏиса валагьулев вуго, – ян жаваб кьуна гьез.
JHN.18.5	– Дун вуго Дов, – ан абуна Гӏисаца.
JHN.18.5	Хиянатчи Ягьудаги вугоан гьезда гьоркьов. 
JHN.18.6	Жив Дов вугилан Гӏисаца абидал, киналго нахъегӏан къана ва ракьалда гӏодор ккана. 
JHN.18.7	Нахъеги гьикъана гьезда щив валагьулев вугевилан. Гьез абуна Назареталдаса Гӏиса валагьулев вугилан. 
JHN.18.8	Гӏисаца абуна:
JHN.18.8	– Дица абунагури нужеда дун Дов вугилан. Дун валагьулев вугев ватани, гьал нахъе риччай.
JHN.18.9	(Гьедин гьес абуна жинцаго дугӏадулъ рехсараб гьадинаб калима ритӏухълъизе: «Дуца дихъе кьуразул цонигияв хвалде ине виччачӏого цӏунана дица».)
JHN.18.10	Гьебмехалъ Симон Пётрица хвалчен лъалиниса бахъана ва цохӏо хьвагӏаралъ цо рагьтӏателасул кваранаб гӏин къотӏана. (Бищунго кӏудияв кашишасул гьев рагьтӏателасда цӏар Малх букӏана.)
JHN.18.11	– Дуца хвалчен лъалиниб лъе, – ян абуна Гӏисаца Пётрида. – Дир Инсуца дихъе кьураб лълъар гьекъечӏого бегьилищ дица?
JHN.18.12	Гьебмехалъ азарилбетӏерасги, Рималъул рагъухъабазги, ягьудиязул Мукъадасаб Рукъалъул хъаравулзабазги, кквезеги ккун, вухь-вухьана Гӏиса. 
JHN.18.13	Цин гьев вачана гьеб соналъ бищунго кӏудияв кашишлъун вукӏарав Кайафал вакьад Гьаннал бакӏалде. 
JHN.18.14	Гьев Кайафа вукӏана тӏолабго халкъ хвеялдаса цо чи хвей лъикӏилан добмехалъ ягьудиязе гӏакълу кьурав чи.
JHN.18.15	Гӏисада хаду-хадур рачӏунел рукӏана Симон Пётрги цоги муридги. Гьев мурид кӏудияв кашишасда лъалев чи вукӏиндал, Гӏисада хадув гьесул азбаралъуве лъугьана. 
JHN.18.16	Пётр къватӏивехун кавудахъ чӏун вукӏана. Цинги кӏудияв кашишасда лъалев дов мурид къватӏиве вачӏана ва, кӏалтӏа хъаравуллъиялда йикӏарай ясалдаги абун, Пётрги азбаралъуве виччазавуна. 
JHN.18.17	Гьебмехалъ гьей ясалъ Пётрида гьикъана:
JHN.18.17	– Гьадав чиясул муридцин гурищ мунги?
JHN.18.17	Гурилан абуна Пётрица.
JHN.18.18	Квачараб сордо букӏана гьеб. Лагъзадерицаги Мукъадасаб Рукъалъул хъаравулзабацаги азбаралъуб цӏа бакана. Пётрги чӏана гьезда аскӏов цӏадухъ.
JHN.18.19	Кӏудияв кашишас Гӏисада цӏехолеб букӏана гьесул муридазулги ва гьезда малъараб диналъулги хӏакъалъулъ. 
JHN.18.20	Гӏисаца гьесда абуна:
JHN.18.20	– Дица халкъалъе хабар бицунаан киназдаго бихьун, киназдаго рагӏун. Ягьудиял ракӏарараб бакӏалда синагогаялъуб яги Мукъадасаб Рокъоб гьабулаан дица вагӏза-насихӏат. Балъго дица лъиданиги щибниги бицунароан. 
JHN.18.21	Дида щай дуца гьеб гьикъулеб? Дихъ гӏенеккун рукӏаразда гьикъе щиб дица бицунеб букӏарабилан. Гьале гьаздаги лъала щиб дица бицарабали.
JHN.18.22	Гӏисаца гьедин абидал, аскӏов вукӏарав Мукъадасаб Рукъалъул цо хъаравулас кӏаркьен чӏвана гьесул:
JHN.18.22	– Гьединищ дуца кӏудияв кашишасе жаваб кьолеб бугеб? – анги абун.
JHN.18.23	Гӏисаца гьесда абуна:
JHN.18.23	– Дица мекъи абулеб бугеб батани, дуца гьал киназдаго цебе гьеб мекъи букӏин чӏезабе. Дица битӏараб бицунеб бугеб батани, дуца дида кьабиялъе гӏилла щиб?
JHN.18.24	Вухь-вухьун вугев Гӏиса бищунго кӏудияв кашиш Кайафал бакӏалде вачейилан амру гьабуна гьебмехалъ Гьаннаца.
JHN.18.25	Симон Пётр хинлъизе цӏадухъ вахъун чӏун вукӏана.
JHN.18.25	– Мунги досул муридищ? – ан гьикъана цояс.
JHN.18.25	Гурилан нагӏадала ккуна гьес. 
JHN.18.26	Кӏудияв кашишасул цо рагьтӏателас (гьев вукӏана Пётрица гӏин къотӏарасул гӏагарав чи) Пётрида гьикъана:
JHN.18.26	– Дова ахикь гьадасда цадахъ дида вихьарав чи гурищ мун?
JHN.18.27	Жив гьенив вукӏинчӏилан нахъеги нагӏадала ккуна Пётрица. Гьеб параялда хӏелеко гӏегӏедана.
JHN.18.28	Кайафал бакӏалдасаги Гӏиса вачана сардарасул кӏалгӏаялде. Хъахӏлъи балеб букӏана. Жалго хъублъизе бокьичӏого, ягьудиял кӏалгӏаялъуре лъугьинчӏо, Пасхаялъул хирияб кванде ине кколел рукӏиндалха гьел. 
JHN.18.29	Живго Пилат вачӏана къватӏиве. Гьев чиясде нужеца гӏунтӏизабулеб бугеб гӏайиб-хатӏа щибилан гьикъана гьес. 
JHN.18.30	Гьав такъсирчи вукӏинчӏевани, нижеца духъе вачинароанилан жаваб кьуна гьесие ягьудияз. 
JHN.18.31	Пилатица абуна:
JHN.18.31	– Вачун нужерго къануналда рекъон къотӏе гьесие хӏукму.
JHN.18.31	Ягьудияз абуна чи чӏвазе къотӏизе жидер ихтияр гьечӏилан. 
JHN.18.32	(Гьеб гьедин ккана живго кин холевали Гӏисаца цебеккунго бицун букӏарабги ритӏухълъизе гӏоло.) 
JHN.18.33	Гьебмехалъ Пилат кӏалгӏаялда жаниве лъугьана. Гӏисаги вачун вачӏана гьениве.
JHN.18.33	– Мунищха кколев жугьутӏазул парччахӏ? – абун гьикъана гьесда Пилатица.
JHN.18.34	Гӏисацаги данде суал кьуна:
JHN.18.34	– Дудаго ракӏалде ккунищ дуца гьедин абулеб бугеб, яги цогидазищ дуда дир хӏакъалъулъ гьедин бицараб?
JHN.18.35	Пилатица жаваб кьуна:
JHN.18.35	– Дун жугьутӏавиланищ дуда ккарав? Дур халкъалъги чӏахӏиял кашишзабазги кьуна мун дихъе. Щиб дуца гьабураб?
JHN.18.36	Гӏисаца жаваб кьуна:
JHN.18.36	– Дир Парччахӏлъи гьаб дуниялалда гуро бугеб. Гьанив дун Парччахӏ вукӏаравани, дир нукарзаби дун цӏунун рагъилаан, ягьудиязул хӏакимзабаз дун кверде восизе виччалароан гьез. Амма гьанже дир Парччахӏлъи гьаниб гуро бугеб.
JHN.18.37	Пилатица абуна:
JHN.18.37	– Кин бугониги мун Парччахӏ рагӏулаха. Уйищ?
JHN.18.37	– Дуца абулеб бугоха дун Парччахӏ вугилан. Дун гьавуна ва гьаб дуниялалде вачӏана хӏакъабщиналъе нугӏлъи гьабизе. Хӏакъабщинаб бокьулев кинавго чиясда рагӏула дир гьаракь.
JHN.18.38	«Хӏакъабщиналъул» магӏна щибилан гьикъана Пилатица. Цинги гьев ягьудиязухъе къватӏиве ана.
JHN.18.38	Гӏиса хъанчида вазе хӏукму гьабула
JHN.18.38	– Досда щибниги гӏайиб-хатӏа батулеб гьечӏо дида, – ян абуна гьес гьезда. – 
JHN.18.39	Пасхаялъул хӏурматалда цо туснахъ къватӏиве виччалеб гӏадатги цӏунун, гьадав «жугьутӏазул Парччахӏ» нахъе виччазе бокьилищ нужее?
JHN.18.40	– Гьев виччаге, Барабба виччай! – ян ахӏана гьез. (Барабба вукӏана хъачагъ.)
JHN.19.1	Пилатица амру гьабуна, гьениса нахъе вачун, Гӏиса цӏалаца вухейилан. 
JHN.19.2	Рагъухъабаз зазил хьухьун таж лъуна Гӏисал ботӏрода. Бецӏбагӏараб ххамил гӏабаги рехана гьесул мугъзаде. 
JHN.19.3	Цинги аскӏоре рачӏун: «Жугьутӏазул парччахӏ чӏахъаги!» – ян ахӏулаго, Гӏисал гьумер бухулеб букӏана гьез.
JHN.19.4	Пилатица, нахъеги къватӏиве вачӏун, ягьудиязда абуна:
JHN.19.4	– Гӏенеккея, дица дов къватӏиве вачунев вуго, досда тӏад гӏайиб чӏезабизе дида кӏвечӏеблъи нужеда лъан букӏине.
JHN.19.5	Зазил тажги ботӏрода лъун, багӏараб гӏабаги мугъзаде рехун, вачун вачӏана Гӏиса.
JHN.19.5	– Гьале гьев чи! – ян абуна Пилатица.
JHN.19.6	Гьев вихьаравго чӏахӏиял кашишзабиги Мукъадасаб Рукъалъул хъаравулзабиги ахӏдезе лъугьана:
JHN.19.6	– Хъанчида вазе витӏе! Хъанчида вазе витӏе!
JHN.19.6	Пилатица абуна:
JHN.19.6	– Нужецаго вай гьав хъанчида. Дида кӏоларо гьасда гӏайиб чӏезабизе.
JHN.19.7	Ягьудияз гьесда абуна:
JHN.19.7	– Нижерги нижерго къанун буго. Нижер къануналда рекъон гьев чӏвазе ккола, гьес жив Аллагьасул Вас вугилан абулеб бугелъул.
JHN.19.8	Гьедин гьез абулеб рагӏидал, Пилат дагьавги цӏакъ хӏинкъана. 
JHN.19.9	Гӏисаги вачун, кӏалгӏаялъуве лъугьун, гьикъана гьесда:
JHN.19.9	– Мун киса? – ян.
JHN.19.9	Гӏисаца жаваб кьечӏо. 
JHN.19.10	Пилатица гьесда абуна:
JHN.19.10	– Дида кӏалъаларилан чӏунищ мун вугев? Дуда лъаларищ, дие бокьани, мун хъанчида вазе яги нахъе виччазе дир ихтияр букӏин?
JHN.19.11	Гӏисаца жаваб кьуна:
JHN.19.11	– Аллагьасул къадар гьединаб букӏинчӏебани, дие щибниги гьабизе ихтияр букӏинароан дур. Дуеялдаса цӏикӏкӏараб мунагь букӏина дун духъе кьуразе.
JHN.19.12	Гӏисаца гьедин абидал, Пилатица хӏаракат бахъулеб букӏана гьев нахъе виччазе. Амма ягьудиял ахӏдолел рукӏана:
JHN.19.12	– Дуца гьев нахъе виччани, къайсарасул гьудул вукӏинароха мун. Живго парччахӏлъун рикӏкӏунев чи – гьев ккола къайсарасда дандечӏарав чи!
JHN.19.13	Ягьудияз гьедин абидал, Пилатица Гӏиса къватӏиве вачана. Гамачӏ ккураб къотӏнов (жугьутӏ мацӏалда гьелда цӏар букӏана «Габбата») суд гьабизе вахунеб тахида тӏад гӏодов чӏана Пилат. 
JHN.19.14	Гьеб букӏана Пасхаялда цебесеб къоялъул къалъул гӏуж.
JHN.19.14	Пилатица ягьудиязда абуна:
JHN.19.14	– Гьале нужер парччахӏ!
JHN.19.15	Гьез ахӏулеб букӏана:
JHN.19.15	– Витӏе, витӏе, хъанчида вазе витӏе!
JHN.19.15	Пилатица абуна:
JHN.19.15	– Нужер Парччахӏ хъанчида вазе витӏизе бегьилищ дица?
JHN.19.15	Чӏахӏиял кашишзабаз ахӏана:
JHN.19.15	– Къайсар тун батӏияв парччахӏ гьечӏо нижер!
JHN.19.16	Ахирги Пилатица Гӏиса хъанчида вазе гьезухъе кьуна.
JHN.19.16	Гьевги вачун рагъухъабиги ана. 
JHN.19.17	Жиндирго хъанчги баччун, «Гвангвара» абулеб бакӏалде (жугьутӏазул мацӏалда гьеб бакӏалда цӏар букӏана «Голгота») вачана Гӏиса. 
JHN.19.18	Гьенив гьев хъанчида вана. Кӏиго чиги вана Гӏисада цадахъ хъанчида: цо кваранаб рахъалда, цояв квегӏаб рахъалда. Гӏиса бакьулъе ккана. 
JHN.19.19	Пилатица амру гьабун букӏана: «Назареталдаса Гӏиса – жугьутӏазул парччахӏ» абун хъвараб хъарщи чӏвайин Гӏисал хъанчида. 
JHN.19.20	Жугьутӏазул, греказул ва латиназул мацӏалда хъван букӏиндал, гӏемерал ягьудияз цӏалана гьеб. Гьеб бакӏ шагьаралде гӏагардаго букӏиндал, гӏемерав чи вачӏун вукӏана гьениве. 
JHN.19.21	Ягьудиязул чӏухӏби-хӏакимзабаз Пилатида абуна:
JHN.19.21	– «Жугьутӏазул парччахӏ» – абун хъвазе бегьулароан букӏараб. Гьелда хъвазе ккола «Гьас абулеб букӏана жив жугьутӏазул парччахӏ вугилан».
JHN.19.22	– Дица хъвавухъе те, – ян абуна Пилатица.
JHN.19.23	Гӏисаги хъанчида ван, рагъухъабаз гьесул ретӏел жидеего босана ва ункъасдаго гьоркьоб бикьана. Къвалалгун цадахъ бессун гьабураб, букъараб бакӏго гьечӏеб халатаб сугърал гурдеги щвана гьезие. 
JHN.19.24	Гьез хӏукму гьабуна тӏутӏун хвезабичӏого, можоро бахъун бергьарасе тезе. Гьедин гьабизеги гьабуна рагъухъабаз, ва Тӏехьалда хъван букӏараб гьадинаб калима ритӏухълъана:
JHN.19.24	«Дир ретӏел гьез жидедаго гьоркьоб бикьана.
JHN.19.24	Дир гурде лъие щвелебали можоро тӏамуна гьез».
JHN.19.25	Гӏисал хъанчида цере рахъун чӏун рукӏана гьесул эбелги, гьесул эбелалъул яцги, Клеопал чӏужу Марямги, Магдалаялдаса Марямги. 
JHN.19.26	Эбелги жиндие вокьулев муридги гьенир чӏун рихьидал, жиндирго эбелалда Гӏисаца абуна:
JHN.19.26	– Я, дир эбел! Гьалеха дур вас! – ан.
JHN.19.27	Цинги гьес гьев муридасда абуна гьанже гьей дур эбел кколилан. Гьев муридас нахъа Гӏисал эбел жиндаго аскӏое ячана.
JHN.19.28	Гьелдаса хадубги Гӏисада лъана кинабго Тӏухьдуз бицухъе кколеб букӏин. Тӏехьалда бугеб ритӏухълъизе гьес абуна жив къечон вугилан. 
JHN.19.29	Цӏекӏаб чогърол цӏураб парччи букӏана рагъухъабазухъ. Гьеб чогъролъ чӏортоги ччун, иссоп абулеб цо гъотӏодаса къотӏараб гӏералда бухьун, гьеб Гӏисал кӏутӏбузда хъвазабуна. 
JHN.19.30	Чогърол тӏагӏам мацӏалде бачӏиндал: «Тӏубана!» – ян абуна Гӏисаца.
JHN.19.30	Гьесул бетӏер каранде далана ва рухӏ босун ана.
JHN.19.31	Гьеб букӏана рузман къо. Ягьудиязе бокьичӏо гьезул къаркъалаби шамат къоялъги хъанчазда равухъе тезе. (Гьеб шамат къо кӏудияб байрамалъул къо букӏана.) Гьединлъидал гьез Пилатида гьарана бохдул рекун хвезеги гьарун, гьезул жаназаби хъанчаздаса рахъизе изну кьейилан. 
JHN.19.32	Рачӏун рагъухъабаз бохдул рекана Гӏисада цадахъ хъанчида ван вукӏарав дов кӏиявго чиясул. 
JHN.19.33	Гӏисаде ирга щведал, гьев хун ватана гьезда. Гьединлъидал гьесул бохдулги рекичӏо. 
JHN.19.34	Амма цояс гьесул хьолболъ хеч тункана. Ругънадасан гьулчун бачӏана биги лъимги.
JHN.19.35	Гьелъул хӏакъалъулъ бицана жиндир беразда гьеб бихьарав чияс. Гьес гьеб бицана нуж божизе бокьун. Гьес бицарабги битӏараб буго. Гьесда лъала жинца битӏараб бицунеб бугеблъи!
JHN.19.36	Гьеб гьедин ккана Тӏехьалда бугеб гьадинаб калима ритӏухълъизе: «Гьесул ракьа бекизе къотӏи гьечӏо». 
JHN.19.37	Цоги Тӏехьалда хъван буго: «Хечалъ черх борлъарасухъ ралагьун рукӏина гьел».
JHN.19.38	Ягьудиязул заралалдаса хӏинкъун балъгого Гӏисае муридлъи гьабулев вукӏарав Ариматеялдаса Юсупин абулев цо чи ана Пилатихъе, Гӏисал жаназа букъизе изну кьейилан гьарун. Пилатица изну кьуна. Вачӏун гьев чияс Гӏисал жаназа хъанчидаса бахъана. 
JHN.19.39	Доб цо сордоялъ Гӏисахъе ун вукӏарав Никодемги вачӏана нусго гелавка нахулги босун. Батӏи-батӏиял хурдузул бахъараб нах букӏана гьеб. 
JHN.19.40	Жугьутӏазул гӏадаталда рекъон, махӏ берцинаб нахулъ ччун мусралги ран, къачӏана гьез Гӏисал жаназа. 
JHN.19.41	Гьев хъанчида вараб бакӏалда аскӏоб цо ах букӏана. Гьеб ахикь букӏана нохъода бикӏун къачӏараб, жанив чи лъечӏеб хоб. 
JHN.19.42	Метер шамат къоялде жугьутӏал хӏадурлъулеб къо букӏиндал, хобги гӏагардаго букӏиндал, хехго гьенив вукъана гьез Гӏиса.
JHN.20.1	Анкьил тӏоцебесеб къоялъ хъахӏлъи балалдего яхъун Магдалаялдаса Марям Гӏисал хабаде щвана. Хабал нохъодул кӏалтӏаса гамачӏ нахъе гиризабун батана гьелда. 
JHN.20.2	Екерун ун гьелъ Симон Пётридаги ва Гӏисае вокьулев вукӏарав дов муридасдаги бицана Тӏадегӏанав Гӏиса хабалъ гьечӏин, гьениса восун кив гьев лъуравалиги лъаларин нижеда. 
JHN.20.3	Гьебсагӏат рахъун Пётрги дов муридги Гӏисал хабаде ана. 
JHN.20.4	Кӏиялго цадахъ рекерулел рукӏана гьел, амма дов мурид тулакав вукӏун, Пётридаса цеве щвана гьениве. 
JHN.20.5	Жаниве къулун валагьидал, мусрал рихьана гьесда гьенир, амма нохъоде гьев лъугьинчӏо. 
JHN.20.6	Тӏаде щун хабал нохъоде лъугьарав Пётридаги рихьана гьенир мусралги 
JHN.20.7	Гӏисал бетӏер бухьун букӏараб квербацӏцӏги. Гьеб квербацӏцӏ мусраздаса батӏаго гура-сурун лъун бугоан. 
JHN.20.8	Тӏоцеве гьениве щварав дов муридги лъугьана жаниве. Гӏисал хоб чӏобого бихьидал, божана гьев. 
JHN.20.9	Гӏиса хваралъуса вахъинилан Тӏухьдузда бихьизабун букӏаралъул магӏна жеги бичӏчӏун букӏинчӏо гьезда. 
JHN.20.10	Цинги гьел муридал рокъоре ана.
JHN.20.11	Дой Марям хутӏана къватӏиехун яхъун чӏун гӏодулей. Цинги гӏодулаго гьейги къулана хабалъе. 
JHN.20.12	Гӏисал жаназа букӏараб бакӏалда къаданив гӏодов чӏун цояв, хӏатӏаахада гӏодов чӏун цогияв – хъахӏаб гӏабаги ретӏарав кӏиго малаик вихьана гьелда. 
JHN.20.13	Гьез Марямида гьикъана:
JHN.20.13	– Йо, чӏужугӏадан, щай мун гӏодулей йигей?
JHN.20.13	Гьелъ абуна:
JHN.20.13	– Дир Тӏадегӏанав гьаниса нахъе восун ун вуго, кив гьев лъуравалиги лъалеб гьечӏо дида.
JHN.20.14	Гьединги абун нахъехун юссиндал, Гӏиса ватана нахъа чӏун. Амма гьелда лъачӏо гьев Гӏиса вукӏин. 
JHN.20.15	Гӏисаца гьикъана:
JHN.20.15	– Йо, чӏужугӏадан, щай мун гӏодулей йигей? Щив дуца гьанив валагьулев вугев?
JHN.20.15	Ахихъан ватилин гьевилан ккун, Марямица абуна:
JHN.20.15	– Я, бетӏерчӏахъад, дуца гьасул жаназа хабалъа бахъараб батани, киб гьеб лъурабали бице. Дица нахъе босила гьеб.
JHN.20.16	– Марям! – абун, цӏар ахӏун, кӏалъана гьелда Гӏиса.
JHN.20.16	– Я, Раббуни! – ян ахӏана Марямица кьурун гьесдехун юссун (Мугӏалим абураб магӏна буго жугьутӏ мацӏалда гьеб рагӏул.)
JHN.20.17	Гӏисаца гьелда абуна:
JHN.20.17	– Воре, дуца дун ккун чӏезавуге, жеги дун дирго Инсухъе щун гьечӏин. Гьанже дир вацазухъе ун, дуца гьезда бице Гӏисаца абунин, дирги нужерги Инсухъе, дирги нужерги Аллагьасухъе тӏадвуссун унев вугин дун.
JHN.20.18	Инеги ун Магдалаялдаса Марямица муридазда бицана жиндаго Тӏадегӏанав вихьиялъулги ва гьес жинда бицаралъулги хӏакъалъулъ.
JHN.20.19	Анкьил тӏоцебесеб гьебго къоялъул маркӏачӏумехалъ ягьудияз жидеего зарал гьабилилан хӏинкъун, нахъасан нуцӏаги рахан муридал ругеб мехалъ, жаниве лъугьун, ракълида хутӏагийилан саламги кьун, рукъ бакьулъ вахъун чӏана Гӏиса.
JHN.20.20	Цинги гьес жиндирго квералги хьибилги рихьизаруна гьезда. Тӏадегӏанав Гӏиса вихьиялдаса рохана муридал.
JHN.20.21	– Ракълида хутӏаги! – ян такрарги гьабун, Гӏисаца гьезда абуна:
JHN.20.21	– Дир Инсуца дун витӏарав гӏадин, дица нужги ритӏулел руго.
JHN.20.22	– Гьаб Илагьияб Рухӏ къабул гьабе, – янги абун, цинги пуна Гӏисаца гьезда тӏаде:
JHN.20.22	– 
JHN.20.23	Нужеца чурараб мунагь Аллагьасги чурила гӏадамазул. Нужеца чуричӏеб гьесги чуриларо.
JHN.20.24	Анцӏила кӏигоязда гьоркьоса «Кӏилъилав» абун тӏокӏцӏар бугев мурид Фома вукӏинчӏо Гӏиса вачӏараб мехалъ гьезда аскӏов. 
JHN.20.25	Тӏадегӏанав Гӏиса вихьанин жидедаян бицана цогидал муридаз Фомада. Амма гьес абуна, гьесул кверазда магӏазул ругънал жиндаго рихьизегӏан, магӏаз лъурал ругъназда килищги хъвазегӏан, хочоца лъураб ругънада кверги хъвазегӏан, жив божиларилан.
JHN.20.26	Микьго къоялдасан, нуцӏаги нахъасан рахан, гьенирго данделъун рукӏана муридал. Фомаги вукӏана гьенив. Рукъ бакьулъ вахъун чӏун, ракълида хутӏагийилан салам кьуна Гӏисаца гьезие. 
JHN.20.27	Цинги гьес Фомада абуна:
JHN.20.27	– Бихьея, дур килищ кье дир кверазда ругел ругъназда хъвазе, дур кверги кье дихъе дир хьолбода бугеб ругънада лъезе. Дун чӏаго вукӏиналда щаклъуге, божа мун гьелда.
JHN.20.28	– Я, дир Бетӏергьан! Я, дир Аллагь! – ан абуна гьесда Фомаца.
JHN.20.29	Гӏисаца гьесда абуна:
JHN.20.29	– Дун вихьун, божана мун дида. Гьардарал гурищха дун вихьичӏониги божулел гӏадамал!
JHN.20.30	Гьаб тӏехьалда хъвачӏел цогидалги гӏемерал хӏикматал ишал гьаруна Гӏисаца, жиндирго муридазда цадахъ гьев вукӏараб заманаялда. 
JHN.20.31	Амма гьаб хъвана гьев Гӏиса Аллагьасул Вас Масихӏ вукӏиналде нужеца иман лъезе бокьун ва гьелдалъун нужее абадияб гӏумру насиблъизеги бокьун.
JHN.21.1	Гьелдаса хадувги Тибериадаялъул ралъдахъ нахъеги вачӏана Гӏиса жиндирго муридазухъе. Гьадин ккана гьеб. 
JHN.21.2	Симон Пётрги, Кӏилъилав абулев Фомаги, Галилеялъул Кана шагьаралдаса Натанаэлги, Зебедайил кӏиявго васги ва цоги кӏиго муридги данделъун рукӏана гьенир. 
JHN.21.3	Симон Пётрица абуна жив ччугӏа кквезе унев вугилан. Нижги рилълъинилан абуна гьесда гьез. Инеги ун, росоде рахана гьел. Амма гьеб сордоялъ цониги ччугӏа кквезе щвечӏо. 
JHN.21.4	Рогьунеб мехалъ Гӏиса вихьана гьезда ралъдал рагӏалда чӏун. Амма муридазда лъачӏо гьев чи Гӏиса вукӏин.
JHN.21.5	– Я, дир гьудулзаби, ччугӏа ккурабищ? – ан ахӏана Гӏисаца гьезде. Кквечӏилан ахӏана гьез. 
JHN.21.6	Цинги Гӏисаца гьезде ахӏана росол кваранаб рахъалдехун гьин рехани, гьениб батилин нужеда ччугӏа. Гьин рехараб мехалъ гьениб ккураб ччугӏил гӏемерлъиялъ хӏалица бахъана гьеб лъадалъа. 
JHN.21.7	Гӏисае вокьулев вукӏарав муридас Пётрида абуна Тӏадегӏанав вугин довилан. Тӏадегӏанав абураб рагӏи гьесул кӏалдиса къватӏибе бачӏарабго, Симон Пётрица ретӏел ретӏана (хӏалтӏулеб мехалъ ретӏел бахъун букӏана гьес) ва лъадалъе кӏанцӏун рагӏалде лъедезе лъугьана. 
JHN.21.8	Ралъдал рагӏалде щвезе нусго галул манзил гурони букӏинчӏо, амма ччугӏил цӏураб бакӏаб гьинги хадуб цӏан цогидал муридаз бачана раса рагӏалде. 
JHN.21.9	Ралъдал рагӏалде рахъиндал, тӏорччол цӏадуда бежулеб ччугӏаги батана, гьениб аскӏобго чедги батана гьезда. 
JHN.21.10	Гӏисаца абуна нужеца ккуразда гьоркьосаги чанго ччугӏа гьанибе босейилан. 
JHN.21.11	Симон Пётрица хӏалица рагӏалде цӏана чӏахӏияб ччугӏил цӏураб гьин. Нусиялда кӏикъоялда анцӏила лъабго ччугӏа батана гьениб, гьебщинаб ччугӏа бугониги, гьинги тӏун батичӏо.
JHN.21.12	– Кваназе рачӏа, – ян абуна Гӏисаца гьезда. Цониги муридасда кӏвечӏо мун щивилан гьикъизе. Гьев Тӏадегӏанав вугевлъи лъалеб букӏана гьезда. 
JHN.21.13	Гьезда аскӏове вачӏун, Гӏисаца босунго босун чед кьуна гьезухъе, ччугӏаги кьуна гьединго. 
JHN.21.14	Хваралъуса вахъун хадуб лъабабилеб нухалъги вачӏана гьев гьедин муридазухъе.
JHN.21.15	Кванан рахъараб мехалъ, Гӏисаца Симон Пётрида гьикъана:
JHN.21.15	– Я, Иоаннил вас Симон, гьазиеялдаса цӏикӏкӏун вокьулевищ дуе дун?
JHN.21.15	Пётрица абуна:
JHN.21.15	– Вокьула, дир Тӏадегӏанав. Дуда лъалагури дие мун вокьулевлъи.
JHN.21.15	Гӏисаца абуна:
JHN.21.15	– Дир чахъаби кваназаре дуца!
JHN.21.16	Кӏиабизеги гьикъана Гӏисаца гьесда:
JHN.21.16	– Я, Иоаннил вас Симон, дуе дун вокьулевищ?
JHN.21.16	– Вокьула, дир Тӏадегӏанав. Дуда лъалагури дие мун вокьулевлъи.
JHN.21.16	Гӏисаца гьесда абуна:
JHN.21.16	– Дир чахъабазул тӏалаб гьабе дуца.
JHN.21.17	Лъабабизеги гьикъана Гӏисаца гьесда:
JHN.21.17	– Я, Иоаннил вас Симон, дуе дун вокьулевищ?
JHN.21.17	Жив дуе вокьулищилан лъабцӏул тӏатӏалаго гьикъулеб бугин гьасилан пашманлъана Пётр. Гьес Гӏисада абуна:
JHN.21.17	– Я, Бетӏерчӏахъад, кинабгоги лъалагури дуда. Дие мун вокьулевлъиги лъала дуда.
JHN.21.17	Гӏисаца гьесда абуна:
JHN.21.17	– Дир чахъаби кваназаре дуца. 
JHN.21.18	Хӏакълъун абулеб буго дица дуда: гӏолохъанаб мехалъ, дуцаго ретӏелги ретӏун, дуего бокьаралъуве унаан мун. Амма херлъараб мехалъ дуца кверал гӏебеде ритӏила цогидаз дудаго ретӏел ретӏине, ва дуе бокьуларелъувеги вачина гьез мун.
JHN.21.19	Гьес гьедин абуна кинаб хвалидалъун Пётрица Аллагь машгьурлъизавизе вугевали бицун.
JHN.21.19	Гьединги абун, жинда цадахъ вилълъайилан вачана Гӏисаца Пётр.
JHN.21.20	Нахъехун вуссиндал, Пётрида вихьана Гӏисае вокьулев, ахирисеб сордоялъ дора кваналел рукӏаго, гьесул каранде къулун: «Я, Тӏадегӏанав, щив дуе хилиплъизе вугев?» – ан гьикъарав мурид жидеда хадув вачӏунев. 
JHN.21.21	Гьебмехалъ Пётрица Гӏисада гьикъана:
JHN.21.21	– Я, Тӏадегӏанав, гьасда щиб гьабилеб?
JHN.21.22	Гӏисаца гьесда абуна:
JHN.21.22	– Дие бокьун батизе бегьула, дун тӏадвуссун вачӏинегӏан, гьев дихъ валагьун чӏезе. Щай дуда гьелъул ургъел чӏвалеб? Мун дида цадахъ вилълъа.
JHN.21.23	Гьебмехалъ Гӏисал вацазда гьоркьоб хабар тӏибитӏана гьев мурид киданиги хвезе гьечӏилан. Амма Гӏисаца абичӏо гьев киданиги хвезе гьечӏилан. Гьес Пётрида абураб рагӏи букӏана: «Дие бокьун батизе бегьула, дун тӏадвуссун вачӏинегӏан, гьев дихъ валагьун чӏезе. Дуда гьелъул ургъел щай чӏвалеб?»
JHN.21.24	Гьев мурид ккола гьеб киналъего нугӏлъиги гьабурав ва гьелъул хӏакъалъулъ хъварав чи. Нижеда лъала нугӏлъи кьучӏаб букӏин.
JHN.21.25	Гьанир рехсарал гурелги, гӏемерал хӏикматал ишал гьаруна Гӏисаца. Цо гьоркьоб течӏого гьезул хӏакъалъулъ хъварал тӏухьдул ругелани, дида ракӏалде ккола, гьел лъезе гӏураб бакӏ букӏинароанин гьаб дуниялалда тӏадилан.
ACT.1.1	Теофил, дирго тӏоцебесеб тӏехьалда дица хъван букӏана, зобалазде восун араб къоялде щвезегӏан Гӏисаца гьабунщиналъулги малъанщиналъулги хӏакъалъулъ. 
ACT.1.2	Гьеб къоялъ Гӏисаца Илагьияб Рухӏалдалъун насихӏатги гьабуна жинцаго тӏаса рищарал чапарзабазе. 
ACT.1.3	Гӏазаб-гӏакъуба хӏехьон хадубги Гӏисаца живго чӏаго вукӏин чапарзабазда бихьизабуна, гьезул щибниги щаклъи кколаредухъ. Кӏикъого къоялъ бажарана гьев вихьизе, ва гьес гьезда бицана Аллагьасул Парччахӏлъиялъул.
ACT.1.4	Цадахъ кваналев вукӏараб мехалъ Гӏисаца гьезда лъазабуна:
ACT.1.4	– Дица нужеда абураб къагӏидаялъ, Инсуца нужее кьураб рагӏи тӏубазегӏан, Иерусалималдаса нахъе унге нуж. 
ACT.1.5	Яхӏя аварагас лъадаца чурулаан, нужин абуни, гӏемер заман иналдего Илагьияб Рухӏалъ чурила.
ACT.1.6	Гьедин данделъараб мехалъ чапарзабаз Гӏисада гьикъана:
ACT.1.6	– Я, Бетӏерчӏахъад, Исраилил халкъалъул парччахӏлъи гьанже цӏидасан рукӏалиде ккезабизехъинцин гьечӏищ дуца?
ACT.1.7	Гьес абуна:
ACT.1.7	– Инсуца жиндирго къудраталдалъун чӏезабураб заманги болжалги нужеда лъазе кколаро. 
ACT.1.8	Амма Илагьияб Рухӏ нужехъе рещтӏараб мехалъ, къудратги щвела нужее. Цинги дир хӏакъалъулъ бицунел нугӏзаллъун рукӏина нуж цин Иерусалималда ва тӏолабго Ягьудиялдагун Самариялда, цинги дуниялалъул рагӏалде щвезегӏанги.
ACT.1.9	Гьедин абун бахъарабго, ралагьун гьелгун, Гӏиса зобалазде восун ана ва накӏкӏул парчаялъ вихьудаса тӏерхьинавуна.
ACT.1.10	Гьесда хадур зодихъе ралагьун гьал рукӏаго, гьале хъахӏал гӏабаби ретӏарав кӏиго чи вачӏун чӏана гьазда аскӏов. Гьез абуна:
ACT.1.11	– Ле, галилеялдасел, щай нуж зодихъе ралагьун чӏолел? Нужеда зобалазде восун унев вихьарав гьев Гӏиса, нужеда аскӏоса зобалазде унев вихьараб къагӏидаялъ вачӏина нужехъе.
ACT.1.12	Цинги гьел, Иерусалималдаса цо километралъул манзилалда бугеб Зайтуналъул магӏардаса гӏодоре рещтӏун, Иерусалималде тӏадруссана.
ACT.1.13	Жалго рещтӏараб минаялде щун, тӏасарокъоре рахана ва гьенир чӏана. Гьенир рукӏана Пётр ва Иоанн, Якъуб ва Андрей, Филипп ва Фома, Бартоломей ва Матфей, Алфейил вас Якъуб, Симон Зелот ва Якъубил вац Ягьуда. 
ACT.1.14	Гьел киналго данделъулаан, цадахъ какал ралаан. Гьезда цадахъ как-кӏалалда рукӏунаан цо-цо руччабиги, Гӏисал эбел Марямги, гьесул вацалги.
ACT.1.15	Цо чанго къоялдасан, нусиялда къогогӏанасев диналъул вац данделъараб бакӏалда, гьезда цевеги вахъун, Пётрица абуна:
ACT.1.16+ACT.1.17	– Гӏенеккея, вацал! Нилъеда гьоркьов вукӏарав ва нилъер ишалъулъ гӏахьаллъиги жиндие насиблъарав, амма Гӏиса кквезе рачӏаразда нух бихьизабурав Ягьудал хӏакъалъулъ Илагьияб Рухӏалдалъун Давуд аварагас некӏого абун букӏараб рагӏи ритӏухълъана. (
ACT.1.18	Гьеб гӏасияб ишалъухъ щвараб гӏарацги кьун, хур босана Ягьудаца. Ва гӏодов речӏчӏун, чехь кьвагьун хвана гьев, кинабго бакь-кӏачги къватӏибе бачӏана. 
ACT.1.19	Гьеб лъана Иерусалималъул кинабго халкъалда. Гьединлъидал гьезул мацӏалда Акелдама абун цӏар лъуна гьеб хуралда. «Бидул хур» абураб магӏна буго гьелъул.) 
ACT.1.20	Туркабазул Хирияб Тӏехьалда гьелъул хӏакъалъулъ гьадин хъван буго:
ACT.1.20	«Бетӏергьанчи гьечӏого гьесул мулкги хутӏаги,
ACT.1.20	Жанив чиго гьечӏого гьесул рукъги хутӏаги».
ACT.1.20	Цоги гьениб хъван буго:
ACT.1.20	«Гьев хисун наиблъун цогидав тӏамизе ккола».
ACT.1.21+ACT.1.22	Гьединлъидал цо чи тӏаса вищизе ккола, Гӏиса хваралъуса вахъанилан гьесги нилъеда цадахъ нугӏлъи гьабизе. Гьев вукӏине ккола Тӏадегӏанав Гӏиса нилъгун вугеб заманаялда кидаго – Яхӏяца лъадалъ ччун вахъаралдаса зобалазде восун араб къоялде щвезегӏан, – нилъеда гьоркьов вукӏарав чи.
ACT.1.23	Кӏиго чи вихьизавуна гьез: Баршаббайин абулев Юсупги (Юстиланги абулаан гьесда) Маттияги. 
ACT.1.24+ACT.1.25	Цинги гьел Аллагьасде гьардезе лъугьана:
ACT.1.24+ACT.1.25	– Я, Бетӏергьан! Дуда лъалаха щивав чиясул ракӏалда бугеб жо. Чапарлъиги Аллагьасе хъулухъги рехун тун, Ягьуда жиндиего данде кколелъуве индал, гьесул бакӏалде восизе гьав кӏиясулго кинав дуца тӏаса вищаравали бихьизабе.
ACT.1.26	Цинги гьев кӏиясего можоро тӏамуна гьаз. Можороялъ Маттия бергьана. Гьедин анцӏила кӏиабилев чапарлъун лъугьана Маттия.
ACT.2.1	Кӏикъоялда анцӏабилеб къоялъул байрамалда
ACT.2.2	Гьале цойидасан зобалазда бахъана гьалагаб гьорол гӏадаб гьаракь, ва гьал жанир рукӏараб рокъоб багъана гьеб.
ACT.2.3	Гьезда бихьана цӏадул мацӏал гӏадинаб жо боржанхъулеб, цинги бикь-бикьун ун гьазул щивасда тӏад рещтӏана гьел цӏадул мацӏал. 
ACT.2.4	Илагьияб Рухӏалъ цӏуна гьел киналго ва, Рухӏалъ хӏалкӏолъи кьун, цогидал мацӏазда кӏалъазе лъугьана.
ACT.2.5	Гьел къоязда Иерусалималде рачӏун рукӏана дуниялалъул ункъабго рахъалда ругел киналго пачалихъаздаса жугьутӏазул вализаби. 
ACT.2.6	Гьеб гьаракь рагӏун халкъалъул руккелал данделъана гьенире. Жидер щивасул мацӏалда гьел кӏалъалел рагӏидал, гӏажаиблъун хутӏана гӏадамал.
ACT.2.7+ACT.2.8	– Гьални Галилеялда рижарал чагӏи ругин, нилъер мацӏ гьазда кинха лъазе кколеб? – ан хӏикмалъун, тамашалъун абулеб букӏана гьез цоцазда. – Нилъер щивасул рахьдал мацӏалда кӏалъалел ругогури гьал! 
ACT.2.9	Нилъеда гъорлъ руго Парфиялъулги, Мидиялъулги, Эламалъулги гӏадамал, гьединго Месопотамиялда, Ягьудиялда ва Каппадокиялда, Понталда ва Асиялда, 
ACT.2.10	Фригиялда ва Памфилиялда, Мисриялда ва Киренаялъулаб Ливиялъул улкабазда яшав гьабун чӏарал гӏадамал ва Рималдаса зияраталъе рачӏарал 
ACT.2.11	(нилъеда гьоркьор руго жугьутӏалги жугьутӏазул дин босаралги), гьединго Криталъул гӏадамал ва гӏарабал. Аллагьасул хӏалкӏолъиялдалъун лъугьарал кӏудиял ишазул хӏакъалъулъ нилъер щивасул рахьдал мацӏалда кӏалъалел ругогури гьал!
ACT.2.12	Гьедин гӏажаиблъун-хӏикмалъун, гьелъул магӏна щибдайилан цоцазда гаргадулел хутӏун рукӏана гьел гӏадамал. 
ACT.2.13	Амма цо-цояз, гьелги гӏад-хочӏ гьарун, абулеб букӏана цӏияб чагъир гӏадалъе бахун бугин гьездаян.
ACT.2.14	Гьебмехалъ Пётрги гьесда цадахъ вукӏарав анцӏила цо чапарги цевегӏан вачӏана. Халкъалда рагӏиледухъ гьаракь борхун Пётрица абуна:
ACT.2.14	– Я, вацал жугьутӏал ва Иерусалималъул тӏолабго жамагӏат! Гӏенеккея! Гьалъул магӏна щибали бичӏчӏизабизе биччай! Гӏинтӏаме дир рагӏабазухъ!
ACT.2.15	Нужеда ракӏалде кковухъе, мехтун гуро гьал ругел. Щайгурелъул жеги сагӏат ичӏго тӏубачӏеб рогьалил гӏуж бугелъул. 
ACT.2.16	Амма гьаб буго Йоэл аварагасда Аллагьас абураб гьадинаб калима ритӏухълъиялъул гӏаламат: 
ACT.2.17	«Аллагьас абулеб буго: Ахирзаман тӏаде щведал, гьадин букӏина – Дир Рухӏалъул хӏалкӏолъи чвахизабила дица щибаб рижиялда тӏаде. Нужер бихьиназдеги руччабаздеги рещтӏина Аллагьасул рагӏи, нужер гӏолохъабазухъе гьеб илгьамалдалъун щвела, нужер херазухъе гьеб макьилъ бихьун щвела. 
ACT.2.18	Дир лагъзадерида ва гъаравашазда тӏадеги чвахизабила гьел къоязда Дир Рухӏалъул хӏалкӏолъи, ва гьездеги рещтӏина Аллагьасул рагӏи. 
ACT.2.19	Дица тӏасан зобалаздасан мугӏжизатал рихьизарила, гъоркьан ракьалдасан гӏаламатал рихьизарила. Букӏина биги, цӏаги, кӏкӏуйдул хӏубиги. 
ACT.2.20	Бакъул гордо бецӏлъила, моцӏ биялде сверила. Гьеб лъугьина Бетӏергьанасул кӏудияб ва гвангъараб къо тӏаде щвелалде. 
ACT.2.21	Ва Бетӏергьанасул цӏар рехсаравщинав чи хвасарлъила».
ACT.2.22	Я, вацал жугьутӏал! Гӏенекке гьал дир рагӏабазухъ. Назареталдаса Гӏиса вукӏана жинца гьев нужехъе витӏун вукӏин Аллагьас чӏахӏиял ишаздалъунги, гӏаламатаздалъунги, мугӏжизатаздалъунги нужеда лъазабурав чи. Гӏисадалъун тӏубазабуна гьеб кинабго нужеда гьоркьоб Аллагьас. Гьеб нужедаги лъала. 
ACT.2.23	Аллагьасул хӏукмуги къадарги гьединаб букӏиндал, мунапикъазул квераз хъанчида ван, магӏал кьабун, чӏвазавуна нужеца. 
ACT.2.24	Рухӏ бахъиялъул гӏазабалдаса хвасар гьавун, Аллагьас гьев хваралъуса вахъинавуна, хвалил рахсазда кквезе кӏвечӏелъул. 
ACT.2.25	Гьесул хӏакъалъулъ Давудица гьадин абун бугелъулха: «Бетӏергьан кидаго дир берзукь вуго. Дун тарунгутӏизе, хъущтӏунгутӏизе дир кваранаб рахъалда чӏун вуго гьев. 
ACT.2.26	Гьелъ дир ракӏ аваданлъизабуна. Дир кӏалдисан унеб рагӏиги рохалилаб буго. Хӏатта дир напсгицин гьанже хьулазда букӏина. 
ACT.2.27	Щайгурелъул дуца дир рухӏ хабалъ теларо, дурго ракӏбацӏцӏадав лагъ ракьул гвандинив туризавиларо. 
ACT.2.28	Дуца дида гӏумруялъул Нух бихьизабуна. Мун дида аскӏов вугеб мехалъ рохалил цӏела дир ракӏ».
ACT.2.29	Я, вацал! Нилъер цо кьолбол кӏудияв эмен Давудил хӏакъалъулъ гьадин абунилан гӏайиб гьабуге: гьев хвана, хабалъ букъана гьесул черх, гьесул хоб бугеб бакӏги лъала нилъеда жакъа къоялдаги. 
ACT.2.30	Гьев авараг вукӏиндал, гьесда лъалаан Аллагьас гьесие гьедун къотӏи гьабун букӏин гьесул кьибилалда вижарав цояв жиндир тахида гӏодов чӏезавилилан. 
ACT.2.31	Цебеккунго Давудида лъалеб букӏана Масихӏ хваралъуса вахъинавизе вукӏин: гьев хабалъ толарилан ва гьесул черх туруларинги абун букӏана. 
ACT.2.32	Гьев Гӏиса Аллагьас хваралъуса вахъинавуна, гьале ниж киналго руго гьелъие нугӏзаллъун. 
ACT.2.33	Аллагьасул кваранаб рахъалде вахиндал, гьес гӏадамазде чвахизабуна, рагӏи кьун букӏиндал Инсудасан щвараб Илагьияб Рухӏ. Гьеб нужеда бихьулебги рагӏулебги буго. 
ACT.2.34+ACT.2.35	Живго Давуд Аллагьас зобалазде восун ун гьечӏониги, гьес абурал гьадинал рагӏаби руго: «Тӏадегӏанав Аллагьас дир Бетӏергьанасда абуна: „Дир кваранаб рахъалда гӏодов вукӏа, дица дур тушбаби дур хӏатӏал лъураб бакӏалда цере чӏезаризегӏан“». 
ACT.2.36	Хӏасил, Исраилил тӏолабго халкъалда лъан букӏа гьев нужеца хъанчида варав Гӏиса Аллагьас Тӏадегӏанавлъунги ва Масихӏлъунги гьавуравлъи.
ACT.2.37	Гьел рагӏаби гӏадамазул рекӏел мащабазулъе ана. Нижеца щибха, вацал, гьанже гьабизе кколебилан гьикъана гьез Пётридаги цогидал чапарзабаздаги. 
ACT.2.38	Пётрица гьезда абуна:
ACT.2.38	– Нуж кантӏе ва нужерго мунагьал чуризе, Масихӏ Гӏисал цӏар рехсон, щивав чи лъадалъ ччун вахъизаве, ва сайигъатлъун Илагьияб Рухӏ рещтӏина нужехъе. 
ACT.2.39	Нужееги, нужер лъималазеги, нилъер Тӏадегӏанав Аллагьас жиндаго аскӏоре ахӏанщинал рикӏкӏада ругезеги, гьединаб рагӏи кьун бугелъул Бетӏергьанас.
ACT.2.40	Гьединалги цогидалги гӏемерал рагӏабаздалъун Масихӏил хӏакъалъулъ бицунеб букӏана гьес. Гьаб пасатаб умматалдаса цӏунейилан малъулеб букӏана. 
ACT.2.41	Гьесул рагӏаби къабул гьабурал гӏадамал лъадалъ ччун рахъана. Гьеб къоялъ лъабазаргогӏанасев чияс цӏикӏкӏана гьезул агьлу.
ACT.2.42	Гьелдаса хадуб гьел гӏадамал тӏадчӏун гӏенеккулаан чапарзабазул малъа-хъваязухъ, цоцазулгун хурхен-рухьен гьабулаан, жидедаго гьоркьоб бекун чед бикьулаан ва какал ралаан.
ACT.2.43	Киналго гӏадамазул рекӏелъе лъугьана Аллагьасдаса хӏинкъи: чапарзабаздалъун Аллагьас рихьизаруна гӏемерал хӏикматал ишалги мугӏжизаталги. 
ACT.2.44	Киналго муъминзабаз магӏишат дандбана. 
ACT.2.45	Хур-мулк бичулаан, гьелъухъ щвараб гӏарацги бикьулаан гьелде хӏажалъи кканщиназе. 
ACT.2.46	Щибаб къоялъ цоцазулгун ракълида Мукъадасаб Рокъоре хьвадиялда тӏадчӏана гьел. Жидерго рокъоб бекун чед бикьулаан, ракӏ разиго ва ракӏ бащадго цадахъ кваналаан. 
ACT.2.47	Гьез Аллагьасе рецц гьабулеб букӏана, халкъалъе гьелги рокьулел рукӏана. Аллагьас щибаб къоялъ гьезул агьлуялда гьоркьоре лъугьинарулел рукӏана хвасарлъарал гӏадамал.
ACT.3.1	Цо къоялъ къалъуда, сагӏат лъабго тӏубараб мехалъ, какил заманалда Пётрги Иоаннги Мукъадасаб Рокъоре унел рукӏана. 
ACT.3.2	Эбелалъ гьавуралдасаго кӏиябго бохалда рекъав, щибаб къоялъ гӏадамаз восун вачӏун Мукъадасаб Рукъалъул «Берцинаб кавудухъ» лъун толев ва гьенире рачӏаразул садакъаялдалъун бетӏербахъарав цо пуланав чи вукӏана гьенив. 
ACT.3.3	Пётрги Иоаннги Мукъадасаб Рокъоре рачӏунел рихьун, гьездаги садакъа гьарана рекъас. 
ACT.3.4	Гьесда бер речӏчӏана Пётрилги Иоаннилги. Пётрица гьесда абуна:
ACT.3.4	– Нижехъ валагье! – ян.
ACT.3.5	Садакъаялде хьул лъун, лъикӏго гьезухъ валагьун чӏана гьев чи. 
ACT.3.6	Пётрица абуна:
ACT.3.6	– Гӏарацги меседги дир гьечӏо, амма дихъ бугебаб кьела дуе. Назареталдаса Масихӏ Гӏисал цӏаралдалъун абулеб буго дица дуда: вилълъанхъе мун!
ACT.3.7	Кваранаб кверги ккун, Пётрица тӏаде вахъинавуна гьев. Гьебсагӏат рицӏимахӏабазулги накабазулги щукӏдул ритӏа-ришун ун, 
ACT.3.8	гьункьун тӏаде вахъана ва вилълъанхъизе лъугьана. Гьезда цадахъ Мукъадасаб Рокъове лъугьун, Аллагьасе реццги гьабулаго, векерахъдизе-кӏанцӏезе лъугьана. 
ACT.3.9	Кинабго халкъалда бихьана, Аллагьасе рецц гьабулаго, гьев вилълъанхъулев. 
ACT.3.10	Гьезда лъана Мукъадасаб Рукъалъул «Берцинаб кавудухъ» садакъа гьарун бетӏербахъиялда вукӏарав чи гьев вугевлъи. Гьесие лъугьараб жо бихьидал, гӏадамал хӏикмалъана, хӏайранлъана.
ACT.3.11	Пётридаги Иоаннидаги аскӏоса кьуричӏого чӏун вугев гьев чи вихьидал, киналго гӏадамал гӏажаиблъун-хӏикмалъун Сулайманил рагъи абулеб бакӏалде рекерун рачӏунел рукӏана гьезда аскӏоре. 
ACT.3.12	Гӏемераб халкъ гьенибе бакӏарун бихьидал, Пётрица гьезда абуна:
ACT.3.12	– Я, вацал жугьутӏал! Щай нуж гьев чиясда гӏажаиблъулел? Нижер къудраталдалъун яги нижер валилъиялдалъун гьев чи вилълъанхъизавун вугев гӏадин щай нуж нижехъ ралагьулел? 
ACT.3.13	Ибрагьимилги, Исхӏакъилги, Якъубилги ва нилъер умумузулги Аллагьас кӏодо гьавуна жинцаго витӏарав Гӏиса. Нужецайин абуни гьев Пилатил кверде кьуна. Гӏиса нахъе виччазе ракӏалда букӏарав Пилатида цебе нужеца гьесдаса инкар гьабуна. 
ACT.3.14	Илагьияв ва вацӏцӏадав чиясдаса инкарги гьабун, нужеца Пилатида гьарана чӏвадарухъан туснахъалдаса къватӏиве виччайилан. 
ACT.3.15	Гӏумруялъул аслулъун вугев чи чӏвана нужеца. Амма Аллагьас гьев хваралъуса вахъинавуна. Гьелъие нугӏзал руго ниж.
ACT.3.16	Гьеле гьев Гӏисал цӏаралде иман лъедал, гьеб Гӏисал цӏаралъ сахлъизавуна гьав нужеда киназдаго вихьулев ва лъалев чи. Гӏисаде иман лъедалин, киналго нужги ралагьун, гьев сахлъарав.
ACT.3.17	Амма дида лъала, вацал, нужецаги нужер хӏакимзабазги гьеб иш гьабиялъе гӏилла буго нужеда гьеб бичӏчӏичӏолъи. 
ACT.3.18	Церего ритӏарал киналго аварагзабаздалъун Аллагьас лъазабун букӏана гьесул Масихӏие гӏазаб-гӏакъуба букӏинилан. Гьедин тӏубазеги гьабуна Аллагьас гьеб. 
ACT.3.19	Гьединлъидал нуж кантӏе ва тавбу гьабе, Аллагьасде русса, гьес нужер мунагьал чуризе, 
ACT.3.20	Бетӏергьан аскӏов вукӏиналдалъун рахӏат-хӏалхьи лъугьине, цевеккунго нужее гьес вихьизавун вукӏарав Масихӏ Гӏиса нахъеги витӏун вачӏине. 
ACT.3.21	Кинабго цӏилъизабизегӏан Гӏиса зобалазда вукӏине ккола. Жиндирго ритӏухъал аварагзабазда некӏого бицун букӏана Аллагьас гьелъул хӏакъалъулъ.
ACT.3.22	Мусаца абун букӏана: «Бетӏергьан Аллагьас нужее дун гӏадинав авараглъун вахъинавила нужер вацазда гьоркьоса чи. Гьес щиб абуниги, гьелъухъ гӏенекке нуж. 
ACT.3.23	Гьев аварагасухъ гӏенеккичӏевщинав чи халкъалда гьоркьоса тӏагӏинавила». 
ACT.3.24	Шамуилидасан байбихьун гьесдаса хадур рахъарал киналго аварагзабазги цебеккунго лъазабун букӏана гьел къоязул хӏакъалъулъ. 
ACT.3.25	Нуж ккола гьел аварагзабазул лъимал. «Дур наслуялдасан дуниялалъул киналго халкъазде баркат бачӏина», – ян Ибрагьимидаги абун, нужер умумузе Аллагьас гьелъие къотӏи гьабун буго. 
ACT.3.26	Аллагьас хваралъуса вахъинавун хадув бищунго цеве нужехъе витӏана жиндирго вакил, нужеда баркат лъезеги нужер щивав чи жиндирго квешлъиялдаса вуссинеги бокьун.
ACT.4.1	Гьедин халкъалъе хабар бицунел гьел ругеб мехалъ, рачӏун тӏаде щвана кашишзабиги, Мукъадасаб Рукъ цӏунулел рагъухъабазул бетӏерги, саддукеялги. 
ACT.4.2	Пётрицаги Иоанницаги халкъалъе вагӏза гьабулеб букӏиналъги, Гӏисал мисал бачун, хваралъуса рахъинаризе рукӏин хӏакъаб бугилан чӏезабулеб букӏиналъги ццидахинарун рукӏана гьел. 
ACT.4.3	Гьез ккун вачун жанив тӏамуна гьев кӏиявго. Сардилъ мех букӏиндал, рогьинегӏан туснахъалъур тана гьел. 
ACT.4.4	Амма гьезухъ гӏенеккарал гӏемерисел гӏадамал гьез бицаралда божана, гьедин гьезул агьлуялда щуазаргогӏанасев чи гӏуна.
ACT.4.5	Гьале нахъисеб къоялъ радал Иерусалималда данделъана чӏухӏби-хӏакимзабиги диниял гӏалимзабиги. 
ACT.4.6	Гьенир рукӏана бищунго кӏудияв кашиш Гьаннаги, гьелго кашишзабазул тухумалъул Кайафаги, Иоаннги, Александрги ва цогидалги. 
ACT.4.7	Кӏиявго чапарги цеве чӏезавун, гьез гьикъана кинаб къудраталдалъун ва лъил цӏаралдалъун нужеца доб иш гьабурабилан.
ACT.4.8	Илагьияб Рухӏалъ цӏурав Пётрица гьезда абуна:
ACT.4.8	– Я, гьаб халкъалъул чӏухӏби-хӏакимзаби! 
ACT.4.9	Гьев гӏажизав-загӏипав чи кин сахлъаравилан жакъа нужеца нижеда гьикъулеб бугелъул, 
ACT.4.10	нужеда киназдаго ва Исраилил тӏолабго халкъалдаги лъан букӏа: нужеца хъанчида ван хвезавурав, хваралъуса Аллагьас вахъинавурав Назареталдаса Масихӏ Гӏисал цӏаралдалъун сахлъун нужеда цеве вахъун чӏун вуго гьев чи. 
ACT.4.11	Гьев Гӏиса вуго къадалъ лъезецин ярагьунарилан нужеца – къадахъабаз – нахъе рехараб, амма цололъ лъезе ккараб гамачӏ. 
ACT.4.12	Гьесдалъун гурони хвасарлъи гьечӏо. Гьалъаб зобалда гъоркь гӏадамазе кьурал цӏаразда гьоркьоб цоги батӏияб цӏар гьечӏо, жиндалъун нилъ хвасарлъулеб.
ACT.4.13	Пётрилги Иоаннилги хӏинкъунгутӏи бихьун, гьел гӏалимзаби гуреллъи, гӏадатиял гӏадамал рукӏин бичӏчӏун хӏикмалъун хутӏана гьел. Гьебмехалъ ракӏалде щвана Пётрги Иоаннги Гӏисада цадахъ рукӏараллъи. 
ACT.4.14	Гьез сахлъизавурав чи гьенив жидеда аскӏов чӏун вихьидал, гьев кӏиясдаго дандечӏун абизе рагӏи батичӏо гьезда. 
ACT.4.15	Суд гьабулеб рокъоса къватӏире гьелги гъун, гьезие щибдай гьабилаян ургъизе лъугьана гьел. 
ACT.4.16	«Тӏолабго Иерусалималъул халкъалда лъалеб буго хӏакъикъаталдаги гьез якъинаб мугӏжизат бихьизабураблъи. Гьеб гьереси гьабун бажариларо нилъехъа, – ян абулеб букӏана гьез. – 
ACT.4.17	Амма халкъалда гьоркьоб гьеб хабар хадубккунги тӏибитӏичӏого букӏине Гӏисал цӏар рехсон тӏокӏаб лъиданиги гаргадугейилан хӏинкъизарун лъикӏ гьел».
ACT.4.18	Ахӏун жанирегун, гьезда лъазабуна тӏокӏаб Гӏисал цӏар бахъугеян ва гьесул цӏаралдалъун вагӏза гьабугеян. 
ACT.4.19	Амма Пётрицаги Иоанницаги гьезие жаваб кьуна:
ACT.4.19	– Нужецаго пикру гьабе: Аллагьасда цебе битӏараб букӏинищ, гьесухъ гӏенеккичӏого, нужехъ гӏенекки? 
ACT.4.20	Нижедаго бихьарабги рагӏарабги бицинчӏого чӏезе кӏоларо нижеда.
ACT.4.21+ACT.4.22	Халкъалъукьа хӏинкъун чӏухӏби-хӏакимзабазда кӏвечӏо гьезие кинаб бугониги тамихӏ гьабизе ва, дагьалги цӏакъ хӏинкъизеги гьарун, нахъе риччана. Жив сахлъиялдалъун мугӏжизат загьирлъарав дов чи вукӏана кӏикъого соналдасаги цӏикӏкӏараб гӏумруялъул чи. Гьесухъ ралагьун киназго Аллагьасе рецц гьабулеб букӏана.
ACT.4.23	Къватӏире риччараб мехалъ Пётрги Иоаннги жидерго агьлуялъухъе ана; чӏахӏиял кашишзабазги чӏухӏби-хӏакимзабазги жидеда абунщинабги гьезда бицана. 
ACT.4.24	Гьазул хабар рагӏидал гьеб агьлуялъ киназго цадахъ Аллагьасде гьари бана:
ACT.4.24	– Зобал рижарав, ракьал рижарав, ралъадал рижарав ва гьенир ругелщиналги рижарав нижер Бетӏергьан! 
ACT.4.25	Дур лагълъун кколев нижер кӏудияв эмен Давудил кӏалдиб лъун дуца Илагьияб Рухӏалдалъун абун букӏана:
ACT.4.25	«Халкъал щай ццидахун ругел,
ACT.4.25	Къавмаз щай гӏантал жал гьарулел ругел?
ACT.4.26	Рачӏун цолъана ракьалда ругел парччахӏзабиги
ACT.4.26	Чӏухӏби-хӏакимзабиги
ACT.4.26	Бетӏергьанасда дандечӏезе,
ACT.4.26	Гьесул Масихӏида дандечӏезе».
ACT.4.27	Хӏакъикъаталдаги Гьеродги, Понтий Пилатги, мажусиялги, Исраилил халкъги гьаб шагьаралда цолъана дур Масихӏлъун кколев илагьияв вакил Гӏисада дандечӏезе. 
ACT.4.28	Цолъана цебеккунго дур къудраталъ ва дур къадаралъ бихьизабун букӏараб хӏукму тӏубазабизе. 
ACT.4.29	Я, Бетӏергьан! Гьале гьез нижее хӏинкъаби кьолел руго. Хӏинкъичӏого дур калам халкъалда лъазабизе къуват кье дурго лагъзадерие. 
ACT.4.30	Дур илагьияв вакил Гӏисал цӏаралдалъун унтарал-щокъал сахлъизаризе, гӏаламатал ва мугӏжизатал рихьизаризе квербакъе нижее!
ACT.4.31	Гьеб гьари-дугӏаялда муридал ругеб мехалъ гьел данделъун рукӏараб бакӏ гьаргьадана, Илагьияб Рухӏалъ цӏуна гьел ва хӏинкъичӏого Аллагьасул калам халкъалда лъазабизе лъугьана.
ACT.4.32	Иман лъуразул гьеб кӏудияб агьлуялъул рухӏалги ракӏалги цолъун рукӏана. Жиндирго букӏараб боцӏи-бечелъиялда лъицаниги абулароан гьаб дир бугилан, кинабго гӏахьалаб букӏана гьезул. 
ACT.4.33	Чапарзабазин абуни, кӏудияб къудраталдалъун нугӏлъи гьабулеб букӏана Тӏадегӏанав Гӏиса хваралъуса вахъун вихьанин жидедаян. Ва кӏудияб баркат лъун букӏана гьел киназдаго. 
ACT.4.34	Бетӏербахъи загӏипав чиги гьезда гьоркьов вукӏинчӏо. Щайгурелъул гӏемерисезул букӏана хур-ахги, мина-рукъги. Гьез гьеб бичулаан 
ACT.4.35	ва щвараб гӏарацги чапарзабазухъе кьолаан. Цинги гьезги, къваригӏарасе къваригӏарабгӏан бикьун, киназего кьолаан. 
ACT.4.36	Барнаба абун чапарзабаз тӏокӏцӏар кьурав (гьелъул магӏна ккола «Ракӏбатизабулев») Кипралдаса Юсуп абулев цо левитас жиндирго хур бичана, 
ACT.4.37	гьелъухъ щвараб гӏарацги чапарзабазухъе кьуна.
ACT.5.1	Анания абулев чиясги гьесул чӏужу Сафирацаги жидерго хур бичана. 
ACT.5.2	Гьеб гӏарцул цо бутӏа босун чапарзабазухъе кьуна, хутӏараб балъго гьабуна. (Гьесул чӏужуялдаги лъалаан гьеб.)
ACT.5.3	Пётрица абуна:
ACT.5.3	– Ле, Анания, щай дуца илбис рекӏелъе лъугьине биччараб? Гьелъ мун гьесизавуна, хур бичун щвараб гӏарцул цо бутӏаги балъго гьабун, Илагьияб Рухӏ гуккизе. 
ACT.5.4	Бичизегӏан гьеб хурул бетӏергьан мун гурищ вукӏарав? Гьеб бичун щвараб гӏарцул бетӏергьанги мун гурищ ккарав? Дур рекӏее кин гьеб къабуллъараб? Гӏадамал гуро дуца гуккарал, Аллагь гуккана.
ACT.5.5	Гьеб рагӏарабго гӏодов ккун хвана Анания.
ACT.5.5	Гьелъул хӏакъалъулъ рагӏанщинасул рекӏелъе кӏудияб хӏинкъи лъугьана.
ACT.5.6	Рахъун гӏолохъабаз мусралги ран, къватӏибе босун, хабалъ букъана гьесул жаназа.
ACT.5.7	Лъабго сагӏаталдасан ячӏун тӏаде щвана лъугьанщиналъул хӏакъалъулъ щибго лъаларей Ананиял лъади. 
ACT.5.8	Пётрица гьелда гьикъана:
ACT.5.8	– Бице, гьале гьаб гӏарцудейищ нужеца хур бичараб?
ACT.5.8	Уйилан абуна гьелъ.
ACT.5.9	Гьебмехалъ Пётрица гьелда абуна:
ACT.5.9	– Гьедин батани кӏиялго рекъон Бичасулаб Рухӏалъул хӏалбихьизе къасд гьабун бугоха нужеца. Гьале нуцӏикӏалтӏе щун руго дур рос хабалъ вукъизе ун рукӏарал гӏадамал. Гьанже кватӏичӏого дур жаназаги босила гьез гьаниса къватӏибе.
ACT.5.10	Гьебсагӏат Пётрида цее гӏодой ккун хвана гьейги. Рачӏун долго гӏолохъабаз росасулалда аскӏоб букъизе босун ана гьелъул жаназаги. 
ACT.5.11	Иман лъуразул агьлуялъулги ва гьеб хабар рагӏарал киналго цогидал гӏадамазулги рекӏелъе кӏудияб хӏинкъи лъугьана.
ACT.5.12	Чапарзабазул квераздалъун гӏемерал гӏаламатал ва мугӏжизатал лъугьана халкъалда гьоркьор. Гьел киналго цадахъ Сулайманил рагъиде данделъулаан. 
ACT.5.13	Цониги чияр чиясда кӏолароан гьезда аскӏове къазе. Амма халкъалъ кӏодо гьарулел рукӏана гьел. 
ACT.5.14	Цӏакъ гӏемерал гӏадамаз – бихьиназги руччабазги – Тӏадегӏанав Гӏисаде иман лъуна. 
ACT.5.15	Унтарал-гӏажизал чагӏи туртида лъун, бусада лъун къотӏнорецин росулел рукӏана гӏадамаз цевесан унев Пётрил рагӏадгӏаги цо-цо чагӏазда хъвалародайилан. 
ACT.5.16	Иерусалималда сверухъ ругел шагьараздасаги гӏемераб халкъ бачӏунеб букӏана гьенибе, унтарал ва жундуз ккурал гӏадамалги рачун. Киналго гьел сахлъулел рукӏана.
ACT.5.17	Гьебмехалъ бищунго кӏудияв кашишасулги гьесул чукъбузулги рекӏелъе (гьел рукӏана саддукеязул мазгьабалъул гӏадамал) кӏудияб жахӏда лъугьана гьездехун. 
ACT.5.18	Гьез чапарзаби ккун рачун шагьаралъул туснахъалда тӏамуна. 
ACT.5.19	Амма сардилъ вачӏун Бичасул малаикас, туснахъалъул нуцӏа рагьун, гьел къватӏире риччана. Цинги малаикас гьезда абуна:
ACT.5.20	– Мукъадасаб Рокъоре ун тӏаде рахъун халкъалда бице гьаб цӏияб гӏумруялъул хӏакъалъулъ кинабго хабар.
ACT.5.21	Гьес малъухъе чапарзаби радал хъахӏлъи бараб мехалъ рахъун Мукъадасаб Рокъоре ана ва гьениб халкъалъе хабар бицана. Рачӏун бищунго кӏудияв кашишги гьесул чукъбиги мажлисалде данделъана. Гьенир рукӏана Исраилил халкъалъул киналго чӏахӏиял гӏадамалги. Гьез нукарзаби ритӏана туснахъалъур тӏамун ругел чапарзаби рачун рачӏаян. 
ACT.5.22	Амма гьел нукарзабазда чапарзаби туснахъалъур ратичӏо. Тӏадруссун рачӏун гьез бицана:
ACT.5.23	– Рахан-къан туснахъалъул нуцӏаги батана, нуцӏихъ эхетун хъаравулзабиги ратана. Амма, нуцӏа ричӏун жанире раккидал, гьенив щивниги ватичӏо нижеда.
ACT.5.24	Гьеб рагӏидал, Мукъадасаб Рукъалъул хъаравулзабазул бетӏерги чӏахӏиял кашишзабиги, гьелъул магӏна щибдайилан, рихха-хочун лъугьана.
ACT.5.25	Вачӏун цо чияс лъазабуна гьезда, гьалея, дол нужеца туснахъалъур тӏамун рукӏарал чагӏаз, Мукъадасаб Рокъореги рачӏун, гьениб гӏадамазе вагӏза гьабулеб бугилан. 
ACT.5.26	Гьебмехалъ рахъун ун дол хъаравулзабазул бетӏерасги гьесул нукарзабазги чапарзаби рачун рачӏана. Амма хӏал-зулмуялдалъун гуребха, – халкъалъ ганчӏал речӏчӏун жалго чӏвалилан хӏинкъана гьел.
ACT.5.27	Гьенире рачун рачӏарал чапарзаби кӏудияб судалда цере чӏана. Бищунго кӏудияв кашишас гьезда гьикъана:
ACT.5.28	– Гьеб цӏаралъул хӏакъалъулъ халкъалда щибго бицунгейилан лъазабун гурищ нужеда букӏараб? Нужецайин абуни тӏолабго Иерусалималда тӏибитӏизабун буго гьеб дин ва гьев чиясул бидул хӏакъги нижеде бугъизехъин буго нужеца.
ACT.5.29	Пётрицаги цогидал чапарзабацаги гьезие гьадинаб жаваб кьуна:
ACT.5.29	– Гӏадамазухъалдаса Аллагьасухъ цӏикӏкӏун гӏенеккизе ккола. 
ACT.5.30	Нилъер умумузул Аллагьас хваралъуса вахъинавуна нужеца гъотӏода ван гъанкъарав Гӏиса. 
ACT.5.31	Нилъ хвасар гьаризе жинцаго Парччахӏлъун гьавурав гьев жиндирго тахида аскӏове зобалазде восана Аллагьас, Исраилил халкъ кантӏизе ва гьезул мунагьал чуризе. 
ACT.5.32	Гьелъие нугӏзал руго ниж ва жиндихъ гӏенеккаразе Аллагьас кьураб Илагьияб Рухӏги нугӏлъун буго гьелъие.
ACT.5.33	Гьеб рагӏидал, кӏудияб судалъул гӏадамазул ццин гьалаглъана. Чапарзаби чӏвазе бокьун букӏана гьезие.
ACT.5.34	Кӏудияб судалда гьоркьов вукӏарав Гамалиэл абулев цо фарисеяс тӏаде вахъун амру гьабуна цо дагьаб мехалъ гьел чапарзаби къватӏирехун ритӏейилан. Гьев вукӏана тӏолабго халкъалъ къадру-къимат гьабулев динияв гӏалимчи. 
ACT.5.35	Цинги гьес абуна:
ACT.5.35	– Я, вацал-жугьутӏал! Гьал чагӏазе щиб гьабилебали цӏодорго хал гьабизе ккела нужеца. 
ACT.5.36	Дагьав цевегӏан вачӏун вукӏана жив щивалиго вугилан чӏарав Тевда. Гьесде вуссана ункънусгогӏанасев чи. Гьев чӏвараб мехалъ гьесул рахъ ккурал гӏадамал рикьа-риххун ана ва гьезул хабар къотӏана. 
ACT.5.37	Гьесдаса хадув халкъалъул хъвай-хъвагӏай гьабулеб заманаялда вачӏун вукӏана Галилеялдаса Ягьуда. Гьесдаги нахърилълъана гӏадамал. Гьевги чӏвана, гьесул рахъ ккуралщиналги додинго рикьа-риххун ун тӏагӏана. 
ACT.5.38	Гьединлъидал, гьале дица нужеда абулеб буго, щибго гьабичӏого жалго те гьадал чагӏи. Щайгурелъул гӏадамаздасан бугеб амруги ишги гьеб батани, жибго биххун ина. 
ACT.5.39	Аллагьасдасан гьеб батани, нужеда кӏвеларо гьеб биххизабизе. Аллагьасда данде рагъулел чагӏилъунцин лъугьине гуринха нуж.
ACT.5.40	Гьасухъ гӏенеккана гьел. Жаниреги ахӏун, цӏалаца рухана гьез чапарзаби. Тӏокӏаб Гӏисал цӏар рехсон щибго бицунгейиланги лъазабун, нахъе риччана. 
ACT.5.41	Суд гьабулеб рокъоса къватӏире рахъарал чапарзаби рази-ракиго рукӏана Гӏисал цӏар сабаблъун хӏакъирлъи-къварилъи насиблъанилан.
ACT.5.42	Мукъадасаб Рокъоре унги, гьединго рокъо-рокъоре унги, гьез щибаб къойил гьоркьоса къотӏичӏого Масихӏ Гӏисал хӏакъалъулъ бицунаан ва Рохалил хабар лъазабулаан.
ACT.6.1	Гьеб заманаялда муридазул къадар цӏикӏкӏанагӏан, грек мацӏалда кӏалъалел жугьутӏаз ягьудиязда тӏасан гӏарз бахъизе байбихьана щибаб къоялъ напакъа бикьулаго жидер къоролруччаби къварид гьарулел ругилан. 
ACT.6.2	Гьебмехалъ анцӏила кӏиявго чапарас, киналго муридалги данде ахӏун, лъазабуна, Аллагьасул рагӏи-малъиги рехун тун, жал садакъа-напакъаялде руссине рекъон букӏинарилан. 
ACT.6.3	Гьанже, вацал, нужеда гьоркьоб къадру-къимат бугев, Илагьияб Рухӏалъ ракӏги цӏурав, цӏодорав-гӏакъилав анкьго чи тӏаса вищизе ккелин. Цинги гьеб ишги гьезда тӏадкъалин, 
ACT.6.4	нижги рукӏинин Аллагьасе тӏагӏат гьабулел, гьесул Рагӏуе хъулухъ гьабулел.
ACT.6.5	Кинабго агьлу разилъана гьелда. Гьез тӏаса рищана Илагьияб Рухӏалъги иманалъги ракӏ цӏурав Стефанги, Филиппги, Прохорги, Никанорги, Тимонги, Парменги ва мажусияв вукӏун Аллагьасде вуссарав Антиохиялдаса Николайги. 
ACT.6.6	Чапарзабазда цере чӏезаруна гьел. Чапарзабазги, дугӏаги гьабун, гьезда тӏад квер лъуна.
ACT.6.7	Гьедин Аллагьасул рагӏи цӏубалеб букӏана. Муридазул къадар цӏакъго-цӏакъ цӏикӏкӏана Иерусалималда. Цӏакъ гӏемерал кашишзабазги иман лъуна.
ACT.6.8	Жиндилъ баркатги къудратги бугев Стефаница халкъалда рихьизарулел рукӏана кӏудиял мугӏжизаталги гӏаламаталги. 
ACT.6.9	Амма «Тархъанлъарал лагъзадерилин» абун цӏар бугеб синагогаялде ва киренаязул, гьединго искандарияталдасезул синагогабазде ва киликиялдасезулги асиялдасезулги гӏахьалаб синагогаялде какде хьвадулел цо-цо гӏадамал Стефангун къацандизе, дагӏбадизе лъугьана. 
ACT.6.10	Стефанилъ бугеб Илагьияб Рухӏги гьесул гӏакъилаб каламги къезабизе кӏвечӏо гьезда.
ACT.6.11	Гьебмехалъ гьез, гъоркьанго рекъезарун, цо-цо чагӏи гьусун тӏамуна Муса аварагги Аллагьги какун гаргадилев рагӏанин гьев жидедаян абизе. 
ACT.6.12	Халкъги, халкъалъул чӏухӏби-хӏакимзабиги, диниял гӏалимзабиги Стефанида дандечӏезе тӏамуна гьез. Рачӏун гьез ккун вачун Стефан кӏудияб судалда цеве чӏезавуна. 
ACT.6.13	Гьенире рачун рачӏана гьаб хирияб бакӏги
ACT.6.14	Гьез абуна жидеда рагӏанила Стефаница абулеб гьев Назареталдаса Гӏисаца гьаб хирияб бакӏ биххизабизе бугин ва Мусаца нилъее тарал гӏадаталги хисизаризе ругилан.
ACT.6.15	Судалда гьоркьор ругел гӏадамал Стефанихъ ралагьун рукӏаго, гьезда бихьана гьесул гьумер малаикасул гӏадин лъугьун.
ACT.7.1	Бищунго кӏудияв кашишас Стефанида гьикъана гьеб битӏараб бугищилан. 
ACT.7.2	Гьес жаваб кьуна:
ACT.7.2	– Я, дир вацалги умумулги! Дихъ гӏенекке нуж. Харраналде гочиналдего, гьев жеги Месопотамиялдаго вугеб мехалъ, нилъер кӏудияв эмен Ибрагьимие загьирлъун, Къудратав Аллагьас абуна: 
ACT.7.3	«Дурго росу-ракьги рехун тун, гӏага-божаралги тун, мун а дица бихьизабизе бугеб ракьалде». 
ACT.7.4	Гьебмехалъ Ибрагьим, халдеязул ракьалдаса Харраналде гочун, гьенив чӏана. Цинги гьесул эмен хун хадув Аллагьас гьев гочинавуна гьаб нужеца яшав гьабун бугеб ракьалде. 
ACT.7.5	Гьаб ракьалъул цохӏо хӏетӏе чӏарабги бакӏалъул бетӏергьанлъун гьавичӏо Аллагьас Ибрагьим. Добмехалъ гьесул лъимер-бетӏер букӏинчӏониги, Бетӏергьанас Ибрагьимие къотӏи гьабуна гьесиеги гьесул наслу-тухумалъеги мулклъун кьелин гьаб ракьилан. 
ACT.7.6	Аллагьас цоги абуна гьесул наслуялъул гӏадамал чияр ракьалда апарагзабилъун рукӏине ругин, чияр лагълъиялда гъоркь гӏакъуба-къварилъиялда хутӏизе ругин ункънусго соналъ. 
ACT.7.7	Амма гьеб наслу лагълъиялде ккезабураб халкъалъе жинца жаза гьабизе бугиланги абуна Аллагьас. Гьелдаса хадуб доб ракьалдаса нахъе ун, гьаб ракьалде рачӏинин ва гьаниб жиндие гӏибадат гьабилиланги абуна.
ACT.7.8	Цинги гьеб къотӏи тӏубазе букӏиналъул гӏаламатлъун сунат гьабизеги тӏадлъуна Аллагьас. Гьединлъидал, Ибрагьимие Исхӏакъ гьавураб мехалъ, гьавун микьабилеб къоялъ гьесие сунат гьабуна. Исхӏакъие Якъуб гьавуна, Якъубиеги гьавуна анцӏила кӏиго вас – анцӏила кӏиго наслуялъул бетӏер. 
ACT.7.9	Вацазул жахӏда бергьун гьез Юсуп Мисриялде лагълъун вичана. Амма Аллагьас гьев рехун течӏо, 
ACT.7.10	кинабго къварилъи-гӏазабалдаса ворчӏизавуна. Мисриялъул пиргӏавнасдаги бихьизабуна Юсупилъ баркатги гӏакъиллъиги букӏин. Пиргӏавнас гьесухъе кьуна тӏолабго Мисриялъулги жиндирго рукъалъулги кверщел. 
ACT.7.11	Мисриялда ва Кангӏаналда, кутакалда ракъи багъарун, кӏудияб къварилъи букӏана. Кваназе жо гьечӏого хутӏана нилъер умумулги. 
ACT.7.12	Мисриялда хӏалухъадул нахърател бугилан рагӏун, Якъубица васал – нилъер умумул – ритӏана гьенире. (Гьеб букӏана Мисриялде гьезул тӏоцебесеб сапар.) 
ACT.7.13	Кӏиабизеги вацал Мисриялде рачӏараб мехалъ Юсупица бицана гьезда жив щивали, гьедин пиргӏавнасдаги лъана лъил наслуялъул чи Юсуп вугевали. 
ACT.7.14	Цинги Юсупица, хадур чагӏиги ритӏун, эменги гьесул хъизан-агьлуги – кинавниги лъабкъоялда анцӏила щуго чи – жиндихъего ахӏана. 
ACT.7.15	Гьедин Якъуб Мисриялде гочана, гьевги цогидал нилъер умумулги гьенир хвана. 
ACT.7.16	Цӏидасан рукъизе гьезул жаназаби Сихемалде росана, гьениб Сихемалдаса Эмморил лъималазухъа Ибрагьимица гӏарцухъ бичун босун букӏараб хобалъур лъуна.
ACT.7.17	Аллагьас Ибрагьимие къотӏи гьабун букӏараб болжал гӏагарлъанагӏан Мисриялда нилъер халкъ цӏикӏкӏана, гӏемерлъана. 
ACT.7.18	Гьеб заманаялда Мисриялъул парччахӏлъун ккана Юсуп жинда лъаларев чи. 
ACT.7.19	Гьес нилъер халкъ сихӏру-хӏиллаялдалъун къварид гьабизе байбихьана, нилъер умумузе гӏакъуба кьуна, гьарурал лъимал, тӏалабго гьабичӏого, хвезе теян лъазабуна. 
ACT.7.20	Гьебмехалъ гьавуна Муса. Аллагьас берцинлъи кьун букӏана гьесие. Лъабго моцӏалъ эбел-инсуца тӏалаб гьабуна гьесул. 
ACT.7.21	Цинги нахъе рехидал, пиргӏавнасул ясалъ гьев жиндиего вачана, вас гӏадин хьихьана. 
ACT.7.22	Мисриялъул халкъалъул гӏелму-гӏакълу босарав чилъун лъугьана Муса, бицунеб рагӏулъги гьабулеб ишалъулъги къудрат бугев вукӏана. 
ACT.7.23	Кӏикъого соналде вахараб мехалъ гьесда ракӏалде ккана жиндирго вацал – жугьутӏал кин ругелали ваккизе ине. 
ACT.7.24	Къибтӏияс цо жугьутӏав вухулев ватун, гьесие хӏалае вахъана Муса. Кьабураб жоялъ Мусаца чӏвана гьев къибтӏияв. 
ACT.7.25	Гьесда ккун букӏана жугьутӏазда бичӏчӏилин жив гьел хвасар гьаризе Аллагьас витӏарав чи вукӏин. Амма гьезда бичӏчӏичӏо.
ACT.7.26	Нахъисеб къоялъ Мусада кӏиго жугьутӏав ватана цоцалъ вагъулев. «Нужни вацал ругин, щай цоцалъ рагъулел ругел?» – ан абуна гьес гьезда. 
ACT.7.27+ACT.7.28	«Нижее ханлъи гьабизеги суд гьабизеги мун лъица тарав чи? Сон къибтӏияв чӏварав гӏадин, жакъа дунги чӏвазе бокьунищ бугеб?» – ан нахъе тункана Муса рагъулел рукӏаразул цояс. 
ACT.7.29	Гьел рагӏаби сабаблъун Муса Мисриялдаса лъутун ана ва Мадгӏаналъул ракьалда апараглъун чӏана. Гьенив кӏиго васасул эменлъун вахъана гьев.
ACT.7.30	Кӏикъого соналдасан Синай магӏарда аскӏоб бугеб цо гӏицӏаб авлахъалда бухӏулеб бугеб хъархъил цӏадулъан Аллагьасул малаик рещтӏана гьесухъе. 
ACT.7.31	Гӏажаиблъун валагьун хутӏана Муса. Лъикӏго хал-шал гьабизе гьеб хъархъида аскӏове индал, Мусада рагӏана Бетӏергьанасул гьаракь: 
ACT.7.32	«Дун вуго дур умумузул: Ибрагьимилги, Исхӏакъилги, Якъубилги Аллагь». Нусабго лага сорон, гьеб хъарахъалъухъ валагьизе хӏинкъана Муса. 
ACT.7.33	Бетӏергьанас гьесда абуна: «Дуца хьитал рахъе. Цӏакъ хирияб ракьалда хӏетӏе чӏолеб буго дуца. 
ACT.7.34	Дида якъинго бихьана Мисриялда дир халкъ къварилъиялда букӏин. Дида рагӏана гьезул угьди-зигарди. Гьел хвасар гьаризе рещтӏана дун. Гьанже а дурго, дица Мисриялде витӏизе вугин мун!» 
ACT.7.35	Нижее ханлъи гьабизеги суд гьабизеги мун лъица тарав чийилан абун жугьутӏаз жиндаса инкар гьабурав гьев Муса, хъархъилъан гьесухъе рещтӏарав малаикасдалъун Аллагьас витӏана гьезие ханлъи гьабизеги, гьел хвасар гьаризеги.
ACT.7.36	Мисриялъул ракьалдаса къватӏиреги лъугьинарун, Багӏараб ралъдал рагӏалдаги гӏицӏаб авлахъалдаги гӏаламаталги мугӏжизаталги рихьизарун, гьев Мусаца жугьутӏал кӏикъого соналъ жиндаго хадур рачана. 
ACT.7.37	Гьев Мусацайин Исраилил наслуялда гьадин абун букӏараб: «Аллагьас нужее дун гӏадинав авараглъун вахъинавила нужер вацазда гьоркьоса чи». 
ACT.7.38	Гьев Мусайин вукӏарав гӏицӏаб авлахъалде данделъараб Исраилил халкъалда цадахъ. Гьенир Мусада цадахъ рукӏана нилъер умумулги ва Синай магӏарда гьесда кӏалъарав малаикги. Нилъее кьезелъун Аллагьас гьесде рещтӏана жакъаги цере ругел амруял. 
ACT.7.39	Амма нилъер умумузе бокьичӏо гьел амруял тӏуразаризе. Мусаги нахъе цун, гьезул ракӏал Мисриялдехун руссана. 
ACT.7.40	Гьез Гьарунида абуна: «Нилъ гьаниса нахъе рачине кӏолел аллагьзаби гьаре дуца нилъее. Нилъ Мисриялдаса гьанире рачарав гьадав Мусалги щиб ккарабали лъалеб гьечӏо нижеда». 
ACT.7.41	Гьебмехалъ, бачил сурат гьабун, гьелъие къурбанал хъуна. Жидерго квералъ гьавурав гьев «аллагьасдаса» рохун рукӏана.
ACT.7.42	Аллагьас гьездехун мугъ рехана, цӏвабзазе лагълъи гьабизе тана, Аварагзабазул Тӏехьалда бугелъулха гьадинаб калима: «Я, Исраилил наслу! Гӏицӏаб авлахъалда кӏикъого соналъ дие гуро нужеца къурбанал хъурал! 
ACT.7.43	Нужеца цадахъ босана Молех-аллагьасул чадир ва нужер Рефан-цӏва абулев „аллагь“ – сужда-тӏагӏаталъе нужецаго гьарурал суратал. Гьединлъидал дица нуж Вавилоналъул гӏорхъи бахун нахъе гочинарила». 
ACT.7.44	Добмехалъ гӏицӏаб авлахъалда нилъер умумузул букӏана Аллагь жидеда цадахъ вукӏиналъул магӏна жиндилъ бугеб чадир. Гьеб гьабун букӏана Мусада кӏалъарав малаикас гьесда бихьизабуралъул сураталда. 
ACT.7.45	Гьеб чадир нилъер умумузе ирсалъе щвана Навин Гӏисал бетӏерлъиялда гочунаго, гьез гьеб цадахъ босана, гьел тӏаде щолаго Аллагьас нахъе лъутизарурал къавмазул ракьалдеги. Гьеб кинабго лъугьана Давуд вахъиналде.
ACT.7.46	Давудида Аллагьасул цӏоб лъуна. Гьес Бетӏергьанасда гьарана Якъубил Аллагьасе рукъ базе бегьиларищилан. 
ACT.7.47	Гьеб рукъ барав чи Сулайман аварагин кколев. 
ACT.7.48	Амма инсанасул квералъ рарал рукъзабахъ Тӏадегӏанав Аллагьас яшав гьабуларо. Гьелъул хӏакъалъулъ цо аварагас гьадин абун буго: 
ACT.7.49	«Дир тах зобалазда буго. Ракь Дир хӏатӏазукь буго. Кинаб рукъ нужеца Дие балеб? – ан абуна Бетӏергьанас. – Яги Дие рахӏат-хӏалхьиялъе кинаб бакӏ нужеца балеб? 
ACT.7.50	Гьеб кинабго Дица бижараб гурищ?»
ACT.7.51	Хъабаналъгӏанги габур кьуризабуларел нужеца сунат гьабуни щиб, ракӏги гӏундулги рукӏухъего хутӏун ругелъул? Нужер умумулго гӏадин, нужги кидаго Илагьияб Рухӏалда дандечӏун руго. 
ACT.7.52	Нужер умумуз гӏазаб-гӏакъуба кьечӏев цониги авараг хутӏаравищ? Гьез чӏвана Аллагьасул вакил вачӏине вугилан цебеккунго жидеца лъазабуралги. Гьанже нужгоги лъугьана гьев вакиласе хиянат гьабурал ва гьев чӏварал чагӏилъун. 
ACT.7.53	Малаикзабазул кумекалдалъун нужехъе бачӏана Аллагьасул къанун, амма нужеца гьеб цӏуничӏо!
ACT.7.54	Гьеб калам рагӏидал гьезул рекӏелъ ццин гьалаглъана ва гьесде цаби къерщезаризе лъугьана. 
ACT.7.55	Илагьияб Рухӏалъ цӏурав Стефаница берал зобалазде руссинаруна. Гьесда бихьана Аллагьасул нурги ва гьесул кваранаб рахъалда чӏун Гӏисаги. 
ACT.7.56	Гьес абуна:
ACT.7.56	– Гьале дида зобал ричӏун рихьулел руго ва гьенив Аллагьасул кваранаб рахъалда чӏун Гӏадамил Лъимерги вихьулев вуго! – ян.
ACT.7.57	Гьебмехалъ гьел чӏчӏичӏчӏидизе лъугьана ва гӏинзунир килщал къазаруна. Цинги цадахъго тӏадречӏчӏун гьев гӏодов ккезавуна, 
ACT.7.58	шагьаралдаса къватӏивеги рехун, ганчӏал речӏчӏун чӏвана.
ACT.7.58	Гьенир рукӏарал гӏадамаз жидерго гӏабаби Шаул абун цӏар бугев цо гӏолохъанчиясда цере лъун тана. 
ACT.7.59	Гьез ганчӏал речӏчӏун чӏвалеб мехалъ, Аллагьасул цӏар рехсон, Стефаница гьарана:
ACT.7.59	– Я, Тӏадегӏанав Гӏиса! Дир рухӏ къабул гьабе! – ян.
ACT.7.60	Цинги, кӏиябго накуги гӏодоб чӏван, гьес ахӏана:
ACT.7.60	– Я, Бетӏергьан! Гьазие мунагьлъун хъваге гьаб иш! – абун.
ACT.7.60	Гьебмехалъ Стефанил рухӏ босун ана.
ACT.8.1	Битӏун чӏванин гьевилан рикӏкӏана Шаулица.
ACT.8.1	Гьел къоязда Иерусалималда кутакаб гӏакъуба бихьана иман лъуразул агьлуялда. Чапарзаби хутӏизегӏан цогидал киналго рикьа-риххун Ягьудиялъул ва Самариялъул батӏи-батӏиял бакӏазде лъутана. 
ACT.8.2	Муъминал гӏадамаз Стефан хабалъ вукъана ва гьесда хадуб гӏемераб магӏу тӏуна.
ACT.8.3	Шаулицайин абуни иман лъуразул агьлу щущазабулеб букӏана: рокъо-рокъове ун бихьиналги руччабиги, рехъерхъун рачун, туснахъалъур тӏамулел рукӏана.
ACT.8.4	Рикьа-риххун рахъ-рахъалде арал муридаз Рохалил хабар бицунеб букӏана. 
ACT.8.5	Самариялъул цо шагьаралде арав Филиппицаги Масихӏил хӏакъалъулъ хабар тӏибитӏизабулеб букӏана гьениб. 
ACT.8.6	Гьес рихьизарурал мугӏжизатазул хӏакъалъулъ рагӏунги бихьунги лъалел гӏемерал гӏадамал данделъун, Филиппихъ гӏенеккулел рукӏана. 
ACT.8.7	Гьелъие гӏилла букӏана хъубал женаз ккурал гӏемерал гӏадамазул чорхолъа къватӏире гьел жундул чӏахӏиял гьаркьалги гьарулаго рачӏунел рукӏинги, гӏемерал унтарал чагӏи Филиппица сахлъизарулел рукӏинги. 
ACT.8.8	Гьелдаса цӏакъ бохун шагьаралъул халкъги букӏана.
ACT.8.9	Гьесдасаги цеве гьеб шагьаралда вукӏарав цо Симон абулев чияс сихӏру гьабун гӏажаиблъизарун рукӏана Самариялъул гӏадамал. Симоница живго цӏакъ кӏудияб гьунаралъул чилъун вихьизавулев вукӏана. 
ACT.8.10	«Кӏудияб къудратилан» абулеб къудрат жиндилъе лъугьарав чи вугин гьевилан гӏисиназги чӏахӏиязги кӏалухъ вахъун вукӏана Симон. 
ACT.8.11	Гьев кӏалухъ вахъиялъе гӏиллаги букӏана гӏемераб заманаялъ гьес гьел жиндирго хӏикматал ишаздалъун гӏажаиблъизарун рукӏин.
ACT.8.12	Аллагьасул Парччахӏлъиялъул ва Гӏиса Масихӏил цӏаралъул хӏакъалъулъ Рохалил хабар бицунев вугев Филиппида божарал бихьиналги руччабиги лъадалъ ччун рахъулел рукӏана. 
ACT.8.13	Симонги божана гьесда ва живго лъадалъ ччун вахъизавуна. Гьелдаса хадув тӏокӏав вичӏичӏо гьев Филиппида аскӏоса. Филиппица рихьизарулел ругел гӏаламатаз ва кӏудияб хӏалкӏолъиялъул ишаз хӏайранлъизавун вукӏана гьев.
ACT.8.14	Самариялъул гӏадамаз Аллагьасул рагӏи къабул гьабун бугилан рагӏидал, Иерусалималда рукӏарал чапарзабаз Пётрги Иоаннги ритӏана гьезухъе. 
ACT.8.15	Гьенире щведал Пётрицаги Иоанницаги гьезулъе Илагьияб Рухӏ рещтӏагийилан гьарун, муридазе дугӏа гьабуна. 
ACT.8.16	Тӏадегӏанав Гӏисал цӏаралдалъун гьел лъадалъ ччун рахъун рукӏаниги, Илагьияб Рухӏ рещтӏун букӏинчӏо жеги гьезул цонигиясулъе. 
ACT.8.17	Пётрицаги Иоанницаги тӏад квер лъураб мехалъ гьезулъеги рещтӏана Илагьияб Рухӏ. 
ACT.8.18	Чапарзабаз тӏад квер лъурав чиясе Илагьияб Рухӏ щолеб бихьидал, гьезие гӏарацги босун вачӏун, Симоница абуна:
ACT.8.19	– Тӏад квер бахъарав чиясулъе Илагьияб Рухӏ лъугьинабизе кӏолеб гьеб нужер къудрат диеги кье, – ян.
ACT.8.20	Амма Пётрица абуна:
ACT.8.20	– Гьеб гӏарацги мунги – кӏиялгоги цадахъ – паналъагийин нуж, дуда ракӏалде кин ккараб мухь кьун Аллагьасул сайигъат бичун босизе. 
ACT.8.21	Аллагьасда цебе дур ракӏ бацӏцӏадаб гьечӏелъул, гьаб ишалъулъ дуе я бутӏа, я ирс букӏине гьечӏо. 
ACT.8.22	Дурго гьеб квешлъиялда рекӏекълъун тавбу гьабе ва Бетӏергьанасда гьаре гьел дур рекӏелъ рижарал пикрабазда тӏасалъугьайилан. 
ACT.8.23	Дида бихьулеб буго дур ракӏ хъубаб жахӏдаялъул цӏун бугеблъиги, гьелдалъун мун мунагьалъул асирлъун лъугьун вугевлъиги.
ACT.8.24	Симоница абуна:
ACT.8.24	– Гьеб нужеца бицунебщинаб балагь диде рещтӏинчӏого букӏине дир рахъалдасан Бетӏергьанасе дугӏа гьабе, – ян.
ACT.8.25	Хӏасил – чапарзабаз Масихӏил хӏакъалъулъ бицана ва Аллагьасул рагӏи тӏибитӏизабуна. Гьедин Иерусалималде тӏадруссун унаго, Самариялъул гӏемерал росабалъги бицана гьез Рохалил хабар.
ACT.8.26	Бичасул малаик вачӏун, гьес Филиппида абуна:
ACT.8.26	– Вахъа, мун а гьанже Иерусалималдаса Газаялде бугеб нухдасан къилбаялъул рахъалдехун валагьун. Гӏицӏаб авлахъалдасан буго гьеб нух.
ACT.8.27	Вахъун ана гьев. Иерусалималде зияраталъ ун вукӏарав цо хӏабашияв данде ккана. Гьев вукӏана Хӏабашистаналъул парччахӏлъун йигей Кандакиял кинабго хазина божун тарав чи, живгоги бихьинчиясулаб къуваталдаса ватӏалъарав ахта. 
ACT.8.28	Чӏухӏараб чолгьакидаги рекӏун, жиндирго ракьалде тӏадвуссун унаго гьес цӏалулеб букӏана Ишая аварагасул тӏехь. 
ACT.8.29	Гьеб гьакида аскӏовеги витӏун, Илагьияб Рухӏалъ Филиппида абуна гьелда цадахъ айилан. 
ACT.8.30	Векерун аскӏове щведал, гьасда рагӏана гьев чияс Ишая аварагасул тӏехь цӏалулеб.
ACT.8.30	– Дуца цӏалулеб бугеб жоялъул магӏна бичӏчӏулеб бугищ дуда? – ян гьикъана Филиппица гьесда.
ACT.8.31	– Гьеб бичӏчӏизабизе чи гьечӏони, кин гьелъул магӏна дида лъалеб? – ан абуна гьес.
ACT.8.31	Цинги гьес Филиппида гьарана гьакиде вахун жинда аскӏов гӏодов чӏайилан. 
ACT.8.32	Доб Илагьияб Тӏехьалдаса гьадинаб калима цӏалулеб бугоан хӏабашияс: «Гьев вачун унев вукӏана, хъвезе бачун унеб чахъу гӏадин. Къунцӏарухъанасда цебе кьегӏер-хух буцӏцӏун чӏолеб гӏадин, кӏутӏби ричӏун кӏалъачӏого унев вукӏана гьев. 
ACT.8.33	Гьев гӏодовегӏанлъизавуна, гьесие ритӏухъаб суд гьабизе инкар гьабуна. Гьесул наслу-тухумалъул хӏакъалъулъ лъица бицинеб? Ракьалда тӏад гьесул гӏумру лъугӏидалха».
ACT.8.34	Ахтаяс Филиппида абуна:
ACT.8.34	– Талихӏ кьегийин, бице дида: лъил хӏакъалъулъ аварагас гьедин абулеб бугеб? Жиндирго хӏакъалъулъищ яги цогидасул хӏакъалъулъищ?
ACT.8.35	Гьес цӏалараб калимаялдасан байбихьун кӏалъазе лъугьарав Филиппица гьесие бицана Гӏисал хӏакъалъулъ Рохалил хабар.
ACT.8.36	Гьедин унаго цо лъим бугеб бакӏалде щведал, ахтаяс абуна:
ACT.8.36	– Балагье гьаниб лъим бугогури. Гьанив лъадалъ ччун вахъизавизе сунцаниги квалквал гьабиларо дие?
ACT.8.37+ACT.8.38	Цинги гьес гьоко чӏезабеян амру гьабуна. Филиппги гьев ахтаги, гьакидаса рещтӏун, лъадалъе лъугьана ва Филиппица гьев лъадалъ ччун вахъана. 
ACT.8.39	Гьел лъадалъа къватӏире лъугьараб мехалъ, Илагьияб Рухӏалъ восун ун, ахтаясул берда цевеса тӏагӏана Филипп. Цинги вохуца холаго жиндирго нухда ана ахта.
ACT.8.40	Гьебмехалъ Филиппида живго Азоталде щун ватана. Цинги гьенисан унаго Къайсарияталде щвезегӏан ругел киналго шагьаразул халкъалда Рохалил хабар бицана гьес.
ACT.9.1	Шаулил рекӏелъа унеб букӏинчӏо Тӏадегӏанав Гӏисал муридал хӏинкъизариялъулги гьел гъурун тӏагӏинариялъулги гъаргъар. Бищунго кӏудияв кашишасухъе вачӏун 
ACT.9.2	гьес абуна жив Дамаскалде, гьелъул синагогабазде инехъин вугин. Гьенир Гӏисал Нух цӏунун хьвадулел бихьинал ратаниги, руччаби ратаниги, кквезеги ккун, рухьинеги рухьун, жинца Иерусалималде рачинин, гьелъие изну букӏин бицунеб кагъат кьейиланги гьарана.
ACT.9.3	Гьедин унаго Дамаскалде гӏагарлъидал тохлъукьего зобалаздасан нуралъ къалъ-къалъизавуна гьев. 
ACT.9.4	Гьебсагӏат гӏодов ккана Шаул.
ACT.9.4	– Шаул! Шаул! Щай дуца дие гьаб гӏазаб-гӏакъуба кьолеб бугеб? – абун гьаракьги рагӏана гьесда.
ACT.9.5	– Мун щив, бетӏерчӏахъад? – абун гьикъана Шаулица.
ACT.9.5	– Дун вуго дуца гӏазаб-гӏакъуба кьолев Гӏиса, – ян рагӏана гьесда жаваб. – 
ACT.9.6	Гьанже тӏаде вахъун шагьаралде а мун, доба бицина дуда щиб гьабизе кколебали.
ACT.9.7	Гьесда цадахъ рукӏарал гӏадамал кӏал-мацӏ къотӏун хутӏана. Гьаракь рагӏулеб букӏин гурони, щивниги чи вихьулев вукӏинчӏо гьезда.
ACT.9.8	Шаул тӏаде вахъана. Амма берал ричӏун валагьидал, щибниги бихьичӏо гьесда. Бераздаса канлъи босарав гьев, квер ккун вачун, Дамаскалде щвезавуна. 
ACT.9.9	Лъабго къо бана гьес бадиса канлъиги босун. Я кваначӏо, я гьекъечӏо.
ACT.9.10	Дамаскалда вукӏана Анания абулев цо мурид. Илгьам лъугьун: «Ва, Анания!» – абун ахӏана гьесде Тӏадегӏанав Гӏисаца. «Дун гӏенеккун вуго», – ян абуна гьес. 
ACT.9.11	Цинги Тӏадегӏанав Гӏисаца гьесда абуна:
ACT.9.11	– Гьанже вахъун а мун Битӏараб абун цӏар лъураб къотӏнове. Гьениб Ягьудал минаялъув цӏехе Тарсалдаса Шаул абун цо чи вугищилан. Гьале гьаб параялда дугӏа гьабулев вукӏаго, 
ACT.9.12	гьесие илгьам лъугьана Анания абун цо чи вачӏине вугин духъе, гьес тӏад квер лъурабго беразда канлъиги бихьизе бугилан.
ACT.9.13	Ананияца абуна:
ACT.9.13	– Я, Тӏадегӏанав Гӏиса! Чанги чияс бицунеб рагӏана дида гьев чиясул хӏакъалъулъги, дуде иман лъуразе Иерусалималда кигӏан гӏемераб квешлъи гьес гьабурабалиги. 
ACT.9.14	Гьанивеги гьев вачӏун вуго дур цӏар рехсанщинав чи ккун вачун жанив тӏамизе чӏахӏиял кашишзабаз ихтиярги кьун.
ACT.9.15	Тӏадегӏанав Гӏисаца гьесда абуна:
ACT.9.15	– Мун а гьанже. Гьев вуго киналго къавмазда, парччахӏзабазда ва Исраилил халкъалда гьоркьоб дир цӏар тӏибитӏизабизе тӏаса вищун витӏарав дир илчи. 
ACT.9.16	Дицаго бихьизабила гьесда дир цӏар сабаблъун гьес кигӏан гӏемераб гӏазаб-гӏакъуба хӏехьезе ккелебали.
ACT.9.17	Вахъун ун доб минаялъуве щвана Анания. Шаулида тӏад кверги лъун, гьес абуна:
ACT.9.17	– Я, дир вац Шаул, Тӏадегӏанас – гьаниве вачӏунаго нухда дуда кӏалъарав гьев Гӏисаца – дун витӏана дидалъун дур беразда канлъи бихьизеги Илагьияб Рухӏ дуде рещтӏинеги.
ACT.9.18	Ччугӏил хъал кинигин, тӏаса ана бецлъи, ва гьебсагӏат канлъи бихьана. Тӏаде вахъун ун гьев лъадалъ ччун вахъана. 
ACT.9.19	Цинги кванана-гьекъана, къуват-жан чорхолъе лъугьана.
ACT.9.19	Цо чанго къо бана Шаулица Дамаскалда муридазда аскӏоб. 
ACT.9.20	Гьебмехалъго синагогабазде ун гьес Гӏисал хӏакъалъулъ бицунеб букӏана гьев Гӏиса Аллагьасул Вас вугилан. 
ACT.9.21	Гьесул вагӏза рагӏанщинас хӏикмалъун абулеб букӏана:
ACT.9.21	– Гьеб цӏар рехсанщинав чи тӏагӏинавизейилан Иерусалималда хӏаракат бахъулев вукӏарав чи гурищ гьав? Рухьинеги рухьун, гьел чӏахӏиял кашишзабазул кверде кьезе гурищ гьав гьанивеги вачӏун вукӏарав?
ACT.9.22	Амма Шаулил рагӏул къуват цӏикӏкӏунеб букӏиналъ ва Гӏиса хӏакълъунго Масихӏ вугилан чӏезабулеб букӏиналъ тату хвезабуна Дамаскалда ругел жугьутӏазул. 
ACT.9.23	Гьелдаса гӏезегӏанго заман индал, гьев чӏвазе къотӏи ккана гьезул. 
ACT.9.24	Шаулидаги лъана гьелъул хӏакъалъулъ. Къасиги къадги шагьаралъул кавабазухъ гъоркьчӏел гьабун букӏана гьев чӏвазе. 
ACT.9.25	Сардилъ гьесул муридаз гьев, гьагьинивги лъун, шагьаралъул рагӏалда бугеб къадахъа гъоркье виччана.
ACT.9.26	Иерусалималде щвараб мехалъ Шаулица къасд гьабуна муридалгун цолъизе. Амма гьев муридлъун лъугьун вукӏиналда божичӏого, гьесукьа хӏинкъун рукӏана киналго.
ACT.9.27	Барнаба ана Шаулги вачун чапарзабазухъе. Дамаскалде унаго нухда Шаулида Тӏадегӏанав Гӏиса вихьиялъулги, Тӏадегӏанав Гӏиса гьесда кӏалъаялъулги ва Дамаскалда хӏинкъи-къай гьечӏого гьев Гӏисал цӏар рехсон гьес гьарурал насихӏатазулги хӏакъалъулъ бицана гьезда Барнабаца. 
ACT.9.28	Гьелдаса хадув Шаул чапарзабазда цадахъ чӏана. Гьезда цадахъ Иерусалималда киса-кивего унаан ва Тӏадегӏанасул цӏар рехсон хӏинкъичӏого бицунаан Рохалил хабар. 
ACT.9.29	Гьев дагӏбадулаан, къацандулаан грек мацӏалда кӏалъалел жугьутӏалгун. Гьез къасд гьабуна Шаул чӏвазе. 
ACT.9.30	Гьеб лъайдал, Къайсарияталдеги вачун, вацаз Шаул Тарсалде витӏана.
ACT.9.31	Гьедин тӏолабго Ягьудиялда, Галилеялда ва Самариялда иман лъуразул агьлуялъул хӏал лъикӏлъана, Бетӏергьанасдаса хӏинкъарал ва Илагьияб Рухӏалъ кантӏизарурал гӏемерал гӏадамаз иман лъуна.
ACT.9.32	Киназухъего щвезе къватӏиве вахъун вукӏарав Пётр гьале Лидда абулеб шагьаралда ругел иман лъуразухъе щвана. 
ACT.9.33	Гьенив ватана палижалъ ккун микьго соналъ бусада лъурав цо Эней абулев чи. 
ACT.9.34	Пётрица гьесда абуна:
ACT.9.34	– Эней, мун Масихӏ Гӏисаца сахлъизавуна. Тӏаде вахъун дурго бусен бакӏаре!
ACT.9.34	Эней гьебсагӏат тӏаде вахъана.
ACT.9.35	Гьев сахлъун вихьана Лиддаялъулги Сароналъулги киналго гӏадамазда ва гьез Тӏадегӏанасде иман лъуна.
ACT.9.35	Иоппиялда йикӏана Тӏабита абун цӏар бугей цо мурид. 
ACT.9.36	(«Чанил цӏцӏе» абураб магӏна буго гьеб цӏаралъул.) Гӏадамазе лъикӏлъи гӏемерай, мискиназе-пакъиразе садакъа гьарзаяй гӏадан йикӏана гьей. 
ACT.9.37	Гьеб заманаялда цо хехаб унтуца хвана гьей. Тӏасарокъоб лъун букӏана чурун къачӏараб гьелъул жаназа.
ACT.9.38	Лидда Иоппиялдаса рикӏкӏад букӏинчӏелъул, Пётр Лиддаялда вугин рагӏарал муридаз кӏиго чи витӏана хехго жидеда тӏаде щвайилан гьаризе. 
ACT.9.39	Вахъун гьезда цадахъ ана Пётр. Иоппиялде щведал, гьев тӏасарокъове вачана. Гӏемерал къоролруччаби ратана гьенир. Гӏодилаго гьез Пётрида рихьизарулел рукӏана чӏаго йигеб мехалъ гьелъ жидеего гьарурал гурдал ва цогидабги ретӏел.
ACT.9.40	Гьелги къватӏире ритӏун, Пётр суждаялда чӏана ва дугӏа гьабизе лъугьана. Цинги жаназаялдехун вуссун:
ACT.9.40	– Тӏаде яхъа, Тӏабита! – ян абуна гьес.
ACT.9.40	Гьелъ берал ричӏана, Пётрихъги ялагьун, тӏаде йорхун гӏодой чӏана. 
ACT.9.41	Кверги ккун, тӏаде яхъинаюна Пётрица гьей. Цинги иман лъуралги къоролруччабиги ахӏун, Тӏабита чӏаголъун йикӏин бихьизабуна гьезда Пётрица.
ACT.9.42	Гьелъул хабар тӏибитӏана тӏолабго Иоппиялда. Тӏадегӏанав Гӏисаде иман лъун гӏемерав чи муъминлъана.
ACT.9.43	Симон абулев цо дабагъчиясухъ гьоболлъухъ рещтӏун Иоппиялда лъикӏаланго къоял рана Пётрица.
ACT.10.1	Къайсарияталда вукӏана Корнелий абулев цо чи. Гьев вукӏана Италиялъулабилан абулеб полкалдаса рагъухъабазул нусилбетӏер. 
ACT.10.2	Гьевги гьесул рукъалъул агьлуги Аллагьасукьа хӏинкъарал, цӏакъ диниял гӏадамал рукӏана. Кӏуди-кӏудиял садакъабиги гьарулаан гьес гӏадамазе, кидаго Аллагьасе тӏагӏат-гӏибадаталдаги вукӏунаан.
ACT.10.3	Гьале цо къоялъ къаденахъе сагӏат лъабго тӏубараб мехалъ, тӏасан загьираб илгьам лъугьун, Бичасул малаик вачӏана гьесухъе.
ACT.10.3	– Корнелий! – абун кӏалъана гьесда малаик.
ACT.10.4	Хӏинкъадго гьесухъги валагьун:
ACT.10.4	– Щиб, бетӏерчӏахъад? – абун гьикъана Корнелийица.
ACT.10.4	Малаикас гьесие жаваб кьуна:
ACT.10.4	– Дур дугӏабиги садакъабиги Аллагьас къабул гьаруна, бищунго къабулаб къурбан гӏадин. 
ACT.10.5	Гьанже дуца Иоппиялде чагӏи ритӏе Пётр абун тӏокӏцӏар бугев Симонида хадур. 
ACT.10.6	Гьев вуго дабагъчи Симонихъ гьоболлъухъ. Ралъдал рагӏалда буго гьесул мина.
ACT.10.7	Гьесда кӏалъарав малаик цевеса тӏагӏаравго, Корнелийица кӏиго рагьтӏателги жиндирго цо муъминав нукарги аскӏоре ахӏун, 
ACT.10.8	гьезда гьеб кинабго бицана ва гьел лъабалго Иоппиялде ритӏана.
ACT.10.9	Нахъисеб къоялъул къалъул гӏужалда гьел Иоппиялде щолел рукӏана. Тӏохде вахун дугӏа гьабулев вукӏана Пётр гьебмехалъ. 
ACT.10.10	Пётр вакъана, кванде хиял ккана гьесул гьениб. Гьесие квен къачӏалеб букӏаго, цебетӏами лъугьана: 
ACT.10.11	зобал рикьун ана ва ункъабго гӏинщги ккун гӏодобе биччан бачӏунеб бихьана цо кӏудияб туруталда релълъараб жо. 
ACT.10.12	Гьелда тӏад ругоан ракьалдасан хьвадулел киналго тайпабазул хӏайваналгун шурулел жалги хӏанчӏиги.
ACT.10.13	– Вахъун гьелги хъве, гьезул гьанги кванай, Пётр, – абун гьаракь рагӏана гьесда.
ACT.10.14	Пётрица абуна:
ACT.10.14	– Я, Тӏадегӏанав, дица киданиги гьабиларо гьединаб иш. Хъубаб, хӏарамаб квен дица киданиги квинчӏо.
ACT.10.15	Кӏиабизеги добго гьаракьалъ абуна гьесда:
ACT.10.15	– Аллагьас бацӏцӏад гьабураб жоялда хъубабилан абуге дуца.
ACT.10.16	Лъабабизеги рагӏана Пётрида гьеб гьаракь ва гьебсагӏат зобалазде босун ана доб турут гӏадинаб жо. 
ACT.10.17	Гьелъул магӏна щибдайилан пикрабазда Пётр вугеб мехалъ, Корнелийица ритӏарал дол гӏадамал, Симонил мина бугеб бакӏ балагьизе гьесул кавудухъе щун рукӏана. 
ACT.10.18	Гьез ахӏунго-ахӏун гьикъулеб букӏана Пётр абун тӏокӏцӏар бугев Симон вугищин нужер гьенив гьоболлъухъилан. 
ACT.10.19	Доб жиндаго цебетӏамураб сураталъул пикрабазда вукӏарав Пётрида Илагьияб Рухӏалъ абуна:
ACT.10.19	– Гӏенекке, кӏиго чи вуго мун валагьулев. 
ACT.10.20	Вахъун гьанже тӏохдаса гъоркьеги рещтӏун, сунданиги щаклъичӏого, гьезда цадахъ а мун. Гьел руго дица ритӏарал чагӏи.
ACT.10.21	Гьениса гъоркьеги рещтӏун, дол гӏадамазда абуна Пётрица:
ACT.10.21	– Дун ккола гьев нужеца валагьулев вугев чи. Щай нуж гьанире рачӏарал?
ACT.10.22	Гьез абуна:
ACT.10.22	– Корнелий абун вуго цо нусилбетӏер, гьев вуго Аллагьасукьаги хӏинкъулев, киналго жугьутӏазда гьоркьоб кӏудияб къадру-къиматги бугев лъикӏав чи. Бичасул малаикас гьесие илгьам гьабуна мун рокъове ахӏеян ва дур рагӏабазухъ гӏенеккеян.
ACT.10.23	Пётрица гьел жанире рачана ва сордо бан гьенир чӏезаруна. Нахъисеб къоялъ вахъун гьезда цадахъ ана Пётр. Иоппиялдаса цо чанго диналъул вацги къватӏиве вахъана гьезда цадахъ. 
ACT.10.24	Кӏиабилеб къоялъ Пётр Къайсарияталде щвана. Корнелий, жиндирго гӏага-божаралги гьудул-гьалмагъзабиги ахӏун, гьел рачӏиналъухъ валагьун чӏун вукӏана. 
ACT.10.25	Пётр азбаралъуве лъугьунеб мехалъ, данде ун гьесда цеве суждаялда чӏана Корнелий. 
ACT.10.26	Гьев тӏаде вахъинавулаго, Пётрица абуна:
ACT.10.26	– Тӏаде вахъа, дунги мунго гӏадинав чийин.
ACT.10.27	Гьевгун гара-чӏварулаго рокъове жаниве лъугьарав Пётрида гӏемерал гӏадамал ракӏарун ратана гьенире.
ACT.10.28	Гьезда Пётрица абуна:
ACT.10.28	– Нужеда лъала жугьутӏазул къануналда рекъон цогидал халкъазул гӏадамазулгун гьоркьоблъи гьабизе яги гьезухъ гьоболлъухъ рещтӏине жугьутӏчиясе бегьулареблъи. Амма Аллагьас дида бихьизабуна тӏолабго махлукъаталда гьоркьоб цониги чиясда хъубавилан, нажасавилан абизе бегьулареблъи. 
ACT.10.29	Гьединлъидал дун, нужеца ахӏаравго, тӏадкӏалъай гьечӏого вачӏана гьаниве. Гьанже бице нужеца: щай дида хадур чагӏи ритӏарал?
ACT.10.30	Гьебмехалъ Корнелийица абуна:
ACT.10.30	– Ункъо къоялъ цеве, гьадинабго къалъудаса хадуб лъабго сагӏат араб гӏужалда дирго рокъов Аллагьасе как балев вукӏана дун. Вачӏун дида цеве чӏана гвангъараб гӏаба ретӏарав цо чи. Гьес дида абуна: 
ACT.10.31	«Корнелий, Аллагьасда рагӏана дур дугӏа, дур садакъабиги рихьана гьесда. 
ACT.10.32	Гьанже дуца Иоппиялде чагӏи ритӏе Пётр абун тӏокӏцӏар бугев Симонида хадур. Гьев Пётр вуго ралъдал рагӏалда мина бугев дабагъчи Симонил бакӏалда». 
ACT.10.33	Гьебсагӏатго ритӏана дица дуда хадур чагӏи. Мун гьаниве вачӏун лъикӏ ккана. Гьале гьанже ниж киналго Аллагьасда цере чӏун руго, Бетӏергьанас дуе амру гьабурабщиналъухъ гӏенеккизе.
ACT.10.34	Пётрица гьезда абуна:
ACT.10.34	– Гьанже якъинго бичӏчӏана дида Аллагьас жиндирго лагъзадерида гьоркьоб батӏалъи гьабулареблъи. 
ACT.10.35	Кинаб къавмалъул чи вугониги, гьес къабул гьавула жинкьа хӏинкъулев ва витӏун хьвадулев чи. 
ACT.10.36	Гьес Исраилил халкъалъухъе битӏана жиндирго рагӏи. Гьеб рагӏи буго ракълил хӏакъалъулъ ругьел, ва Гӏиса Масихӏидалъун бачӏана гьеб. Гьев Масихӏ вуго киназулго Тӏадегӏанав. 
ACT.10.37	Нужеда лъала Галилеялдасан байбихьун тӏолабго Ягьудиялда ккарабщинаб. Гьеб лъугьана Яхӏя аварагас лъадалъ ччун рахъизе кколилан лъазабуралдаса хадуб. 
ACT.10.38	Нужеда лъала Аллагьас Назареталдаса Гӏисаде Илагьияб Рухӏги хӏалкӏолъиги рещтӏинабураблъи, гьес киса-кивего ун гӏемераб лъикӏлъи гьабураблъи ва илбисалъул кверщаликь рукӏарал киналго гӏадамалги сахлъизарураллъи, – Аллагь гьевгун вукӏиндалха! 
ACT.10.39	Ниж руго кинабго жугьутӏазул ракьалдаги Иерусалималдаги гьес гьабурабщиналъе нугӏзал. Гъотӏода ван гъанкъун хвезавуна гьев. 
ACT.10.40	Лъабабилеб къоялъ хваралъуса вахъинеги гьавуна Аллагьас гьев, хваралъуса вахъун вихьулевлъунги гьавуна.
ACT.10.41	Амма киназдаго гуро гьев вихьарав. Гьев вихьана Аллагьас цереккунго тӏаса рищун рукӏарал, гьеб киналъего нугӏзаллъун лъугьарал нижеда. Хваралъуса вахъун хадувги гьесда цадахъ кванарал-гьекъарал чагӏи руго ниж. 
ACT.10.42	Гьес нижее амру гьабуна чӏагоязеги хваразеги суд гьабизе Аллагьас тарав чи вугин живилан халкъалдаго лъазабеян, гьелъие нугӏлъиги гьабеян. 
ACT.10.43	Киналго аварагзабаз цебеккунго бицун букӏана гьесде иман лъуравщинасул мунагьал гьесул цӏаралдалъун чуризе ругилан.
ACT.10.44	Пётрил гьеб хабар лъугӏилалдего гьесухъ гӏенеккун рукӏарал киналго гӏадамазде Илагьияб Рухӏ рещтӏана. 
ACT.10.45	Цогидал халкъазеги Аллагьас Илагьияб Рухӏ сайигъат гьабидал, гӏажаиблъун хутӏана Пётрида цадахъ гьенире рачӏарал иман лъурал цоги жугьутӏал. 
ACT.10.46	Цогидаб мацӏалда гьезул кӏалъайги гьез Аллагьасе гьабулеб реццги рагӏулеб букӏиндалха гьел жугьутӏазда. Пётрица абуна:
ACT.10.47	– Нилъее гӏадин, Илагьияб Рухӏ насиблъарал гьал гӏадамазе лъадалъ ччун рахъи гьукъулев чи вукӏинищ?
ACT.10.48	Цинги Пётрица гьезие амру гьабуна, Масихӏ Гӏисал цӏар рехсон, лъадалъ ччун рахъайилан. Гьебмехалъ гьез Пётрида гьарана цо дагьаб мехалъ жидеда аскӏов гьенив чӏайилан.
ACT.11.1	Чапарзабазухъеги ва тӏолабго Ягьудиялда рукӏарал диналъул вацазухъеги хабар щвана цогидал халкъазги Аллагьасул рагӏи къабул гьабун бугилан. 
ACT.11.2	Пётр Иерусалималде тӏадвуссараб мехалъ, иман лъурал жугьутӏаздасан цо-цо чагӏаз гьесие бадибчӏвай гьабуна, 
ACT.11.3	сунат гьабичӏел гӏадамазухъе гьоболлъухъ ун, гьезда аскӏов гӏодов чӏун кваназе бегьилаанищилан. 
ACT.11.4	Гьебмехалъ Пётрица мухӏканго бицана гьезда жиндирго ккарал лъугьа-бахъиназул хӏакъалъулъ:
ACT.11.5	– Иоппия шагьаралда цо къоялъ Аллагьасе дугӏа гьабулев вукӏана дун. Гьебмехалъ цебетӏами лъугьана дие. Ункъабго гӏинщги ккун цо кӏудияб турут гӏадинаб жо зодиса гӏодобе биччалеб бихьана. Битӏахъе дида аскӏобе бачӏана гьеб. 
ACT.11.6	Гьелда тӏад рихьана ракьалдасан хьвадулел ункъхӏатӏилал хӏайванал, гьединго гӏалхул хӏайванал, шурулел жал ва хӏанчӏи. 
ACT.11.7	Цинги цо гьаракьалъ абулеб рагӏана дида: «Вахъун гьелги хъве, Пётр, гьезул гьанги кванай», – ян. 
ACT.11.8	Дица абуна: «Я, Бетӏергьан! Дица киданиги гьабиларо гьединаб иш. Хъубаб, хӏарамаб квен дица киданиги кӏалдибе босичӏо», – ян. 
ACT.11.9	Кӏиабизеги зобалаздасан добго гьаракьалъ абуна: «Аллагьас бацӏцӏад гьабураб жоялда хъубабилан абуге дуца», – ян. 
ACT.11.10	Лъабабизеги рагӏана дида гьеб гьаракь. Цинги гьеб кинабго зобалазде эхеде цӏан ана. 
ACT.11.11	Дун рещтӏун вукӏараб рукъалда цеве лъабго чи чӏана гьеб параялъ. Гьел ратана Къайсарияталдаса дида хадур ритӏун рачӏарал чагӏи. 
ACT.11.12	Илагьияб Рухӏалъ дида абуна сунданиги щаклъичӏого гьезда цадахъ айилан. Дида цадахъ къватӏиве вахъана гьав анлъавго диналъул вацги. Цинги ниж щвана дов чиясул бакӏалде. 
ACT.11.13	Гьес нижеда бицана жиндир рокъове вачӏун малаикас гьадин абунилан: «Дуца Иоппиялде чагӏи ритӏе Пётр абун тӏокӏцӏар бугев Симонида хадур. 
ACT.11.14	Гьес бицина мунги дур хъизан-агьлуги хвасарлъулеб хабар».
ACT.11.15	Дица гьезие хабар бицине байбихьидал, добмехалъ нилъедего гӏадин, гьездеги рещтӏана Илагьияб Рухӏ. 
ACT.11.16	Гьениб дида ракӏалде щвана: «Яхӏя аварагас лъадаца чурарал гӏадин, Илагьияб Рухӏалдалъун чурила нуж», – ан Тӏадегӏанав Гӏисаца добмехалъ абун рукӏарал рагӏаби. 
ACT.11.17	Тӏадегӏанав Масихӏ Гӏисаде иман лъурал нилъее гӏадинаб сайигъат Аллагьас цогидал халкъазеги кьолеб бугеб мехалъ Аллагьасда дандечӏаравани, дун щив чи ккелев вукӏарав?
ACT.11.18	Гьеб хабар рагӏидал гьел гӏодоре риччана. Аллагьасе рецц гьабун гьез абуна гьанже Аллагьас цогидал халкъазеги рес кьун бугин абадияб гӏумру насиблъулеб тавбу гьабизе.
ACT.11.19	Стефание зулму гьабураб заманаялда рикьа-риххун рахъ-рахъалде лъутун ун рукӏарал муридал Финикиялде, Кипралде ва Антиохиялдецин щвана. Жугьутӏазда гурони гьез Рохалил хабар бицунеб букӏинчӏониги, 
ACT.11.20	гьезда гьоркьор рукӏана Кипралдаса ва Киренеялдаса цо-цо гӏадамал, Антиохиялде рачӏун, гьениб греказдаги Тӏадегӏанав Гӏисал хӏакъалъулъ жидеца Рохалил хабар бицине лъугьарал. 
ACT.11.21	Бетӏергьанас квербакъи гьабуна гьезие, ва цӏакъ гӏемерал гӏадамаз Тӏадегӏанав Гӏисаде иман лъуна.
ACT.11.22	Гьезул хӏакъалъулъ хабар рагӏана Иерусалималда бугеб иман лъуразул агьлуялда ва гьез Барнаба Антиохиялде витӏана. 
ACT.11.23	Гьениве щвараб мехалъ Барнабада бихьана гьеб агьлуялда Аллагьасул баркат лъун букӏин ва гьелдаса вохана. Гьес киназдаго гьарана ракӏ-ракӏалъго Тӏадегӏанав Гӏисаде иман лъун къвакӏун чӏайилан. 
ACT.11.24	Живго гьев Барнабаги вукӏана Илагьияб Рухӏалъулги иманалъулги вугӏун цӏурав цӏакъ лъикӏав чи. Гьебмехалъги цӏакъго гӏемерал гӏадамаз Тӏадегӏанав Гӏисаде иман лъуна.
ACT.11.25	Цинги Барнаба ана Шаул валагьизе Тарсалде. 
ACT.11.26	Гьенив ватун, Шаулги вачун, Антиохиялде тӏадвуссана Барнаба. Тӏубараб лъагӏел рехана кӏиясго гьениб. Гьеб лъагӏелалъго иман лъуразул агьлу данделъарал бакӏазде ун Барнабацаги Шаулицаги гӏемераб халкъалъе вагӏза-насихӏат гьабуна. Гьениб Антиохиялда тӏоцебе байбихьана муридазда христианалилан абизе.
ACT.11.27	Доб заманаялда Иерусалималдаса Антиохиялде рачӏана кашпу-карамалъи бугел гӏадамал. 
ACT.11.28	Агаб абун цӏар бугев цо гьединав чияс, цеве вахъун, Илагьияб Рухӏалдалъун лъазабуна тӏолабго ракьалда кутакаб ракъи букӏине бугилан. (Хӏакъикъаталдаги гьеб ракъи букӏана Клавдий къайсарлъун вугеб заманаялда.) 
ACT.11.29	Гьебмехалъ муридаз хӏукму гьабуна бугес бугелда рекъараб садакъа-напакъа Ягьудиялда ругел жидерго диналъул вацазе битӏизе. 
ACT.11.30	Гьедин бакӏарараб садакъа-напакъаги босун, гьез Барнабаги Шаулги ритӏана Ягьудиялъул иман лъуразул бутӏрузухъе гьеб щвезабизе.
ACT.12.1	Гьеб заманаялда Гьерод ханас иман лъуразул агьлуялъул цо-цо гӏадамал жанир тӏамуна, гьел тӏагӏинаризе бокьун. 
ACT.12.2	Хвалчаца бетӏер къотӏун чӏвана гьес Иоаннил вац Якъуб. 
ACT.12.3	Ягьудиязе гьеб рекӏее гӏураблъи бихьун, Пётрги тӏамуна гьес туснахъалъув. (Гьел рукӏана Реччичӏел Панкъазул Байрамалъул къоял.) 
ACT.12.4	Ккун вачун туснахъалъув тӏамизавуна Гьеродица Пётр ва гьев цӏунизе анцӏила анлъго рагъухъанги тана хъаравуллъуда. Гьесда ракӏалда букӏана Пасхаялъул байрамалдаса хадуб халкъалда цеве вачун Пётрие суд гьабизе. 
ACT.12.5	Гьале Пётр туснахъалъув вуго. Иман лъуразул тӏолабго агьлуялъ тӏадчӏун Аллагьасде гьари-дугӏа гьабуна гьесда гурхӏаян.
ACT.12.6	Гьеродица метер халкъалда цеве вачинехъин вугеб сордоялъ кӏиго рагъухъанасдехун рахсаца вухьун вугев Пётр кьижун вукӏана. Хутӏарал хъаравулзаби туснахъалъул нуцӏихъ чӏун рукӏана.
ACT.12.7	Гьале вачӏун гьесда цеве чӏарав Бичасул малаикасул нуралъ туснахърукъ къалъ-къалъизабуна. Хьолболъ квер тункун макьидасаги вигьинавун: «Хехго тӏаде вахъа!» – ян абуна малаикас Пётрида. Гьесул кверазда рукӏарал маххул рахсал рортун ана гьебмехалъ. 
ACT.12.8	Цинги малаикас гьесда абуна хьиталги парталги ретӏеян. Гьес хьиталги парталги ретӏана. Нахъеги абуна, мугъзаде гӏабаги рехун, жинда хадув вачӏаян.
ACT.12.9	Пётр гьесда хадув къватӏиве лъугьана. Амма гьесда ракӏалде кколеб букӏана гьев малаикас гьабулеб бугебщинаб жо жинда цебетӏамулеб бугилан. 
ACT.12.10	Цо хъаравулзабазда, цинги цоги хъаравулзабазда цересан ун, туснахъалъусан шагьаралде бугеб маххул кавудухъе щвана гьел. Каву жибго рагьун ана. Гьениса къватӏире лъугьун ун цо къватӏ лъугӏулеб бакӏалде щведал, малаик цевеса тӏагӏана.
ACT.12.11	Гьебмехалъ гӏакълуялде вачӏун живго жиндаго гаргадизе лъугьана Пётр: «Хӏакъикъаталдаги Бетӏергьанас дихъе малаик витӏун вачӏана дун Гьеродил квердасаги ва ягьудиязул тӏолабго халкъалъе бихьизе бокьун букӏарабщиналдасаги хвасар гьавизе».
ACT.12.12	Цинги гьеб ккара-таралъул магӏна бичӏчӏарав Пётр ана Маркилан тӏокӏцӏар бугев Иоаннил эбел Марямил бакӏалде. Гьенибе какде гӏемераб халкъ бакӏарун букӏана гьеб сордоялъ. 
ACT.12.13	Пётрица каву бухидал, Рода абун цӏар бугей цо гъараваш ячӏана гьеб лъица бухулеб бугебали хал гьабизе. 
ACT.12.14	Пётрил гьаракь батӏа бахъизе лъайдал, гӏемерго йохиялъ каву ричӏизе рекӏеда ятичӏого, гьей жание екерун ана ва Пётр вугин кавудул кӏалтӏайилан бицана гьезда. 
ACT.12.15	Дур бетӏер сверун бугилан абуна гьез. Жинца гьереси бицунеб гьечӏилан чӏана гьей. Пётрил рухӏ батилин гьебилан абуна гьез.
ACT.12.16	Пётрица жеги-жеги бухулеб букӏана каву. Каву рагьараб мехалъ, гьенив Пётр ватидал, хӏикмалъун хутӏана гьел. 
ACT.12.17	Руцӏцӏун чӏайилан гьезие квералъ ишанги гьабун, Пётрица бицана Бетӏергьанас жив туснахъалъуса къватӏиве вачиналъул хӏакъалъулъ. Цинги гьес абуна Якъубидаги
ACT.12.17	Гьениса къватӏиве вахъун, цоги бакӏалде ана Пётр.
ACT.12.18	Радал, Пётр киведай тӏагӏанаян, кутакалда рихха-хочун лъугьана хъаравуллъуда рукӏарал дол рагъухъаби. 
ACT.12.19	Пётр валагьеян амру гьабуна Гьеродица, амма кинго кодове щвечӏо гьев. Дол хъаравулзабиги ахӏун, кин-щиб ккарабилан цӏехана Гьеродица, цинги гьел чӏвазе буюрухъ кьуна.
ACT.12.19	Гьелдаса хадув Ягьудиялдаса Къайсарияталде ун, гьенив чӏана Гьерод. 
ACT.12.20	Гьесул цӏакъ ццин бахъун букӏана Тиралъул ва Сидоналъул гӏадамазда. Гьебмехалъ цоцазда дандги бан гьез Гьеродихъе жидерго вакилзаби ритӏана. Гьезул ракьалде квана-гьекъолеб жо Гьеродил улкаялдаса бачӏунеб букӏана. Гьединлъидал, гьесул кӏалгӏаялъув рагьтӏателлъун вукӏарав Бластилгун гьоркьоблъиги гьабун, Гьеродидасан рекъел гьарана гьез. 
ACT.12.21	Гьелгун дандчӏвазе къотӏи гьабураб къоялъ, чӏухӏараб ретӏелги ретӏун, тахиде вахун гӏодов чӏана Гьерод ва, халкъги гӏенеккун, гьездехун хитӏаб гьабун кӏалъана. 
ACT.12.22	Гьебмехалъ халкъалъ ахӏулеб букӏана, гӏадан-инсан гурин, живго аллагь вугин жидеда кӏалъалев абун.
ACT.12.23	Амма гьес Аллагьасе рецц гьабичӏелъул, гьебсагӏат вачӏун Бичасул малаикас жаза гьабуна Гьеродие, черхалда борохь бан хвана гьев.
ACT.12.24	Гьедин цӏубана ва тӏибитӏана Бетӏергьанасул рагӏи. 
ACT.12.25	Барнабаги Шаулги, жидеда тӏадкъараб ишги тӏубазабун, Иерусалималдаса Антиохиялде тӏадруссана. Маркилан тӏокӏцӏар бугев Иоаннги вачана гьез жидедаго цадахъ.
ACT.13.1	Антиохиялда бугеб иман лъуразул агьлуялда гьоркьор рукӏана кашпу-карамалъи бугел гӏадамал ва насихӏатчагӏи: Барнаба, Нигер абун тӏокӏцӏар бугев Симеон, Киренаялдаса Лукий, Гьерод ханасда цадахъ гӏурав Манаэн ва Шаул. 
ACT.13.2	Тӏадегӏанасе тӏагӏаталъе данделъун ругеб мехалъ, Илагьияб Рухӏалъ гьезда абуна: «Барнабаги Шаулги дица цо ишалъе ахӏулел руго. Нужеца гьел дихъе кьезе ккела», – ян. 
ACT.13.3	Кӏалги биччан, дугӏаги гьабун, доз Барнабадаги Шаулидаги тӏад квер лъуна ва нахъе ритӏана.
ACT.13.4	Илагьияб Рухӏалъ ритӏун гьел Селевкиялде щвана ва гьенисан, гамидаги рекӏун, Кипралде ана. 
ACT.13.5	Саламиналде щведал, гьениб жугьутӏазул синагогабазда Аллагьасул рагӏи тӏибитӏизабизе лъугьана гьел. Гьезие кумекалъе цадахъ Иоаннги вукӏана.
ACT.13.6	Кипр чӏинкӏиллъи къотӏун ун Пафосалде щвана. Гьенив ватана Бариешуагӏ абулев цо жугьутӏав. Гьев вукӏана сихӏручи ва гьересиавараг. 
ACT.13.7	Сергий Павел абулев цӏодорав-гӏакъилав цо наибасул цевесев чиги вугоан гьев. Аллагьасул рагӏиялъухъ гӏенеккизе бокьун бугилан Сергий Павелица Барнабаги Шаулги жиндихъего ахӏана. 
ACT.13.8	Амма Сахӏир-Элимаца (греказ гьедин абулаан Бариешуагӏида) хӏаракат бахъулеб букӏана гьев наибас иман лъезе биччаларилан. 
ACT.13.9	Илагьияб Рухӏалъ цӏурав Шаулица (гьесул цогидаб цӏар Павел букӏана) гьебмехалъ гьесда бадибе абуна:
ACT.13.10	– Ле, хӏилла-рекӏкӏалъулги ва квешабщиналъулги вугӏун цӏурав илбисалъул вас, ритӏухъабщиналъул тушман! Бетӏергьанасул битӏараб нух гьетӏа-кӏичӏизабичӏого чӏезе кӏоларищ дуда? 
ACT.13.11	Гьале Бетӏергьанас дуде квер гьесулеб буго. Гьабсагӏат мун бецлъила, дагьабго заманаялъ бакъул канлъиялдаса махӏрумлъила!
ACT.13.11	Гьеб параялда дуниял бецӏлъана гьесие, тӏуванго бецлъана гьев. Квер ккун живго вачине чи валагьизе лъугьана. 
ACT.13.12	Гьеб кинабго бихьарав наибасул рекӏелъе иман тӏинкӏана. Гьев хӏикмалъизавуна Тӏадегӏанав Гӏисал хӏакъалъулъ хабаралъ.
ACT.13.13	Павелги гьесда цадахъ рукӏаралги Пафосалдаса гамида рекӏун ун, Памфилиялъул Перга абулеб шагьаралде щвана. Гьездаса ватӏалъун Иерусалималде тӏадвуссана Иоанн.
ACT.13.14	Пергаялдаса рахъун ун гьел Писидиялъул Антиохиялде щвана, шамат къоялъ синагогаялъуре лъугьун, гьенир гӏодор чӏана. 
ACT.13.15	Мусал Тавраталдасаги Аварагзабазул Тӏухьдуздасаги калимаби цӏалун рахъараб мехалъ, гьеб синагогаялъул бутӏруз гьезухъе ритӏарал чагӏаз гьезда абуна:
ACT.13.15	– Я, вацал, гьаб халкъалъе вагӏза-насихӏат гьабизе бокьун батани, ниж нужехъ гӏенеккила, – ян.
ACT.13.16	Тӏаде вахъун, кверги борхун, Павелица гьадин абуна:
ACT.13.16	– Я, вацал жугьутӏал ва цогидалги Аллагьасукьа хӏинкъулел гӏадамал, гӏенекке нуж дихъ! 
ACT.13.17	Гьаб Исраилил халкъалъул Аллагьас нилъер умумул тӏаса рищана, апарагзабилъун Мисриялда рукӏараб заманаялда Гьес нилъер халкъ кӏодо гьабуна ва жиндирго кӏудияб къудраталдалъун доб чияр ракьалдаса къватӏире рачана. 
ACT.13.18	Кӏикъого соналъ гӏицӏаб авлахъалда рукӏараб мехалъ, чанцӏулго къосаниги, Аллагьас гьел рехун течӏо. 
ACT.13.19+ACT.13.20	Кангӏаналъул ракьалда анкьго халкъги паналъизабун, гьеб ракь Исраилил халкъалъе ункънусиялда кӏикъоялда анцӏго сонгӏанасеб заманаялъ ирсалъе кьуна Аллагьас. Цинги Шамуил авараг витӏизегӏан Аллагьас гьезие къадизаби кьуна. 
ACT.13.21	Хадуб гьез парччахӏ кьейилан гьаридал, Аллагьас гьезухъе витӏана Буняминил наслуялъул Кишил вас Шаул. Кӏикъого соналъ гьес парччахӏлъи гьабуна гьезие. 
ACT.13.22	Цинги, гьевги тӏаса рехун, Давуд авараг гьезие парччахӏлъун гьавуна. Гьесул хӏакъалъулъин Аллагьас гьадин абураб: «Дица Йессейил вас Давуд тӏаса вищана. Гьев Дие рекӏее гӏуна. Дие бокьарабщинаб гьабизе буго гьес».
ACT.13.23	Давудил наслуялдаса витӏилин абун рагӏи кьун букӏарав Гӏисаги витӏун вачӏана Гьес Исраилил халкъ хвасар гьабизе. 
ACT.13.24	Гьев Гӏиса вачӏиналде Яхӏя аварагас тӏолабго Исраилил халкъалда лъазабуна кантӏун Аллагьасде руссине лъадалъ ччун рахъаян. 
ACT.13.25	Жиндирго гьеб нухлул ахиралде щолев вугеб мехалъ, Яхӏяца абуна: «Нужеца дун щивлъун рикӏкӏунев вугев? Дун Дов гуро. Дидаса хадув вачӏине вуго жиндир хьитил рухьен бичизецин дун мустахӏикъав гьечӏев чи».
ACT.13.26	Я, дир вацал – Ибрагьимил наслуялъул лъимал ва цогидалги Аллагьасукьа хӏинкъулел гӏадамал! Нилъеейин Аллагьас битӏараб нилъ хвасар гьарулеб гьеб рагӏи. 
ACT.13.27	Амма Иерусалималъул гӏадамазда ва гьезул хӏакимзабазда гьев лъачӏелъул ва щибаб шамат къоялъ цӏалулел Аварагзабазул Тӏухьдузда хъван букӏарабги бичӏчӏичӏелъул, гьез гьесие тамихӏ гьабуна ва цебеккунго дол Илагьиял Тӏухьдузда хъван букӏарабги ритӏухълъана. 
ACT.13.28	Чӏвазе гӏураб гӏайиб-хатӏа тӏадчӏезабизе кӏвечӏониги, гьез Пилатида гьарана Гӏиса чӏвазе къотӏеян. 
ACT.13.29	Гӏисал хӏакъалъулъ Илагьиял Тӏухьдузда цебеккунго хъван букӏарабщинаб гьел гӏадамаз гьабун хадуб, гъотӏодасаги вахъун, хабалъ вукъана гьев.
ACT.13.30	Амма Аллагьас гьев хваралъуса вахъинавуна. 
ACT.13.31	Гьелдаса хадув гӏезегӏан къояз вачӏана гьев Галилеялдаса Иерусалималде щвезегӏан жиндаго цадахъ рукӏарал дол гӏадамазухъе. Гьанже гьел гӏадамал руго халкъалда цере гьесул нугӏзаллъун. 
ACT.13.32	Нижецайин абуни нужеда Рохалил хабар бицунеб буго, Аллагьас нилъер умумузе гьабун букӏараб къотӏи гьес нилъее – 
ACT.13.33	гьезул лъималазе – тӏубазабун, Гӏиса хваралъуса вахъинавунилан.
ACT.13.33	Гьадин хъван буго Забуралъул кӏиабилеб туркиялда: «Мун Дир вас вуго. Жакъа Дун дур Эменлъун лъугьана». 
ACT.13.34	Ракьулъ турун тӏагӏунгутӏизе Гӏиса жинца хваралъуса вахъинавиялъул хӏакъалъулъ Аллагьас гьадин абун букӏана: «Аллагьас Давудида лъураб баркат – лъиданиги кодоса бахъизе кӏолареб Илагьияб баркат – лъела Дица дуда». 
ACT.13.35	Гьелъулго хӏакъалъулъ цоги туркиялда руго Давудица абурал гьадинал рагӏаби: «Дурго ракӏбацӏцӏадав лагъ ракьул гвандинив туризавиларо Дуца».
ACT.13.36	Жиндирго халкъалда гьоркьоб Аллагьасул амруги тӏубазабун, Давуд къадаралде щвана, жиндирго умумузда хадув ана ва гьесул черхги ракьулъ турана. 
ACT.13.37	Амма Аллагьас хваралъуса вахъинавурасул черх ракьулъ туричӏо. 
ACT.13.38+ACT.13.39	Гьединлъидал, дир вацал, нужеда лъан букӏа Гӏиса сабаблъун нужер мунагьал чуранилан лъазабулеблъи. Мусал къануналда рекъон Аллагьасда цере ритӏухълъизе кӏвечӏебщиналъулъ Гӏисадалъун ритӏухълъила гьесде иман лъуравщинав чи.
ACT.13.40	Гьединлъидал, воре, нуж цӏодорго рукӏа, аварагзабазул гьадинаб калимаялда бугеб иш лъугьине гурин нужеего: 
ACT.13.41	«Ле, иман инжит гьабун гаргадулел гӏадамал, нуж ралагье, хӏикмалъе ва паналъе, нужер заманаялда Дица гьабизе бугелъулха бицунилан кинго нуж божизе гьечӏеб иш».
ACT.13.42	Барнабаги Павелги синагогаялъуса къватӏире рахъунаго, гӏадамаз гьезда гьарана хадусеб шамат къоялъги жидее гьединаб вагӏза гьабизе рачӏаян. 
ACT.13.43	Гьеб данделъи биххун хадур гӏемерисел жугьутӏал ва Аллагьасе гӏибадат гьабулел цогидал халкъазул гӏадамал Павелидаги Барнабадаги хадур ана. Гьев кӏиясгойин абуни гьезда малъулеб букӏана Аллагьас гьезие кьураб баркатгун рукӏайилан.
ACT.13.44	Нахъисеб шамат къоялъ тӏолабгоялде гӏунтӏун шагьаралъул халкъ бачӏана Аллагьасул рагӏухъ гӏенеккизе. 
ACT.13.45	Халкъалъул гьел руккелал рихьидал, жугьутӏазул жахӏда ккана: Павелил хабар гьереси гьабун, гьев какун гаргадизе лъугьана. 
ACT.13.46	Амма Павелицаги Барнабацаги хӏинкъичӏого абуна гьезда:
ACT.13.46	– Нужедайин бищунго цебе лъазабизе кколеб букӏараб Аллагьасул рагӏи. Амма нужеца гьеб нахъе тункулеб бугелъул ва абадияб гӏумру насиблъизе мустахӏикъал гьечӏеллъун нужецаго нужго рикӏкӏунелги ругелъул, гьале ниж цогидал халкъазде руссун руго! 
ACT.13.47	Гьадинаб калимаялдалъун Бетӏергьанасги амру гьабулеб бугелъул нижее: «Киналго халкъазе чирахълъун гьавуна Дица Мун, дуниялалъул рагӏалдеги дуца хвасарлъи щвезабизе».
ACT.13.48	Гьеб рагӏидал, цогидал халкъазул гӏадамал цӏакъ рохана, Аллагьасул рагӏуе рецц гьабизе лъугьана. Абадияб гӏумру насиблъизе тӏаса рищун рукӏаралщиназ иман лъуна.
ACT.13.49	Гьеб рахъалдаги тӏибитӏана Аллагьасул рагӏи.
ACT.13.50	Амма Аллагьасе гӏибадат гьабулел ва къадру-къимат бугел руччабиги шагьаралъул хӏакимзабиги Павелидаги Барнабадаги данде гьусун тӏамуна жугьутӏаз. Гьез гьев кӏиявго шагьаралдаса къватӏиве гъуна. 
ACT.13.51	Жидерго хӏатӏазда букӏараб хӏурги гьел гӏадамазде кӏутӏун, Павелги Барнабаги Икониялде ана.
ACT.13.52	Киналго муридалин абуни, Илагьияб Рухӏалъул цӏун, роха-хинлъун рукӏунаан.
ACT.14.1	Икониялдаги гьез, жугьутӏазул синагогаялъуре лъугьун, вагӏза гьабуна, ва гӏемерисел жугьутӏалги цогидал халкъазул гӏадамалги божана гьезда. 
ACT.14.2	Амма гьезда божичӏел жугьутӏаз, иман лъуразда данде гьусун тӏамун, цогидал халкъазул гӏадамазул рекӏелъ гьездехун ццин багъаризабулеб букӏана. 
ACT.14.3	Павелицаги Барнабацаги гӏезегӏан заман бана гьениб. Гьез хӏинкъичӏого бицунеб букӏана Тӏадегӏанав Гӏисал хӏакъалъулъ. Гьесул баркатаб рагӏуда божизе гьезул квердалъун лъугьунел рукӏана хӏикматал ишалги мугӏжизаталги. 
ACT.14.4	Шагьаралъул халкъ кӏийиде бикьана гьебмехалъ: цоял жугьутӏазул рахъалда рукӏана, цогидал чапарзабазул рахъалда рукӏана.
ACT.14.5	Жидерго церехъаби-бутӏрулгун цадахъ лъугьун, цогидал халкъазул гӏадамазги жугьутӏазги хӏаракат бахъулеб букӏана Павелги Барнабаги инжит-хӏакъир гьаризе, цинги ганчӏал речӏчӏун чӏвазе. 
ACT.14.6	Гьеб хабар лъарабго, гьел гьениса Ликаониялде лъутун ана. Гьел рукӏана Листра ва Дербия шагьараздаги гьезда сверухъ ругел бакӏаздаги. 
ACT.14.7	Гьенибги бицунеб букӏана гьез Рохалил хабар.
ACT.14.8	Листраялда вукӏана эбелалъ гьавуралдаса нахъего палижалъ ккурав, гӏумруялъ жиндирго бохдузда вахъун чӏун вилълъанхъичӏев цо чи. 
ACT.14.9	Павелихъ гӏенеккун вукӏана гьев. Лъикӏго гьесухъ валагьидал, Павелида бичӏчӏана живго сахлъизе вукӏиналда ракӏ-ракӏалъго божарав чи гьев вугевлъи.
ACT.14.10	– Витӏун дурго бохдузда вахъун чӏа! – ян ахӏана гьесде Павелица.
ACT.14.10	Гьебсагӏат кӏанцӏун тӏаде вахъун, вилълъанхъизе лъугьана гьев.
ACT.14.11	Павелица гьабураб иш бихьидал, гьенир рукӏарал гӏадамал ликаоназул мацӏалда ахӏдезе лъугьана инсанасул сураталда аллагьзаби рещтӏун ругин жидехъеян. 
ACT.14.12	Барнабада гьез Зевсилан цӏар лъуна. Вагӏза-насихӏат гьабун цӏикӏкӏун кӏалъалев вукӏиндал, Павелида цӏар Гермесилан лъуна. 
ACT.14.13	Шагьаралъул каву бахун къватӏибехун букӏараб Зевсил сураталъе хъулухъалъе тарав цо динияв чи, оцалги цере къотӏун, тӏугьдузул горалги росун, гӏемераб халкъги цадахъ бачун, гьав кӏиясулго хӏурматалда къурбан хъвезе кавудухъе вачӏана.
ACT.14.14	Гьелъул хабар рагӏидал кӏиявго чапар – Барнабаги Павелги, – тӏад бугеб ретӏелги тӏутӏун бан, гьеб халкъалда аскӏоре рекерун, ахӏдезе лъугьана:
ACT.14.15	– Ле, гӏадамал! Нужеца гьабулеб щиб? Нужго гӏадинал гӏадамал руго нижги. Ниж нужехъе рачӏун руго Рохалил хабарги босун. Гьеб нужер расги пайда гьечӏеб динги рехун тун, зобал-ракьал рижарав, ралъадал рижарав ва гьенир ругелщиналги рижарав хӏакъав Аллагьасде руссайилан абизе рачӏун руго. 
ACT.14.16	Цересел наслабазул халкъал Аллагьас тун рукӏана жидеего бокьараб нухдасан ине. 
ACT.14.17	Амма жиндирго лъикӏлъабаздалъун Гьес живго вугевлъи бихьизабичӏого течӏо. Гьес зобалаздасан цӏад базабулаан, ах-хуралъул нигӏматал рижизарулаан. Нужее квен-тӏех кьолаан, нужер ракӏал рохизарулаан.
ACT.14.18	Гьединаб хабар бицун хӏалицаго кӏвана Павелидаги Барнабадаги жидер хӏурматалда къурбан хъвеялдаса гьел руссинаризе.
ACT.14.19	Амма гьениреги рачӏун Антиохиялдаса ва Икониялдаса жугьутӏаз Листраялъул гӏадамал жидерго рахъалде руссинаруна. Павелида гьез ганчӏал речӏчӏана, хун вугиланги тун, вехъерхъун шагьаралдаса къватӏиве рехана. 
ACT.14.20	Амма муридал рачӏун аскӏор чӏедал, тӏаде вахъун, шагьаралде ана Павел.
ACT.14.20	Нахъисеб къоялъ Барнабаги вачун гьев Дербиялде ана. 
ACT.14.21	Гьеб шагьаралдаги Рохалил хабар бицана гьез ва гӏемерав чияс гьезде иман лъуна. Цинги гьел тӏадруссун Листраялде, Икониялде ва Антиохиялде ана, 
ACT.14.22	муридазул ракӏал къвакӏизарулаго, гьезул иман щулалъизабулаго. Чапарзабаз абулеб букӏана:
ACT.14.22	– Гӏемераб гӏазаб-гӏакъуба хӏехьон гурони нилъ Аллагьасул Парччахӏлъиялде лъугьинаро, – ян.
ACT.14.23	Иман лъуразул щибаб агьлуялъе диниял бутӏрулги тӏамун тун, какал ран, кӏалал ккун, нахъе унеб мехалъ гьез муридал толаан жидеца иман лъурав Тӏадегӏанасул цӏобалда божун.
ACT.14.24	Писидиялдасан ун гьел Памфилиялде щвана. 
ACT.14.25+ACT.14.26	Пергаялъул халкъалда Рохалил хабарги бицун, цинги гьел Атталиялде ана. Гьенисаги, гамидаги рекӏун, Антиохиялде тӏадруссана. Гьеб букӏана гьанже гьез тӏубазабураб ишалда тӏоцебе Аллагьасул цӏоб лъураб бакӏ. 
ACT.14.27	Гьенире щвараб мехалъ, иман лъуразул агьлуги бакӏарун, гьаз бицана Аллагьас жидеда бихьизабунщиналъул хӏакъалъулъ, бицана цогидал халкъазеги Аллагьас диналъул нуцӏби рагьанилан. 
ACT.14.28	Цинги гӏемераб мехалъ Павелги Барнабаги гьел муридазда аскӏор гьенир чӏана.
ACT.15.1	Ягьудиялдаса цо киналалиго гӏадамал рачӏун гьез вацазда абуна, Мусал къануналда рекъон сунат гьабичӏони, нуж хвасарлъуларилан. 
ACT.15.2	Павелги Барнабаги гьезда тӏадрекъолел рукӏинчӏо. Кӏудияб дагӏба-къец ккана гьезда гьоркьоб. Гьединлъидал Павелги, Барнабаги ва цо чанго чиги ритӏана Иерусалималда ругел чапарзабазухъеги диниял бутӏрузухъеги гьеб суал тӏубазабизе. 
ACT.15.3	Гьедин иман лъуразул агьлуялъ ритӏун, Финикиялдасан ва Самариялдасан унаго, гьенир ругел вацазда гьез мухӏканго бицана цогидал халкъазул гӏадамазги иман лъунилан. Кутакалда рохана гьел гьеб хабаралдаса.
ACT.15.4	Иерусалималде щвараб мехалъ иман лъуразул агьлуялъги, гьенир рукӏарал чапарзабазги ва диниял бутӏрузги рохун къабул гьаруна Павелги Барнабаги. Аллагьасул хӏалкӏолъиялдалъун жидер гьениб ккарабщиналъулги бицана гьазда. 
ACT.15.5	Фарисеязул мазгьабалда ругел цо-цо иман лъураз, тӏаде рахъун, абуна:
ACT.15.5	– Цогидал халкъаздаги нилъеца лъазабизе ккола Мусал къанунги цӏунейин, сунатги гьабейилан.
ACT.15.6	Чапарзабиги диниял бутӏрулги данделъана гьеб суал гьоркьоб лъезе. 
ACT.15.7	Лъикӏаланго заманаялъ дагӏба-къецалда рукӏана гьел. Цинги, тӏаде вахъун, Пётрица абуна:
ACT.15.7	– Гӏенекке, вацал! Нужеда гьоркьоса тӏаса вищун, дол тӏоцересел къояздаго дун витӏана Аллагьас цогидал халкъазухъе гьезда Рохалил хабар бицине ва гьел иманалде ахӏизе. Гьеб нужеда лъала. 
ACT.15.8	Щивав чиясул рекӏелъ бугебги лъалев Аллагьас, нилъее гӏадин, цогидал халкъазеги Илагьияб Рухӏ сайигъат гьабуна, жинца гьел къабул гьарунилан. 
ACT.15.9	Гьезулги ракӏал рацӏцӏалъизарун, цогидал халкъаздаги нилъедаги гьоркьоб щибго батӏалъи гьабичӏо Аллагьас. 
ACT.15.10	Я нилъер умумузда, я нилъеда хӏехьезе кӏвечӏеб рукь муридазул гарбидеги ккезабун, щай нужеца Аллагьасул сабруялъул хӏалбихьулеб бугеб? 
ACT.15.11	Амма нилъ божула Тӏадегӏанав Гӏисал цӏобалдалъун нилъ хвасарлъизе рукӏиналда, гьединго гьелги хвасарлъизе рукӏиналда.
ACT.15.12	Гьебмехалъ киналго руцӏцӏун чӏана. Цинги гьел гӏенеккана Аллагьасул хӏалкӏолъиялдалъун жидеца цогидал халкъазда рихьизарурал хӏикматал ишазулги мугӏжизатазулги хӏакъалъулъ Павелицаги Барнабацаги бицараб хабаралъухъ. 
ACT.15.13	Гьезул хабар лъугӏараб мехалъ, Якъубица байбихьана кӏалъазе. Гьес абуна:
ACT.15.13	– Нуж дихъ гӏенекке, вацал! 
ACT.15.14	Симоница гьабсагӏат нилъеда бицана, гьезда гьоркьоса тӏаса рищарал гӏадамалги жиндирго халкълъун лъугьине бокьун, Аллагьас тӏоцебесеб нухалъ цогидал халкъазул тӏалаб-агъаз гьабунилан. 
ACT.15.15	Гьеб данде кколеб буго аварагзабазул гьадинаб калимаялда: 
ACT.15.16	«Гьелдаса хадув Дун тӏадвуссина ва биххун букӏараб Давудил рукъ къачӏала, гьелъул чӏваднал лъугӏизарила, гьеб цӏидасан бала. 
ACT.15.17	Цинги цогидал киналго гӏадамал, хӏатта Дица дирго халкълъун рикӏкӏине ругел цогидал халкъазул гӏадамалги, Диде руссина». 
ACT.15.18	Гьедин абулеб буго Бетӏергьанас, гьесдасан гӏадамазда цебеккунго лъалеб букӏарабщинаб гьабула гьес. 
ACT.15.19	Гьединлъидал дида ракӏалде ккола Аллагьасде руссунел ругел цогидал халкъазул гӏадамазе нилъеца квалквал гьабизе бегьиларилан. 
ACT.15.20	Гьанже нилъеца гьезухъе хъван кагъат битӏизе ккола гьересиаллагьзабазе къурбан гьабураб квенги кунгеян, хъахӏбалъиги гьабугеян, гъанкъун хвезабураб хӏайваналъул гьанги, гьединго биги хӏарамаб бугилан. 
ACT.15.21	Мусал къанунин абуни, цебе заманаялдаса нахъего халкъалда бичӏчӏизабула щибаб шагьаралда щибаб шамат къоялъ синагогабазда цӏалун.
ACT.15.22	Цинги чапарзабазги диниял бутӏрузги, тӏолабго иман лъуразул агьлуги разилъун, хӏукму гьабуна Павелидаги Барнабадаги цадахъ Антиохиялде, жидедаго гьоркьоса вищун, кӏиго чи витӏизе. Гьез тӏаса рищана жидедаго гьоркьор хӏакимзабилъун рукӏарал Барсаббайин абулев Ягьудаги Силаги. 
ACT.15.23	Гьезухъе кьун, гьадинаб кагъатги битӏана: «Нужер вацазул – чапарзабазул ва диниял бутӏрузул – рахъалдасан салам буго Антиохиялда, Сириялда ва Киликиялда ругел диналъул вацазде – цогидал халкъаздасан лъугьарал вацазде. 
ACT.15.24	Нижеда рагӏана нижер тӏадкъай гьечӏониги цо-цо гӏадамаз нужер рахӏат хвезабулеб бугилан, нуж къосинарулел ругилан. 
ACT.15.25	Гьединлъидал нижеца, киналго разилъун, хӏукму гьабуна нижее хириял Барнабадаги Павелидаги цадахъ тӏаса рищун нужехъе вакилзаби ритӏизе. 
ACT.15.26	Барнабаги Павелги руго Тӏадегӏанав Масихӏ Гӏисал цӏаралъе гӏоло гӏумру кьурал гӏадамал. 
ACT.15.27	Гьединго ритӏулел руго Ягьудаги Силаги. Гьезги кӏалалъ бицина нужеда гьаб нижер кагътил мурад. 
ACT.15.28	Илагьияб Рухӏалдаги нижедаги лъикӏаблъун бихьун буго – паризаяб тун нахъияб жо нужеда баччизабиларилан. 
ACT.15.29	Нужеца кунге гьересиаллагьзабазе къурбан гьабураб квен, биги гьекъоге, гъанкъун хвезабураб хӏайваналъул гьанги кунге, хъахӏбалъиги гьабуге. Гьелдаса цӏунун чӏани, – гьеб буго лъикӏаб иш. Вассалам».
ACT.15.30	Гьеб данделъи биххун хадур гьел ункъалго Антиохиялде ана. Доре щведал, киналго данде ракӏарун, кагъат гьезухъе кьуна. 
ACT.15.31	Гьеб кагъат цӏалидал, муридал рохана гьединаб насихӏаталдаса. 
ACT.15.32	Ягьудацаги Силацаги (гьел кӏиялгоги рукӏана кашпу-карамалъи бугел гӏадамал) гӏемераб жо малъана гьезда. Гьелдалъун вацазул рекӏелъ иман щулалъиялъе квербакъиги лъугьана. 
ACT.15.33	Цо заманаялдасан кӏудияб хӏурмат-адабгун Ягьудаги Силаги тӏоритӏизе рахъана вацал, ва жалго гьенире ритӏарал вацазухъе тӏадруссана гьел кӏиялго. 
ACT.15.34+ACT.15.35	Павелги Барнабаги Антиохиялда чӏана, гӏемерал цогидал муридазда цадахъ Тӏадегӏанав Гӏисал рагӏи тӏибитӏизабулеб букӏана гьез.
ACT.15.36	Цо чанго къоялдасан Павелица Барнабада абуна:
ACT.15.36	– Рачӏа нилъ тӏадруссун рилълъинин ва, Тӏадегӏанав Гӏисал рагӏи нилъеца тӏибитӏизабураб щибаб шагьаралде щун, вацал кин ругелали хал гьабилин.
ACT.15.37	Барнабае бокьана Маркилан тӏокӏцӏар бугев Иоаннги цадахъ вачине. 
ACT.15.38	Амма Павелида ракӏалде ккана доба, Памфилиялда, гьелги рехун тун нахъе арав, гьезул ишалъе гьелдаса хадуб кумекги гьабичӏев чи цадахъ вачун лъикӏ гурилан. 
ACT.15.39	Гьеб сабаблъун кӏиясдаго гьоркьоб кьал ккана. Гьедин Павелги Барнабаги цоцаздаса ратӏалъана. Маркги вачун, гамидаги рекӏун, Барнаба Кипралде ана. 
ACT.15.40	Бетӏергьанасул цӏобалъ рехун тогегиян дугӏаги гьабун, Павелги тӏовитӏана вацаз. Силаги вачун, 
ACT.15.41	гьев Сириялдасан ва Киликиялдасан ана, иман лъуразул агьлуги щулалъизабулаго.
ACT.16.1	Гьелдаса хадув Павел щвана Дербиялде ва Листраялде. Тимофей абун цо мурид вукӏана Листраялда. Гьев вукӏана иман лъурай жугьутӏалъул вас, гьесул эмен вукӏана грекав. 
ACT.16.2	Листраялда ва Икониялда ругел вацаз веццана гьасие Тимофей. 
ACT.16.3	Павелие бокьана гьев цадахъ вачине. Гьединлъидал гьеб рахъалда ругел жугьутӏазул тӏадкӏалъай букӏунгутӏизе Тимофейие сунат гьабуна. Гьезда киназдаго лъалеб букӏиндалха гьасул эмен грекав вукӏин.
ACT.16.4	Гьедин цо шагьаралдаса цоги шагьаралде ун, гьез диналъул вацазда бицунеб букӏана Иерусалималда чапарзабазги диниял бутӏрузги гьабураб хӏукмуялъул хӏакъалъулъ. Гьарулеб букӏана гьеб тӏубазабеян. 
ACT.16.5	Къоялдаса къоялде иман лъуразул агьлуялъул иман щулалъулеб букӏана, муъминзаби гӏемерлъулел рукӏана.
ACT.16.6	Рохалил хабар босун Асиялде ине Илагьияб Рухӏалъ гьезие изну кьечӏелъул, Павелги гьесда цадахъ рукӏаралги ана Фригиялдасан ва Галатиялдасан. 
ACT.16.7	Амма Мисиялда дандбитӏун бугеб бакӏалде щун Битиниялде ине къасд гьабидал, Гӏисал Рухӏалъ гьениреги риччачӏо гьал. 
ACT.16.8	Гьедин Мисияги къотӏун ун Троадаялде щвана.
ACT.16.9	Гьеб сордоялъ цебетӏами лъугьун тӏаде вачӏун Македониялдаса цо чияс Павелида гьарана ралъад къотӏун жидехъе Македониялде вачӏайилан ва жидее кумек гьабейилан. 
ACT.16.10	Павелие гьеб цебетӏами лъугьун хадуб Македониялде ине гӏедегӏана ниж
ACT.16.11	Троадаялдаса гамида рекӏун ниж Самофракия чӏинкӏиллъиялде ана. Нахъисеб къоялъ Неаполалде ана. 
ACT.16.12	Гьенисаги ана Филиппиялде. Гьеб батана Македониялъул гьеб рахъалда бугеб кӏудияб шагьар, Рималъул кверщаликь бугеб вилаят. Гьениб нижеца чанго къо бана.
ACT.16.13	Шамат къоялъ ниж ана шагьаралдаса къватӏибехун бугеб гӏурул рагӏалде, жугьутӏаз какал ралеб бакӏ гьениб бугилан ккун. Гьенире рачӏарал руччабазда аскӏор гӏодор чӏун, гьелгун гара-чӏварулел рукӏана ниж. 
ACT.16.14	Тиатира шагьаралдаса Лидия абулей цо гӏаданги йикӏана нижехъ гӏенеккун. Цӏакъго хирияб багӏараб ххам бичун бетӏербахъарай ва Аллагьасе гӏибадатги гьабулей гӏадан йикӏана гьей. Тӏадегӏанас гьелъул ракӏ гьесизабуна Павелил рагӏи гӏадахъ босизе. 
ACT.16.15	Гьелдаса хадур гьейги гьелъул рукъалъул агьлуги лъадалъ ччун рахъидал, гьей гьардезе лъугьана:
ACT.16.15	– Хӏакълъунго дун Тӏадегӏанасда божулей йикӏиналда нужер ракӏчӏей батани, дихъе гьоболлъухъ рилълъа, – ян.
ACT.16.15	Жиндаго цадахъ рилълъине разилъизаруна гьелъ ниж.
ACT.16.16	Цо къоялъ какал ралеб бакӏалде унаго, цо гӏолохъанай гъараваш данде ккана. Гьей йигоан карамалъи бугей гӏадан, букӏине-ккезе бугебщинаб цебеккунго бицунеб жен букӏана гьелъул чорхолъ. Гьедин пал тӏамун гьелъ гӏемераб гӏарац бакӏарулаан жиндирго бетӏергьабазе. 
ACT.16.17	Павелидаги нижедаги хадуй ячӏунаго, чӏчӏичӏчӏидана гьей:
ACT.16.17	– Гьал руго Тӏадегӏанав Аллагьасе гӏибадат гьабулел гӏадамал. Гьез нилъеда бихьизабулеб буго нилъ хвасарлъулеб нух!
ACT.16.18	Гьелдаса хадубги чанго къоялъ гьединго данде ячӏун чӏчӏичӏчӏидулаан гьей. Ахирги гьелдехун вуссун ццин бахъун, Павелица гьадин абуна гьей гӏаданалъулъ бугеб хъубаб женалда:
ACT.16.18	– Масихӏ Гӏисал цӏаралдалъун дица дуе амру гьабулеб буго гьей гӏаданалъул чорхолъа нахъе аян!
ACT.16.18	Ва гьебсагӏат нахъе ана гьеб.
ACT.16.19	Жидее щолеб букӏараб хайиралдаса махӏрумлъарал гьей гъаравашалъул бетӏергьабаз, ккун рачун, Павелги Силаги базаркъотӏноре хӏакимзабазда аскӏоре щвезаруна. Гьелги судиязухъе рачун:
ACT.16.20	– Гьал жугьутӏал руго, – ян абуна гьез, – гьаз нилъер шагьаралда питна багъаризабулеб буго. 
ACT.16.21	Нилъеца – Рималъул гӏадамаз – къабул гьаризеги тӏуразаризеги бегьуларел гӏадатал тӏиритӏизарулел руго гьаз.
ACT.16.22	Халкъ цадахъго Павелидаги Силадаги тӏаделъана. Къадияз амру гьабуна, тӏаса ретӏелги бахъун, хьопоца рухеян. 
ACT.16.23	Лъикӏго хьопоцаги рухун, туснахъалъур тӏамуна гьел. Туснахъалъул хӏакимасдаги лъазабуна лъутиларедухъ хъаравуллъи чӏезабеян. 
ACT.16.24	Гьеб буюрухъ тӏубазабун, гьес Павелги Силаги тӏамуна туснахъалъул бищунго жанибегӏан бугеб рокъор, гьазул бохдузда хӏухьдулги рана.
ACT.16.25	Сордо бащалъулеб заманаялда Павелги Силаги дугӏаби гьарулел ва Аллагь веццун туркаби ахӏулел рукӏана. Гьазухъ гӏенеккун цогидал туснахъалги рукӏана. 
ACT.16.26	Тохлъукьего кутакалда ракь багъарана. Кьучӏдасанго гьаргьадизе лъугьана туснахъалъул къадал. Гьебсагӏат киналго нуцӏби рагьун ана, туснахъалъур ругезда ран рукӏарал хӏухьдул рортун ана. 
ACT.16.27	Макьидаса вигьарав туснахъалъул хӏакимасда рихьана киналго нуцӏби рагь-рагьун ун. Туснахъал лъутун ун ратилилан ккун, бахъун хвалченгун живго жинцаго чӏвазехъин вукӏана гьев.
ACT.16.28	– Воре, дуца дуего жаза гьабуге, ниж киналго гьанир руго, – ян ахӏана гьесде Павелица.
ACT.16.29	Кан босизе чиги витӏун, туснахъалъул хӏаким векерун жаниве ана ва сородилаго Павелидаги Силадаги цеве кӏалагъоркье речӏчӏана. 
ACT.16.30	Цинги гьес, гьелги къватӏире рачун, гьикъана:
ACT.16.30	– Я, бетӏерчӏахъадал! Хвасарлъизе ккани, щиб дица гьабизе кколеб?
ACT.16.31	– Тӏадегӏанав Гӏисада божани, мунги дур рукъалъул агьлуги хвасарлъила, – ян абуна гьез.
ACT.16.32	Цинги гьесдаги гьесул рукъалъул агьлуялдаги Аллагьасдасан Рохалил хабар бицана. 
ACT.16.33	Гьеб сордоялъ рокъоре рачун гьес Павелилги Силалги ругънал чурана. Гьебсагӏат гьез гьевги гьесул рукъалъул агьлуги лъадалъ ччун рахъана. 
ACT.16.34	Тӏаде рачун гьес гьезие лъикӏаб гьоболлъи гьабуна, Аллагьасде иман лъеялдаса кутакалда рохун рукӏана гьевги гьесул рукъалъул агьлуги.
ACT.16.35	Нахъисеб къоялъ радал судияз туснахъчиясухъе жидерго нукарзаби ритӏун рачӏана дов кӏиявго чи къватӏиве виччаян лъазабизе. 
ACT.16.36	Павелида аскӏове вачӏун туснахъчияс абуна:
ACT.16.36	– Судияз чагӏи ритӏун рачӏун руго нуж къватӏире риччайилан лъазабизе. Гьанже нуж берцинго нахъе а гьаниса.
ACT.16.37	Павелица гьезда абуна:
ACT.16.37	– Рималъул гражданал рукӏиналъухъги балагьичӏого, судалъ хӏукмуги гьабичӏого, халкъалда цере рачун рухана ниж, цинги туснахъалъур тӏамуна. Гьанже балъгого гьаниса яризаризе къваригӏун бугин ккола. Гьелда ниж рази гьечӏо. Рачӏинеги рачӏун гьез жидецаго рачеян абе ниж гьаниса къватӏире!
ACT.16.38	Туснахъчиясухъе ритӏун рукӏарал нукарзабаз судиязда бицана гьадин абулеб бугин дозилан. Гьел хӏинкъана Павелги Силаги Рималъул гражданал рукӏин лъараб мехалъ. 
ACT.16.39	Тӏасалъугьинаризе рачӏун, гьез гьав кӏиявго туснахъалъуса къватӏиве вачана ва шагьаралдаса нахъе айилан гьарана. 
ACT.16.40	Гьелин абуни, туснахъалъуса къватӏире риччаралго, Лидиял бакӏалде ана. Цинги, вацалгун дандчӏвараб мехалъ, гьезие насихӏатги гьабун, сапаралде рахъана.
ACT.17.1	Амфиполалдасан ва Аполлониялдасан ун гьел щвана жугьутӏазул синагогаги жаниб бугеб Фессалоникаялде. 
ACT.17.2	Цогидал бакӏаздаго гӏадин, синагогаялъуве ун, Павелица лъабго шамат къоялъ тӏатӏала жугьутӏазулгун гара-чӏвари гьабуна Илагьиял Тӏухьдузда хъван бугелъул хӏакъалъулъ. 
ACT.17.3	Гьес гьезда бичӏчӏизабуна ва бихьизабуна Масихӏ хвезе кколев вукӏаравлъиги хваралъуса вахъине кколев вукӏаравлъиги. Гьес абуна:
ACT.17.3	– Масихӏ ккола дица нужее жиндир хӏакъалъулъ бицунеб бугев Гӏиса.
ACT.17.4	Жугьутӏазул гӏемерисел, гьезда божун иманалде рачӏун, Павелидеги Силадеги цолъана. Иман лъуразда гъорлъ цӏикӏкӏунисел рукӏана гьединго Аллагьасе гӏибадат гьабулел грекалги, дагьал рукӏинчӏо къадру-къимат бугел руччабиги. 
ACT.17.5	Гьезда жахӏда ккарал жугьутӏаз, базаркъотӏноре ун квешалщинал гӏадамал ракӏарун, шагьаралда багъа-бачари лъугьинабуна. Ясонил бакӏалде рачӏун гьез тӏалаб гьабулеб букӏана Павелги Силаги жидехъе кьеян. 
ACT.17.6	Гьенир гьел ратичӏеб мехалъ, Ясонги гьенир рукӏарал цо-цо вацалги шагьаралъул бутӏрузухъе рехъерхъана. Гӏадамаз ахӏулеб букӏана:
ACT.17.6	– Гьел руго тӏолабго дуниял бегуниса бахъарал чагӏи! Гьале гьанже нилъер гьаниреги рачӏун руго. 
ACT.17.7	Гьав Ясоница гьел жиндихъего гьоболлъухъ рачун рукӏана. Гьел киналго къайсарасул къануналда дандечӏун руго. Гӏисайилан цоги парччахӏ вугилан абулеб буго гьез!
ACT.17.8	Гьеб хабаралъ халкъалъулги шагьаралъул бутӏрузулги рахӏат хвезабуна. 
ACT.17.9	Гъоркьлъалие гӏарацги лъезабун, нахъе риччана гьез Ясонги цогидал муридалги.
ACT.17.10	Павелги Силаги гьеб сордоялъго Бероялде ритӏана вацаз. Гьенире щведал гьал ана жугьутӏазул синагогаялъуре. 
ACT.17.11	Фессалоникаялда ругездаса лъикӏал ратана гьенир жугьутӏал. Мухӏканго гӏенеккана гьел гьазул рагӏухъ. Гьазул хабар ритӏухъаб бугищали лъазе щибаб къоялъ Илагьиял Тӏухьдул цӏализе лъугьана гьел. 
ACT.17.12	Гьазда божана гӏемерисел жугьутӏал, иман лъуразда гъорлъ дагьал рукӏинчӏо къадру-къимат бугел греказул руччаби, гӏезегӏан рукӏана бихьиналги. 
ACT.17.13	Павелица Аллагьасул рагӏи Бероялдаги тӏибитӏизабулеб бугилан рагӏидал, Фессалоникаялдаса жугьутӏаз, гьениреги рачӏун, шагьаралъул халкъ гьезда данде гьусун тӏамулеб букӏана. 
ACT.17.14	Гьеб параялъго вацаз гамида рекӏине ралъдал рагӏалде витӏана Павел. Силаги Тимофейги гьенирго чӏана. 
ACT.17.15	Павел тӏовитӏизе ун рукӏарал гӏадамал, Афиниялде гьевги щвезавун, хехго жинда тӏаде щвайилан Силахъеги Тимофейихъеги гьесул ругьелги босун, тӏадруссун рачӏана.
ACT.17.16	Силаги Тимофейги рачӏинегӏан Афиниялда чӏун вукӏарав Павелил цӏакъ ракӏ бакъвана гьеб шагьаралда гьересиаллагьзабазул гӏемерал суратал рихьун. 
ACT.17.17	Синагогаялъуве лъугьун гьес гара-чӏвари гьабулаан жугьутӏазулгун ва Аллагьасе гӏибадат гьабулел греказулгун. Щибаб къоялъ базаркъотӏнове ун, гьенир ратаразеги бицунаан Павелица хабар. 
ACT.17.18	Гьенир Павелида ратана цо-цо философал – Эпикурил рахъ ккуралги стоикалги. Гьезул цояз абулеб букӏана гьав чӏандачиясе бицине бокьараб жогӏаги щибдайилан. Цогидаз абулеб букӏана чияр аллагьзабазул дин тӏибитӏизабулеб бугин гьесилан. Гьедин абиялъе гӏиллалъунги ккана Павелица Гӏисалги гьев хваралъуса вахъиналъулги бицунеб букӏин.
ACT.17.19	Ареопаг абулеб мажлисалде вачун, Павелида гьез абуна:
ACT.17.19	– Нижее лъазе бокьун буго кинаб гӏелмуялъул дуца бицунеб бугебали. 
ACT.17.20	Цӏакъ хӏикматаб хабар рагӏулеб буго нижер гӏундузда, гьединлъидал гьелъул магӏна лъазе бокьун буго. 
ACT.17.21	(Афиниялъул халкъги къватӏиса рачӏарал апарагзабиги рукӏунаан цӏия-лъияб хабаралъул бицун накъиталда заман инабулел.) 
ACT.17.22	Мажлисалда цевеги чӏун, Павелица абуна:
ACT.17.22	– Я, Афиниялъул гӏадамал, дида бихьулеб буго нуж сундулъго цӏакъ диниял чагӏи ругеблъи. 
ACT.17.23	Шагьаралъул къватӏахъ тирулаго гӏемерал хириял бакӏал ратана дида гьенир. Хӏатта, «Щивали лъаларев аллагьасе» абун хъвай-хъвагӏай гьабураб къурбан хъолеб бакӏцин бугоан. Гьеле гьев, щивалицин лъалев гьечӏониги, нужеца тӏагӏат гьабулев Аллагьасул динин дица тӏибитӏизабулеб бугеб. 
ACT.17.24	Гьев вуго гьаб дуниялги дуниялалда бугебщинабги бижарав Аллагь. Зоб-ракьалъул Бетӏергьан вугелъул, инсанасул квераз рахъун чӏезарурал кӏалгӏабазда жанив чӏоларо гьев. 
ACT.17.25	Яги инсанасул квераздалъун жиндие хъулухъ гьабизе ккаравги гуро Аллагь. Киданиги щибниги хӏажалъуларо гьесие. Гьесин киналъего гӏумруги, хӏухьелги, цогидабщинабги кьолеб. 
ACT.17.26	Аллагьас тӏоцеве цохӏо чиясдасан лъугьинаруна дуниялалда ругел киналго халкъал. Щибаб халкъалъе болжалги ва чӏезе бакӏалъе гӏорхъалабиги рихьизаруна. 
ACT.17.27	Аллагьас гӏадамазе рес кьуна гьев валагьизе, гьев вукӏин гьезул ракӏалъ бицине ва гьезда гьев Аллагь ватизеги. Нилъер щивав чиясдаса рикӏкӏад гьечӏелъулха гьев Аллагь. 
ACT.17.28	Гьесдалъун чӏаго руго нилъ, гьесдалъун рахъун чӏун руго нилъ, гьесдалъун гӏумру гьабулеб буго нилъеца. Гьелъул хӏакъалъулъин нужер цо шагӏирас гьадин хъван букӏараб:
ACT.17.28	«Нилъ киналго Гьесул
ACT.17.28	Лъимал ругелъул...»
ACT.17.29	Гьедин Аллагьасул лъималлъун нилъ кколеб мехалъ, нилъеца бегьилищ меседалдасан, гӏарцудасан, яги ганчӏидасан лъугьинабураб жо илагьияб бугилан абизе, гьеб кинабго бугелъул устарасул квералъ гьабураб ва гьесул бетӏералъ ургъараб жо. 
ACT.17.30	Нилъ жагьиллъуда ругеб заманаялда ккара-тараб Аллагьас нилъер гӏайиблъун рикӏкӏунеб гьечӏо. Амма гьанже гьес амру гьабулеб буго киса-кирего киналго гӏадамал кантӏун жинде руссаян. 
ACT.17.31	Жинца тӏаса вищарав Чиясдалъун тӏолго гӏаламалъе ритӏухъаб суд гьабулеб къо чӏезабун бугила. Гьелда нилъер ракӏчӏезе гӏолойила жинца гьев хваралъуса вахъинавурав.
ACT.17.32	Хваралъуса вахъинавиялъул Павелица рехсей гьабидал, цо-цояз гьев гӏад-хочӏ гьавуна, цогидаз абуна гьелъул бицине цоги нухалъ вачӏайилан.
ACT.17.33	Павел гьезул мажлисалдаса нахъе ана. 
ACT.17.34	Амма гьесул рахъ ккун иман лъурал гӏадамалги ккана. Гьезда гъорлъ рукӏана мажлисалдаги гӏахьаллъулев Дионисий абулев чи, Дамар абун цӏар бугей чӏужугӏадан ва цогидалги.
ACT.18.1	Цинги Павел Афиниялдаса Коринфалде ана. 
ACT.18.2	Гьенив гьасда ватана Понталдаса Аквила абун цо жугьутӏав. Рималдаса киналго жугьутӏал нахъе гъейилан бахъараб Клавдий къайсарасул буюрухъги тӏубазабун, жиндирго чӏужу Прискиллагун цадахъ Италиялдаса гочун вачӏун вугоан гьев. Гьезухъе ваккизе ана Павел. 
ACT.18.3	Жанир гӏадамал чӏолел чадрал гьарун бетӏербахъарал чагӏи ратана гьел рос-лъади. Гьебго махщелалъул чи Павелги вукӏиндал, гьезда цадахъ хӏалтӏизе лъугьана гьавги. 
ACT.18.4	Щибаб шамат къоялъ синагогаялъуве ун, жугьутӏалги грекалги мукӏур гьаризе кӏвелародайилан, гьелгун гара-чӏварулаан Павел. 
ACT.18.5	Силаги Тимофейги Македониялдаса гьенире рачӏараб мехалъ, вагӏза-насихӏаталда тӏадчӏана Павел, гьев Гӏиса хӏакъикъаталдаги Масихӏ вугилан жугьутӏазда бичӏчӏизабизе. 
ACT.18.6	Амма, дандечӏун, Павел какулев вукӏана жугьутӏаз. Гьединлъидал, жиндирго ратӏлидаса хӏурги кӏутӏун, гьес абуна:
ACT.18.6	– Нуж хвалде иналъул гӏайибиял нужго руго. Дида гӏайиб гьечӏо. Гьанже дун цогидал халкъазухъе ана.
ACT.18.7	Цинги синагогаги рехун тун, гьев вахъана Аллагьасе гӏибадат гьабулев Титий Юст абулев цо чиясул гьениб аскӏобго букӏараб минаялъуве. 
ACT.18.8	Синагогаялъул бетӏер Криспицаги гьесул рукъалъул агьлуялъги Тӏадегӏанав Гӏисаде иман лъуна. Гьенир Павелихъ гӏенеккарал Коринфалдаса гӏезегӏанго чагӏаз иман лъуна ва лъадалъ ччун рахъизаруна. 
ACT.18.9	Цо сордоялъ илгьам лъугьун Тӏадегӏанас Павелида абуна:
ACT.18.9	– Мун хӏинкъуге! Вуцӏцӏун чӏечӏого, вагӏза-насихӏат гьабе. 
ACT.18.10	Дун дуда цадахъ вукӏин лъай. Гьаб шагьаралда гӏемер руго дица тӏаса рищарал гӏадамал. Гьединлъидал дуда аскӏове къан, дуе зарал-зиян гьабулев чи вукӏине гьечӏо.
ACT.18.11	Гьедин лъагӏелгун бащдалъ гьенив чӏана Павел ва Аллагьасул рагӏи тӏибитӏизабуна.
ACT.18.12	Ахая вилаяталъул наиблъун Галлион вугеб заманаялда, киналго рекъон жугьутӏал Павелида тӏаде кӏанцӏана ва гьев судалде вачана. 
ACT.18.13	Гьез абуна:
ACT.18.13	– Къануналда данде кколареб къагӏидаялъ Аллагьасе дин гьабеян малъулеб буго гьав чияс халкъалда.
ACT.18.14	Павелица кӏалъазе кӏал ричӏилалдего, Галлионица жугьутӏазда абуна:
ACT.18.14	– Ле, жугьутӏал, гьас цо квешлъи гьабун букӏарабани яги гьасда цоги такъсир ккун букӏарабани, ритӏухъаб суд гьабилаан дица гьасие. 
ACT.18.15	Кинабалиго рагӏийила, лъилалиго цӏарила, нужер къанунила, – нужер иш буго гьеб. Гьеб ишалда хурхараб суд гьабиларо дица.
ACT.18.16	Цинги гьес суд гьабулеб рокъоса къватӏире гъуна жугьутӏал. 
ACT.18.17	Гьебмехалъ киналго синагогаялъул хӏаким Сосфенида тӏаде рортана ва суд гьабулеб рукъалда цеве гьев вухизе лъугьана. Амма Галлионица я гӏин, я бер рехичӏо гьезул гьеб гъалмагъиралде.
ACT.18.18	Гьелдаса хадубги Павелица гӏезегӏанго къоял рана гьенир. Цинги, вацазе къолъикӏги гьабун, гамидаги рекӏун, Сириялде ана. Гьесда цадахъ ана Прискиллаги Аквилаги. Кенхреялде щведал, гьес ботӏрол рас къунцӏана. Гьеб букӏана Аллагьасе назруялъул
ACT.18.19	Цинги гьел Эфесалде щвана. Синагогаялъуве ана Павел, гьенир рукӏарал жугьутӏалгун гара-чӏваризе. 
ACT.18.20	Гьез Павелида гьарана дагьаб мехалъги гьенив жидеда аскӏов чӏайилан, амма гьев разилъичӏо. 
ACT.18.21	Гьезулгун къолъикӏ гьабулаго, Павелица абуна, Аллагьас хъван батани, жив нахъеги нужехъе вачӏинилан. Цинги гьев, Прискиллаги Аквилаги гьенир тун, гамидаги рекӏун, Эфесалдаса нахъе ана.
ACT.18.22	Къайсарияталда гамидасаги рещтӏун, Иерусалималде ана. Гьениб иман лъуразул агьлуялъе саламги кьун, Антиохиялде ана. 
ACT.18.23	Дагьаб мехалъ гьенивги чӏун, нахъе ана. Иргадал Галатиялъул ва Фригиялъул шагьаразде щун, гьенир рукӏарал муридазул иман щула гьабизе квербакъи гьабуна.
ACT.18.24	Эфесалде вачӏана Искандарияталдаса Аполлос абун цӏакъ кӏал-мацӏ пасихӏав цо жугьутӏав. Илагьиял Тӏухьдузда хъваралъул магӏна лъалев пагьмуяв чиги вукӏана гьев. 
ACT.18.25	Гьелдасаги цебе Тӏадегӏанав Гӏисал Нух жинда бичӏчӏизабурав чи вукӏана Аполлос. Лъадалъ ччун рахъиялъул хӏакъалъулъ Яхӏя аварагас малъулеб букӏараб гурони лъаларев Аполлосица, кӏалдиб цӏа ккун, цӏакъ дурусго бицунеб ва бичӏчӏизабулеб букӏана Гӏисал хӏакъалъулъ кинабго жо. 
ACT.18.26	Синагогаялъуве лъугьун, гьес хӏинкъичӏого хабар бицунеб рагӏидал, Прискиллацаги Аквилацаги гьев рокъове ахӏана ва дагьабги якъинго бичӏчӏизабуна гьесда Аллагьасул Нух. 
ACT.18.27	Цинги Аполлосие Ахаялде ине бокьидал, вацазул рекӏее гӏуна гьесул къасд ва дора ругел муридазухъе кагъатги хъвана гьев къабул гьавеян. Дове щведал, Ахаялда гьесдасан кӏудияб квербакъи лъугьана Аллагьас цӏоб лъуразул иман щулалъиялъе. 
ACT.18.28	Халкъалда цебе гьес цӏакъаб ракӏчӏейгун гьереси гьарулел рукӏана жугьутӏал. Илагьиял Тӏухьдуздасан мисалал рачун бихьизабулеб букӏана Гӏиса хӏакъикъаталдаги Масихӏ вугилан.
ACT.19.1	Аполлос Коринфалда вугеб заманаялда, мугӏрузда ругел вилаятаздеги щун, тӏадвуссун Эфесалде вачӏана Павел. Гьенир ратарал цо дагьалго муридазда 
ACT.19.2	гьикъана гьес:
ACT.19.2	– Иманалде руссараб мехалъ Илагьияб Рухӏ лъугьанищ нужелъе? – ян.
ACT.19.2	Гьеб Илагьияб Рухӏалъул хӏакъалъулъ жидеда рагӏизего рагӏичӏилан абуна гьез. 
ACT.19.3	Кинха нуж лъадалъ ччун рахъаралилан гьикъидал, гьез абуна жал Яхӏя аварагасул къагӏидаялъ лъадалъ ччун рахъанилан. 
ACT.19.4	Павелица гьезда абуна:
ACT.19.4	– Яхӏя аварагас гӏадамал лъадалъ ччун рахъулел рукӏана кантӏун гьел Аллагьасде руссине. Гьес халкъалдехун абулеб букӏана жиндаса хадув вачӏине вугесде, ай Гӏисаде, иман лъейилан.
ACT.19.5	Гьеб рагӏидал гьел муридал, Тӏадегӏанав Гӏисал цӏар рехсон, лъадалъ ччун рахъана. 
ACT.19.6	Цинги Павелица тӏад квер лъедал, Илагьияб Рухӏ лъугьана гьезулъе. Батӏи-батӏияб мацӏалда кӏалъазе лъана ва гьезде Аллагьасул рагӏи рещтӏана. 
ACT.19.7	Кинавниги анцӏила кӏигогӏанасев чи вукӏана гьезул.
ACT.19.8	Синагогаялде хьвадун, Аллагьасул Парччахӏлъиялъул хӏакъалъулъ хӏинкъичӏого бицун ва бичӏчӏизабун, лъабго моцӏалъ гьезие вагӏза гьабуна Павелица. 
ACT.19.9	Амма цо-цо гӏадамал чанкӏкӏун чӏун гӏенеккулел рукӏинчӏелъул, халкъалда цебе Гӏисал Нух гьез какулеб букӏиндал, жиндирго муридалги рачун, гьезда аскӏоса нахъе ана Павел. Цинги Тиранн абулев чиясул мадрасаялда гьабулаан гьес щибаб къоялъ вагӏза-насихӏат.
ACT.19.10	Гьедин ана кӏиго сон. Асиялда яшав гьабун рукӏарал киналго жугьутӏаздаги греказдаги рагӏана Аллагьасул рагӏи.
ACT.19.11	Аллагьасул хӏалкӏолъиялдалъун Павелил квердасан цӏакъго чӏахӏиял мугӏжизатал загьирлъана. 
ACT.19.12	Хӏатта гьесул квербацӏцӏ яги ретӏел-хьит унаан унтаразухъе босун, ва гьездалъун унтарал сахлъулаан, гӏадамазул чорхолъа нахъе унаан хъубал жундулги.
ACT.19.13	Цо бакӏалдаса цоги бакӏалде хьвадун, гӏадамазул чорхолъа жундул рачахъун бетӏербахъарал чагӏиги рукӏана жугьутӏазда гьоркьор. Гьанже гьез къасд гьабуна Тӏадегӏанав Гӏисал цӏар рехсон инсанасул чорхолъа хъубаб жен бачахъизе. Гьез гьелда абулаан:
ACT.19.13	– Павелица жиндир хӏакъалъулъ бицунеб бугев Гӏисал цӏаралдалъун амру гьабулеб буго нижеца дуе гьев чиясул чорхолъа нахъе аян. 
ACT.19.14	(Гьел рукӏана Ягьудиязул цо кӏудияв кашиш Скевал анкьавго вас.)
ACT.19.15	Гьеб хъубаб женалъ гьезда абуна:
ACT.19.15	– Дида Гӏисаги лъала, Павелги лъала щив чияли, амма нуж щал кколел?
ACT.19.16	Цинги гьеб хъубаб жен чорхолъ бугев чияс, тӏадги речӏчӏун, гьел гӏодор тӏамуна. Лъукъ-лъукъун тату хварал гьел, тӏад ретӏелги гьечӏого, тӏуризе ккана гьеб рокъоса къватӏире. 
ACT.19.17	Эфесалда рукӏарал киналго жугьутӏаздаги греказдаги рагӏана гьеб хабар. Кутакаб хӏинкъи лъугьана гьеб халкъалъул рекӏелъе. Тӏадегӏанав Гӏисал цӏаралъе рецц гьабуна гьез. 
ACT.19.18	Гьезул гӏемерисез иман лъуна, Павелихъе рачӏун, жидерго хъубал ишал рехсон, тавбу гьабуна. 
ACT.19.19	Гӏемерал сихӏручагӏаз жидерго тӏахьал, гӏадамазда рихьулеб бакӏалде росун, рухӏана. Гьедин рухӏарал тӏахьазул багьа чӏезабураб мехалъ, кӏикъоялда анцӏазарго гъурущалде бахунеб батана гьеб. 
ACT.19.20	Гьедин Тӏадегӏанасул къудраталдалъун тӏибитӏулеб ва щулалъулеб букӏана Аллагьасул рагӏи.
ACT.19.21	Гьединал лъугьа-бахъиназдаса хадуб, Илагьияб Рухӏалъ малъун, Павелица хӏукму гьабуна Македониялъул ва Ахаялъул ракьалдасан Иерусалималде ине. Гьес абуна:
ACT.19.21	– Цин цо дове щвела дун, цинги дида Рим бихьизе ккола, – ян.
ACT.19.22	Жиндирго кӏиго кумекчи – Тимофей ва Эраст гьес Македониялде цере ритӏана, живгойин абуни, дагьаб заманаялъ Асиялдаго чӏана.
ACT.19.23	Гьеле гьеб заманаялда лъугьана Тӏадегӏанасул Нухалда дандечӏараб кӏудияб питна. 
ACT.19.24	Деметрий абун цо гӏарцул устар вукӏана гьенив. Артемида аллагьалъул хӏурматалда бараб храмалда релълъарал гӏисинал храмал гьарун ричулаан гьес. Гьесул гьеб даран-базаралъул кутакаб хайир-пайда букӏана цогидал устарзабазеги. 
ACT.19.25	Гьел устарзабиги ва гьесулалда релълъараб цогидаб махщелалъул гӏадамалги данде ракӏарун, гьес абуна:
ACT.19.25	– Гӏенеккея, нужеда лъала нилъер магӏишат гьаб даран-базаралда бараб бугеблъи. 
ACT.19.26	Гьанже нужеда бихьулеб ва рагӏулеб буго гьадав Павелица, жиндаго божизабун, къосинабулеб бугеблъи, Эфесалда гуребги, тӏолабгоялде гӏунтӏун Асиялда бугеб халкъ. Гьес абулеб буго, инсанасул квераздалъун гьарурал аллагьзаби – гьел аллагьзабилъун кколарилан. 
ACT.19.27	Гьедин нилъер махщел какун квешаб цӏар чӏвазе букӏин гуребги, гьелдалъун хӏинкъи буго нилъер кӏудияй аллагь Артемидал храм щибго гуреб бакӏлъун рикӏкӏинилан ва тӏолабго Асиялдаги ва тӏолабго дуниялалдаги халкъаз жиндие бетӏерчӏвалей гьей аллагьалъул цӏар гьанже гӏадин кӏодо гьабиларилан.
ACT.19.28	Гьебмехалъ устарзаби ццидаца гьалаглъун ахӏдезе лъугьана:
ACT.19.28	– Нижер Эфесалъул Артемида кӏудияй аллагь йиго! – ян.
ACT.19.29	Тӏолабго шагьаралда багъа-бачари лъугьана. Гӏадамазул цо къокъаялъ ккуна Павелида цадахъ гьеб сапаралда рукӏарал Македониялдаса Гайги Аристархги. Цинги киналго рекерулел рукӏана данделъаби тӏоритӏулеб бакӏалде. 
ACT.19.30	Гьеб халкъалда гьоркьове лъугьине бокьун букӏана Павелие, амма муридаз виччачӏо. 
ACT.19.31	Асия вилаяталъул цо-цо чӏухӏби-хӏакимзабазги, – Павелил гьудулзабиги рукӏиндалха гьел, – гьесда аскӏоре чагӏи ритӏун рачӏана театралде унгейилан абун.
ACT.19.32	Гьеб заманаялда цояс гьадин ахӏун, цогидас додин ахӏун, кутакаб гъалмагъир лъугьана гьениб. Гьезул гӏемерисезда лъалебцин букӏинчӏо щай жал гьенире ракӏарун ругелали. 
ACT.19.33	Гьале цо-цо гӏадамаз цеве цун вачӏана жугьутӏаз кӏалъазе тӏамурав Александр абулев чи. Гӏенеккейилан, кверги борхун, Александр халкъалда цеве жидеда гӏайиб гьечӏилан кӏалъазехъин вукӏана. 
ACT.19.34	Амма гьев жугьутӏав вукӏин лъайдал, цого гьаракьалъ кӏиго сагӏатгӏанасеб мехалъ ахӏана гьез:
ACT.19.34	– Нижер Эфесалъул Артемида кӏудияй аллагь йиго! – ян.
ACT.19.35	Цеве вахъун, шагьаралъул гӏелас, гьелги гӏодоре риччазарун, абуна:
ACT.19.35	– Ле, Эфесалъул гӏадамал! Кӏудияй Артемидал храмги зодисан рещтӏараб гьелъул суратги цӏунулел гӏадамал нуж ругеллъи лъаларев чи щив вугев? 
ACT.19.36	Гьелда дагӏба базе бакӏги гьечӏеб мехалъ, гӏодоре риччазе ккела нуж. Сундулъго хехдари рекъоларо. 
ACT.19.37	Гьанире нужеца рачун рачӏарал гьал чагӏаз храмалъуб цӏогьги гьабичӏо, нилъер аллагь какараб рагӏиги гьазул кӏалдиса къватӏибе бачӏинчӏо. 
ACT.19.38	Деметрийил ва цогидал устарзабазул лъидехунниги дагӏба бугеб батани, гьеб тӏубазе тӏадаб судги буго, наибзабиги руго. Гьезухъе гӏарзалъ ине риччай. 
ACT.19.39	Гьелдаса батӏияб суал нужер бугеб батани, къануналда рекъон, ахӏун данделъигун, гьениб тӏубазе ккела. 
ACT.19.40	Щибго гӏиллаго гьечӏого гьаб гъалмагъир нилъеца гьабидал, ургъунго питна багъаризабун бугилан, нилъеда гӏайиб чӏезабиялда хӏинкъи буго. Щай гьанире ракӏараралилан гьикъани, кьезе жаваб гьечӏогури нилъер.
ACT.19.41	Гьединги абун, халкъ бикьа-биххизабун нахъе битӏана гьес.
ACT.20.1	Халкъалъул гьеб ахӏи-хӏур лъугӏараб мехалъ, жиндихъего ахӏун муридазе насихӏатги гьабун, къолъикӏги гьабун, Павел Македониялде ана. 
ACT.20.2	Гьел вилаятаздасан унаго, халкъалъе гӏемераб насихӏаталъул хабарги бицунаго, гьев Грециялде щвана. 
ACT.20.3	Гьениб лъабго моцӏги бан, гамида рекӏун, Сириялде ине къачӏараб мехалъ, Павелида лъана жугьутӏаз жиндие квешлъи гьабизехъин букӏин. Гьединлъидал гьес хӏукму гьабуна Македониялдасахун тӏадвуссун ине. 
ACT.20.4	Гьесда цадахъ ана Бероялдаса Пиррил вас Сопатр, Фессалоникаялдаса Аристарх ва Секунд, Дербиялдаса Гай, Тимофей ва Асиялдаса Тихикги Трофимги. 
ACT.20.5	Цере ун гьел ниж рачӏинегӏан Троадаялда чӏун ратана. 
ACT.20.6	Нижин абуни, Реччичӏел Панкъазул Байрамалъул къоял инегӏанги чӏун, гамида рекӏун Филиппиялдаса къватӏире рахъана, щуго къоялдасан гьезда тӏаде щвана ва цо анкь гьениб рехана.
ACT.20.7	Цо гьатӏан къоялъ бекун чед кваназе данделъана ниж, цинги вацалгун гара-чӏваризе лъугьана Павел. Нахъисеб къоялъ къватӏиве вахъине къачӏарав Павелица сордо бащалъизегӏан бицана хабар. 
ACT.20.8	Ниж данделъараб тӏасарокъор рекӏун рукӏана гӏемерал чирахъал. 
ACT.20.9	Гортӏа гӏодов чӏун вукӏарав Эвтих абун цӏар бугев цо гӏолохъанчи, Павелил хабар халалъидал, кьижун ккана. Кьижухъего гьев лъабтӏалаяб ригьалъул рагьараб гордухъан къотӏнове вортун ана. Рекерун ун хал гьабидал, хун ватана нижеда гьев. 
ACT.20.10	Гъоркье вачӏун Павелица гьев, гъуждулги ккун, тӏаде ворхизавуна ва каранде къана. Цинги гьес абуна:
ACT.20.10	– Воре, нуж къварилъахъдуге, гьасул рухӏ бахъун гьечӏо, – ян.
ACT.20.11	Нахъеги тӏасарокъове вахун, бекун чед кванана Павелица, хъахӏлъи рехизегӏан гьезулгун хабар-кӏалалдаги вукӏун, сапаралъ вахъана гьев. 
ACT.20.12	Дов гӏолохъанчиги, расги лъугьинчӏеб гӏадин, тӏаде вачана ва киналго гьелдаса цӏакъ рохана.
ACT.20.13	Цинги, гамида рекӏун, ниж цереккунго Ассалде ана. Нижеда ракӏалда букӏана гьениса Павелги цадахъ вачине, гьес абун букӏана жив гьениве лъелго вачӏинилан. 
ACT.20.14	Ассалда Павел нижеда дандчӏвараб мехалъ, гьевги вачун, гамидаги рекӏун, Митиленаялде ана. 
ACT.20.15	Гьенисаги гамида рекӏун ун, нахъисеб къоялъ Хиос чӏинкӏиллъиялъул хьолбохъан лъедон, цоги къоги нухда бан, Самосалде щвана ва хадусеб къоялъ Милеталда рещтӏана. 
ACT.20.16	Кӏикъоялда анцӏабилеб къоялъул байрам тӏаде гӏунтӏилалде Иерусалималде щвезе бажарилародаян гӏедегӏун вукӏиндал, Асиялда заман инабичӏого рорчӏизе гӏоло, Эфесалде жанире лъугьинчӏого ине хӏукму гьабуна Павелица.
ACT.20.17	Милеталдаса Эфесалде чи витӏун, гьес иман лъуразул агьлуялъул бутӏрул жиндихъего ахӏана. 
ACT.20.18	Рачӏун гьел тӏаде щведал, Павелица гьезда абуна:
ACT.20.18	– Асиялъул ракьалда дица тӏоцебе хӏетӏе чӏаралдаса нахъе дун нужгун цадахъ вукӏаравлъи лъала нужеда. 
ACT.20.19	Дирго хӏеренлъи-хӏалимлъиялда бадиса магӏу чвахулаго ва, дида дандечӏарал жугьутӏазул питнаби цӏикӏкӏаниги сабруги гьабун, хъулухъ гьабуна дица Тӏадегӏанасе. 
ACT.20.20	Нужее пайдаяб щибго жо бахчичӏо дица нужедаса: халкъалда цеве вахъунги щибаб къавулъе лъугьунги вагӏза-насихӏат гьоркьоса къотӏизе течӏо. 
ACT.20.21	Жугьутӏаздаги греказдаги, дунго нугӏлъун чӏун, дица бичӏчӏизабуна кантӏун Аллагьасде руссаян ва нилъер Тӏадегӏанав Гӏисаде иман лъеян. 
ACT.20.22	Гьале гьанже Илагьияб Рухӏалъ Иерусалималде ине гьесизавулев вуго ва гьениб щиб дир ккелебалиги лъаларо. 
ACT.20.23	Амма кинаб шагьаралде дун щваниги, Илагьияб Рухӏалдасан илгьам лъугьунеб буго Иерусалималда дида рахсал разе ругилан, дие гӏазаб-гӏакъуба букӏине бугилан.
ACT.20.24	Дирго гӏумру хиралъун гуро дун кӏалъалев вугев. Дица байбихьараб иш рагӏалде бахъинабун ва Тӏадегӏанав Гӏисаца кьураб тӏадкъай тӏубазабун, ай Аллагьас нилъеда цӏоб лъун бугилан Рохалил хабар бицун чӏалде щвезе бокьун буго. 
ACT.20.25	Гьанже дида лъала дица Аллагьасул Парччахӏлъи тӏаде гӏунтӏун букӏин лъазабурал нужеда дун тӏокӏав вихьизе гьечӏевлъи. 
ACT.20.26	Гьединлъидал жакъа дица лъазабулеб буго, нужеда гьоркьоса цониги чи хвасарлъичӏого хутӏани, гьелъул гӏайиб дида гьечӏилан. 
ACT.20.27	Щайилан гьикъани, щибго бахчичӏого дица нужеда бичӏчӏизабуна Аллагьасул амру.
ACT.20.28	Воре, нужго цӏуне! Гӏисаца жиндирго биги тӏун босараб ва Илагьияб Рухӏалъ нужеда тӏадкъараб Аллагьасде иман лъуразул агьлуги, вехьас гӏиял рехъен гӏадин, цӏуне нужеца. 
ACT.20.29	Дида лъала дун нужеда аскӏоса нахъе араб мехалъ, хъантӏарал бацӏал рачӏун, нужер гӏиял рехъабазда гьел гурхӏизе гьечӏеллъи. 
ACT.20.30	Нужеда гъорлъги рахъина, муридал жидедаго хадур цӏазе бокьун, гьел мекъи ккезаризе гаргадулел гӏадамал. 
ACT.20.31	Гьеле гьездаса цӏунун чӏа нуж. Ракӏалда чӏезабе лъабго соналъ дица къасиги къадги беразул магӏу тӏун гӏодилаго нужеда гьаранщинабги малъанщинабги. 
ACT.20.32	Гьанже дица нуж Тӏадегӏанасда божун толел руго ва дир хьул буго гьесул цӏобалъ нуж рехун теларилан. Гьесда кӏола нужее къваригӏанщинаб кьезе ва, Аллагьас тӏаса рищаразего гӏадин, нужееги ирс насиб гьабизе. 
ACT.20.33	Дица лъидасаниги тӏалаб гьабичӏо я гӏарац, я хирияб ретӏел-тӏех. 
ACT.20.34	Нужеда лъала диеги дида цадахъ рукӏаразеги къваригӏара-тараб жо дица гьал дирго кверал квалквадун балагьараблъи. 
ACT.20.35	Дица сундулъго нужедаги бихьизабуна дун гӏадин нужги хӏалтӏизе кколеллъи, загӏипазе кумек гьабизе кколеблъи ва «Босаралъулъалдаса кьуралъулъ баркат цӏикӏкӏараб буго», – ян Тӏадегӏанав Гӏисаца абурал рагӏаби кӏочон тезе бегьулареблъи.
ACT.20.36	Гьединги абун, киназдаго цадахъ суждаялда чӏун, дугӏа гьабуна Павелица. 
ACT.20.37	Гӏодун магӏу тӏолаго, гьесда тӏад хурхана, каранде къан, гьесда убачал гьаруна. 
ACT.20.38	Тӏокӏав киданиги нужеда жив вихьизе гьечӏилан абурал гьесул рагӏабаз хасго къварид гьаруна гьел. Цинги гамиде нуха регӏана гьез Павел.
ACT.21.1	Гьезулгун къолъикӏги гьабун, гамида рекӏун ниж битӏун Кос чӏинкӏиллъиялдехун ралагьун ана. Нахъисеб къоялъ щвана Родосалде, гьениса Патараялде ана. 
ACT.21.2	Гьениб батана Финикиялдасахун ралъад къотӏун унеб гама. Гьелде рахана ниж. 
ACT.21.3	Кипр чӏинкӏиллъи бихьараб мехалъ, гьебги квегӏаб рахъалдехун тун, Сириялде ана ва Тиралда рещтӏана. Гамидаса юк бахъизе кколеб букӏана гьениб. 
ACT.21.4	Гьенир муридал ратун, гьезда аскӏоб цо анкь рехана. Илагьияб Рухӏалъ малъун, гьез Павелида абулеб букӏана Иерусалималде унгейилан. 
ACT.21.5	Гьеб нижер анкь индал, къватӏире рахъана ниж. Жидерго лъудбигун, лъималгун шагьаралдаса къватӏире ниж тӏоритӏизе рачӏана муридал, ва ралъдал рагӏалде щведал, нижеца суждаялда чӏун дугӏа гьабуна. 
ACT.21.6	Цоцазе къолъикӏги гьабун, нижги гамиде рахана, гьелги тӏадруссун ана.
ACT.21.7	Тиралдаса рахъун арал нижер сапар Птолемаидаялда лъугӏана. Вацазе саламги кьун, гьезда цадахъ цо къо гьениб бана. 
ACT.21.8	Нахъисеб къоялъ лъелго сапаралде рахъун, Къайсарияталде щвана. Иерусалималда тӏаса вищун вукӏарав анкьгоясдасан цояв – Филипп – гьенив ватун, гьесда рещтӏана. Гьев вукӏана Рохалил хабар лъазабулев чи. 
ACT.21.9	Рос-рукъалде яхъинчӏей ункъо яс йигоан гьесул, ункъалъего Аллагьас кашпу-карамалъиги кьун бугоан. 
ACT.21.10	Гӏезегӏанго къоял рана гьенир нижеца.
ACT.21.10	Гьеб заманаялда Ягьудиялдаса Птолемаидаялде вачӏана кашпу-карамалъи бугев цо Агаб абулев чи. 
ACT.21.11	Нижехъе вачӏун Павелил рачелги босун, жиндирго бохдулги квералги рухьана гьес. Цинги абуна:
ACT.21.11	– Илагьияб Рухӏалъ абулеб буго гьаб рачелалъул бетӏергьан Иерусалималъул жугьутӏаз гьадин вухь-вухьун рехилин ва гьев мажусиязул квердеги кьелин абун.
ACT.21.12	Гьеб рагӏидал нижги гьеб ракьалъул гӏадамалги Павелида гьардезе лъугьана Иерусалималде унгейилан. 
ACT.21.13	Гьебмехалъ Павелица нижеда абуна:
ACT.21.13	– Щай нуж гӏодулел? Щай нужеца дирги ракӏ бакъвазабулеб? Вухь-вухьун рехияли щиб гурин, Тӏадегӏанав Гӏисае гӏоло Иерусалималда хвезеги разияв вуго дун.
ACT.21.14	Гьев мукӏур гьавизе кӏвечӏелъул, руцӏцӏун чӏана ниж Бетӏергьанас хъвараб лъугьинилан.
ACT.21.15	Цо чанго къоялдасан къайи-цӏаги къачӏан, ниж Иерусалималде ине къватӏире рахъана. 
ACT.21.16	Къайсарияталдаса цо-цо муридалги рилълъана нижеда цадахъ. Гьез ниж щвезаруна тӏоцересел муридаздасан цоявлъун кколев Кипралдаса Мнасонил бакӏалде ва гьесда рещтӏана.
ACT.21.17	Иерусалималде щведал, вацал рохана ниж рачӏиналдаса. 
ACT.21.18	Нахъисеб къоялъ Павел, нижги рачун, Якъубил бакӏалде вилълъана. Гьенире рачӏана киналго диниял бутӏрул. 
ACT.21.19	Павелица гьезие салам кьуна ва жиндир ишалдалъун Аллагьас цогидал халкъазда гьоркьоб гьабунщиналъул хӏакъалъулъ щибго гьоркьоб течӏого мухӏканго бицана. 
ACT.21.20	Гьеб рагӏидал, киназго Аллагьасе рецц гьабуна. Цинги гьез Павелида абуна:
ACT.21.20	– Балагье, вац, гьанир жугьутӏазда гьоркьоса Гӏисаде иман лъурав аза-азар чи дудаго вихьизе. Гьез киназго кьуричӏого цӏунула Мусал къанунал. 
ACT.21.21	Дур хӏакъалъулъ гьазда бицун буго дуцадила, цогидал халкъазул ракьалда ругел жугьутӏазда абунги малъунги бугила Мусал диналъе хилиплъизе бегьулин, васазе сунат гьабичӏониги гӏолин ва нилъер гӏадатал цӏунизе кколарин. 
ACT.21.22	Гьанже щибха нилъеца гьабизе кколеб? Гьазда лъачӏого хутӏиларо мун вачӏун вугевлъи. 
ACT.21.23	Гьединлъидал цо нижеца малъараб жо гьабе дуца: гьанив нижеда гьоркьов вуго Аллагьасе назруялъул гӏадат цӏунун чӏарав ункъо чи. 
ACT.21.24	Гьелги цадахъ рачун ун, дуцаги тӏубазабе ботӏрол рас къунцӏизе гьезие изну щолеб рацӏцӏалъизариялъул гӏадат. Гьезие гӏологи гӏарац дуцаго кье. Гьебмехалъ киназдаго лъала дур хӏакъалъулъ бицунеб бугебщинаб мекъи букӏин, мунги Мусал къануналда рекъон хьвадулев чи вукӏин. 
ACT.21.25	Иманалде руссарал цогидал халкъазул рахъалъин абуни, нижеца хӏукмуги гьабун, гьезухъе кагъат битӏун инчӏищ гьересиаллагьзабазе къурбан гьабураб квенги кунгеян, биги гьекъогеян, гъанкъун хвезабураб хӏайваналъул гьанги кунгеян ва хъахӏбалъиги гьабугеян.
ACT.21.26	Гьедин нахъисеб къоялъго гьев ункъавго чиги вачун ун, Павелица рацӏцӏалъизариялъул гӏадат тӏубазабуна. Цинги Мукъадасаб Рокъове лъугьун, гьес лъазабуна рацӏцӏалъиялъул болжал кида лъугӏизе бугебали. Гьеб болжал лъугӏараб къоялъ гьезул щивасдаса къурбан хъвезе кколаан.
ACT.21.27	Гьеб иш лъугӏулеб бугеб мехалъ, Мукъадасаб Рокъов гьев вихьана Асиялдаса рачӏарал жугьутӏазда. Гьез халкъалда гьоркьоб багъа-бачари лъугьинабуна ва тӏад речӏчӏун Павелги ккуна.
ACT.21.28	– Я, вацал жугьутӏал! – ан ахӏулеб букӏана гьез. – Кумек гьабе нижее. Гьас киса-кирего гӏадамал тӏамулел руго нилъер халкъалдаги, нилъер къануналдаги, нилъер хирияб гьаб рукъалдаги дандечӏезе. Хӏатта гьес, грекалги жанире рачун, нилъер гьаб хирияб бакӏ хъублъизабуна.
ACT.21.29	Гьедин абиялъе гӏиллаги букӏана: Эфесалдаса Трофим вихьун вукӏун вуго гьезда дагьав цевегӏан шагьаралъул къотӏносан Павелида цадахъ унев. Гьев Трофим жиндаго цадахъ Мукъадасаб Рокъовеги вачун вукӏун ватилилан ккун буго гьезда.
ACT.21.30	Тӏолабго шагьаралда багъа-бачари лъугьана. Кисанго рекерун рачӏун гӏадамазул кӏудияб руккел лъугьана. Кквезеги ккун, гьез Павел Мукъадасаб Рокъоса къватӏиве вехъерхъана, ва гьебсагӏат кавуги рахана.
ACT.21.31	Гьез Павел чӏвазехъин вугеб мехалъ, рагъухъабазул азарилбетӏерасда рагӏана тӏолабго Иерусалималда гъалмагъир ккун бугилан. 
ACT.21.32	Гьебсагӏат гьев, рагъухъабиги нусилбутӏрулги рачун, гьениве вортана. Азарилбетӏерги рагъухъабиги рачӏунел рихьун, Павел вухулел рукӏарал гӏадамаз гьев живго тана. 
ACT.21.33	Гьебмехалъ аскӏове ун, азарилбетӏерас Павел нахъе вачана, кӏиго рахасги бан вухьейилан буюрухъ кьуна. Цинги гьел гӏадамазда гьикъана гьав щивилан, гьас гьабураб щибилан. 
ACT.21.34	Гьеб халкъалъул руккалилъ цояс гьадин ахӏун, цояс додин ахӏун, гьезул хъуй-хъаялъ щиб-кин ккарабали бичӏчӏизе кӏвечӏеб мехалъ, азарилбетӏерас буюрухъ кьуна Павел хъалаялъуве вачейилан. 
ACT.21.35	Болъодухъа тӏаде Павел вачунаго, тӏаде гурун бачӏараб халкъалъул руккелалдаса цӏунизе, рагъухъабаз кодов ккун восизе ккана гьев. 
ACT.21.36	Хадур лъугьун гӏемерал гӏадамаз ахӏулеб букӏана гьев тӏагӏинавизе кколилан.
ACT.21.37	Хъалаялъул кавудухъе щведал, Павелица азарилбетӏерасда абуна цо кӏалъазе бегьилищилан.
ACT.21.37	– Дуда греказул мацӏищ лъалеб? – ан гьикъана гьес. 
ACT.21.38	– Дагьаб цебегӏан гъалмагъирги багъаризабун, ункъазарго хъачагъгун авлахъалде лъутун арав Мисриялдаса чи гуревищха мун?
ACT.21.39	Павелица абуна:
ACT.21.39	– Дун вуго Киликиялъул Тарсалдаса жугьутӏав, гьеб машгьураб шагьаралъул гражданин. Гьаб халкъалдехун хитӏаб гьабун, цо кӏалъазе изну кьейилан гьарулеб буго дица дуда.
ACT.21.40	Гьебмехалъ изну кьедал, болъодул хӏокӏида чӏун, кверги борхун, халкъалдехун вуссана Павел. Киналго гӏадамал сихӏкъотӏун чӏараб мехалъ, жугьутӏ мацӏалда кӏалъазе байбихьана гьес.
ACT.22.1	Гьес абуна:
ACT.22.1	– Я, дир вацалги умумулги! Гьанже дихъ гӏенекке нуж! Дида гӏайиб гьечӏолъи чӏезабизе кӏалъалев вуго дун.
ACT.22.2	Павел жугьутӏ мацӏалда кӏалъалев рагӏидал, тӏубанго сихӏкъотӏун чӏана гьел. Гьебмехалъ гьес абуна:
ACT.22.3	– Дун вуго Киликиялъул Тарсалда гьавурав, гьаб шагьаралда цӏаларав жугьутӏав. Гамалиэлида цеве цӏалун, цӏакъ мухӏканго лъазаруна дица нилъер умумузул къанунал. Дунги вукӏана, жакъа нужго гӏадин, Аллагь рази гьавизе хӏаракат бахъулев чи. 
ACT.22.4	Гьаб Нухде лъугьаразе чӏваялде гӏунтӏунги гӏазаб кьуна дицаги, бихьиналги руччабиги, ккун рачун, рахсаца рухьинаруна, туснахъалъур тӏамизаруна. 
ACT.22.5	Гьелъие нугӏлъи гьабила чӏахӏиял кашишзабазги киналго чӏухӏби-хӏакимзабазги. Гьезул кагъатги босун унев вукӏана дун Дамаскалда ругел иман лъуразухъе, рухь-рухьун гьел Иерусалималде рачине ва гьаниб гьезие тамихӏ гьабизе бокьун.
ACT.22.6	Гьедин нухда унаго, Дамаскалде щолев вукӏараб къоялъул къалъул гӏужалда, тохлъукьего зобалаздасан рещтӏараб нуралъ кутакалда къалъ-къалъизабуна сверухълъи. 
ACT.22.7	Дун гӏодов ккана. «Шаул! Шаул! Щай дуца дие гьаб гӏазаб-гӏакъуба кьолеб бугеб?» – ан ахӏулеб гьаракьги рагӏана дида. 
ACT.22.8	«Мун щив, бетӏерчӏахъад?» – абун гьикъана дица. Гьес дида абуна: «Дун вуго дуца гӏазаб-гӏакъуба кьолеб бугев Назареталдаса Гӏиса». 
ACT.22.9	Дида цадахъ рукӏараздаги бихьана гьеб нур. Амма дунгун кӏалъалев вукӏарасул гьаракь гьезда рагӏичӏо. 
ACT.22.10	«Я, бетӏерчӏахъад! Щибха дица гьабизе кколеб?» – абун гьикъана дица гьебмехалъ. Тӏадегӏанас дида абуна: «Тӏаде вахъун, Дамаскалде а мун. Гьениб бицина дуда дуца гьабизе кколебщиналъул хӏакъалъулъ». 
ACT.22.11	Гьеб нуралъул гвангъиялъ дир бадиса канлъи босана. Цадахъ рукӏараз, квер ккун вачун, Дамаскалде щвезавуна. 
ACT.22.12	Гьенир ругел жугьутӏазда гьоркьоб къадру-къиматги бугев, къануналъеги мутӏигӏав цо Анания абулев чи вачӏана дида аскӏове. 
ACT.22.13	Гьес абуна: «Я, дир вац Шаул! Валагье!» – ян. Гьеб лахӏзаталда гьесухъ валагьидал, дир беразда канлъи бихьана. 
ACT.22.14	Цинги гьес дида бицана: «Нилъер умумузул Аллагьас мун тӏаса вищун вуго жиндирго амруги дуда лъазе, Аллагьасул вацӏцӏадав вакилги вихьизе, гьесул каламги рагӏизе. 
ACT.22.15	Дуда бихьаралъулги рагӏаралъулги бицун, киналго халкъазда гьоркьов Гьесул нугӏлъун вукӏине ккола мун. 
ACT.22.16	Гьанже сундухъ балагьун мун чӏун вугев? Лъадалъ ччун вахъизавун, гьесул цӏар рехсон, дурго мунагьал чуризаре».
ACT.22.17	Иерусалималде тӏадвуссун Мукъадасаб Рокъов какда вукӏагоги цебетӏами лъугьана дие. 
ACT.22.18	Дида Гӏиса вихьана, ва гьес дида абуна: «Лахӏзаталъ чӏечӏого мун Иерусалималдаса нахъе а. Гьанир божизе гьечӏо дир хӏакъалъулъ дуца бицаралда». 
ACT.22.19	Дица абуна: «Я, Тӏадегӏанав Гӏиса! Гьазда лъала дуде иман лъурал гӏадамал дица, ккун рачун, туснахъалъур тӏамулел рукӏараблъи ва синагогабазда гьел рухулел рукӏараблъиги. 
ACT.22.20	Дуе нугӏлъи гьабурав Стефанил би гӏодобе тӏолеб мехалъ дунги вукӏана гьенив. Дица гьеб лъикӏаб ишлъун рикӏкӏана, гьев чӏвалел рукӏарал гӏадамазул гӏабабиги дихъе кьун рукӏана цӏунизе». 
ACT.22.21	Гӏисаца дида абуна: «Дица мун гьаниса рикӏкӏаде цогидал халкъазул гӏадамазухъе витӏулев вуго. Гьезухъе а мун».
ACT.22.22	Гьел рагӏаби Павелил кӏалдиса къватӏире лъугьинегӏан гӏенеккун чӏун букӏараб халкъ нахъеги ахӏдезе лъугьана:
ACT.22.22	– Ракьалдаса тӏагӏинавизе ккола гьев! Гьединав чи чӏаго тезе бегьуларо!
ACT.22.23	Ретӏелги бихъ-бихъун балаго, хӏатӏикь букӏараб хӏурги гьаваялде гьурщулаго, гьедин ахӏделел гьел ругеб мехалъ, 
ACT.22.24	азарилбетӏерас буюрухъ кьуна Павел хъалаялъуве вачеян ва гьес щиб гьабун букӏун гьал гӏадамаз гьедин ахӏулеб бугебали цӏалаца вухун бицинабейилан. 
ACT.22.25	Цӏалаца вухизе вухьунеб мехалъ, гьенив аскӏов вукӏарав нусилбетӏерасдехун вуссун Павелица абуна суд гьабичӏого Рималъул гражданин вухизе законалъ изну кьолебищилан. 
ACT.22.26	Гьебсагӏат нусилбетӏерас, азарилбетӏерасда аскӏове ун, абуна:
ACT.22.26	– Дуца гьабулеб жо щиб? Гьавни Рималъул гражданин вукӏун вуго, – ян.
ACT.22.27	Аскӏове вачӏун, азарилбетӏерас Павелида гьикъана:
ACT.22.27	– Бице дида: мун Рималъул гражданинищ? – абун.
ACT.22.27	Уйилан абуна гьес. 
ACT.22.28	Нусилбетӏерас гьениб абуна гьеб гражданлъи щвезе гӏоло жинца гӏемераб гӏарац хвезабизе кканилан. Павелицаги абуна жив эбелалъ гьавуралдаса нахъего вугин Рималъул гражданин. 
ACT.22.29	Гьев цӏалаца вухизехъин вукӏарал гӏадамал нахъегӏан къана. Азарилбетӏерги хӏинкъана жинца вухь-вухьарав чи Рималъул гражданин вукӏин лъайдал.
ACT.22.30	Павелиде жугьутӏаз гӏунтӏизабулеб бугеб гӏайиб мухӏканго баянлъизе гӏоло, нахъисеб къоялъ азарилбетӏерасул буюрухъалдалъун чӏахӏиял кашишзабиги кӏудияб судалъул гӏадамалги данделъана ва, тӏаса рахсалги рахъун, Павел гьезда цеве чӏезавуна.
ACT.23.1	Кӏудияб судалъул гӏадамазда берги речӏчӏизабун, Павелица абуна:
ACT.23.1	– Я, дир вацал! Жакъа къоялде щвезегӏан дица Аллагьасда цебе ракӏбацӏцӏадго гӏумру гьабуна ва кидаго гьабичӏо ритӏухъаб гурони иш.
ACT.23.2	Гьеб рагӏидал кӏудияв кашиш Ананияца аскӏор рукӏаразе амру гьабуна гьесул кӏал бухейилан. 
ACT.23.3	Павелица гьесда абуна:
ACT.23.3	– Аллагьас вухила мун, хъахӏракьалъ бохьараб къед! Мун гьанив гӏодов чӏун вуго къануналда рекъон дие суд гьабизе. Дуцайин абуни, къанунги хвезабун, буюрухъ кьолеб буго дун вухейилан.
ACT.23.4	Аскӏор рукӏараз гьесда абуна Аллагьасул кӏудияв кашиш къабихӏ гьавулев вугин дуцайилан. 
ACT.23.5	Гьебмехалъ Павелица абуна:
ACT.23.5	– Я, вацал! Гьав чи кӏудияв кашиш вукӏин лъачӏо дида, Илагьиял Тӏухьдузда хъван бугелъул: «Дурго халкъалъул бетӏерасул хӏакъалъулъ квешаб рагӏи абуге», – ян.
ACT.23.6	Гьенир ругезда гьоркьор саддукеялги фарисеялги рукӏин лъараб мехалъ, ахӏунго-ахӏун абуна Павелица:
ACT.23.6	– Я, вацал! Дун вуго фарисеясул вас фарисеяв. Судалдеги дун вачун вуго къиямасеб къоялъ хварал тӏаде рахъинаризе рукӏиналде хьул лъурав чи вугелъул.
ACT.23.7	Гьес гьедин абидал, саддукеяздаги фарисеяздаги гьоркьоб дагӏба ккун, цоцалъ рана судиял. 
ACT.23.8	(Саддукеял божулароан я къиямасеб къоялъ хварал тӏаде рахъинаризе рукӏиналда, я малаикзабазда, я жундузда. Фарисеялин абуни гьеб киналдаго божулаан.) 
ACT.23.9	Кӏудияб ахӏи-хӏур багъарана гьениб. Тӏаде рахъун фарисеязул цо-цо диниял гӏалимзаби чӏчӏичӏчӏидизе лъугьана:
ACT.23.9	– Гьав чиясулъ щибниги квешлъи бихьулеб гьечӏо нижеда. Щиб лъалеб, рухӏ яги малаик батила гьесда кӏалъан?
ACT.23.10	Гьезул дагӏба-рагӏи гӏорхъулъа индал, гьез Павел тӏутӏун вазе гурилан хӏинкъун, азарилбетӏерас рагъухъабазе буюрухъ кьуна гъоркье рачӏун гьев нахъе вачейилан ва хъалаялъуве щвезавейилан.
ACT.23.11	Нахъисеб сордоялъ вачӏун, Тӏадегӏанав Гӏисаца Павелида абуна:
ACT.23.11	– Мун къуркьуге! Иерусалималдаго гӏадин, Рималдаги гьабизе ккезе буго дуца дие нугӏлъи.
ACT.23.12	Нахъисеб къоялъ цо-цо жугьутӏаз гьедун къотӏи гьабуна Павел чӏвазегӏан жал я кваналарин, я гьекъеларин. 
ACT.23.13	Гьедин Павелида дандечӏаразул вукӏана кӏикъогоялдаса цӏикӏкӏарав чи. 
ACT.23.14	Чӏахӏиял кашишзабазда ва чӏухӏби-хӏакимзабазда аскӏоре ун, гьез абуна:
ACT.23.14	– Павел чӏвазегӏан я кваналарилан, я гьекъеларилан гьедун руго ниж. 
ACT.23.15	Нужецаги нужер судалъги азарилбетӏерасда лъазабе гьеб ишалъул мухӏканаб цӏех-рех гьабизе бокьун бугин, Павел нужехъе вачейилан. Цинги гьаниве вачунаго нухда чӏвала нижеца гьев.
ACT.23.16	Гьеб хиянаталъул хабар лъан, Павелил яцалъул вас хъалаялъуве ана ва кинабго Павелида бицана. 
ACT.23.17	Гьебмехалъ аскӏове ахӏун гьес цо нусилбетӏерасда абуна гьав гӏолохъанчи азарилбетӏерасухъе вачейилан, досда бицине цо хабар бугин гьасулилан. 
ACT.23.18	Гьев гӏолохъанчиги азарилбетӏерасухъе щвезавун, гьес досда абуна:
ACT.23.18	– Туснахъалъув вугев Павелица аскӏове ахӏун гьарана дида гьав гӏолохъанчи духъе щвезавейилан, дуда бицине цо хабар бугин гьасулилан.
ACT.23.19	Кверги ккун довегӏан вачун, азарилбетӏерас гьев гӏолохъанчиясда гьикъана дида щиб бицине дуе бокьун бугебилан. 
ACT.23.20	Гьес бицана:
ACT.23.20	– Жугьутӏаз къотӏи гьабун буго, мухӏканаб цӏех-рехалъе къваригӏун вугиланги абун, метер Павел кӏудияб судалде вачине виччайилан дуда гьаризе. 
ACT.23.21	Дуца гьезул гьариялъухъ гӏин тӏамуге. Кӏикъогоялдаса цӏикӏкӏарав чи къачӏан чӏун вуго гьев чӏвазе гъоркьчӏелги гьабун. Гьев чӏвачӏого я кваналарин, я гьекъеларин гьедун руго гьел. Гьел ралагьун чӏун руго дуца Павел судалде витӏиялъухъ.
ACT.23.22	Гьелъул хӏакъалъулъ лъиданиги хӏухь бахъугейиланги лъазабун, азарилбетӏерас нахъе витӏана гьев гӏолохъанчи.
ACT.23.23	Цинги кӏиго нусилбетӏерги аскӏове ахӏун, азарилбетӏерас гьезда абуна:
ACT.23.23	– Кӏинусго рагъухъангун, гьединго лъабкъоялда анцӏго рекӏаравгун ва хеч кодоб бугев кӏинусго аскариявгун цадахъ Къайсарияталде ине къачӏай. Нуж къватӏире рахъине ккола къаси сагӏат ичӏго тӏубарабго. 
ACT.23.24	Павел рекӏине чуялги къачӏай. Нухда щибго зарал-зиян ккезе течӏого, Феликс сардарасухъе щвезаве гьев.
ACT.23.25	Цинги гьес гьадинаб кагъат хъвана: 
ACT.23.26	«Хӏурмат тӏадегӏанав сардар Феликсиде салам буго Клавдий Лисийил рахъалдасан. 
ACT.23.27	Гьав чи жугьутӏаз, ккун вачун, чӏвазехъин вукӏана. Рималъул гражданин вукӏин лъайдал, рагъухъабиги рачун ун, дица гьав хвалдаса хвасар гьавуна. 
ACT.23.28	Гьасда бугеб гӏайиб-хатӏа лъазе гӏоло дица гьав гьезул кӏудияб судалде вачана. 
ACT.23.29	Гьениб дие баянлъана гьасде гьез гӏунтӏизабулеб тӏолабго гӏайиб гьезул жидерго къануналда хурхараб букӏин, амма я чӏвазе, яги туснахъалъув тӏамизе гӏураб гӏайиб гьасда тӏад чӏечӏо. 
ACT.23.30	Гьанже гьав чи чӏвазе гьез гъоркьчӏел гьабун бугилан абидал, дица гьав духъе витӏулев вуго ва гьасда дандечӏаразеги амру гьабуна гьасдасан бугеб гӏарзалъ духъе айилан».
ACT.23.31	Буюрухъ тӏубазабун, рагъухъабаз Павел гьеб сордоялъго Антипатридаялде вачана. 
ACT.23.32	Нахъисеб къоялъ рекӏарал ана Павелги вачун Къайсарияталде, цогидал рагъухъаби хъалаялъуре тӏадруссана.
ACT.23.33	Къайсарияталде щведал, Павел вачун рачӏарал рагъухъабаз Павелги гьесул хӏакъалъулъ хъвараб кагъатги сардарасухъе кьуна. 
ACT.23.34	Кагъат цӏалун бахъарабго, Феликсица гьикъана Павел щиб вилаяталъул чийилан. Гьев Киликиялдаса вукӏин лъайдал, 
ACT.23.35	Феликсица абуна:
ACT.23.35	– Дуде гӏайиб гӏунтӏизабурал гӏадамал тӏаде щвараб мехалъ гӏенеккила дун духъ, – абун.
ACT.23.35	Цинги гьес буюрухъ кьуна, хъаравуллъиги чӏезабун, Павел Гьеродил кӏалгӏаялъув тейилан.
ACT.24.1	Щуго къоялдасан кӏудияв кашиш Ананияда цадахъ гьенире рачӏана чӏухӏби-хӏакимзабаздасан чанго чиги Павелиде гӏайиб гӏунтӏизабизе вачарав адвокат Тертуллги. Рачӏун гьез Павелида тӏасан сардарасде гӏарз бахъана. 
ACT.24.2	Павел вачун цеве чӏезавидал, Тертуллица байбихьана гьесда ккараб гӏайиб бицине. Гьес абуна:
ACT.24.2	– Дур бетӏерчӏахъаяв Феликс, дуцаги дур тӏалаб-агъазалдалъун гьаб нижер халкъалъул гӏумруялъулъ ккезарурал лъикӏал хиса-басиязгийин ниж щулияб ракълиде рачарал, 
ACT.24.3	гьеб киналъухъго кидаго ва кибго нижер кӏудияб баркала буго дуе. 
ACT.24.4	Цинги, гӏемер халат гьабун, дур рахӏат хвезабиларо. Гьарула дуда нижер къокъабго гӏарзалъухъ, дур сабруялда рекъон, гӏинтӏамейилан. 
ACT.24.5	Нижее баянлъана гьав чи кӏудияв вабаалъул унти вугевлъи. Христианазул гьересияб мазгьабалъе бетӏерлъиги гьабун, гьас дуниялалда ругелщинал жугьутӏазда гьоркьоб питна багъаризабулеб буго. 
ACT.24.6	Хӏатта гьас къасд гьабуна Мукъадасаб Рукъ хъублъизабизецин, гьенив нижеца ккуна гьав. 
ACT.24.7+ACT.24.8	Дуцаго гьасул цӏех-рех гьабуни, якъинлъила щай нижеца гьасде гӏайиб гӏунтӏизабулеб бугебали.
ACT.24.9	Тӏад рекъон, цогидал жугьутӏазги абуна гьеб битӏараб бугилан.
ACT.24.10	Кӏалъазе изну бугилан сардарас ишан гьабидал, Павелица абуна:
ACT.24.10	– Гӏемерал соназ мун гьаб халкъалда тӏад къадилъун вукӏин лъалелъул, дун вохун вуго дидаго гӏайиб гьечӏолъи чӏезабун дуда цеве кӏалъалев вукӏиналдаса. 
ACT.24.11	Иерусалималде зияраталъе дун вачӏаралдаса анцӏила кӏиго къо гурони ун букӏинчӏо. Гьелъул мухӏканлъи балагьизе кӏвела дуда. 
ACT.24.12	Гьеб заманаялда я Мукъадасаб Рокъов, я синагогабазда, я къотӏнов ватичӏо гьазда дун щивгунниги дагӏбадулев, яги гӏадамал данделъизарулев. 
ACT.24.13	Гьанже диде гӏунтӏизабулеб бугеб гӏайиб тӏад чӏезабизе кӏвезе гьечӏо гьазда. 
ACT.24.14	Амма дуда цеве дун мукӏурав вуго: гьаз гьересияб бугин абулеб Нухдасан ун гьабула дица тӏагӏат нижер умумузул Аллагьасе. Гьединго дица иман лъола къануналда бугебщиналдеги Аварагзабазул Тӏухьдузда хъварабщиналдеги. 
ACT.24.15	Гьазул гӏадин, дирги хьул буго Аллагьас муъминзабиги мунапикъзабиги хваралъуса рахъинаризе рукӏиналде. 
ACT.24.16	Гьединлъидал дица хӏаракат бахъула Аллагьасда цебеги гӏадамазда цебеги дирго яхӏ-намус цӏунизе. 
ACT.24.17	Гӏемерал соназ къватӏивги вукӏун, дун Иерусалималде тӏадвуссун вачӏана дирго халкъалда гьоркьоса мискин-пакъирасе садакъа кьезеги къурбан хъвезеги. 
ACT.24.18	Дунго вацӏцӏалъизавиялъул гӏадат тӏубазабулев Мукъадасаб Рокъов вугеб мехалъ ватана гьазда дун. Гьениб дида аскӏоб халкъалъул руккелги букӏинчӏо, щибго ахӏи-хӏурги букӏинчӏо. 
ACT.24.19	Асиялдаса вачӏарав чанго жугьутӏасда ватана дун гьенив. Гьеле гьел рукӏине кколаан гьанир дуда цере чӏун, диде гӏунтӏизабизе гӏайиб бугони, гьеб дуе баян гьабизе. 
ACT.24.20	Яги гьаз жидецаго бицине биччанте, кӏудияб судалда цеве чӏезавидал, дида батараб гӏайибалъул. 
ACT.24.21	Цохӏого цохӏо дица гьениб ахӏана: «Хваралъуса тӏаде рахъинаризе рукӏиналда дун божунилан жакъа нужеца дие суд гьабулеб бугоха!» – ян.
ACT.24.22	Гӏисал Нухалъул хӏакъалъулъ дагьаб мухӏканго лъалев Феликсица абуна, азарилбетӏер Лисий вачӏинегӏан жинца суд нахътӏамун толеб бугилан ва гьебмехалъ гьабилин хӏукмуйилан. 
ACT.24.23	Нусилбетӏерасеги буюрухъ кьуна Павел жанив тӏамизе вачеян, амма гьесие бигьалъи гьабеян ва гьесухъе раккизе рачӏарал гӏага-божаразеги щибго квекӏен гьабугейилан.
ACT.24.24	Чанго къоялдасан рачӏун Феликсицаги гьесул чӏужу жугьутӏай Друзиллацаги, жидехъего ахӏун, Павелида бицинабуна Масихӏ Гӏисал диналъул хӏакъалъулъ. 
ACT.24.25	Ритӏухъго хьвадизе ккеялъулги, жиндаго квелъ базе ккеялъулги, Аллагьас суд гьабизе букӏиналъулги Павелица бициндал, Феликс хӏинкъана. Къваригӏараб мехалъ ахӏилиланги абун, гьес гьев нахъе витӏана. 
ACT.24.26	Тӏаде жоялъеги гьесда ракӏалда букӏана Павелица ришваталъе гӏарац кьелиланги. Гьединлъидал гӏемер ахӏулаан гьес Павел жиндихъего, гьевгун гара-чӏварулаан. 
ACT.24.27	Кӏиго соналдасан Феликсил бакӏалде сардарлъун вачӏана Порций Фест. Жиндасаго жугьутӏал разиго хутӏизелъун, Феликсица Павел туснахъалъувго тана.
ACT.25.1	Гьеб вилаяталде сардарлъун тӏамун вачӏун лъабабилеб къоялъ Къайсарияталдаса Иерусалималде ана Фест. 
ACT.25.2	Гьесухъе рачӏун бищунго кӏудияв кашишасги ягьудиязул чӏухӏби-хӏакимзабазги Павелидасан гӏарз бахъана. 
ACT.25.3	Гьез гьарана, жидее лъикӏлъи гьабун, Павел Иерусалималде вачӏинавейилан. Гьезул къотӏи букӏана гьениве вачунаго нухда Павел чӏвазе. 
ACT.25.4	Фестица абуна Павел Къайсарияталда туснахъалъув вугилан, гьанже кватӏичӏого жинда гьениве ине ракӏалдаги бугилан. 
ACT.25.5	Нужер вакилзабиги рилълъине бегьилила жинда цадахъ, гьев Павелида гӏайиб бугеб батани, гьелъул хӏакъикъат баян гьабизе.
ACT.25.6	Иерусалималда ичӏго-анцӏго къогицин бачӏого, Къайсарияталде тӏадвуссун ана Фест. Гьениве щун кӏиабилеб къоялъго, къадиясул тахида гӏодовги чӏун, гьес амру гьабуна Павел гьаниве вачейилан. 
ACT.25.7	Павел вачун вачӏана. Иерусалималдаса рачӏарал ягьудияз, гьевги сверун ккун, байбихьана гӏемерал чӏахӏиял гӏайибал гьесде гӏунтӏизаризе. Амма цониги гӏайиб тӏад чӏезабизе гӏураб хӏужжа гьезда батулеб букӏинчӏо. 
ACT.25.8	Живго витӏарав вукӏин чӏезабизе Павелица абуна я жугьутӏазул къануналда, я Мукъадасаб Рокъов, яги къайсарасда дандечӏун щибниги мунагь ккечӏин жиндихъайилан. 
ACT.25.9	Амма Фестие бокьун букӏана жугьутӏал рази гьаризе. Гьединлъидал гьес Павелида гьикъана:
ACT.25.9	– Дур ишалда хурхун дунги гӏахьаллъараб судалъ хӏукму гьабизе Иерусалималде витӏизе бокьилищ дуе?
ACT.25.10	Павелица абуна:
ACT.25.10	– Жакъа дун гьанив къайсарасул судалда цеве чӏун вуго, гьединаб къайсарасулаб судалъ къотӏизе ккола дие хӏукмуги. Жугьутӏазе дица щибниги квешлъи гьабичӏо. Дудаги цӏакъ лъикӏ лъала гьеб. 
ACT.25.11	Дун такъсирчи ватани ва чӏвазе къотӏизе гӏураб гӏайибги дида ккун батани, хвезе разияв вуго дун. Амма гьаз диде гӏунтӏизабулеб бугеб гӏайиб тӏад чӏезабизе кӏвечӏони, лъилниги ихтияр гьечӏо дун гьезул кверде кьезе. Къайсар вукӏине виччай дие къадилъун!
ACT.25.12	Жиндирго мажлисалда дандги бан, Фестица Павелида абуна:
ACT.25.12	– Къайсар къадилъун вукӏине бокьун батани, къайсарасухъе витӏила дица мун.
ACT.25.13	Чанго къоялдасан Къайсарияталде Фестие салам кьезе рачӏана Агриппа ханги гьесул чӏужу Береникаги. 
ACT.25.14	Гьез гьениб чанго къо бан хадуб, Фестица ханасе Павелил бицен гьабуна:
ACT.25.14	– Феликсица туснахъалъув тун цо чи вуго гьанив. 
ACT.25.15	Дун Иерусалималде щвараб мехалъ, ягьудиязул чӏухӏби-хӏакимзабазги чӏахӏиял кашишзабазги бицана дида гьасул хӏакъалъулъ, гьез гьарана гьасие тамихӏалъе хӏукму къотӏейилан. 
ACT.25.16	Амма дица гьезда абуна, жинде гӏайиб гӏунтӏизабулевги жинца гӏайиб гӏунтӏизабулевги данде ахӏун ва жинде гӏайиб гӏунтӏизабулесе живго цӏунизе ресги кьун, суд гьабичӏого чи тамихӏалде цӏалеб гӏадат гьечӏин Рималъул халкъалъулилан. 
ACT.25.17	Дида цадахъ гьел ягьудиял гьанире рачӏун нахъисеб къоялъго, нахъ бахъун течӏого, дун къадиясул тахида гӏодов чӏана ва гьев чи судалде вачейилан амру гьабуна. 
ACT.25.18	Амма ягьудияз бицараб жоялдасан дида бичӏчӏана – дун щаклъун вукӏараб цониги квешлъи гьев чияс гьабун гьечӏеблъи. 
ACT.25.19	Амма гьезул бугоан жидерго диналда хурхараб дагӏба-къец. Павелица чӏаго вугилан чӏезабулеб букӏарав, цо кидаялиго хварав кинавалиго Гӏисал хӏакъалъулъги букӏана гьезул дагӏба. 
ACT.25.20	Гьеб иш кин тӏубалебали лъачӏого, дица гьесда гьикъана, Иерусалималде витӏун, гьенив судалда цеве чӏезе бокьилищилан. 
ACT.25.21	Императорас суд гьабизегӏан гьанивго тейилан Павелица гьаридал, дица гьев Къайсарияталдаго тана, къайсарасухъе витӏизе рес ккезегӏан.
ACT.25.22	Гьев чиясухъ гӏенеккизе диеги бокьилаанилан абуна Агриппаца Фестида. Фестица абуна метер рагӏилин дуда гьес щиб бицунаяли. 
ACT.25.23	Нахъисеб къоялъ чӏухӏараб къагӏидаялъ къачӏа-кӏатӏан Агриппаги, Береникаги, азарилбутӏрулги ва шагьаралъул чӏухӏби-хӏакимзабиги цадахъ рачун, суд гьабулеб рокъове лъугьун гӏодов чӏедал, Фестица амру гьабуна Павел вачун рачӏайилан. 
ACT.25.24	Цинги Фестица абуна:
ACT.25.24	– Я, Агриппа хан ва гьанир ругел цогидалги! Нужеда цеве вугев гьав чиясдасан гӏарз бачӏун буго Иерусалималда ругелги гьанир ругелги жугьутӏазул тӏолабго жамагӏаталъ. Гьав чӏаго тезе бегьуларилангицин ахӏулеб букӏана гьез. 
ACT.25.25	Дида ракӏалде ккола чӏвазе къотӏизе гӏураб гӏайиб гьасул гьечӏилан. Къайсарасул судалде витӏейилан гьарулеб бугелъул, дица хӏукму гьабуна гьав гьениве витӏизе. 
ACT.25.26	Амма гьасул хӏакъалъулъ щибилан бетӏерчӏахъаяв къайсарасухъе хъвалебали лъаларо. Гьединлъидал дица гьав гьаниве вачана нуж киназдаго цеве чӏезе, хасго дуда цеве чӏезе, Агриппа хан. Гьаниб цӏех-рехалдасан баянлъизеги бегьула къайсарасухъе щиб хъвалебали. 
ACT.25.27	Тӏад чӏезабураб гӏайиб бихьизабичӏого, туснахъ къайсарасухъе витӏизе рекъон букӏинарилан кколеб буго дида.
ACT.26.1	– Гьанже бицеха дурго, – ян абуна Агриппаца Павелида.
ACT.26.1	Кверги борхун, Павелица байбихьана жиндаго гӏайиб гьечӏолъи чӏезабизе:
ACT.26.2	– Я, Агриппа хан! Жакъа дица талихӏлъун рикӏкӏунеб буго жугьутӏаз диде гӏунтӏизабураб гӏайиб битӏараб гьечӏеблъи чӏезабизе дуда цеве кӏалъазе рес щвей. 
ACT.26.3	Хасго дуда цӏакъ лъикӏ лъала жугьутӏазул киналго гӏадаталги гьезул рукӏунел дагӏба-къецалъул суалалги. Гьединлъидал гьарулеб буго дица дуда сабруялда дихъ гӏенеккейилан. 
ACT.26.4	Киналго жугьутӏазда лъала гӏолохъанаб мехалдаса нахъего дирго халкъалда гьоркьобги хадуб Иерусалималдаги кинаб гӏумру дир букӏарабали. 
ACT.26.5	Гьезда цебего лъала дун фарисеяв вукӏаравлъи, ай нижер диналъул тӏалабал кьуричӏого тӏуразарулел рукӏараблъи. Гьединлъидал, гьезие бокьани, гьелъие нугӏлъиги гьабила гьез. 
ACT.26.6	Жакъа дун судалда цеве чӏезавун вуго Аллагьас нижер умумузе гьабун букӏараб къотӏи тӏубаялде хьул лъурав чи вугилан. 
ACT.26.7	Гьеб къотӏи тӏубазе букӏиналде хьул лъун къасиги къадги тӏадчӏун Аллагьасе гӏибадат гьабулеб буго нижер анцӏила кӏиго наслуялъ. Я дир хан, гьеле гьединаб хьул дирги бугилан гӏайиб гӏунтӏизабулеб буго диде жугьутӏаз. 
ACT.26.8	Аллагьас хварал тӏаде рахъинари букӏунеб-лъугьунеб жоцин гурилан абураб пикру щай нужелъ бугеб? 
ACT.26.9	Дидаги ракӏалде кколаан Назареталдаса Гӏисада дандечӏун гӏемераб жо гьабизе кколилан. 
ACT.26.10	Дица гьедин гьабизеги гьабуна Иерусалималда, чӏахӏиял кашишзабаз ихтиярги кьун, иман лъуразул гӏемерал гӏадамал туснахъалъуре рехана дица. Гьел чӏвалеб мехалъги, разияв вугилан квер борхана дица. 
ACT.26.11	Киналго синагогабазухъе ун, чанги тамихӏ гьабуна дица гьезие, гьеб дин какизе тӏамуна ва гьездехун букӏараб ццидал кутакалъ дун тӏамуна, цогидал шагьаразде унги, гьезие гӏазаб-гӏакъуба кьезе.
ACT.26.12	Гьеле гьедин чӏахӏиял кашишзабаз ихтиярги кьун, гьезул вакиллъун Дамаскалде унев вукӏана дун. 
ACT.26.13	Бакъул канлъиялдаса гӏемерго гвангъараб нур рещтӏана, хан, къалъул гӏужалда зобалаздасан дидеги дида цадахъ рукӏараздеги. 
ACT.26.14	Гьебмехалъ ниж киналго гӏодор ккана. Цинги дида рагӏана жугьутӏ мацӏалда кӏалъалеб гьаракь. «Шаул! Шаул! – абун ахӏана гьес. – Щай дуца дие гьаб гӏазаб-гӏакъуба кьолеб бугеб? Гӏебутӏа зар базе бажариларо духъа». 
ACT.26.15	«Мун щив, бетӏерчӏахъад?» – абун гьикъана дица. «Дун вуго дуца гӏазаб-гӏакъуба кьолеб бугев Гӏиса, – ян абуна Тӏадегӏанас. – 
ACT.26.16	Тӏаде вахъун, вахъун чӏа гьанже! Дун духъе рещтӏана, мун дие хъулухъ гьабизе тӏамизе, дуда бихьарабги дуда дица бихьизабизе бугебги бицине тӏамизе. 
ACT.26.17	Дица мун дурго халкъалдаса хвасар гьавила ва мун дица жидехъе витӏизе вугел цогидал халкъаздасаги хвасар гьавила. 
ACT.26.18	Дуца гьезул беразда канлъи бихьизабила, бецӏлъиялдаса канлъуде рачина, илбисалъул къуваталдаса рорчӏун Аллагьасде руссинарила ва, мунагьал чурун, гьезиеги, дида божиялъ жал рацӏцӏалъарал чагӏазего гӏадин, бутӏа насиблъизе бугиланги лъазабила».
ACT.26.19	Гьединлъидал, Агриппа хан, зобалаздасан илгьам лъугьун дие гьабураб амру тӏубазабичӏого чӏечӏо дун. 
ACT.26.20	Цин Дамаскалда ругезда, цинги Иерусалималда ругезда ва тӏолабго Ягьудиялъул улкаялда, гьединго цогидал халкъазул гӏадамаздаги лъазабуна дица кантӏун Аллагьасде руссаян ва нужер тавбу биххиларедухъ хьвадеян. 
ACT.26.21	Гьеб сабаблъунин дун Мукъадасаб Рокъов жугьутӏаз тӏад речӏчӏун ккурав ва чӏвазехъин вукӏарав. 
ACT.26.22	Аллагьасул квербакъиялдалъун къечӏо дун гьаб жакъа къоялде щвезегӏан. Гӏисиналгунги чӏахӏиялгунги гара-чӏварулаго, дица щибниги бицинчӏо Мусацаги цогидал аварагзабазги хадуб ккезе бугелъул хӏакъалъулъ цебеккунго бихьизабун букӏаралдаса батӏияб жо. 
ACT.26.23	Гьез абун букӏана Масихӏ Гӏисае гӏазаб-гӏакъуба кьезе бугилан, хваразда гьоркьоса тӏоцеве тӏаде вахъинеги вугилан ва нижер халкъалдаги цогидал халкъаздаги Нур бихьизе бугилан.
ACT.26.24	Гьедин живго вацӏцӏад гьавун кӏалъалев Павел вугеб мехалъ, Фест гьесде ахӏана:
ACT.26.24	– Павел, мун гӏадаллъун вуго. Гӏелмуялъул кутакалъ бетӏер сверизабун буго дур! – абун.
ACT.26.25	– Дун гӏадаллъун гьечӏо, бетерчӏахъаяв Фест, – абун жаваб кьуна гьесие Павелица. – Гьаб дир рагӏи битӏарабги буго, цӏодорабги буго! 
ACT.26.26	Агриппа ханасда цӏакъ лъикӏ лъалелъул гьадинал ишазул хӏакъикъат, хӏинкъичӏого гьесдехун кӏалъалев вуго дун. Гьаб ишалъулъ щибго балъгояб жо хутӏун батиларо гьесие, бецӏаб бокӏнилъ гурелъул гьеб кинабго ккараб. 
ACT.26.27	Мун аварагзабазда божулевищ, Агриппа хан? Дидани лъала мун божулевлъи.
ACT.26.28	Гьебмехалъ Агриппаца Павелида абуна:
ACT.26.28	– Дун христианавлъун лъугьинави гьедигӏан бигьаяб ишиланищ дуда ккараб?
ACT.26.28	Павелица абуна:
ACT.26.29	– Бигьа букӏаниги, захӏмат букӏаниги, дица Аллагьасда гьарилаан цо мун гуревги, гьанир дихъ гӏенеккун ругел киналго гӏадамалги дун гӏадиналлъун лъугьагийилан. Рахсаца вухь-вухьарав туснахълъун гуревха!
ACT.26.30	Гьебмехалъ ханги, гьесдаго цадахъ сардарги, Береникаги, гьенир рукӏарал гӏадамалги тӏаде рахъун къватӏире ана.
ACT.26.31	– Чӏвазе къотӏизе яги туснахъалъув тӏамизе гӏураб гӏайиб гьечӏо гьадав чиясда, – ян абулеб букӏана гьез цоцазда.
ACT.26.32	Цинги Агриппаца Фестида абуна:
ACT.26.32	– Гьабсагӏатго туснахъалъуса къватӏиве виччазе бегьилаан дов, къайсарасул суд дос тӏалаб гьабулеб гьечӏебани.
ACT.27.1	Гамида рекӏун Италиялде ине нижер хӏукму ккедал, Павелги цогидал туснахъалги рачун витӏана къайсарасул полкалдаса нусилбетӏер Юлий. 
ACT.27.2	Ралъдал рагӏалда ругел Асиялъул шагьаразде ине къачӏан букӏараб Адрамиттиялъул гамида рекӏана ниж. Нижеда цадахъ вукӏана Фессалоникаялдаса македонияв Аристархги. 
ACT.27.3	Нахъисеб къоялъ ниж Сидоналде щвана. Павелида гурхӏун, Юлийица гьев жиндирго гьудулзабазухъе ине виччана, гьезги Павелие къваригӏара-тараб кьезе.
ACT.27.4	Кутакалда данде пулеб гьури бахъиндал, гьениса нижер гама Кипралъул къилбаялъул рахъалдасан ун, 
ACT.27.5	Киликиялъул ва Памфилиялъул ракьалда бугеб ралъадги къотӏун, Ликиялъул шагьар Мираялде щвана. 
ACT.27.6	Гьениб нусилбетӏерасда батана Италиялде унеб Искандарияталъул гама. Гьелда рекӏинаруна гьес ниж. 
ACT.27.7	Чанго къоялъ аниги, кӏудияб манзилго нахъа тезе бажаричӏо нижер гамида ва хӏалицаго Книдалде рорчӏана. Кутакаб гьороца церехун риччалел рукӏинчӏелъул, Крит чӏинкӏиллъиялъул гьородаса цӏунараб рахъалдасан, Салмонаялъул мицӏиралда цебесан бачине ккана гама. 
ACT.27.8	Чӏинкӏиллъиялъул рагӏалдасан лъедон, гӏемераб къоги бихьун, ахирги щвана Ласея шагьаралда аскӏоб бугеб Лъикӏаб Гавань абулеб бакӏалде. 
ACT.27.9	Гьедин гӏезегӏан мех индал, Гурхӏиялъул къо абураб жугьутӏазул динияб байрам лъугӏараб заманги букӏун, хадурккун церехун лъедезе хӏинкъи бугеб хӏал лъугьана. 
ACT.27.10	Павелица абуна:
ACT.27.10	– Дихъ гӏенекке нуж! Талихӏ къараб сапар бугин ккола дида гьаб. Гамие ва гьелда тӏад бугеб къайиялъе гуребги, гӏадамазегицин зарал ккеялда хӏинкъи буго.
ACT.27.11	Амма нусилбетӏерас Павелил гьел рагӏаби гӏадахъ росичӏо, капитанасдаги гамил бетӏергьанасдаги божана гьев. 
ACT.27.12	Хаселалъго гьенир чӏезе санагӏалъи бугеб гавань букӏинчӏо гьеб. Гьединлъидал гӏемериселги разилъун, хӏукму гьабуна нахъеги ралъдалъе рахъине ва Крит чӏинкӏиллъиялъул къилбаялъулабги севералъулабги рахъалдасан бакътӏерхьуде балагьараб Финиксалъул гаваналде рорчӏуларищали хӏалбихьизе, цинги хаселги гьениб тӏамизе.
ACT.27.13	Къилбаялдасахун тӏадагьаб гьури пуйзе байбихьараб мехалъ, гьезда ракӏалде ккана гьанже бугин бищунго санагӏатаб заманилан. Цинги якорьги тӏаде харцӏун, Криталъул рагӏалдасан лъедезе лъугьана нижер гама. 
ACT.27.14+ACT.27.15	Амма гӏемер заман иналдего, чӏинкӏиллъиялдасахун северияб бакъбаккул рахъалдасан гьалагаб гьури речӏчӏана гамида ва гьебгун къеркьезе къуват гӏечӏелъул, бергьараб гьороца жиндие бокьаралъубе бачун унеб букӏана нижер гама. 
ACT.27.16	Кавда абулеб цо гьитӏинабго чӏинкӏиллъиялъул гьури гьечӏеб рахъалдасан ана ниж. Гьениб хӏалицаго кӏвана гъанкъиялда хӏинкъи бугеб мехалъ пайда босулеб раса щула гьабизе. Гамида тӏаде босун, гъоркьан рачун квараз бухьана гьеб гамида. 
ACT.27.17	Тӏадгояб бакӏалда салулъ къачӏого рорчӏилародайилан хьулалъ, нижеца лъадалъе биччана гама лъеда тӏад чӏезабулеб хасаб алат. Гьебмехалъги гьороца цебехун хъамулеб букӏана нижер гама. 
ACT.27.18	Гьороца гама рахъ-рахъалде кьабезабулеб букӏиндал, нахъисеб къоялъ байбихьана гамида букӏараб къайи ралъдалъе базе. 
ACT.27.19	Лъабабилеб къоялъин абуни, гамие къваригӏунеб тӏагӏел-алатги рехана гьез жалго лъугьун ралъдалъе. 
ACT.27.20	Чанго къоялъ нижеда я бакъул гордо бихьичӏо, я цӏваби рихьичӏо. Гьуриги гьалаглъулебго гьалаглъулеб букӏана. Хвасарлъиялдаса хьулго къотӏана нижер. 
ACT.27.21	Чанго къо бана щивниги кваначӏелдаса нахъе. Гьебмехалъ тӏаде вахъун Павелица абуна:
ACT.27.21	– Гӏенекке, гӏадамал! Криталдаго чӏайилан абулеб букӏана дица нужеда, добмехалъ нуж дир рагӏухъ гӏенеккун рукӏаралани, гьаб балагьги бачӏинароан, гьадинаб кӏудияб заралги ккелароан. 
ACT.27.22	Гьанже дица нужеда гьарулеб буго къвакӏун чӏайилан. Нужер щивниги хвезе гьечӏо, амма гама щущан ина. 
ACT.27.23	Дица жинде иман лъолев ва лагълъи гьабулев Аллагьасул малаик вачӏун, нолъ гьес дида абуна: 
ACT.27.24	«Мун хӏинкъуге, Павел. Аллагьас рагӏи кьолеб буго мун къайсарасда цеве чӏезе вачинилан ва дуда цадахъ ругезеги дуе бокьараб ккезе бугилан». 
ACT.27.25	Гьединлъидал, дир гьудулзаби, нуж къвакӏун чӏа. Дун дирго Аллагьасда божула. Гьес дие илгьам гьабухъе ккезе буго кинабго. 
ACT.27.26	Цо кинаб бугониги чӏинкӏиллъиялде рехила нилъ карачалабаз.
ACT.27.27	Къватӏире рахъун анцӏила ункъабилеб сордоялъ Адриатикаялда гьороца добе рехун, гьанибе рехун, кьабелеб букӏана нижер гама. Сордо бащалъулеб гӏужалъ гамихъабазда бичӏчӏана ракъдаде гӏагарлъулел рукӏин. 
ACT.27.28	Лъадал гъварилъи борцараб мехалъ, кӏикъого метр гурони батичӏо тӏиналде щвезе. Цо заманаялдасан нахъеги борциндал, лъеберго метралде ккун батана. 
ACT.27.29	Гама кьурабазда тункизе гурилан, ункъо якорь биччана тӏиналде ва сордо хехго рогьагиян гьарделел рукӏана. 
ACT.27.30	Гьебмехалъ гамихъабаз къасд гьабуна гамидаса лъутизе. Гамил цебесеб рахъалдасан якорь рехизе бокьун бугиланги абун, ралъдалъе раса биччазе лъугьана гьел. 
ACT.27.31	Амма Павелица нусилбетӏерасдаги рагъухъабаздаги абуна, гьел гамида чӏечӏони, нилъ хвасарлъуларилан. 
ACT.27.32	Гьебмехалъ рагъухъабаз къотӏун рехана раса гамидехун бухьун букӏарал кварал ва гьеб расаги лъадалъе бортун ана. 
ACT.27.33	Хъахӏлъи балеб мехалъ, Павелица киназдаго лъазабуна гьанжегӏаги кваназе ккелилан. Гьес абуна:
ACT.27.33	– Жакъа анцӏила ункъабилеб къо буго нуж кваначӏого чӏун. 
ACT.27.34	Гьединлъидал дица нужеда гьарулеб буго: цо щиб букӏаниги кванай, нужерго рухӏ хвасарлъиялъе, нужер бутӏруздаса цониги рас бортизе гьечӏебин.
ACT.27.35	Гьединги абун, цо чед кодобе босана Павелица, цинги киназдаго рагӏун Аллагьасе реццги гьабун, бекунго бекун гьеб квине лъугьана. 
ACT.27.36	Киналго чӏинкьа-кӏитӏун, аваданлъун лъугьана, кваназе байбихьана. 
ACT.27.37	(Гамида тӏад вукӏана кинавниги кӏинусиялда лъабкъоялда анцӏила анлъго чи.) 
ACT.27.38	Кванан рахъараб мехалъ, гьез байбихьана гамида букӏараб ролъги лъадалъе бан, гьеб тӏадагьлъизабизе.
ACT.27.39	Рогьараб мехалъги лъачӏо гьезда щиб ракь гьебали батӏа бахъизе: ралъдал цо квачӏалъул рагӏалда бихьулеб букӏана салуца бацараб ракъдаллъи. Гама гьенибе бачине бажаруларищали хал гьабуна. 
ACT.27.40	Якорал, гамидаса ратӏа гьарун, ралъдалъе риччана. Руль щула гьабун букӏараб кварги къотӏун, гамил цебесеб рахъалда дугъ борхизабуна гьеб сагӏаталъго. Гьури жаниб багъулеб хӏалалъ гьеб дугъги рекъезабун, рагӏалдехун балагьун бачана гама. 
ACT.27.41	Амма тӏадгояб бакӏалде ккана. Гамил цебесеб рахъ салулъ къана, гьанже чӏахӏиял карачалабаз цоцалъа бахъулеб букӏана гамил нахъисеб рахъ. 
ACT.27.42	Гьениб рагъухъабаз хӏукму гьабуна туснахъал чӏван лъикӏилан, лъедон ун цонигияв гьезухъа ворчӏизе гурилан хӏинкъун. 
ACT.27.43	Амма Павелил гӏумру хвасар гьабизе бокьун, нусилбетӏерас гьел чӏвазе риччачӏо. Лъедезе лъалел чагӏи, тӏоцере ралъдалъе кӏанцӏун, ракъдаде рорчӏуларищали хал гьабеян буюрухъ кьуна гьес. 
ACT.27.44	Цогидазе амру гьабуна хъарщазда ва гамил тӏагӏел-алаталда хурхун жинда цадахъ рагӏалде рахъине хӏаракат бахъейилан. Гьедин киналго ракъдаде рорчӏана.
ACT.28.1	Ракъдаде рорчӏидал, нижеда лъана гьеб чӏинкӏиллъиялда цӏар Мальта букӏин. 
ACT.28.2	Гьеб ракьалъул гӏадамаз гӏемерго лъикӏаб гьоболлъи гьабуна нижее. Цӏад балеб букӏиндал, квачалелги рукӏана ниж. Гьебсагӏат цӏаялги ракун, хинлъизе цӏадухъе рачана гьез ниж. 
ACT.28.3	Къвал цӏун босун бачӏун, хьоп-хъарахъ цӏадабе балев вукӏарав Павелил кверда хӏанчӏана цӏадул бухӏиялдаса хӏинкъун къватӏибе шурун бачӏараб борхьица. 
ACT.28.4	Гьесул квералда далун чӏараб борохь бихьидал, гьел гӏадамаз цоцазда абулеб бугоан гьав чи чӏвадарухъан ватилилан. Бихьуларищила, ралъдалъ гъанкъиялдаса хвасарлъаниги, гьаниб ракъдадаги ритӏухълъи бергьун, гьанже гьев гӏумруялдаса махӏрумлъизехъин вугила. 
ACT.28.5	Хьвагӏун квергун, цӏадабе бортизабуна Павелица гьеб борохь. Кигӏан дагьабниги унтиги лъачӏо гьесда.
ACT.28.6	Мальтаялъул гӏадамазда ракӏалде ккана гьабсагӏат гьесул квер гьоролин яги гьев хун ракьалде щапун инин. Гьесие щиб кколебали тӏаса бер босичӏого ралагьун чӏун рукӏана гьел лъикӏалан заманаялъ. Амма щибниги лъугьинчӏо гьесие. Гьебмехалъ батӏияб пикру гьабуна гьел гӏадамаз: гьев аллагь вугилан тана гьез.
ACT.28.7	Гьениб гӏагардаго букӏана гьеб чӏинкӏиллъиялъул сардар Публийил мина-мулк. Гьес ниж жиндихъего рачана ва лъабго къоялъ гьениб лъикӏаб гьоболлъи гьабуна. 
ACT.28.8	Публийил эмен ватана, бакъул унтиялъги риххалил унтиялъги тату хун, бусаде ккун. Гьесде ваккизе ун, Павелица дугӏа гьабуна ва тӏад квер лъун гьев сахлъизавуна. 
ACT.28.9	Гьелъул хабар рагӏун, чӏинкӏиллъиялда рукӏарал цогидал унтаралги рачӏана гьесухъе. Гьелги сахлъизаруна Павелица. 
ACT.28.10	Гьеб чӏинкӏиллъиялъул гӏадамаз цӏакъаб адаб-хӏурмат гьабуна нижер. Гамида рекӏун гьениса нахъе унеб мехалъ нухда босизе къваригӏара-тарабги кьуна гьез нижее.
ACT.28.11	Лъабго моцӏидасан рахана ниж гамиде. Хаселалъго гьениб хутӏараб Искандарияталъулаб гама букӏана гьеб, Диоскуразул – «Кӏиго цадахъ гьаруразул» цӏарги лъураб. 
ACT.28.12	Сиракузиялде щун, гьенибги бана лъабго къо. 
ACT.28.13	Гьениса рахъун, Сицилиялъул рагӏалдасан лъедон, Региялде щвана. Цо къо гьениб бараб мехалъ, къилбаялъул гьури пуйзе байбихьидал, ралъдалъе бахъана нижер гама ва нахъисеб къоялъ Путеолиялде щвана. 
ACT.28.14	Гьенир ратарал вацазул гьари къабул гьабун цо анкь гьезда аскӏобги бана.
ACT.28.14	Гьале ниж Рималде щвана. 
ACT.28.15	Рималда ругел вацазда нижер хабар рагӏун, гьел данде рачӏана Аппийил Базаралде ва «Лъабго Петер» абулеб бакӏалдеги щвезегӏан. Гьел рихьараб мехалъ мугъзал чӏоло битӏана Павелил, Аллагьасе рецц гьабуна гьес.
ACT.28.16	Рималда Павелие изну кьуна туснахъаздаса ватӏаго чӏезе, амма цо рагъухъан тана гьесда аскӏов хъаравуллъун.
ACT.28.17	Лъабго къоялдасан гьес гьенир ругел жугьутӏазул бищунго къадру-къимат бугел гӏадамал данде ракӏарана. Рачӏун гьел данделъидал, Павелица гьезда абуна:
ACT.28.17	– Я, вацал! Нилъер халкъалда яги нилъер умумузул гӏадатазда дандечӏун дица гьабураб кигӏан гьитӏинабниги квешлъи гьечӏониги, Иерусалималда дун туснахъалъув тӏамуна ва Рималдаса хӏакимзабазухъе кьуна. 
ACT.28.18	Гьез дир ишалъул цӏех-рех гьабуна, амма чӏвазе къотӏизе гӏураб гӏайиб-хатӏа батичӏелъул, нахъе виччазехъин вукӏана. 
ACT.28.19	Жугьутӏал гьелда дандечӏедал, дун къайсарасухъе витӏейилан гьаризе ккана дица. Амма дирго халкъалда гӏайиб чӏвазе гуребха!
ACT.28.20	Гьединлъидалин дица нужеда гьарараб гьанире данделъеян ва дица бицаралъухъ гӏенеккеян. Хӏакъикъаталдайин абуни, гьал рахсаца дун вухьун вукӏиналъе гӏиллалъун вуго Жив вачӏинилан Исраилил халкъалъул хьул бугев чи.
ACT.28.21	Гьез Павелида абуна:
ACT.28.21	– Дур хӏакъалъулъ нижехъе Ягьудиялдаса цониги кагъатги бачӏинчӏо, гьениса вачӏарав цониги чияс дур рахъалъ квешаб хабарги бачӏинчӏо, квешаб рагӏи жинцагоги абичӏо. 
ACT.28.22	Амма нижее бокьун буго дур пикруялъухъ гӏенеккизе. Гьеб мазгьабалъул хӏакъалъулъни нижеда рагӏана, киса-кибего халкъ гьелда дандечӏун гаргадулеб бугилан.
ACT.28.23	Цинги гьез къотӏи гьабуна цо пуланаб къоялъ гьесухъе рачӏине. Цӏакъ гӏемерал гӏадамал рачӏана гьеб къоялъ Павелихъ гӏенеккизе. Рогьаралдаса рукӏкӏинегӏан Аллагьасул Парччахӏлъиялъул хӏакъалъулъ бицана гьес гьезие. Мусал къануналдасаги Аварагзабазул Тӏухьдуздасаги мисалалги рачун, Гӏисал хӏакъалъулъ бицана. 
ACT.28.24	Цоял божана гьес бицаралда, цогидал божичӏо.
ACT.28.25	– Илагьияб Рухӏалъ малъун, Ишая аварагас цӏакъ битӏун абун буго нужер умумузул хӏакъалъулъ, – гьедин байбихьун Павелица гьездехун хитӏаб гьабураб мехалъ цоцалъ дагӏбадана, къацандана гьел ва рахъун къватӏире ана.
ACT.28.26	Ишая аварагас гьадин абун бугилан бицана Павелица:
ACT.28.26	– «Гьеб халкъалъухъе ун, гьезда абе дуца: гӏиналда рагӏаниги, нужеда бичӏчӏиларо, бералда бихьаниги, нужеда лъаларо. 
ACT.28.27	Щайгурелъул гьаб халкъалъул ракӏалги согӏлъун руго, гӏундулги гъугълъун руго, бералги къанщун руго гьез. Гьез гьедин гьабулеб буго беразда канлъи бихьунгутӏизе, гӏундузда рагӏи рагӏунгутӏизе, рекӏелъе щибго босунгутӏизе, дица сахлъизаризе дихъе нахъруссунгутӏизе». 
ACT.28.28	Гьединлъидал нужеда лъан букӏа: цогидал халкъазе Аллагьас хвасарлъи битӏун бачӏун буго. Гьеле гьезда рагӏизе буго!
ACT.28.30	Жинцаго мухьдахъ ккураб гьеб рокъоб тӏубараб кӏиго лъагӏел бана Павелица. Тӏаде рачӏаралщиналги къабул гьарулаан гьес. 
ACT.28.31	Лъилниги квекӏен гьечӏого ва расги хӏинкъичӏого бицунеб букӏана гьес Аллагьасул Парччахӏлъиялъул хӏакъалъулъги Тӏадегӏанав Масихӏ Гӏисал хӏакъалъулъги.
JAS.1.1	Аллагьасулги Тӏадегӏанав Гӏиса Масихӏилги лагъ Якъубил салам буго батӏи-батӏияб ракьалда рикь-рикьун ругел ва Аллагьасул халкълъун лъугьарал киналго гӏадамазде.
JAS.1.2	Захӏмалъи хӏехьезе кӏолищали батӏи-батӏияб къагӏидаялъ нужер хӏалбихьулеб бугони, гьеб нужеца кӏудияб рохеллъун рикӏкӏе, диналъул вацал. 
JAS.1.3	Божи-иман щулияб бугищали хӏалбихьиялъ сабру бижизабулеблъи лъала нужеда. 
JAS.1.4	Биччанте сабруялъ нужее кумек гьабизе нужго камиллъизеги, щибго гӏунгутӏи гьечӏеллъун, тӏубанго камилаллъун лъугьинеги.
JAS.1.5	Нужеда гьоркьоса лъилниги гӏакъиллъи гӏолеб гьечӏони, бадибчӏвай гьабичӏого, киназего гьеб гьарзаго кьолев Аллагьасда гьаре, Аллагьас кьела гьесие гьеб. 
JAS.1.6	Амма гьеб гьарулев чи, щибго щаклъи гьечӏого, божизе ккола. Щакдарулев чи релълъуна гьороца рахъ-рахъалде гьелчезабулеб ралъдал карачелалда. 
JAS.1.7+JAS.1.8	Гьединлъидал цо хӏал кколарев ва сундулъго тавакал гьечӏев чияс хьул гьабуге Аллагьас жиндие щибниги кьелилан.
JAS.1.9	Я вацал, гӏодовегӏан вугев чӏухӏизе виччанте, Аллагьасда цеве гьев тӏадегӏанав вугелъул. 
JAS.1.10	Бечедасдаги лъазе биччанте Аллагьасда цеве гӏодовегӏанав вугевлъи, – харилъ тӏегь гӏадин вечӏазе вуго гьев. 
JAS.1.11	Бакъ къалъуде бахуна, бухӏи цӏикӏкӏуна, бухӏараб гьури пула, хер бакъвала, гьелъул тӏегь гъенон уна ва тӏогьол тӏолабго гьайбатлъиги хола. Жиндирго ишазде вуссун вукӏаго вечӏала бечедав чиги.
JAS.1.12	Гьардарав гуревдай, сундалъун жиндир хӏалбихьаниги, сабруялда гьеб хӏехьолев чи. Гьеб хӏехьон хадуб гьесие щвела жиндиего рокьулезе Аллагьас къачӏан бугеб шапакъат – абадияб гӏумру. 
JAS.1.13	Сундалъунниги гьесул хӏалбихьулеб бугони, инсанас абизе бегьиларо Аллагьас жиндир хӏалбихьулеб бугилан. Лъилниги квешлъиялъ Аллагьасул хӏалбихьулареб гӏадин, гьесги щивниги къосинавизе хӏалбихьуларо. 
JAS.1.14	Амма инсан къосуна, жиндирго квешал къасдаз хадув цӏан, къориниве ккезавидал. 
JAS.1.15	Цинги гьеб квешаб къасд къинлъун, мунагь гьабула, гьеб мунагь цӏубараб мехалъ – хвел бижула. 
JAS.1.16	Нужго нужецаго гуккуге, дир хириял вацал! 
JAS.1.17	Зодихъ бакъ-моцӏги цӏвабиги рижарав, амма живго хисуларев ва жинда бецӏлъи хъатӏуларев Аллагьасдасан лъикӏаб гурони рещтӏунаро, гӏадамазе щолебщинаб камилаб сайигъатги гьесдасан рещтӏараб буго. 
JAS.1.18	Жиндиего бокьун гьес нилъ хӏакъаб рагӏудалъун цӏидасан рижизаруна. Абизе бегьула жинцаго бижанщиналъул тӏоцебесеб рижилъун нилъ лъугьине бокьун гьабунин гьес гьединилан.
JAS.1.19	Нужеда лъай, дир хириял вацал, щивав чи гӏенеккизе хехавлъун, бицине хӏинцавлъун, ццин бахъинеги хӏинцавлъун вукӏине кколевлъи. 
JAS.1.20	Ццидахун вугев чиясда кӏоларо Аллагьас ритӏухъаблъун рикӏкӏунеб гӏамал цӏунизе. 
JAS.1.21	Гьединлъидал кинабгоги хъублъи ва нужелъ хутӏараб ццидал асар гӏодобе рехе. Нуж хвасар гьаризе хӏалкӏолъи бугев Аллагьас нужер рекӏелъе рещтӏинабураб рагӏи хӏеренго къабул гьабе. 
JAS.1.22	Гьеб рагӏухъ гӏенеккарал гӏоларо, гьеб тӏубазабизеги ккола, гурони – нужго нужецаго гуккулел чагӏилъун лъугьуна нуж. 
JAS.1.23	Рагӏухъ гӏенеккулев, амма гьеб тӏубазабуларев чи релълъуна живго кинав вугевали матӏуялъусан вихьарав чиясда. 
JAS.1.24	Матӏуялда цевеса нахъе аравго кӏочон тола гьесда живго кинав вугевали. 
JAS.1.25	Камилаб къануналъул – инсан эркенлъизавулеб къануналъул – матӏуялъуве валагьун, гьеб къанун тавакалго цӏунулев ва рагӏарабщинабги кӏочон течӏого тӏубазабулев чияс щиб гьабулеб бугониги, Аллагьас гьесда баркат лъела.
JAS.1.26	Живго муъминчи вугин рикӏкӏунев, амма мацӏалда чангит баларев чияс живго жинцаго гуккулев вуго, ва гьесул иман пайда гьечӏеб буго. 
JAS.1.27	Нилъер Эмен Аллагьасда цебе хъублъиялъул тӏанкӏго гьечӏеб, тӏубанго бацӏцӏадаб иман ккола къваридго ругел бесдалазе ва къоролзабазе кумек гьабиги дуниялалда бугеб квешлъиялдаса рикӏкӏалъиги.
JAS.2.1	Я дир вацал, нилъер машгьурлъарав Тӏадегӏанасде – Гӏиса Масихӏиде иман лъурал нужеца чи ватӏа гьавизе бегьуларо. 
JAS.2.2	Масала, нужер данделъиялде вачӏана лъикӏго ретӏа-къарав, меседил баргъичалги рарав чи ва басриябго ратӏлилъ мискинчиги вачӏана. 
JAS.2.3	Нужеца адаб-хъатир гьабула чӏухӏараб ратӏлилъ вугесул, гьале гьанив рахӏаталда гӏодов чӏайилан абула гьесда. Мискинасда абула доле дова гӏодов чӏайилан яги гьанив дир хӏатӏазда цеве гӏодов чӏайилан. 
JAS.2.4	Гьедин нужедаго гьоркьоб рикьи ккезабулеб гьечӏищ нужеца? Цӏахъа-рахъай гьабулев къадиясда релълъунел гьечӏищ нуж? 
JAS.2.5	Гӏенеккея, дир хириял вацал! Гӏаламалъго мискиналлъун рикӏкӏунелал гурищ Аллагьас тӏаса рищун ругел, иманалъ гьел бечелъизе ва жиндие рокьулезе рагӏи кьураб Парччахӏлъи гьезие насиблъизе? 
JAS.2.6	Нужецайин абуни мискинал рикӏкӏунел гьечӏо! Бечедаз гуребищ нужеда тӏад зулму гьабулеб бугеб? Гьез гурелищ нуж суд гьабулел рокъоре рехъерхъулел? 
JAS.2.7	Гьез гуребищ какулеб нужеда лъураб лъикӏаб цӏар? 
JAS.2.8	«Мунго гӏадин вокьа дуе дуда аскӏов вугевги», – Тӏехьалда ругел амруязул парччахӏлъун рикӏкӏунеб гьеб амру нужеца хӏакъикъаталдаги тӏубазабулеб бугони, гьеб лъикӏаб иш буго. 
JAS.2.9	Амма нужеца гӏадамал ратӏа гьарулел ругони, гьеб буго мунагь, ва, Къануналда рекъон, нуж ккола такъсирчагӏи. 
JAS.2.10	Къануналъул тӏолалго рихьизариял цӏунулел ругониги, амма цониги амруялдаса чи тарани, кинабго гӏайиб гьесде тӏаде ккола. 
JAS.2.11	Хъахӏбалъи гьабугейилан лъазабурас лъазабун буго чи чӏвагейиланги. Масала, дуца хъахӏбалъи гьабулеб гьечӏо, амма чи чӏвана, гьедин мун лъугьана къанун хвезабурав такъсирчилъун. 
JAS.2.12	Инсанасе эркенлъи кьолеб къануналда рекъон Аллагьас жидее суд гьабизе бугел гӏадамазда релълъун кӏалъай ва хьваде. 
JAS.2.13	Гурхӏел гьечӏесе Аллагьасул судалъулги гурхӏел букӏине гьечӏо. Ритӏухъаб хӏукмуялдасаги тӏадегӏанаб буго гурхӏел!
JAS.2.14	Дица иман лъунилан абиялъул пайда щиб бугеб, вацал, лъикӏал ишал гьарулел гьечӏони? Гьединаб иманалъ хвасар гьавиладай гьев? 
JAS.2.15	Нужер вацасул яги яцалъул тӏад ретӏине ретӏел гьечӏони, яги жакъаялде кваназе жо гьечӏони, 
JAS.2.16	масала, нужер цояс гьезие гӏакълу кьола, рекере, хинлъизе айилан, кваназе айилан, амма гьезие къваригӏараб кьоларо, – лъикӏлъийищ гьес гьабулеб бугеб? 
JAS.2.17	Гьедин, лъикӏал ишал цадахъ гьечӏеб иманалъул пайда букӏунаро. 
JAS.2.18	Цо лъицаниги абуни, цоясулъ божи-иман бугин, цогидас лъикӏал ишал гьарулин, – дица абила лъикӏал ишал гьечӏеб божи-иман лъил бугебали дида бихьизабейилан; цинги дица дуда бихьизабила лъикӏал ишазулъ бугеб дир божи-иман. 
JAS.2.19	Аллагь цо вукӏиналда божулевищ мун? Цӏакъ лъикӏ! Амма жундулги божулагури хӏинкъун сородилаго! 
JAS.2.20	Лъикӏал ишал цадахъ гьечӏеб иманалъул пайда букӏунарилан чӏезабилищ дуе, ле, бичӏчӏи гьечӏев чи? 
JAS.2.21	Къурбаналъе хъвезе жиндирго вас Исхӏакъ вегизавун вукӏана нилъер эмен Ибрагьимица. Гьеб ишалъулъ гурищ Аллагьасда гьесул ритӏухълъи бихьараб? 
JAS.2.22	Бихьулищ – гьесул иманги ишги цолъун букӏана, гьес гьарурал лъикӏал ишаз квербакъана иман камиллъизе. 
JAS.2.23	Гьедин ритӏухълъана Тӏехьалда бугеб гьадинаб калима: «Ибрагьим Аллагьасда божана, гьединлъидал гьес гьевги жиндие ритӏухъав чилъун рикӏкӏана». Гьедин «Аллагьасул гьудул» абураб цӏарги щвана Ибрагьимие. 
JAS.2.24	Нужеда бихьулеб буго цохӏо иманалъ гуребги, лъикӏал ишазги инсан ритӏухълъизавулев вукӏин. 
JAS.2.25	Тушманасул рахъалде цӏех-рехалъе ритӏарал рагъухъаби рокъоре рачана хъахӏбалъиялдалъун бетӏербахъи гьабулей йикӏарай Рахӏабица ва гьеб шагьаралдаса къватӏире рорчӏизе нух бихьизабуна
JAS.2.26	Рухӏ гьечӏони, чорхолъ чӏаголъи букӏунареб гӏадин, лъикӏал ишал цадахъ гьечӏони, иманалъулги пайда букӏунаро.
JAS.3.1	Нужеда гьоркьоса гӏемерал чагӏи вагӏза-насихӏат гьабизейилан лъугьин лъикӏаб иш гуро, дир вацал, насихӏатчагӏаздаса Аллагьас дагьабги цӏикӏкӏун тӏалаб гьабила. 
JAS.3.2	Нилъ киналгоги гӏемерисеб мехалъ нухдаса тарула. Рагӏудалъун нухдаса таричӏев чи – гьев камилав чи ккола, жиндирго черхалда чангит базеги кӏолелъул гьесда. 
JAS.3.3	Нилъеца чода кӏалдираял рани, гьеб кӏудияб хьвани нилъее тӏубанго мутӏигӏлъула ва бокьараб рахъалде бачине кӏола. 
JAS.3.4	Мисалалъе босилин гама: кутакаб гьороца хъамун унеб кӏудияб гама гьитӏинабго рулалъул кумекалдалъун бокьараб рахъалде сверизабизе кӏола гьеб бачунев чиясда. 
JAS.3.5	Гьедин, жибго гьитӏинаб лага букӏаниги, мацӏалдаги кӏола кӏудиял ишал гьарунин жинцайилан чӏухӏдаризе. Нужеда лъала цӏадул гьитӏинаб хӏенехӏалъ кӏудияб рохь бухӏулеблъи. 
JAS.3.6	Мацӏ – гьеб ккола цӏа. Гьаб дуниял мунагьазул цӏун бугеб гӏадин, нилъер черхалъул цогидал лугбазда гьоркьоб мунагьазул цӏураб лага буго гьеб. Гьелъ нилъер тӏолабго напс хъублъизабула ва инсанасул кинабго гӏумруялда цӏа рекӏинабула, жибгоги жужахӏалъул цӏаялъ бухӏула. 
JAS.3.7	Киналго гӏалхул жанаваралги, хӏанчӏиги, борхьалги ва ралъдал хӏайваналгицин жиндего мутӏигӏ гьаризе кӏвана ва кӏолелги руго инсанасда, 
JAS.3.8	амма мацӏ мутӏигӏ гьабизе лъиданиги кӏоларо. Гьеб буго жинда чангит базе кӏолареб, хвалде рачунеб загьруялъул цӏураб квешлъи. 
JAS.3.9	Мацӏалца гьабула нилъер Эмен Аллагьасе рецц, амма гьебго мацӏалца какула жиндаго релълъун Аллагьас рижарал гӏадамал. 
JAS.3.10	Цого кӏалдисан рачӏуна баркалаялъулги нагӏанаялъулги рагӏаби. Гьедин букӏине бегьуларо, дир вацал. 
JAS.3.11	Цого иццунисан чвахулебищ бацӏцӏадабги цӏамгӏалабги лъим? 
JAS.3.12	Инжиралъул гъотӏода зайтуналъул пихъ бижулебищ? Яги цӏолбол гъабуда тӏад инжир бижулебищ? Гьедин цӏамгӏалаб лъадал иццунисан бацӏцӏадаб лъим чвахуларо.
JAS.3.13	Нужеда гьоркьов цониги гӏакъилав-цӏодорав чи ватани, гьес жиндирго лъикӏаб хьвада-чӏвадиялдалъун бихьизабизе ккела жив гӏакъилав ва гӏодове виччарав чи вукӏин. 
JAS.3.14	Амма нужер рекӏелъ хъубаб жахӏдаги чӏухӏун цеве кӏанцӏизе бокьиги бугеб батани, гьересиялъ битӏарабги хъублъизабуге, цӏакъал-тӏокӏал чагӏи ругиланги реццаруге нуж. 
JAS.3.15	Гьединаб «гӏакъиллъи» тӏасан рещтӏараб гуро, гьеб буго дуниялалдасан, мунагьаб напсалдасан ва илбисалдасан бачӏараб. 
JAS.3.16	Цоцаздехун жахӏдаги бугони, чӏухӏун цере кӏанцӏизеги бокьулеб бугони, гьелъ рачуна гӏала-гъважаялдеги квешлъиялдеги. 
JAS.3.17	Зобалаздасан рещтӏунеб гӏакъиллъийин абуни, гьеб бацӏцӏадаб букӏуна, гьединго сабруяб, хӏалимаб, гӏадамазухъ гӏин тӏамулеб, гурхӏел-рахӏмуялъул цӏураб ва лъикӏаб пихъ тӏад бижулеб гъветӏ гӏадинаб букӏуна. Гьеб гӏакъиллъиялъул васвасдиги ххвелалги рукӏунаро. 
JAS.3.18	Ракълие рачел къарал гӏадамаз ракълил хьон хьараб хуриса ритӏухълъиялъул бачӏин бакӏарула.
JAS.4.1	Нужеда гьоркьоб кьалги дагӏба-рагӏиги кин бижулеб? Чорхолъ бухъардилеб бугеб гьаваялъ гурищ гьел рижизарулел? 
JAS.4.2	Нужее бокьун бугониги, кьолеб гьечӏелъулин нужго нужецаго чӏвалел ругел. Хъантӏун руго нуж, мурадалдеги щолел гьечӏо. Дагӏбадулел руго, къацандулел руго, амма нужеца Аллагьасда гьарулеб гьечӏелъул, пайда бахунеб гьечӏо. 
JAS.4.3	Гьараниги, кьолеб гьечӏо, лъикӏлъиялъе гурелъул гьарулеб бугеб, – нужерго гьаваялда нахърилълъун хвезабизелъидал гьарулеб бугеб. 
JAS.4.4	Божизе бегьиялдаса ун руго нуж! Нужеда лъаларебищ дуниялалъул гьудул Аллагьасул тушман вугевлъи? Дуниялалъулгун гьудуллъи гьабизе бокьарав Аллагьасул тушманлъун лъугьуна. 
JAS.4.5	«Нилъехъе рещтӏараб Рухӏалъ тӏалаб гьабулеб буго цохӏо Аллагь вокьизе», – ян гӏадада хъван бугин Тӏехьалдайиланищ нужеда ракӏалде кколеб? 
JAS.4.6	Аллагьасул баркат цӏикӏкӏунебго-цӏикӏкӏунеб букӏуна. «Аллагь чӏухӏаразда дандечӏола, хӏалимазда гьесул баркат лъола», – ян абиялъе гӏиллаги гьеб буго. 
JAS.4.7	Аллагьасде мутӏигӏлъе, илбисалда дандечӏа, гьеб нужеда аскӏоса лъутун ина гьебмехалъ. 
JAS.4.8	Аллагьасде гӏагарлъе, гьев нужедеги гӏагарлъила. Нужго рацӏцӏад гьаре, ле мунагьчагӏи! Ле цо хӏал кколарел чагӏи, нужерго ракӏалги рацӏцӏад гьаре! 
JAS.4.9	Гьабураб квешлъиялдаса ракӏ бухӏа, гӏоде, чӏчӏичӏчӏиде! Нужер релъи гӏодиялде буссине биччанте, нужер рохел пашманлъиялде буссине биччанте! 
JAS.4.10	Бетӏергьанасде мутӏигӏлъе, гьес нуж тӏадегӏанлъизарила. 
JAS.4.11	Цоцазда тӏасан квешаб рагӏи абуге, вацал. Вацасул хӏакъалъулъ квешаб рагӏи абурав яги гьесда гӏайиб чӏварав чияс Къануналъул хӏакъалъулъги абила квешаб рагӏи, Къануналда гӏайиб чӏвалеб бугони, мун вукӏине ккола гьелдасаги тӏадегӏанавлъун, – мун вуго гьеб тӏубазабизе кколев чи. 
JAS.4.12	Къанун бахъаравги гьеб тӏубазабизе тӏамулевги цохӏо Аллагь вуго. Гьесда кӏола нилъ хвасарлъизаризеги хвалде рачинеги. Гьедин бугелъул, мунго гӏадинасда гӏайиб чӏвазе ккани, мун щив чи?
JAS.4.13	«Жакъа-метер нилъ пуланаб шагьаралде ине къватӏире рахъина, гьениб цо лъагӏел бала, даран-базар гьабила ва нилъее хайир бахина», – ян абулел чагӏи, гьанже нуж гӏенекке дихъ! 
JAS.4.14	Метер щиб нужее ккелебали лъаларо нужеда. Щиб жо кколеб нужер гӏумру? Тӏаде борхун бачӏун цо дагьабго мехалдасан тӏагӏун унеб гӏодобнакӏкӏалда релълъуна гьеб. 
JAS.4.15	«Аллагьасе бокьани, чӏагоги хутӏани, пуланабги гьабила, пуланабги гьабила», – ян абуни лъикӏаб букӏина нужее. 
JAS.4.16	Нужин абуни, нужедаго ракӏги чӏун, чӏухӏдарилел руго. Гьединаб чӏухӏи квешаб жо буго.
JAS.4.17	Лъикӏлъи кин гьабилебалиги лъалев, жинца гьебги гьабуларев чиясе мунагь букӏуна.
JAS.5.1	Гьанже дихъ гӏенекке нуж, бечедал чагӏи! Нужеде бачӏинехъин бугеб балагьги-гӏазабги лъан, гӏоде нуж, чӏчӏичӏчӏиде нуж! 
JAS.5.2	Нужер бечелъи турун тӏагӏун буго, нужер ретӏелги ицица кванан буго. 
JAS.5.3	Нужер гӏарац-меседалдаги кьаву чӏван буго. Гьеб кьавуялъ нужеда данде нугӏлъи гьабила ва, цӏадуца гӏадин, рухӏила гьелъ нуж. Дуниял ахиралде ккараб мехалда бакӏарана нужеца гьеб хазина! 
JAS.5.4	Хур лъилъаралъухъ кьезе кколеб букӏараб мухь нужеца кватӏизе тедал, хӏалтӏухъабазул бо нужеда данде нугӏлъиялъе бахъун буго. Гьезул ахӏи Къудратав Бетӏергьанасда рагӏун буго. 
JAS.5.5	Дуниялалда нужер гӏумру гьарзаяб букӏана, гӏумруялдаса нужеца лазат-кепги босана, – хъвезе хьихьана нужецаго нужго! 
JAS.5.6	Нужеде данде квер борхичӏев муъминчи, судги гьабун, чӏвана нужеца.
JAS.5.7	Гьанже, вацал, Тӏадегӏанав тӏадвуссун вачӏинегӏан сабруялда чӏа. Гьедин чӏола векьарухъан жиндирго хуриса гьесие цӏакъ къиматаб-хирияб хӏалухъен бачӏинегӏан. Ихдалилги хасалихълъиялъулги цӏадал ран рахъинегӏан сабруялда чӏола гьев. 
JAS.5.8	Нужецаги сабру гьабе, къвакӏун чӏа, Тӏадегӏанав вачӏунеб заман гӏагарлъулеб буго. 
JAS.5.9	Нужее суд гьабичӏого хутӏизе цоцаздасан гӏарзал гьаруге, вацал. Гьале, Судияв нуцӏихъе щун вуго! 
JAS.5.10	Аллагьасул цӏаралдасан халкъалъе хабар бицарал аварагзабаздасан мисал босе: гьезда гӏемераб гӏазаб-гӏакъуба бихьана ва кинабго кӏудияб сабруялда хӏехьана гьез. 
JAS.5.11	Гьардарал гурищилан абула нилъеца гьединаб гӏемераб жо хӏехьезе ккарал гӏадамазул рахъалъ. Аюб аварагас хӏехьарабщиналъул хӏакъалъулъ рагӏанагури нужеда, ахирги Аллагьас кин гьеб бецӏарабалиги лъала нужеда. Гурхӏулевги рахӏмуявги вугелъул Аллагь.
JAS.5.12	Вореги, дир вацал, зобалхӏайилан, ракьалхӏайилан ва цогидабги гьаялдалъун гьедаруге нуж. Уйилан абизе бокьани, уйилан абе, гурилан абизе бокьани, гурилан абе. Гьедарани – тамихӏалъе мустахӏикълъула нуж.
JAS.5.13	Къварид вугес дугӏа гьабе, лъикӏ вугес, Аллагь веццун туркаби ахӏе. 
JAS.5.14	Унтун вугес жиндихъего ахӏе иман лъуразул агьлуялъул бутӏрул. Тӏадегӏанав Гӏисал цӏар рехсон, дугӏа гьабила гьез, зайтуналъул нах бахина. 
JAS.5.15	Божи-имангун гьабураб дугӏаялъ унтарав сахлъула, Бетӏергьанас гьев тӏаде вахъинавула, мунагь бугони, гьелдасаги тӏасалъугьуна. 
JAS.5.16	Гьединлъидал нужерго мунагьал цоцазе рице, цоцаца дугӏадулъги рехсе, нужго сахлъизе. Вацӏцӏадав муъминчиясул дугӏаялда гӏемераб жо гьабизе кӏола. 
JAS.5.17	Иляс авараг вукӏана нилъго гӏадав чи. Цӏад багегийилан гьес гьарараб мехалъ, лъабго лъагӏелгун бащдалъ цӏад бачӏо ракьалде. 
JAS.5.18	Цинги гьес цоги дугӏа гьабуна, – зодисан рахӏмат рещтӏана ва хурги бачӏана.
JAS.5.19+JAS.5.20	Масала, хӏакъабщиналдаса гьетӏарав нужер чи цогидас битӏараб нухде ккезавуна. Мекъаб нухдаса гьев витӏун ккезавурас мунагь гьабурасул рухӏ цӏунулеблъи ва гӏемерал мунагьалги чурулеллъи лъай, дир вацал, нужеда!
1PE.1.1+1PE.1.2	Гӏиса Масихӏил чапар Пётрил рахъалдасан Понт, Галатия, Каппадокия, Асия ва Битиния улкабазда чияр халкъазда гьоркьор рикьа-риххун ругезде салам. Хъвараб къадаралда рекъон Эмен – Аллагьас нуж тӏаса рищана. Гьесул Рухӏалъ нуж жиндирго халкълъун лъугьинаруна, жиндирго биялъ нуж рацӏцӏалъизарурав Гӏиса Масихӏиде мутӏигӏлъизе. Нужеда цӏикӏкӏараб баркат лъеги ва сах-саламат хутӏаги.
1PE.1.3+1PE.1.4	Нилъер Тӏадегӏанав Гӏиса Масихӏил Эмен – Аллагьасе рецц. Хваралъуса Гӏиса Масихӏ вахъинавиялдалъун, кӏудияб цӏоб лъун, гьес нилъее цӏияб гӏумру кьуна. Гьедин чӏаголъизабуна зобалазда цӏунараб холареб, хъублъулареб, бечӏалареб лъикӏаб бутӏа щвеялде бугеб нилъер хьул. 
1PE.1.5	Нуж божулел ругелъул, Аллагьас жиндирго къудраталдалъун цӏунун тун буго гьеб бутӏа, дуниял ахирлъидал къватӏибе загьирлъун, нуж хвасарлъизаризе.
1PE.1.6	Гьанже дагьабго заманаялъ батӏи-батӏиял къварилъабаз нужер хӏалбихьулеб бугониги, гьелдаса роха нуж. 
1PE.1.7	Нужер божи-иман хӏакъаб бугищали хӏалбихьизе рачӏуна гьел къварилъаби. Биун-тӏагӏун унеб меседалъулгицин цӏадуца хӏалбихьула. Меседалдасаги къиматаб бугелъул нужер божи-иман, гьелъулги хӏалбихьизе ккола, Гӏиса Масихӏ загьирлъараб къоялъ нужее цӏар-реццги къадру-къиматги насиблъизе. 
1PE.1.8	Вихьичӏониги вокьулев вуго нужее гьев; гьанже вихьулев гьечӏониги, гьесда божулелги руго. Бицун хӏалкӏолареб кӏудияб рохел рещтӏинабулеб буго гьелъ нужер рекӏелъе, 
1PE.1.9	гьеб божи-иманалдалъун хвасарлъизе ругелъул нужер рухӏал!
1PE.1.10	Гьеб хвасарлъиялъулин аварагзабаз, цӏех-рех гьабун, хӏакъикъат лъазабулеб букӏараб. Аварагзабаз цебеккунго бицунеб букӏана нужеде рещтӏине бугеб баркаталъул. 
1PE.1.11	Гьез хӏаракат бахъулеб букӏана жиндие кьезе бугеб гӏазаб-гӏакъубаялъулги гьелдаса хадуб щвезе бугеб бергьенлъиялъулги хӏакъалъулъ Масихӏил Рухӏалъ бицунеб букӏарабщинаб кида ва кин лъугьине бугебали лъазе. 
1PE.1.12	Аллагьас аварагзабазе загьир гьабун букӏана, жинца гьел жидеего гӏоло гурел, нужее гӏоло ритӏун ругеллъи. Аварагзабаз доб мехалдаго бицунеб букӏиндалха зобалаздасан рещтӏараб Илагьияб Рухӏалъул къуваталдалъун Рохалил хабар лъазабулез гьанже нужеда бицунеб бугебщиналъул хӏакъалъулъ. Малаикзабазегицин бокьилаан гьеб лъазе.
1PE.1.13	Гьединлъидал нужерго гӏакъиллъиялъул рачел щулаго къай. Рорчӏуда чӏа. Гӏиса Масихӏ вачӏараб къоялъ нужеде рещтӏине бугеб баркаталде унго-унголъунги хьул лъе. 
1PE.1.14	Аллагьасде мутӏигӏлъе, жагьиллъиялда ругеб мехалъ нужер рекӏелъ рукӏарал къасдазда хадурги унге. 
1PE.1.15	Нуж тӏаса рищарав Аллагь вацӏцӏадав вугелъул, нужги кидаго рацӏцӏадго хьваде. 
1PE.1.16	Тӏехьалда хъван буго: «Дун вацӏцӏадав вугелъул, нужги рацӏцӏадго хьваде».
1PE.1.17	Гьурмахъ валагьичӏого щивасул ишазе суд гьабулев Аллагьасде нужеца Эменилан ахӏулеб бугелъул, гьесукьа хӏинкъун тӏаме гьаб дуниялалъул рокъоб хутӏараб гӏумру. 
1PE.1.18	Нужерго умумуздасан ирсалъе щвараб чӏобогояб гӏумруялдаса нуж биун-тӏагӏун унеб гӏарац-месед кьун гурелъулха тархъан гьарурал. 
1PE.1.19	Гӏайибги мунагьги гьечӏеб Кьегӏер гӏадинав Масихӏил къиматаб биялдалъун тархъанлъидалха нуж. 
1PE.1.20	Дуниял бижилелдего Аллагьас гьединаб къадар хъван букӏана гьесие, амма нужее гьев загьирлъана гьаб ахирияб заманалда. 
1PE.1.21	Гьесдалъунин нуж божулел ругел, хваралъуса вахъинавун гьев машгьурлъизавурав Аллагьасда. Гьединлъидалин нужер божиги хьулги Аллагьасде бугеб.
1PE.1.22	Хӏакъабщиналда нахърилълъун нужеца нужерго ракӏал рацӏцӏад гьаридал, нужее насиблъана диналъул вацаздехун унго-унгояб рокьи. Цоцаздехун ракӏ-ракӏалъулаб рокьи загӏиплъизе биччаге. 
1PE.1.23	Нуж цӏидасан рижана, лъугӏун-тӏагӏун унеб хьоналдасан гурел, хвел гьечӏеб хьоналдасан. Аллагьасул абадияб ва нилъее чӏаголъи кьолеб каламалдалъун рижана. 
1PE.1.24	Тӏехьалда хъван буго: «Харида релълъуна кинабго рижи, харилъе тӏогьолалдаса цӏикӏкӏараб машгьурлъиги щоларо гьелъие. Херги бакъван уна, тӏегьги бечӏала, 
1PE.1.25	амма Бичасул калам абадиялъего хутӏула». Гьеб калам ккола нужеда лъазабураб Рохалил хабар.
1PE.2.1	Гьанже кинабго квешлъиги, хӏилла-рекӏкӏги, ххвелал гьариги, жахӏда-хӏусудги, мацӏги рехун тун, 
1PE.2.2	гьабсагӏат гьабураб лъимер гӏадин, нужги гӏедегӏе бацӏцӏадаб рухӏанияб рахьдаца къеч буссинабизе, гьеб гьекъон нужго кӏудиял гӏезе ва хвасарлъизе. 
1PE.2.3	Бетӏергьанасул рахӏму-цӏоб щибали лъайдалха нужеда!
1PE.2.4	Къадалъ лъезе ярагьунарилан гӏадамаз нахъе рехараб, амма Аллагьас тӏаса бищараб, къиматаб ва чӏагояб Ганчӏихъе рачӏа нуж. 
1PE.2.5	Нужгоги чӏагоял ганчӏаллъун ругелъул, нужгоги къадалъ лъун балеб буго мукъадасаб рукъ. Гьенир нуж рукӏина Аллагьас тӏаса рищарал кашишаллъун, ва Гӏиса Масихӏидалъун Аллагьас къабул гьарулел илагьиял къурбаналги кьела нужеца. 
1PE.2.6	Тӏехьалда буго: «Гьале дица Сионалда лъолеб буго тӏаса бищараб, цололъ рекъолеб ва къиматаб гамачӏ. Гьеб ганчӏида божарав чиясул ракӏбухӏиларо». 
1PE.2.7	Божи-иман бугел нужее къиматаб буго гьеб. Божуларезени – «Къадалъ лъезецин ярагьунарилан къадахъабаз нахъе рехараб гамачӏ битӏахъе цололъ лъун буго». 
1PE.2.8	Цогиги:
1PE.2.8	«Гӏадамазул хӏетӏе тункулеб гьецӏо ва гьел гӏодор ккезе гьарулеб гамачӏ». Аллагьасул каламалъухъ гӏенеккуларелъулин гьезул хӏетӏе тункулеб, – гьединаб къадарлъидалха гьезие хъван букӏараб.
1PE.2.9	Нуж руго тӏаса бищараб агьлу – Зобалазул Парччахӏасул кашишзаби, мукъадасал гӏадамал, Аллагьасул жиндирго халкъ. Гьес бецӏлъиялдаса нуж жиндирго гьайбатаб нуралде ахӏана жиндирго чӏахӏиял ишазул хӏакъикъат тӏибитӏизабизе. 
1PE.2.10	Цере нуж цо халкъ букӏинчӏо, гьанже нуж Аллагьасул халкъ ккола. Цебе нужеда цӏоб лъун букӏинчӏо, гьанже нужеда цӏоб лъун буго.
1PE.2.11	Гьаб дуниялалъул рокъор нуж нухлулалги апарагзабиги ругелъул, дица нужеда гьарула, хириял, нужер рухӏалда данде багъулеб чорхол гьаваялдаса напс цӏуне. 
1PE.2.12	Мажусиязда гьоркьор цӏакъго лъикӏ хьвадизе ккола нуж, нужеца квешлъи гьабунилан гьез нужеда гӏайиб чӏвараб мехалъгицин, жидее лъикӏлъи гурони гьабичӏин нужецайилан мукӏурлъун, Гӏиса Масихӏ ракьалде вачӏараб къоялъ гьез Аллагьасе рецц гьабизе.
1PE.2.13	Тӏадегӏанасе гӏоло мукӏурлъе нуж инсанасдасан бугеб кверщелалъе – бищунго кӏудияв вугелъул, къайсарасул амруги тӏубазабе. 
1PE.2.14	Квешлъи гьабулезе тамихӏ гьабизе, лъикӏлъи гьабулезе шапакъат кьезе гьес тӏад тарал наибзабазеги мукӏурлъе. 
1PE.2.15	Аллагьасул амру буго лъикӏал ишаздалъун нужеца гӏабдалзабазул жагьилаб кӏал къазабеян. 
1PE.2.16	Эркенаб гӏумру гьабе нужеца, амма гьеб эркенлъи квешлъиялъе хӏалтӏизабуге, – Аллагьасул лагъзаллъун рукӏа. 
1PE.2.17	Киназулго адаб-хӏурмат гьабе, диналъул вацал рокьа, Аллагьасукьа хӏинкъа ва къайсарасул къадру-къимат гьабе.
1PE.2.18	Гьединго нужги, лагъзал, нужерго бетӏергьабазул адаб-хӏурмат гьабун, гьезие мутӏигӏлъе, – гурхӏарал-хӏалимал гьел ругониги, хъачӏал ругониги. 
1PE.2.19	Гӏайиб гьечӏого тамихӏалда гъоркье ккедал Аллагьги рекӏелъ цӏунун гӏазаб-гӏакъуба хӏехьарасдаса Гьев разилъула. 
1PE.2.20	Нужерго квешлъи сабаблъун рухулеб мехалъ гӏакъуба хӏехьонилан цӏар щоларо. Амма лъикӏлъи сабаблъун гӏазаб-гӏакъуба хӏехьарасдаса Аллагь разилъула. 
1PE.2.21	Нужее гӏоло Масихӏица гӏазаб-гӏакъубаги хӏехьедал, нуж нахърилълъине мисалги бихьизабидал, гьесул нухдасан ине ккола нуж. 
1PE.2.22	Гьесда цохӏониги мунагь букӏинчӏо, гьересиги гьесул кӏалдиб батичӏо. 
1PE.2.23	Инжит-къабихӏ гьавулел рагӏаби жинда абуниги, инжитаб-къабихӏаб рагӏи данде рехичӏо гьес. Гӏазаб-гӏакъуба хӏехьезе кканиги, бихьилин-рагӏилин хӏинкъиги кьечӏо, ритӏухъаб суд гьабулев Аллагьасул кверщаликье кьуна живго. 
1PE.2.24	Нилъер мунагьал гьес жиндирго чорхолъ хъанчалда тӏаде росун ана, мунагьазе нилъ хвараллъун рукӏине, амма ритӏухълъиялъе – чӏагояллъун хутӏизе. Гьесда лъурал ругъназдалъун нилъер чурхдул сахлъана. 
1PE.2.25	Ахӏун риччарал чахъаби гӏадин рукӏарал нуж гьанже Вехьасда аскӏоре тӏадруссана, нужер рухӏал цӏунулесухъе рачӏана.
1PE.3.1	Гьединго нужги – руччаби, россабазе мутӏигӏлъе. Аллагьасул рагӏиялда божуларел россабазени рагӏаби хӏажалъиларо, нужер хьвада-чӏвадиялъ къезарила гьел, 
1PE.3.2	бацӏцӏадаб ва адаб-хӏурмат цӏунараб гӏамал-хасиятги нужелъ бихьун. 
1PE.3.3	Гъалал хьухьин, гӏин-квералда гӏарац-месед бай ва чӏухӏараб ретӏел ретӏин – гьедин цебе рехун бихьулебщиналъулъ гуро нужер берцинлъи букӏине кколеб. 
1PE.3.4	Нужерго рекӏелъ бугеб, нужеего хасаб бацӏцӏадаб адабалъин нуж берцинлъизаризе кколел. Бищунго къиматаблъун ккола Аллагьасда цебе хӏеренаб ва недегьаб ракӏ. 
1PE.3.5+1PE.3.6	Гьеле гьедин къачӏадулаан цере Аллагьасде иман лъурал рацӏцӏадал руччаби. Мун дир бетӏергьан вугилан Ибрагьим аварагасе Сарат мутӏигӏай йикӏарай гӏадин, жидерго россабазе мутӏигӏал рукӏана гьел. Гьанже нужги гьелъул ясаллъун ккола, нужеца лъикӏлъиги гьабулеб бугони, балагьалдаса хӏинкъулелги гьечӏони. 
1PE.3.7	Гьединго нужецаги, росал, руччаби нужедаса загӏипал рукӏинги лъан, гӏакъилго-цӏодорго гьабе гьезие рослъи. Гьезул хӏурмат гьабе, нужее гӏадин, гьезиеги насиблъулелъул абадияб гӏумру. Нужер гьари-дугӏаялъе сунцаниги квалквал гьабизе бегьуларо.
1PE.3.8	Къокъго абуни, нуж киналго цоцалъ рекъон рукӏа, цоцазул къварилъи-гӏатӏилъи бацӏцӏе, нужерго диналъул вацал рокьа, цоцалъ хӏалимго-хӏеренго рукӏа. 
1PE.3.9	Квешлъи гьабурасе квешлъиги гьабуге, рогьо барасда рогьоги баге, гьелъул гӏаксалда, нужеца абе гьесда баркат лъегийилан. Хӏакълъунго гьедин гьабизе ахӏулел руго нуж Аллагьас, гьелъухъ нужеда баркат лъезе. 
1PE.3.10	Тӏехьалда буго: «Гӏумру рохалида ине ва лъикӏал къоял тӏаде рачӏине бокьарас чияр бициналдаса мацӏги цӏуне, гьереси бициналдаса кӏалги цӏуне». 
1PE.3.11	Квешлъи рикӏкӏад гьабе, лъикӏлъи гьабичӏого тоге. Дуца рекъел балагье, гьелда хадув лъугьа мун. 
1PE.3.12	Муъминзабазул букӏунаро Бетӏергьанас цӏунулареб нух, гьезул гьари-дугӏаялъухъ гӏенеккула Гьев, квешлъи гьабуразда дандеги чӏола.
1PE.3.13	Битӏараб гьабизе нужеца хӏаракат бахъулеб бугони, лъида кӏолеб нужее зарал-зиян гьабизе? 
1PE.3.14	Нуж ритӏун хьвадулел рукӏин сабаблъун гӏазаб-гӏакъуба хӏехьезе кканиги, Аллагьасул баркат рещтӏуна нужеде. Лъикьаниги хӏинкъуге, сундулниги ургъел гьабуге. 
1PE.3.15	Масихӏ Тӏадегӏанавлъун ккве нужерго рекӏелъ. Сунде нужер хьул бугебилан гьикъулевщинасе нужерго сабруялдалъунги адабалдалъунги жаваб кьезе хӏадурго рукӏа нуж кидаго. 
1PE.3.16	Масихӏиде цолъарал нужелъ бугеб лъикӏаб гӏамал-хасияталда бугьтан лъун данде кӏалъалел чагӏи инжитлъизе, нужеца намус бацӏцӏад цӏуне. 
1PE.3.17	Лъикӏлъи гьабуралъухъ гӏазаб-гӏакъуба хӏехьейго лъикӏ (гьелъие Аллагьасул къадар батани), – квешлъи гьабуралъухъ гьеб хӏехьеялдаса.
1PE.3.18	Нилъ Аллагьасде гӏагарлъизе киназего гӏоло цо нухалъ хведалха Масихӏ Гӏиса, – мунагьал ругезе гӏоло хведалха мунагьго гьечӏев. Гьесул черх чӏвана, амма Рухӏалъ гьев цӏидасан чӏаголъизавуна. 
1PE.3.19	Гьеб Рухӏ ана жужахӏалъур ругел рухӏазда цӏияб хабар бицине. 
1PE.3.20	Гьел рукӏана, Нухӏ аварагас гама гьабулеб заманалда, Аллагь жиндирго кӏудияб сабруялда валагьун чӏун вукӏаниги, Гьесухъ гӏенеккичӏезул рухӏал. Нухӏида цадахъ дагьал чагӏи гурони хвасарлъичӏо, микьго чи ворчӏана тӏупаналъул лъададаса. 
1PE.3.21	Тӏупаналъул лъим ккола гьанже нуж хвасарлъулеб лъадалъ ччун рахъиялъул гӏаламатлъун. Черхалдаса хъублъи чуризе гуро нуж лъадалъ ччун рахъулел, – Гӏиса Масихӏ хваралъуса вахъинавиялдалъун нужер намус бацӏцӏалъизабейилан Аллагьасда гьаризейин. 
1PE.3.22	Гьев зодове ана ва Аллагьасул кваранаб рахъалда гӏодов чӏун вуго. Гьесие мутӏигӏал руго малаикзаби, гьезул бутӏрул ва хӏакимзаби.
1PE.4.1	Жиндир черхалъ гӏазаб-гӏакъуба хӏехьезе ккараб мехалда Масихӏил рукӏарал гӏадинал пикрабаз нужерго ракӏал къвакӏизаре, – черхалъ гӏазаб-гӏакъуба баччизе ккарас мунагьазде мугъ рехулелъулха, 
1PE.4.2	хутӏараб гӏумру, чорхол гьаваялъе бокьухъе гуреб, Аллагьасул амруялги тӏуразарун, тӏамизелъун. 
1PE.4.3	Мажусиязе бокьулеб куцалда, пасалъиялдаги чорхол гьаваялдаги хадур ун, гьекъолдулаго, гьакълил рокъоса къватӏире рахъинчӏого кеп-гӏоркьалда ва гьересиаллагьзабазе инжитаб-къабихӏаб гӏибадат гьабулаго тӏамураб гӏеларищ нужеца цебехун букӏараб гӏумру? 
1PE.4.4	Жидерго гьел гӏасиял ишазулъ нуж гӏахьаллъунгутӏиялда гӏажаиблъи гьабун гьез нуж какулел руго. 
1PE.4.5	Амма чӏагоязеги хваразеги суд гьабизе къачӏан вугесда цебе жаваб кьезе ккелебха гьез. 
1PE.4.6	Кинабгоги рижиялъе гӏадин, жидееги суд гьабун букӏарал хвараздаги Рохалил хабар лъазабуна, хварал чагӏигицин, Аллагь гӏадин, хвел гьечӏеллъун лъугьине.
1PE.4.7	Гьаб дуниял ахирлъулеб буго. Аллагьасе гьари-дугӏа гьабизе бажарулеб хӏалалда цӏодорго чӏа, ригьун рукӏа. 
1PE.4.8	Ракӏ-ракӏалъго цоцазе рокьа. Гьеб буго аслияб жо – рокьиялъ гӏемерал мунагьал рахчула. 
1PE.4.9	Нодо букӏкӏинчӏого гьабе цоцазе гьоболлъи. 
1PE.4.10	Аллагьас нужер щивав чиясе кьураб баркатаб гьунар цоцазе пайдаялъе хӏалтӏизабе, батӏи-батӏиял хъулухъазде тӏамурал лъикӏал чагӏаз гӏадин. 
1PE.4.11	Кӏалалда гьунар бугес вагӏза-насихӏат гьабе, хъулухъалъе гьунар бугес, Аллагьас жиндие кьураб къуват-жаналда рекъон, хъулухъ гьабе, – нужеца гьабулебщиналъухъ гӏадамаз, абадул абадиялъ жиндир реццги къудратги тӏаса ине гьечӏев Гӏиса Масихӏил цӏарги рехсон, Аллагьасе рецц гьабизе. Амин!
1PE.4.12	Захӏматаб-къваридаб къо тӏаде бачӏунилан гӏажаиблъи гьабуге, дир хириял, нужеца, хӏикматаб иш лъугьанилан ракӏалдеги ккоге. 
1PE.4.13	Масихӏие букӏараб гӏадаб гӏазаб-гӏакъуба нужееги насиблъиялдаса рохун рукӏа нуж, гьесул къудрат загьирлъараб къоялъ рохуца холел рукӏине. 
1PE.4.14	Гьардарал гурищ нуж, Масихӏиде иман лъей сабаблъун инжит-хӏакъир гьарулел ругел, Аллагьасдасан рещтӏараб къудраталъул рухӏ нужелъе лъугьун бугелъулха! 
1PE.4.15	Бидуласе, цӏогьорасе, яги цогидав такъсирчиясе, ялъуни мацӏихъанасе букӏунеб тамихӏалъул гӏазаб-гӏакъуба хӏехьезе ккогеги нужер цонигияс. 
1PE.4.16	Амма гьеб кинабго христианав вукӏин сабаблъун кколеб бугони, намуслъизе ккеларо. Масихӏил агьлуялъул вугилан Аллагьасе рецц гьабе. 
1PE.4.17	Иман лъуразул агьлуялдасан байбихьун, киназего Аллагьас суд гьабулеб заман тӏаде щун буго. Гьес нилъедасан байбихьи гьабулеб бугони, Аллагьасул Рохалил хабаралда божичӏезул ахир кинабдай букӏина? 
1PE.4.18	Тӏехьалда буго: «Муъминчиясегицин хвасарлъизе захӏмалъулеб мехалда, иман гьечӏев мунагьчиясул щибдай ккела?» – ян. 
1PE.4.19	Гьединлъидал Аллагьасул къадаралдалъун гӏазаб-гӏакъубаялда ругез лъикӏлъи гьабичӏого тоге, нилъ Рижарасул ва Рагӏи холаресул амруялда разилъун чӏа.
1PE.5.1	Нужго гӏадин, иман лъуразул агьлуялъул бетӏерлъун вугев, Масихӏица хӏехьараб гӏазаб-гӏакъубаги бихьарав ва загьирлъизе бугеб къудраталъул ирсги насиблъулев дица нужер агьлуялъул бутӏрузда гьарулеб буго: 
1PE.5.2	Аллагьас нужехъе кьураб рехъае вехьлъи гьабе, Аллагь разилъиледухъ гьелъул тӏалабги гьабе, нужеда тӏадаб бугилан гуреб, – рекӏелъ рокьигун, 
1PE.5.3	ужра-мухьалде хьул лъун гуреб, – Аллагьасе хъулухъ гьабизе бугеб гъира-шавкъгун. Нужеда божун таразе ханлъи гьабуге, рехъадулъ ругезе мисал бихьизабе. 
1PE.5.4	Кӏудияв Вехь тӏаде вачӏараб мехалъ, гьес нужер ботӏрода лъела киданиги холареб таж. 
1PE.5.5	Гьанже, гӏолохъаби, нужги чӏахӏиязе мутӏигӏлъе. Цоцаздехун хӏеренлъи-хӏалимлъиялъул рачел къай. Тӏехьалда буго: «Аллагь чӏухӏаразда дандечӏола, хӏалимазда гьесул баркат лъола», – ян. 
1PE.5.6	Аллагьасул къуватаб кверщаликь хӏеренго-хӏалимго рукӏа, болжал цӏараб къоялъ гьес нуж тӏадегӏанлъизарулин. 
1PE.5.7	Сункьаниги хӏинкъичӏого, кинабго гьесде тӏамун те. Гьес нужер тӏалаб гьабулелъулха. 
1PE.5.8	Цӏодорго чӏа, рорчӏи ккве, нужер тушман илбис нужеда сверун лъугьун бугебин, тӏу-тӏун бан кваназе чан балагьулаго гӏергӏедулеб гъалбацӏ гӏадин. 
1PE.5.9	Тӏолабго дуниялалда ругел нужер вацалги гьединабго гӏазаб-гӏакъубаялда рукӏинги лъан, божи-иманги щулалъизабун, нуж илбисалда дандечӏа. 
1PE.5.10	Дагьаб заманаялъ гӏазаб-гӏакъуба хӏехьон хадубин абуни, Масихӏиде цолъун ругел нуж, жиндирго къудраталдалъун абадияб гӏумруялде ахӏарав, цӏоб гӏатӏидав Аллагьас цӏидасан тӏадегӏанлъизарила, нужер божи-иман цӏикӏкӏинабила, нужелъ къвакӏи-яхӏ бижизабила ва кьучӏ щулалъизабила. 
1PE.5.11	Гьесул къудрат абадияб-даимаб буго! Амин!
1PE.5.12	Божизе бегьулев вац вугилан дица рикӏкӏунев Сильваница кумекги гьабун, гьаб къокъаб кагъат хъвана нужехъе, нуж къвакӏун чӏезе ва хӏакълъунго гьеб кинабго Аллагьасул баркат букӏиналда нуж божизе. Аллагьасдасан бачӏараб баркаталъул нух щулаго ккве.
1PE.5.13	Нужго гӏадин, Аллагьас тӏаса рищарал иман лъуразул Вавилоналда бугеб агьлуялъулги ва дица васлъун тарав Маркилги салам буго нужеде.
1PE.5.14	Цоцазда баун салам гьабе. Масихӏиде цолъун ругел нуж киналго сах-саламат хутӏаги!
2PE.1.1	Гӏиса Масихӏил лагъ ва чапар Симеон Пётрица гьаб кагъат хъвалеб буго нижее гӏадинаб цӏакъго къиматаб божи-иман жидее щваразухъе. Божи-иман лъедал, нилъер Аллагьасда ва нилъ хвасар гьарурав Гӏиса Масихӏида цере ритӏухълъараллъун рикӏкӏана нужги.
2PE.1.2	Аллагь ва нилъер Тӏадегӏанав Гӏиса тӏубанго лъаралъухъ рекъелги цӏобги цӏикӏкӏаги нужее!
2PE.1.3	Аллагьасул къудраталъ нилъее кьуна хӏалалаб-бацӏцӏадаб гӏумруялъе хӏажалъулебщинаб жо. Жиндир къуваталъулги лъикӏлъиялъулги бутӏа щвезелъун жинца нилъ ахӏарав Масихӏ нилъеда лъана. 
2PE.1.4	Гьес нилъее сайигъат гьабуна жинца рагӏи кьун букӏараб кӏудияб ва хирияб хазина, – гьелъул кумекалдалъун гьаб дуниялалда ругел гӏадамал пасалъиялде ва хвалде рачунел къасдаздаса цӏунун, нужее илагьиябщиналъул бутӏа щвезе. 
2PE.1.5	Гьединлъидал кутакаб хӏаракат бахъе нужерго божи-иманалде лъикӏаб гӏамал жубазе, лъикӏаб гӏамалалдеги гӏелму-лъай жубазе, 
2PE.1.6	гӏелму-лъаялдеги нужедаго квелъ базе кӏвей жубазе, нужедаго квелъ базе кӏвеялдеги сабру жубазе, сабруялдеги муъминлъи жубазе, 
2PE.1.7	муъминлъиялдеги вацлъи жубазе, вацлъиялдеги рокьи жубазе. 
2PE.1.8	Гьеб кинабгойин нужелъ букӏине кколеб! Нужелъ гьеб гьарзаго бугони, нужеда цӏикӏкӏун лъала нилъер Тӏадегӏанав Гӏиса Масихӏ, щибго пайда гьечӏеллъун ва сундуего ярагьунареллъунги лъугьинаро нуж. 
2PE.1.9	Гьеб кинабго жиндилъ камурасда канлъи бихьуларо: гьесда кӏочон тана жиндир цересел мунагьал чурун рукӏин. 
2PE.1.10	Гьединлъидалин, вацал, нужеца цӏикӏкӏараб хӏаракат бахъун тасдикъ гьабизе кколеб нуж Аллагьас ахӏарал ва тӏаса рищарал чагӏи рукӏин. Гьедин хьвадани – нужер хӏетӏе киданиги тариларо! 
2PE.1.11	Нужее гьарзаго щвела нилъер Тӏадегӏанав ва нилъ хвасар гьарурав Гӏиса Масихӏил абадияб Парччахӏлъиялде жанире лъугьине ихтияр.
2PE.1.12	Гьединлъидал дица нужеда гьеб кидаго ракӏалде щвезабила, – нужее загьирлъараб хӏакъабщинаб нужеда гьанжего лъалеб бугониги ва щулаго ккун бугониги. 
2PE.1.13	Дир чорхолъ рухӏ бугебгӏан заманаялда нахъаса къотӏичӏого гьеб нужеда ракӏалде щвезаби дица дида тӏадаб ишлъун рикӏкӏуна. 
2PE.1.14	Дида лъала дир чорхолъ рухӏ гӏемераб мехалъ хутӏизе гьечӏеблъи. Гьеб дие загьир гьабуна нилъер Тӏадегӏанав Гӏиса Масихӏица. 
2PE.1.15	Амма дица дида кӏварабщинаб гьабила, – дун ун хадубги, бокьараб мехалда нужеда гьеб ракӏалде щвезе.
2PE.1.16	Нилъер Тӏадегӏанав Гӏиса Масихӏ жиндирго къудратгун тӏадвуссине вукӏиналъул хӏакъалъулъ нужеда бицунаго, нижеца такрар гьаричӏо лъицаялиго сихӏирго ургъарал гьерсал. 
2PE.1.17	Ниж руго жиндирго Эмен – Аллагьасдасан бачӏараб гьесул кӏодолъиги къудратги нижерго беразда бихьарал гӏадамал. Гьеб мехалъ гьесда рагӏана Къудратав Бетӏергьанасул гьаракь: «Гьав вуго Дие вокьулев Дир Вас. Гьасдаса вохун вуго Дун». 
2PE.1.18	Зобалаздасан бахъараб гьеб гьаракь нижедаго рагӏана, мукъадасаб магӏарда ниж гьесда цадахъ рукӏараб мехалъ.
2PE.1.19	Гьелъ нилъер дагьабги цӏикӏкӏун ракӏчӏезабулеб буго аварагзабазул рагӏаби ритӏухълъун рукӏиналда. Нужеца гьел рагӏаби гӏадахъ росани, нуж ритӏарал рукӏина. Жеги бакъул кунчӏи чӏвалелде ва нужер рекӏелъ Рогьалил Цӏва баккилелде, бецӏлъуда рекӏараб чирахълъун рукӏина нужее гьел рагӏаби. 
2PE.1.20	Амма сундасаго цебе ракӏалда чӏезабизе ккола Тӏухьдузда хъвараб цониги калимаялъул магӏна живго лъугьун инсанас гьабизе бегьулареблъи. 
2PE.1.21	Инсанасе бокьунилан Аллагьасул цониги калима рещтӏинчӏелъулха ракьалде. Аллагьасул калам инсанас халкъалъе бицунаго, Илагьияб Рухӏалъин гьев кӏалъазе тӏамулев.
2PE.2.1	Амма Гӏизраилалъул халкъазда гьоркьор гьересиаварагзаби рукӏаралго гӏадин, нужеда гьоркьорги рукӏине руго гьересинасихӏатчагӏи. Гьез нужехъе балъгого росун рачӏина кина-щинабго щущазабулел гьерсал. Гьез инкар гьабизе буго жалго тархъан гьарурав Тӏадегӏанав Парччахӏасдаса, гӏасияб гӏажал жидедаго тӏаде хехгого цӏазе буго. 
2PE.2.2	Гӏемерисез мисал босила гьезул пасалъиялдаса, ва гьеб бихьидал гӏадамал хӏакъабщиналъул нух какизе лъугьина. 
2PE.2.3	Гьел руго гӏорцӏиго лъаларел чагӏи. Жидецаго ургъун рахъарал харбалги нужее рицун, лъикӏго бечелъила гьел. Амма гьезие некӏого къотӏараб хӏукму кватӏизе гьечӏо, гьезде бачӏинесеб балагь-гӏазабги гъапуллъун гьечӏо!
2PE.2.4	Мунагь гьабурал малаикзабаздагицин гурхӏичӏо Аллагь: гьес гьел жужахӏалъур тӏамуна ва Суд гьабулеб къо тӏаде щвезегӏан бецӏлъиялъул рахсаца рухьун тана. 
2PE.2.5	Ритӏухълъи тӏибитӏизабизе витӏарав Нухӏги ва гьесда цадахъ анкьго чиги хутӏизегӏан, цогидал гӏадамаздаги гурхӏичӏо Аллагь, мунагь-хӏакъалъул агьлуялде тӏупан тӏураб мехалда. 
2PE.2.6	Содом ва Гоморра шагьарал щущазаризе хӏукмуги гьабун, гьел рохъоялде сверизаруна, гьез гӏадинаб пасалъи хадубккунги гьабулезе дарслъун букӏине. 
2PE.2.7	Амма Аллагьас хвасар гьавуна гӏорхъулъа борчӏараб хъахӏбалъиялде руссарал гӏадамазул хьвада-чӏвадиялъ тату хвезабурав ва вацӏцӏадго чӏарав Лутӏ. 
2PE.2.8	Гьезда гьоркьов вацӏцӏадго хьвадарав гьев чиясул бацӏцӏадаб рекӏее щибаб къоялъ гӏазаб кьолаан гьез гьабулебщинаб бихьулебги рагӏулебги букӏиналъ. 
2PE.2.9	Бетӏергьанасда лъала рацӏцӏадал гӏадамал гӏакъуба-къварилъиялдаса хвасар гьаризе, пасатал чагӏазейин абуни, Суд гьабулеб къо тӏаде щвелалдегоцин тамихӏ гьабичӏого толаро. 
2PE.2.10	Жидерго гьаваялъ рижизарурал хъубал къасдазда хадур унел ва гьесул амруял рикӏкӏинего рикӏкӏунарел гӏадамазе бищун цӏикӏкӏараб тамихӏ гьабула Аллагьас.
2PE.2.10	Гьел адаб гьечӏел ва намусги гьечӏел гӏадамал хӏинкъуларо зобалазда ругел къудратал малаикзаби какизе. 
2PE.2.11	Гьел квешал гӏадамаздаса гӏемерго къуватал ва гучал ругониги, малаикзаби намуслъула Бетӏергьанасда цебе гьединал гӏадамазда гӏайиб чӏван гьел какизе. 
2PE.2.12	Гьел гӏадамал релълъуна гудраца кквезе ва чӏвазе рижарал гӏакълу гьечӏел хӏайваназда. Жидер гӏакълу нахъгӏунтӏуларебщинаб какула гьез. Чӏвазе рижарал хӏайванал гӏадин, хвалде гӏагарлъула гьел. 
2PE.2.13	Жидеца гьабураб квешлъиялъухъ шапакъатлъун квешлъи щвела гьезие.
2PE.2.13	Гӏадада-къад гьабулеб пасатаб гьекъел-кванай гьуинаб буго гьезие. Гьел руго инжитал ва хъубал гӏадамал. Гьез лазат босула нужеда цадахъ цо хӏарччида нахъа гӏодор чӏараб мехалъгицин нуж гуккулел рукӏиналдаса. 
2PE.2.14	Хъахӏбалъиялъул гурони пикруги гьабуларо, мунагьал гьарунги гӏорцӏуларо. Ракӏ загӏипал гӏадамал гьез къорикье ккезарула. Хъантӏиялъе куцун руго гьез жалго. Аллагьасул нагӏанаялъе мустахӏикълъана гьел!
2PE.2.15	Битӏараб нухги тун, къосун ккун руго гьел. Квешлъиялъухъ щолеб гӏарцуца къосинавурав Беъорил вас Билгӏамил нухдасан ана. 
2PE.2.16	Амма гьес гьабулеб букӏараб квешаб къасд къватӏиб чӏвана: мацӏ лъалареб жиндирго хӏамица, инсанасул мацӏалдалъун кӏалъан, гьеб гӏантаб жо гьабизе биччачӏо.
2PE.2.17	Гьел гӏадамал релълъуна ракъварал иццазда, гьороца хъамулел накӏкӏазда! Гьезие хӏадурун буго жужахӏалъул абадияб бецӏлъи. 
2PE.2.18	Гьезул кӏалдир ругьунлъун руго жалго реццулел ва гьодорал рагӏаби. Къосараб гӏумру гьабулездаса гьанжего-гьанже рикӏкӏалъизе байбихьарал гӏадамал гьез квегъун буссунареб чорхол гьаваялъул гьиналъ кквезе тӏамула. 
2PE.2.19	Гьел гьересинасихӏатчагӏаз рагӏи кьола гӏадамал жидеца тархъан гьарилилан, амма гьел жалго руго пасалъиялъул лагъзал. Бергьарасул лагълъун къурав кколелъулха! 
2PE.2.20	Нилъер Тӏадегӏанав ва нилъ хвасар гьарурав Гӏиса Масихӏ лъаялдалъун гьел гьаб дуниялалъул къабихӏлъиялдаса рикӏкӏалъун рукӏана, амма кӏиабизеги нухкъосуде ккеялъ къезаруна. Цебе букӏаралдасаги квешаб хӏалалде ккана гьел 
2PE.2.21	Битӏараб Нух лъан букӏинчӏебани лъикӏаб букӏинаан гьезие, гьеб нухги лъан хадуб гьезде божилъи гьабураб илагьияб амруялдаса кьуризегӏан! 
2PE.2.22	Гьезие лъугьараб жоялъ бихьизабула гьадинал кицаби ритӏарал рукӏин:
2PE.2.22	«Гьве тӏадбуссун бачӏуна жинцаго лагӏараб жо чӏикӏизе»
2PE.2.22	ва
2PE.2.22	«Чурун хадубги болъон хӏарщулъ гебегахъдула».
2PE.3.1	Гьале дица нужехъе кӏиабизеги кагъат хъвалеб буго, дир хириял. Гьал кагътазда жаниб дица хӏаракат бахъулеб буго, нужеда ракӏалде щвезабун, нужелъ рацӏцӏадал пикраби рижизаризе. 
2PE.3.2	Бичасул аварагзабаз абурал рагӏаби ва нужехъе рачӏарал чапарзабаз бицараб нилъ хвасар гьарурав Тӏадегӏанасул амру нужеца ракӏалдаса ине биччаге.
2PE.3.3	Сундасаго цебе нужеда лъазе ккола дуниялалъул ахирисел къоязда рачӏине рукӏин жидерго къасдазул нухдасан унел ва намус гьечӏел гӏадамал. 
2PE.3.4	Гӏад-хочӏ гьарун, гьез абизе буго: «Вачӏинилан рагӏи кьурав гьев щайха вачӏунев гьечӏев? Гьале нилъер умумулги цереса ана, амма кинабго хутӏун буго дуниял бижараб мехалъго букӏараб хӏалалда, щибго хиси ккечӏого». 
2PE.3.5	Гьезда кӏочон толеб буго авалалдаго, Аллагьас амру гьабун, зобалги ракьги рижун рукӏараблъи. Ракь бижана лъададасан ва лъададалъун. 
2PE.3.6	Цинги гьеб тӏупаналъул лъадалъ тӏерхьана. 
2PE.3.7	Гьанже ругел зобалги ракьги Суд гьабулеб къо щвезегӏан цӏунизе руго Аллагьас. Суд гьабулеб къоялъ зобалги ракьги рухӏун лъугӏила, киналго пасатал гӏадамаздеги хвел рещтӏина.
2PE.3.8	Нужеда кӏочон тоге, дир хириял, Бетӏергьанасе цо къоги азарго сон гӏадин букӏунеблъи, азарго сонги цохӏо къо гӏадин букӏунеблъи. 
2PE.3.9	Гьев кватӏулев вугилан цо-цо гӏадамаз рикӏкӏунеб бугониги, Бетӏергьан кватӏулев гьечӏо кьураб рагӏи тӏубазабизе. Хӏакъикъаталда гьес сабру гьабулеб буго: гьесие бокьун гьечӏо нужер щивниги гӏадада хвезе – бокьун буго киналго кантӏун жиндего руссине. 
2PE.3.10	Тӏадегӏанасул Къо бачӏине буго тохлъукьего, цӏогьор гӏадин. Гьеб Къоялъ, кутакалда гъугъадун, зобал тӏубанго тӏагӏина, дуниялалда бугебщинаб цӏа рекӏун бухӏила. Гьебмехалъ къватӏирчӏвала ракьалда лъугьарал тӏолалго ишал. 
2PE.3.11	Кинабго гьедин биххун-щущан инехъин бугелъул, нужеца гьабизе ккола бацӏцӏадаб ва Аллагьасде мутӏигӏаб гӏумру. 
2PE.3.12	Аллагьасул Къо бачӏиналъухъ – цӏа рекӏун зобал щущан унеб ва зобалазда ругелщинал цӏадулъ риун унеб къо бачӏиналъухъ – ралагьун чӏун руго нуж, хехго бачӏагиян гӏашикълъун руго! 
2PE.3.13	Нилъ ралагьун чӏун руго, гьес рагӏи кьураб къагӏидаялъ, цӏиял зобал ва цӏияб ракь бижиялъухъ. Гьенибин ритӏухълъи букӏунеб!
2PE.3.14	Гьединлъидал, дир хириял, гьеб къо бачӏиналъухъ ралагьун чӏун, рацӏцӏадаллъун, гӏайиб гьечӏеллъун ва Аллагь разилъулеллъун рукӏине хӏаракат бахъе. 
2PE.3.15	Нужеда лъазе ккела Бетӏергьанасул кӏудияб сабруялдалъун нуж хвасарлъизе рукӏин. Аллагьас гьесие кьураб гӏакъиллъиялдалъун гьелъул хӏакъалъулъин нужеда бицараб нилъер хирияв вац Павелицаги. 
2PE.3.16	Гьес гьелъул хӏакъалъулъ бицунеб буго жиндирго киналго кагътазда. Ричӏчӏизе захӏматал жалги руго гьенир, лъавукъал ва цо хӏал кколарел гӏадамаз, цогидал тӏухьдузда хъваралъулго гӏадин, гьезулги магӏна мекъи сверизабула, – жидедего гӏасияб балагь бачӏиналъе сабаблъун ккезе. 
2PE.3.17+2PE.3.18	Нужеца, дир хириял, нужеда гьеб цебеккунго лъалелъул, нужго цӏуне! Намус гьечӏел гӏадамазул гьересиялъ хадур цӏазе ва мугъчӏвазе бугеб щулияб сангаралдаса махӏрумлъизе чӏоге! Нилъер Тӏадегӏанав ва нилъ хвасар гьарурав Гӏиса Масихӏги гьесул лъикӏлъиги лъикӏго ва цӏикӏкӏун лъазабун, нужго камиллъе. Гьесие рецц гьанжеги ва абадул абадиялъги. Амин.
1JN.1.1	Авалалдасанго букӏараб, нижеда рагӏараб, нижерго беразда бихьараб, ниж жиндихъ ралагьараб, нижеца жинда кверал хъвараб Чӏаголъиялъулаб Рагӏул хӏакъалъулъ хъвалеб буго нужехъе. 
1JN.1.2	Абадияб гӏумру загьирлъана, ва нижеда гьеб бихьана, ва нижеца гьелъие нугӏлъи гьабулебги буго. Нужеда лъазабулебги буго Инсуда аскӏобги букӏараб, нижееги загьирлъараб гьеб абадияб гӏумруялъул хӏакъалъулъ. 
1JN.1.3	Нижедаго бихьаралъулги рагӏаралъулги хӏакъалъулъ нужедаги лъазабулеб буго, нижги нужги цо агьлулъун лъугьине бокьун. Хӏакълъунго нилъ руго Инсулги ва гьесул Вас Гӏиса Масихӏилги агьлу. 
1JN.1.4	Нижер рохел гьарзалъизе бокьун хъвалеб буго гьаб кагъат нужехъе.
1JN.1.5	Аллагь Нур вугин ва гьесулъ бецӏлъи гьезего гьечӏин абун Масихӏидасан рагӏараб хабар гьале нужедаги лъазабулеб буго. 
1JN.1.6	Гьесул агьлу бугиланги абун нилъ бецӏлъуда хьвадулел ругони, нилъеца абулебги гьабулебги гьересилъиларищ? 
1JN.1.7	Аллагь Нуралъулъ вугев гӏадин, нилъги Нуралда гъоркь хьвадулел ругони, гьебмехалда цо агьлулъун лъугьуна нилъ ва Аллагьасул Вас Гӏисал биялдалъун чурула нилъер киналго мунагьалги.
1JN.1.8	Нилъеда мунагь гьечӏилан нилъеца абулеб бугони, гьеб букӏина нилъго нилъецаго гуккилъун. Гьебмехалда хӏакъабщинаб букӏинищ нилъер рекӏелъ? 
1JN.1.9	Гьесда цере нилъеца нилъерго мунагьал рехсани, рагӏи кьучӏав ва ритӏухъав Аллагь тӏасалъугьуна, гьес нилъ кинабго квешлъиялдаса рацӏцӏад гьарула. 
1JN.1.10	Мунагьго гьабичӏилан нилъеца абуни, Аллагьас гьереси бицунеб бугин аби кколагури гьеб. Гьебги ккола гьесул Рагӏуе нилъер рекӏелъ бакӏ батичӏолъи.
1JN.2.1	Гьаб дица нужехъе хъвалеб буго, дир лъимал, нужеца мунагьал гьаричӏого рукӏине. Цо лъицаниги мунагь гьабуни, нилъер вуго гьесул рахъалъ Инсул судалда кӏалъазе ритӏухъав чи – Гӏиса Масихӏ. 
1JN.2.2	Гьев вуго нилъер мунагьал чуризе къурбан, цохӏо нилъер гурелги, тӏолабго гӏаламалъул мунагьал чуризе къурбан.
1JN.2.3	Нилъеда Аллагь лъалев вукӏин бихьула нилъеца гьесул амруял тӏуразарулел ругони. 
1JN.2.4	Жинда гьев лъалинги абулев, амма гьесул амруял тӏуразаруларев чи гьерсихъан вуго, хӏакъабги гьечӏо гьесулъ. 
1JN.2.5	Гьесул рагӏи тӏубазабулев чиясулъ хӏакълъунго камиллъула Аллагьасде рокьи. Гьелдасанин нилъеда лъалеб нилъ гьесде цолъун рукӏин. 
1JN.2.6	Аллагьгун жив цолъун хутӏулин абулевги хьвадизе ккола Гӏиса Масихӏ хьвадарав гӏадин.
1JN.2.7	Нужее цӏияб амру гьабизе гуро, дир хириял, дица нужехъе хъвалеб бугеб. Гьеб буго авалалдаго нужее гьабун букӏараб цебегосеб амру. Гьеб цебегосеб амру ккола нужеда рагӏун букӏараб рагӏи. 
1JN.2.8	Амма гьале цӏияб амру гьабулеб буго нужее – хӏакъабщинаб Гӏисалъги нужелъги бихьулеб бугелъул, бецӏлъи лъутулеб бугелъул ва хӏакъаб канлъиги рещтӏун бугелъул.
1JN.2.9	Жив канлъуда вугиланги абулев, амма жиндирго диналъул вац вокьуларев чи жеги бецӏлъуда вуго. 
1JN.2.10	Жиндирго вац вокьулев чи канлъуда хутӏула ва гьесдалъун щивниги къосинеги гьечӏо. 
1JN.2.11	Жиндирго вац вокьуларев чи бецӏлъуда вуго, бецӏлъуда хьвадулевги вуго. Бецӏлъиялъ берал бецлъизарун ругелъул, кивехун иневали лъаларого хутӏун вуго гьев.
1JN.2.12	Гьале дица нужехъе хъвалеб буго, дир лъимал, Гӏисал цӏар сабаблъун мунагьал чурун ругелъул. 
1JN.2.13	Гьале нужехъе хъвалеб буго, умумул, авалалдаго вукӏарав нужеда лъан вугелъул. Нужехъеги хъвалеб буго, гӏолилал, илбис къезабизе кӏун бугелъул нужеда. 
1JN.2.14	Дица нужехъе хъвана, дир лъимал, Эмен нужеда лъан вугелъул. Дица нужехъе хъвана, умумул, авалалдаго вукӏарав нужеда лъан вугелъул. Дица нужехъе хъвана, гӏолилал, нуж къуватал ругелъул, Аллагьасул рагӏиги нужелъ бугелъул ва илбис къезабизеги кӏун бугелъул нужеда.
1JN.2.15	Гьаб дуниялги бокьуге, дуниялалда бугебги бокьуге. Дуниял бокьулесулъ Инсуде рокьи гьечӏо. 
1JN.2.16	Дуниялалда бугебщинаб кколелъул чорхол гьаваги, берзул гьаваги ва гьаб дуниялалъул боцӏудаса чӏухӏиги. Гьеб Инсудасан бачӏараб гуро, дуниялалдасан бачӏараб буго. 
1JN.2.17	Дуниял лъутун унеб буго, гьелдаго цадахъ унеб буго гьелъул чӏухӏи-гьаваги. Амма Аллагьасул амру тӏубазабулев чи абадиялъго хутӏила.
1JN.2.18	Ахирзаман гӏагарлъулеб буго, дир лъимал. Нужеда рагӏун букӏана Тажал (Масихӏил тушман) вахъине кколилан. Гьанже гьел Масихӏил тушманзаби гӏемерлъун ругелъулин нилъеда лъалеб бугеб ахирзаман гӏагарлъун букӏин. 
1JN.2.19	Гьел нилъеда гьоркьосан рахъана, амма гьел нилъерал рукӏинчӏо. Нилъерал рукӏаралани, нилъгун хутӏилаан гьел. Амма киналгоги нилъерал рукӏинчӏолъи загьирлъизейин гьел нилъеда гьоркьоса арал.
1JN.2.20	Нужелъе Илагьияб Рухӏ Гӏисадалъун рещтӏана, гьединлъидал нужеда кинабго лъала. 
1JN.2.21	Хӏакъабщинаб нужеда лъаларилан гуро дица нужехъе гьаб хъвалеб бугеб, хъвалеб буго нужеда гьеб хӏакъабщинабги лъалелъул ва кинаб букӏаниги гьереси гьелдасан бижулареблъиги лъалелъул. 
1JN.2.22	Масихӏ гурилан Гӏисаде абулев чиги гьерсихъан гурев ватани, гьерсихъан щивха цинги кколев? Гьединав чи ккола Инсудасаги Васасдасаги инкар гьабурав Тажал. 
1JN.2.23	Васасдаса инкар гьабулевщинав чияс Инсудасаги инкар гьабула. Вас къабул гьавуравщинав чияс Эменги къабул гьавула.
1JN.2.24	Авалалдаго нужеда рагӏарабщинаб нужелъго цӏуне. Авалалдаго рагӏарабщинаб нужелъ хутӏани, нужги хутӏулелха Инсулъги Васасулъги. 
1JN.2.25	Васас нилъее рагӏи кьун буго абадияб гӏумру насиблъулилан!
1JN.2.26	Нуж къосинаризе къваригӏаразул хӏакъалъулъин дица гьаб нужехъе хъвалеб бугеб. 
1JN.2.27	Гӏисадалъун рещтӏараб Илагьияб Рухӏ нужелъ хутӏулеб бугелъул, нужеда лъицаниги малъизе кколаро. Амма гьеб Илагьияб Рухӏалъ нужеда кинабго малъулеб бугелъул, гьеб хӏакъаб бугелъул ва гьересиги гьелъулъ гьечӏелъул, гьелъ малъухъе нуж Масихӏгун цолъун рукӏа.
1JN.2.28	Гьанже, дир лъимал, Масихӏгун цолъун рукӏа, гьев рещтӏараб мехалда хӏинкъичӏого рукӏине ва гьев вачӏаравго намуслъун лъутизе ккечӏого рукӏине. 
1JN.2.29	Гьев ритӏухъав вукӏин лъалев чиясда лъала ритӏухъго хьвадулелщиналги Аллагьасул лъимал кколеллъи.
1JN.3.1	Нилъ Аллагьасул лъимал ругилан абизе ва хӏакъикъаталдаги гьеллъун рукӏинеги Инсуца нилъее кьун бугеб рокьиялъухъ балагье нуж. Гьаб дуниялалъул гӏадамазда Аллагь лъаларелъул, нилъги рикӏкӏунел гьечӏо гьез. 
1JN.3.2	Гьанже нилъ Аллагьасул лъимал руго, дир хириял, амма щаллъун нилъ рукӏинелали жеги загьирлъун гьечӏо. Амма нилъеда лъала, Масихӏ вачӏараб мехалда, нилъ гьесда релълъунеллъи, кинав вугевали гьев нилъеда вихьизе вугелъул. 
1JN.3.3	Гьев вацӏцӏадав вугелъул, гьевго гӏадин вацӏцӏалъула гьединаб хьул гьесде лъунщинавги.
1JN.3.4	Мунагь гьабулевщинас къанунги хвезабула, къанун хвезаби бугелъулха мунагьги. 
1JN.3.5	Нужеда лъала Масихӏ нилъер мунагьал чуризе гӏоло загьирлъаравлъи ва гьесда мунагь гьечӏеблъиги. 
1JN.3.6	Гьесде цолъун вугевщинас мунагь гьабуларо, мунагь гьабулевщинасдаги гьев вихьунги лъанги гьечӏо.
1JN.3.7	Лъицаниги нужго къосинаризе гурин, дир лъимал: Масихӏ ритӏухъав вугев гӏадин, ритӏухъав вукӏуна ритӏухъабщинаб гьабулевги. 
1JN.3.8	Мунагь гьабулевги илбисалъул рахъалда вуго, авалалдаса бахъарабго мунагь гьабулеб бугелъул гьеб. Илбисалъул ишал хвезаризейин Аллагьасул Вас загьирлъарав. 
1JN.3.9	Аллагьасдасан лъугьаравщинас мунагь гьабуларо, гьесулъ Аллагьасул тӏабигӏат бугелъул. Гьесда мунагь гьабизе кӏоларо, гьев Аллагьасдасан лъугьун вугелъул. 
1JN.3.10	Гьеле гьелдалъун ратӏа гьаризе лъала Аллагьасул лъималги илбисалъул лъималги: ритӏухъаб гьабуларевщинавги ва жиндирго вац вокьуларевщинавги Аллагьасдасан гуро.
1JN.3.11	Авалалдасанго нилъехъе амру бачӏун букӏиндалха нилъ цоцазе рокьайилан. 
1JN.3.12	Илбисалда нахъвилълъун жиндирго вац чӏварав Къабил гӏадин рукӏунге. Щай гьес вац чӏварав? Гьесул ишал квешал рукӏиндал ва вацасул ишалги ритӏухъал рукӏиндал чӏвана.
1JN.3.13	Гьединго гьаб дуниялалъе нуж рокьунгутӏиялда гӏажаиблъуге, вацал. 
1JN.3.14	Нилъеда лъала нилъ хвалдаса гӏумруялде рачӏараллъи ва гьебги загьирлъана вацал рокьиялдалъун. Рокьуларев – хвалил кверщаликь хутӏула. 
1JN.3.15	Жиндирго вац вокьуларевщинав ккола чи чӏвалев чи. Нужеда лъала чи чӏвалев цониги чиясулъ абадияб гӏумру хутӏулареблъиги.
1JN.3.16	Нилъее гӏоло гьес жиндирго рухӏ кьеялдалъун лъана нилъеда Масихӏил рокьи, нилъецаги вацазе гӏоло рухӏ кьезе ккола. 
1JN.3.17	Дуниялалъул бечелъи жиндир бугев чиясда жиндирго вац мискинго вихьидал гьев кьурун вуссунев вугони, Аллагьасде рокьи гьесулъ кисаха букӏинеб? 
1JN.3.18	Рачӏа, дир лъимал, нилъго цоцазе рокьилин, рагӏудалъунги кӏал-мацӏалдалъунги гуреб, ишалдалъунги ва хӏакъабщиналдалъунги.
1JN.3.19+1JN.3.20	Гьединин нилъеда лъалеб нилъ хӏакъабгун рукӏин ва гьединин, нилъерго намусалъ нилъеда гӏайиб чӏвалеб мехалда, Аллагьасда цебе нилъеца ракӏалги парахалъизарулел. Аллагь нилъер намусалдаса тӏадегӏанав вугелъул ва гьесда кинабго лъалелъул! 
1JN.3.21	Нилъер намусалъ нилъеда гӏайиб чӏвалеб гьечӏони, Аллагьасда цебе нилъер ракӏ сородуларо. 
1JN.3.22	Нилъеца гьесул амрабиги тӏуразарулелъул ва гьесие бокьарабги гьабулелъул, щиб гьараниги щола нилъее гьесдасан. 
1JN.3.23	Гьесул амру буго нилъ гьесул вас Гӏиса Масихӏида божайилан ва Масихӏица нилъеда лъазабураб куцалда цоцазе рокьайиланги. 
1JN.3.24	Жиндир амру тӏубазабулев чи Аллагьас жиндего цолъизавула, живго гьев чигун цолъула. Гьес нилъее кьураб Рухӏ нилъелъ букӏин бихьунин нилъеда лъалеб гьев нилъгун цолъун вугевлъи.
1JN.4.1	Аллагьасдасан бачӏараб рухӏ жиндилъ бугин абуравщинав чиясда божуге, хириял. Гьезул хӏалбихье, Аллагьасдасанищ гьел ругелали лъазе. Гӏемерал гьересиаварагзаби рахъун ругелъул гьаб дуниялалда. 
1JN.4.2	Аллагьасдасан гьеб рухӏ букӏин гьадин лъазе кӏола: инсанасул къаркъала-черхгун Гӏиса Масихӏ ракьалде вачӏун вукӏин ритӏухъ гьабулевщинасулъ буго Аллагьасдасан бачӏараб рухӏ. 
1JN.4.3	Гӏиса ритӏухъ гьавуларевщинав чиясулъ бугеб рухӏ Аллагьасдасан бачӏараб гуро. Гьеб буго Тажалидасан бачӏине бугилан нужеда рагӏун букӏараб ва гьанже дуниялалде бачӏун бугеб рухӏ.
1JN.4.4	Нуж Аллагьасулал руго, дир лъимал, ва нуж гьел рухӏаздаса бергьана. Нужелъ бугеб рухӏ гӏемерго къудратаб бугелъул гьаб дуниялалъул гӏадамазулъ бугеб рухӏалдаса. 
1JN.4.5	Гьел гьаб дуниялалъул гӏадамал руго, гьез бицунебщинабги гьаб дуниялалъул гӏадамазулаб буго, гьединлъидал гӏаламги гьезухъ гӏенеккула. 
1JN.4.6	Нилъ Аллагьасулал руго, Аллагь лъалевав нилъехъ гӏенеккула, Аллагьасулав гурев нилъехъ гӏенеккуларо. Гьелдалъун батӏа гьабизе лъала хӏакъикъияб рухӏги гьересияб рухӏги.
1JN.4.7	Цоцазе рокьа, хириял, рокьи Аллагьасдасан бачӏараб буго, рокьи рекӏелъ бугевщинав чи Аллагьасдасан лъугьарав вуго, ва гьесда Аллагьги лъала. 
1JN.4.8	Рокьи рекӏелъ гьечӏесда Аллагь лъаларо, Аллагьги рокьи кколелъул. 
1JN.4.9	Аллагьасул нилъеде бугеб рокьи гьадин загьирлъана: гьес жиндирго цохӏого вугев Вас дуниялалде витӏана гьесдалъун нилъеца гӏумру гьабизе. 
1JN.4.10	Гьеле гьелъулъ буго рокьи – Аллагь нилъее вокьиялъулъ гуреб, гьесие нилъ рокьиялъулъ ва нилъер мунагьал чуризе къурбанлъун гьес жиндирго Вас витӏиялъулъги. 
1JN.4.11	Аллагьасе нилъ гьедин рокьулел ругеб мехалда, нилъ цоцазеги рокьизе ккола, хириял. 
1JN.4.12	Аллагь лъиданиги киданиги вихьичӏо, амма нилъ цоцазе рокьани, Аллагь нилъелъ хутӏула ва гьесдасан бачӏараб рокьиги нилъелъ камиллъула.
1JN.4.13	Нилъ гьесулъ хутӏиги ва гьев нилъелъ хутӏиги нилъеда лъала гьес жиндасанго нилъехъе Рухӏ битӏун бачӏиналдалъун. 
1JN.4.14	Гӏалам хвасар гьабизе бокьун, жиндирго Вас Инсуца витӏаравлъи нижеда бихьана ва нижеца гьелъие нугӏлъиги гьабула. 
1JN.4.15	Гӏиса Аллагьасул Вас вукӏин ритӏухъ гьабулев чиясулъ Аллагь хутӏула ва Аллагьасулъ гьевги хутӏула. 
1JN.4.16	Нилъеда лъалеб буго Аллагьасе нилъ рокьулеллъи ва гьелда божаралги руго нилъ. Аллагьги рокьи ккола, рокьи рекӏелъ хутӏулев чи Аллагьасулъги хутӏула, ва гьесулъ Аллагьги хутӏула. 
1JN.4.17	Гьедин нилъеда гьоркьоб рокьи камиллъана, къиямасеб къоялдаса хӏинкъичӏого рукӏине. Гьаб дуниялалда нилъги Масихӏида релълъун ругелъулха! 
1JN.4.18	Рокьи бугелъуб хӏинкъи букӏунаро, камилаб рокьиялъ хӏинкъи къватӏибе гъола, щайгурелъул гӏадамал хӏинкъулеб жо тамихӏ бугелъул. Хӏинкъарасулъ рокьи камиллъуларо.
1JN.4.19	Нилъее Аллагь вокьула, тӏоцерего гьесие нилъ рокьидал. 
1JN.4.20	Дие Аллагь вокьулинги абун, жиндирго вац рихарав чи гьерсихъан вуго. Жиндаго вихьулев вац вокьуларев чиясе вихьуларев Аллагь вокьизе рес гьечӏелъул. 
1JN.4.21	Нилъее Масихӏидасан амру буго Аллагь вокьулесе гӏадамалги рокьизе кколилан.
1JN.5.1	Гӏиса Масихӏлъун вукӏиналда божаравщинав чи Аллагьасдасан лъугьарав вуго. Жинца гьавурав вокьулевщинасе жив гьавуравги вокьула. 
1JN.5.2	Нилъее Аллагь вокьиялдалъунги ва гьесул амраби тӏуразариялдалъунги лъала Аллагьасул лъималазде нилъер рокьи. 
1JN.5.3	Аллагьасде рокьи кколелъулха гьесул амраби нилъеца тӏуразари. Гьесул амраби захӏматал гьечӏо. 
1JN.5.4	Аллагьасдасан лъугьаравщинав дуниялалдаса бергьуна! Дуниялалда тӏад босараб бергьенлъи – гьеб ккола нилъер божи-иман. 
1JN.5.5	Гӏиса Аллагьасул Вас вукӏиналда божарав чиясда гурони, цоги лъидаха кӏвелеб дуниялалда тӏад бергьенлъи босизе!
1JN.5.6	Гӏиса Масихӏин вачӏарав лъимгун ва бигун, цохӏо лъимгун гурев, лъимгун ва бигун вачӏана гьев. Гьелъие Рухӏалъ нугӏлъи гьабула, Рухӏ хӏакъаб бугелъул. 
1JN.5.7	Лъабго нугӏги бугелъул: 
1JN.5.8	Рухӏги, лъимги, биги. Гьеб лъабабгоги цойихъан руго. 
1JN.5.9	Гӏадамазул нугӏлъицин нилъее гӏолеб бугеб мехалда, Аллагьасул нугӏлъи дагьабги кӏудияб буго. Аллагьасул нугӏлъиялъул магӏна ккола жиндирго Васасул хӏакъалъулъ гьес жинцаго нугӏлъи гьабулеб букӏин. 
1JN.5.10	Аллагьасул Васасда божулесулъ жиндилъго буго гьеб нугӏлъи. Аллагьасда божуларев чияс Аллагь гьереси гьавулев вуго, жиндирго Васасул хӏакъалъулъ Аллагьас гьабураб нугӏлъиялда гьев божичӏелъул. 
1JN.5.11	Аллагьас нилъее кьураб абадияб гӏумруялъул хӏакъалъулъги буго гьеб нугӏлъи. Гьесул Васасулъин гьеб гӏумру бугеб. 
1JN.5.12	Аллагьасул Васгун цолъарав чиясе гӏумру буго, гьевгун цолъичӏесе гӏумру гьечӏо.
1JN.5.13	Аллагьасул Васасда божулел нужехъе дица гьаб хъвана нужее абадияб гӏумру насиблъун бугеблъи лъан букӏине. 
1JN.5.14	Аллагьасда цебе нилъее хӏинкъи гьечӏолъи сундалъунха лъалеб? Гьесул изнуялдалъун нилъеца щиб гьараниги, гьесда гьеб рагӏула. 
1JN.5.15	Нилъеца гьарарабщинаб гьесда рагӏулеб букӏин нилъеда лъани, нилъеда лъала гьарарабщинаб гьесдасан щвезе букӏинги.
1JN.5.16	Хвалде рачунеб хутӏун, цогидаб мунагь вацас гьабулеб бихьани, гьесул рахъалъ дугӏа гьабе, ва Аллагьас гьесие абадияб гӏумру кьела. (Хвалде рачунебги буго мунагь; гьелъул рахъалъ дугӏа гьабиялъул гуро дица бицунеб бугеб. 
1JN.5.17	Кинабго квешлъи гьаби мунагь ккола, амма хвалде рачунареб мунагьги букӏуна.)
1JN.5.18	Аллагьасдасан лъугьарас мунагь гьабулареблъи лъала нилъеда, Аллагьасул васас гьев цӏунулелъул! Илбисалдаги кӏоларо гьесда хъатӏизе. 
1JN.5.19	Нилъеда лъала нилъ Аллагьасдасан лъугьун ругеллъи ва тӏолабго дуниялги илбисалъул кверщаликь бугеблъи. 
1JN.5.20	Нилъеда лъала вачӏун Аллагьасул Васас нилъее Хӏакъав лъазе гӏакълу кьураблъиги. Нилъги руго Хӏакъавгун ва гьесул Вас Гӏиса Масихӏгун цолъун. Гьев вуго хӏакъав Аллагь ва абадияб гӏумру.
1JN.5.21	Гьересиаллагьзабаздаса цӏуне, дир лъимал, нужго!
2JN.1.1	Иман лъуразул агьлуялъул бетӏерасдасан – тӏаса йищарай бикаде ва гьелъул лъималазде, дие жал хӏакълъунго рокьулел, дие гурелги, хӏакъабщинаб лъалел киназегоги рокьулел. 
2JN.1.2	Гьеб хӏакъабщинаб нилъелъ буго ва гьеб абадиялъго нилъгун хутӏизеги буго. 
2JN.1.3	Эмен – Аллагьасул ва Инсул Вас Гӏиса Масихӏилги баркатги, цӏобги, саламги лъеги нилъеда ва хӏакъабщинабги рокьиги нилъгун хутӏаги.
2JN.1.4	Дун цӏакъ вохана дур цо-цо лъимал Инсул амруялда рекъон хӏакъабщинабгун хьвадулел ратидал. 
2JN.1.5	Гьанже дун дуе цӏияб амру хъвалев гьечӏо, хирияй бика. Амма дица дуда гьарулеб буго нилъ цоцазе рокьейилан авалалдасанго букӏараб амру тӏубазабеян. 
2JN.1.6	Аллагьасул амруязда рекъон хьвадулел руго нилъ – гьеле гьелъулъ буго гьеб рокьиги. Авалалдасанго нужеда лъазабун букӏараб амруялъ абулеб буго нуж цоцазде рокьигун хьвадейилан.
2JN.1.7	Инсанасул къаркъала-черхгун Гӏиса Масихӏ ракьалде вачӏун вукӏинчӏилан абулел гӏемерал гьерсихъаби рачӏун руго дуниялалде. Гьедин абурав чи ккола гьерсихъанги Масихӏил тушманги. 
2JN.1.8	Воре, нужеца захӏмат баччарабщинаб билизе-тӏагӏине биччаге, нужеего щвезе кколеб кири дагьлъизе гурин. 
2JN.1.9	Масихӏил насихӏаталъ жанибе бачаралдаса къватӏивехун лъугьуневщинав чи Аллагьасде цолъуларо. Гьенив жанив чӏаравщинав чи Эменгун цолъула, Васгунги цолъула. 
2JN.1.10	Гьединаб насихӏат гьабуларев чиясе гьоболлъиги гьабуге нужеца ва нужерго къавулъе къазеги виччаге. 
2JN.1.11	Гьев къавулъе виччаравщинавги ккола гьесул квешал ишазул гӏахьалчи.
2JN.1.12	Нужехъе хъвазе жо гӏемер букӏаниги, гьанже кагъатги щакъиги нахъе лъезе хиял ккана дир. Дир хьул буго нужехъе вачӏине ва, цоцазул кӏал бихьун, кӏалъа-ралъазе. Гьелдалъун нилъер рохелги гьарзалъила.
2JN.1.13	Аллагьас тӏаса йищарай дур яцалъул лъималазулги буго дуде салам.
3JN.1.1	Иман лъуразул агьлуялъул бетӏерасдасан – хӏакълъунго дие вокьулев дир хирияв Гайиде.
3JN.1.2	Дица Аллагьасда гьарулеб буго, дир хирияв, дур рухӏ лъикӏ бугеб гӏадин, сундулъго мун лъикӏ тагийилан ва дуе сахлъи кьегийилан. 
3JN.1.3	Хӏакъабщиналъе мун ритӏухъго чӏун вугилан ва хӏакъабщинабгун хьвадулевги вугилан гьанире рачӏарал вацаз бициндал, дун цӏакъ вохана. 
3JN.1.4	Дир лъимал хӏакъабщинабгун хьвадулел ругилан рагӏиялдаса кӏудияб рохел гьечӏо дие.
3JN.1.5	Вацазе ва хасго нухлулазе дуца квербакъулеб букӏиналъулъ буго, дир хирияв, дур ритӏухълъи. 
3JN.1.6	Иман лъуразул агьлуялъе гьез нугӏлъи гьабуна жалги дуе рокьулилан. Аллагь разилъулеб хӏалалда дуца гьел нухда регӏани, дур лъикӏаб иш букӏина гьеб. 
3JN.1.7	Иман лъечӏезухъа щибниги босичӏого, Масихӏил цӏаралъе гӏоло нухда рахъун ругелъулха гьел. 
3JN.1.8	Гьединлъидал гьединал гӏадамазда квер чӏвазе ккола нилъеца, гьелгун цадахъ лъугьун хӏакъабщиналъе гӏоло хӏалтӏизе.
3JN.1.9	Дица иман лъуразул агьлуялъухъе хъван букӏана гьелъул хӏакъалъулъ, амма гьениб цевехъанлъи бокьулев Диотрефица ниж рикӏкӏунел гьечӏо. 
3JN.1.10	Гьединлъидал, дун гьениве вачӏани, дица загьир гьабила нижеда гьес лъун букӏараб бугьтан. Ва гьеб гӏечӏелъубе, гьес жинцагоги инкар гьабулеб буго нухда ругел вацал къабул гьаризе, къабул гьаризе бокьараздаги биччалеб гьечӏо ва иман лъуразул агьлуялда гьоркьоса гьел нахъе гъолел руго.
3JN.1.11	Дир хирияв, квешлъиялдаса гуреб, лъикӏлъиялдаса босе мисал. Лъикӏлъи гьабулевав ккола Аллагьасдасан лъугьарав, квешлъи гьабурасдаги Аллагь вихьичӏо.
3JN.1.12	Деметрийил хӏакъалъулъ киназго нугӏлъи гьабуна, хӏакъабщиналъгицин гьабуна гьесул хӏакъалъулъ нугӏлъи. Нижецаги гьабулеб буго гьеб нугӏлъи, дудаго лъалаха нижер нугӏлъи ритӏухъаб букӏунеблъи.
3JN.1.13	Духъе хъвазе жони гӏемер бугоан, амма щакъи-къаламалъ хъваралда гӏей гьабизе бокьун гьечӏо. 
3JN.1.14	Дир хьул буго кватӏичӏого мун вихьизе ва, цоцазул кӏал бихьун, кӏалъа-ралъазе.
3JN.1.15	Вассалам. Цӏар-цӏарккун рехсечӏониги, гьудулзабазулги буго дуде салам.
JUD.1.1	Гӏиса Масихӏил лагъ ва Якъубил вац Ягьудал рахъалдасан Аллагьас тӏаса рищаразде, Эмен – Аллагьасе рокьулезде ва Гӏиса Масихӏица цӏунун ругезде салам. 
JUD.1.2	Рекъелги, рокьиги ва Аллагьасул цӏобги цӏикӏкӏаги нужее.
JUD.1.3	Дица хӏаракат бахъана, дир хириял, нилъее насиблъараб хвасарлъиялъул хӏакъалъулъ хъвазе. Гьаб кагъат хъвачӏого рес букӏинчӏо, цохӏо нухалъ Аллагьасул халкъалъе кьураб дин цӏунун цӏидасан къеркьейилан гьаризе кколеб бугелъул. 
JUD.1.4	Аллагьас суд гьабизе жидее къадар бугел цо-цо мунапикъзаби рорчӏун руго нилъеда гьоркьоре. Аллагьас цӏоб лъеялъул Рохалил хабар гьез хисизабулеб буго, жидерго пасалъи ритӏухъ гьабизе. Гьез инкар гьабулеб буго Гӏиса Масихӏидаса – цохӏо вугев нилъер Тӏадегӏанав Парччахӏасдаса. 
JUD.1.5	Нужеда гьеб кинабго лъалеб бугониги, дие бокьун буго нужеда ракӏалде щвезабизе Мисриялда букӏараб Гӏизраилалъул халкъ Аллагьас цо нухалъ хвасар гьабунин. Цинги жинда божичӏелщинал хвезарула гьес. 
JUD.1.6	Жидее цӏан букӏараб хӏуччдаса церехун арал ва жалго руссараб бакӏги рехун тарал малаикзаби гьес абадиял рахсаца рухьун гъора бецӏлъуда чӏезарун руго, гьезие суд гьабулеб кӏудияб къо бачӏинегӏан. 
JUD.1.7	Нужеца ракӏалде щвезабе Содомги Гоморраги ва гьезда сверухъ рукӏарал шагьаралги: гьезги хъахӏбалъи гьабуна, гӏадаталдаса бахъараб къагӏидаялъ цогидаб хъублъиги гьабуна. Цогидазеги дарслъун букӏине, гьезие тамихӏлъун лъугьана абадияб цӏа. 
JUD.1.8	Доздаго релълъун гьел мунапикъзабазги жалго хъублъизарулел руго, гьелъие изну Аллагьасдасан рещтӏаниланги абун. Аллагьасул амруги рикӏкӏунеб гьечӏо гьез, малаикзабиги какулел руго. 
JUD.1.9	Тӏадегӏанав малаик Микагӏилги илбисги Муса аварагасул жаназа сабаблъун дагӏбадизе ккараб мехалъ, илбисалда гӏайиб чӏван квешаб рагӏи абичӏо гьес, «Бетӏергьанас чӏезабилин мунилан» гурони. 
JUD.1.10	Гьел гӏадамазин абуни жидедаго бичӏчӏулареб-лъалареб жо какулеб буго. Мацӏ лъалареб хӏайваналъул гӏадаб гӏакълуялдалъун жидедаго бичӏчӏулеб бугелъ ахирги хвалде рачина гьел. 
JUD.1.11	Балагьги гӏазабги гьезие! Къабилил нухдасан унел руго гьел. Жидерго хъантӏиялъ Билгӏамил гъалатӏалда нахърилълъунел руго. Къорахӏил гӏадинаб питнаялъ хвезарулел руго. 
JUD.1.12	Аллагьасе тӏагӏатги гьабун цадахъ кваназе нуж гӏодор чӏараб бакӏ, намус гьечӏого ханчӏон, хъублъизабула гьез. Гьел руго жидерго гурони агъаз гьечӏел, гьороца хъамун ун, цӏадае данделъуларел накӏкӏал гӏадин, хасалихъе тӏамах гъарал, тӏад пихъги бижуларел, кьалбалги ракъварал гъутӏби гӏадинал ва кӏицӏулго хварал гӏадинал гӏадамал. 
JUD.1.13	Гьел релълъуна гьалаглъараб ралъдада жидер инжитлъиялъул полоп тӏад барал карачалабазда, абадияб бецӏлъуде рехизе хӏукму жидее хӏадурун бугел, низам гьечӏого хьвадулел цӏвабзазда. 
JUD.1.14	Адамил анкьабилеб кьералдасан вахъарав Энохица цебеккунго гьезул хӏакъалъулъин бицунеб букӏараб: «Гьале, Бетӏергьан вачӏунев вуго аза-азар малаикзабигун цадахъ 
JUD.1.15	киназего суд гьабизе. Вачӏунев вуго Аллагьасде гӏасилъун гьез гьарурал киналго гӏасиял ишазухъ ва дандечӏун абурал киналго гӏасиял рагӏабазухъ гьезул щивав чиясе тамихӏ гьабизе». 
JUD.1.16	Цогидал какун кидаго зигардулел рукӏуна гьел, чорхол гьаваялъ малъухъе хьвадула, гӏадамазда цере чӏухӏдарула ва, жидерго мурадалде щвезе, бадибе рецц гьабула.
JUD.1.17	Нужеца, дир хириял, ракӏалде щвезабе хадубккун лъугьине бугелъул хӏакъалъулъ нилъер Тӏадегӏанав Гӏиса Масихӏил чапарзабаз щиб бицунеб букӏарабали. 
JUD.1.18	Гьез нужеда абулеб букӏинчӏищ ахирзаманалда рахъине ругин намус гьечӏел ва Аллагьасде гӏасиял жидерго къасдазда хадур унел гӏадамал? 
JUD.1.19	Гьел руго жидеца рикьи ккезабулел, мунагьаб напсалъе мутӏигӏлъулел ва Илагьияб Рухӏ жиделъ гьечӏел гӏадамал. 
JUD.1.20	Нуж, дир хириял, щулаго чӏа, нилъер бацӏцӏадаб динги цӏунун. Илагьияб Рухӏалдалъун гьари-дугӏа гьабе. 
JUD.1.21	Аллагьасе рокьулел рукӏинги лъан, цӏуне нужго. Нилъер Тӏадегӏанав Гӏиса Масихӏ рещтӏиналъухъ ралагьун чӏа, жиндирго цӏобалдалъун гьес нужее абадияб гӏумру кьела. 
JUD.1.22	Васвасалда ругездаги гурхӏа нуж. 
JUD.1.23	Цоял жужахӏалъул цӏадудаса хвасар гьаризе ккела нужеца. Цогидазда гурхӏизе ккела, амма мунагьаз хъублъизабураб гьезул ратӏлида хъвазегицин Аллагьасукьа хӏинкъа нуж!
JUD.1.24	Жиндирго къудрат загьир гьабулеб заманалда къосиналдасаги хъублъиялдасаги цӏунун, нуж рохизаризе кӏолев 
JUD.1.25	ва Тӏадегӏанав Гӏиса Масихӏидалъун нилъ хвасар гьарулев Цо вугев Аллагьасе рецц! Гьесул къуватги хӏалкӏолъиги кӏудияб буго цебеги, гьанжеги ва абадул абадиялъги. Амин!
ROM.1.1	Гьаб кагъат битӏулеб буго чапарлъун тӏаса вищарав ва Аллагьасдасан рещтӏараб Рохалил хабар лъазабизе тарав Павелица – Гӏиса Масихӏил лагъас.
ROM.1.2	Гьеб буго аварагзабазухъе рещтӏарал Тӏухьдузда цебеккунго Аллагьас загьир гьабизе рагӏи кьун букӏараб Рохалил хабар. 
ROM.1.3+ROM.1.4	Инсан хӏисабалда Давудил наслуялъул васлъун кколев, Илагьияб Рухӏалъул рахъалъ босани, кӏудияб къудраталъ хваралъуса вахъинавидал, Аллагьасул вас вукӏин загьирлъарав нилъер Тӏадегӏанав Гӏиса Масихӏил хӏакъалъулъ хабар буго гьеб. 
ROM.1.5	Гьесдалъун щвана дие баркат ва гьесие гӏоло киналго халкъазул гӏадамал божи-иманалдалъун Аллагьасе мутӏигӏлъейилан ахӏизе чапарлъи. 
ROM.1.6	Гӏиса Масихӏил умматлъун лъугьине ахӏаразда гьоркьор руго нужги.
ROM.1.7	Нилъер Эмен – Аллагьасул ва Тӏадегӏанав Гӏиса Масихӏил баркатги саламги лъеги Рималда ругел киналго Аллагьасе рокьулел гӏадамазда, иман лъуразул агьлулъун лъугьине Аллагьас тӏаса рищаразда!
ROM.1.8	Бищунго цебе – тӏолабго дуниялалда нужер божи-иманалъул цӏар тӏибитӏун бугелъул, Гӏиса Масихӏги рехсон, дирго Аллагьасе рецц гьабула дица. 
ROM.1.9+ROM.1.10	Жиндир Васасул хӏакъалъулъ Рохалил хабар тӏибитӏизабун, ракӏ-ракӏалъго дица хъулухъ гьабулеб бугев Аллагьасда лъала: щибаб дир дугӏадулъ кидаго ва нахъаса къотӏичӏого рехсола нуж. Дица Аллагьасда гьарула, гьесие бокьани, гьанжегӏаги нужехъе вачӏине рес ккагиян.
ROM.1.11	Дир гъира буго нуж рихьизе. Бокьун буго цо илагьияб хазина нужее бикьизе – нуж къвакӏун чӏезе, 
ROM.1.12	нижерги нужерги божи-иманалъ нилъер ракӏбатизабизе. 
ROM.1.13	Цогидал халкъазухъе араб мехалъ гӏадин, гьениб нужер гъотӏодасаги пихъ бетӏизе гӏоло, нужехъе вачӏине чанго нухалъ дица къасд гьабураблъиги нужеда лъачӏого хутӏизе бокьун гьечӏо, вацал, дие. Амма гьанжелъизегӏан дие квалквал ккана.
ROM.1.14	Дун налъулавлъун ккун вуго адаб бугелги гьечӏелги халкъазул, лъай бугелги жагьилалги халкъазул. 
ROM.1.15	Гьединлъидалин нужеда, ай Рималда ругезда, гьоркьоб Рохалил хабар тӏибитӏизабизе дие цӏакъ бокьун бугеб.
ROM.1.16	Дун тӏубанго божула Рохалил хабаралда. Киналго иман лъуралал – цин жугьутӏал, цинги цогидал халкъал – хвасарлъизарулеб илагьияб къудрат буго гьеб. 
ROM.1.17	Гьелъ загьир гьабула, гӏицӏго божи-иманалъухъ балагьун гурони, инсан Аллагьас ритӏухъ гьавуларевлъи. Тӏухьдузда хъван бугелъул: «Ритӏухъав инсан жиндирго божи-иманалдалъун чӏаго хутӏила».
ROM.1.18	Зобалаздасан Аллагьасул ццин рещтӏунеб буго жидер квешал ишаздалъун хӏакъабщинаб чӏинтӏизабулел гӏадамазул щибаб квешлъиялдеги пасалъиялдеги. 
ROM.1.19	Жив вукӏин гьес загьир гьабун, гьезухъе щун бугелъулха Аллагь лъаялъул гӏелму. 
ROM.1.20	Аллагь вихьунгутӏиялъул хӏикмат дуниял бижаралдаса нахъего якъинго загьирлъана, кинабго загьирлъана гьес бижанщиналдалъун. Гьеб хӏикмат ккола гьесул абадияб къудратги Бетӏергьан вукӏинги. Гьединлъидал гьездаса гӏайиб кибе инеб? 
ROM.1.21	Аллагь вукӏин лъаниги, гьесие цӏар-рецц гьабичӏо гьез. Гьезул гьодорал пикраби гӏадада ана, гӏакълу гьечӏолъиялъ гьезул ракӏалги бецлъизаруна. 
ROM.1.22	Жал гӏакъилал ругилан чӏаниги, гӏабдалзаби ратана гьел. 
ROM.1.23	Хвел гьечӏев Аллагьасе гьабичӏого, гьез гӏибадат гьабуна холел-унел гӏадамазул, хӏанчӏазул, ункъхӏатӏилал хӏайваназул ва ракьалдасан шурулел жалазул суратазе. 
ROM.1.24	Гьеб сабаблъун Аллагьас гьел кьуна жидерго рекӏелъ рижарал хъубал къасдазул кверщаликье, – гьединлъидалин жидерго чурхдуздалъун гьез цоцазе хъублъи гьабулеб бугеб. 
ROM.1.25	Аллагьасул хӏакъаб рагӏи гьез гьерсихъ хисана. Кинабго жинца бижарасе гьабичӏого (Абадияб рецц гьесие, амин!), гьес бижаралъе гьабуна тӏагӏатги гӏибадатги. 
ROM.1.26	Гьеб сабаблъун Аллагьас гьел кьуна инжитал къасдазул кверщаликье. Гьезул гьениб руччабазгицин, чӏужугӏаданалъе тӏабигӏиябги хисун, хӏалтӏизабулеб буго тӏабигӏияб гуребаб. 
ROM.1.27	Гьединго бихьиналги, руччабазулгун бусен цолъиги рехун тун, жалго жидедего хӏасрат бергьун лъугьунел руго. Бихьинчияс бихьинчиясдехун хъублъи гьабун, гьез жидедаго тӏаде цӏалеб буго гьеб къосин сабаблъун жалго мустахӏикълъараб тамихӏ. 
ROM.1.28	Аллагь лъаялъул гӏелму гӏадахъ босизе бокьичӏелъул, гьес гьел кьуна пасалъиялъул кверщаликье, – гьабизего бегьулареб жо гьез гьабизе. 
ROM.1.29	Кина-щинабго пасалъиялъулги, квешлъиялъулги, хъантӏиялъулги, ццидалги цӏун руго гьел. Жахӏда-хӏусудги, чӏвай-хъвейги, дагӏба-къецги, хӏилла-рекӏкӏги, инжитлъиги цӏикӏкӏун буго. 
ROM.1.30	Гьез мацӏ гьабула, нахъасан гаргадула, Аллагьги гьезда рихун вуго. Гьел чанкӏкӏунги руго, чӏухӏунги руго. Жалго жидецаго реццизе ва квешлъи ургъизе махщелги буго гьезул, эбел-инсухъги гьел гӏенеккуларо. 
ROM.1.31	Гьезда намус гьечӏо, рекӏелъ гурхӏел гьечӏо, рахӏмуги гьечӏо. 
ROM.1.32	Гьедин хьвадарав чи чӏвазе кколилан Аллагьасул амру букӏин лъаниги, жидецаго квешлъи гьабураб гӏечӏого, гьеб гьабулел цогидалги реццула гьез.
ROM.2.1	Ле, чияда гӏайиб чӏвалев чи, щив мун ватаниги, дуда тӏаса гӏайиб кибего унаро. Цогидазда гӏайиб чӏвалеб бугони, дудаго гӏайиб чӏвалев чи ккола мун. Цогидазда гӏайиб чӏвалаго, дуцагоги гьабулеб бугелъул гьебго жо. 
ROM.2.2	Нилъеда лъала гьедин хьвадулел гӏадамазе Аллагьасул тамихӏ ритӏухъаб букӏин. 
ROM.2.3	Ле, цогидазда гӏайибги чӏван, гьебго жо дуцаго гьабулев чи, дуда ракӏалде кколищ Аллагьасул тамихӏалдаса ворчӏилилан? 
ROM.2.4	Аллагь цӏоб гӏатӏидав, гурхӏел-рахӏму бугев ва сабруяв вукӏиналъищ дур рекӏелъе хӏинкъи лъугьунеб гьечӏеб? Аллагьасул цӏобалъ мун тавбуялде гьесизавулев вукӏин лъаларищ дуда?
ROM.2.5	Амма дур чанкӏкӏиялъги ракӏбицалъиялъги дулъго цӏикӏкӏинабулеб буго Аллагьасул ццин бахъин. Гьеб дуда лъала Аллагьасул ритӏухъаб тамихӏги ццин бахъинги загьирлъулеб къоялъ. 
ROM.2.6	Щивав чиясул ишазда рекъон гьабила Аллагьас хӏукму. 
ROM.2.7	Лъикӏлъи гьабиялда тӏадчӏеялдалъун лъикӏаб цӏарги, шапакъатги, хвелгьечӏолъиги тӏалаб гьабурасе гьес абадияб гӏумру насиб гьабила. 
ROM.2.8	Жидеего пайдаялъе хӏалтӏулезде ва, хӏакъабщиналъухъ гӏенеккичӏого, квешабщиналъухъ гӏенеккаразде Аллагьасул ццин гьалаглъила. 
ROM.2.9	Жугьутӏаздаса байбихьун цогидал халкъазде щвезегӏан гӏадамазда гьоркьоса квешлъи гьабунщинасе – гӏазабги гӏакъубаги! 
ROM.2.10	Жугьутӏаздаса байбихьун цогидал халкъазде щвезегӏан гӏадамазда гьоркьоса лъикӏлъи гьабунщинасе – цӏарги, реццги, саламалъиги! 
ROM.2.11	Аллагьасул цӏадираби ритӏухъал ругелъулха!
ROM.2.12	Мусал Къанун лъалелдего мунагь гьабурасе тамихӏ гьабула Къануналде балагьичӏого, Къанун лъан хадуб мунагь гьабурасе тамихӏ гьабула Къануналде балагьун. 
ROM.2.13	Къанун цӏалулеб рагӏараб гӏоларо, гьелда рекъон хьвадизеги ккола – Аллагьас ритӏухъавлъун рикӏкӏине. 
ROM.2.14	Къанунго лъаларел гӏадамаз, Къанун лъачӏониги, жидерго гӏакълу нахъгӏунтӏун тӏуразарула Къануналъул амруял. 
ROM.2.15	Къануналда бугебаб жидер рекӏелъ хъван бугеблъи бихьизабула гьезул намусалъ: гьезулъ рижула цо-цо мехалда жидедаго гӏайиб чӏвалел, цо-цо мехалда жалго ритӏухъ гьарулел пикраби. 
ROM.2.16	Дица тӏибитӏизабулеб бугеб Рохалил хабаралда рекъон, Масихӏ Гӏисадалъун Аллагьас суд гьабулеб къоялъ къватӏир чӏвазарила киназулго балъгоял къасдал.
ROM.2.17	Мун жугьутӏав вугилан рикӏкӏуна дуца, Къануналъ мун хвасар гьавилилан ракӏчӏун вукӏуна, Аллагь нижехъан вугилан веццардула, 
ROM.2.18	дуда лъала гьесул амруял кинал ругелали, Къануналдалъун битӏараб нух тӏаса бищизеги ругьунлъана мун. 
ROM.2.19	Дур ракӏчӏун буго бецал чагӏи дуца хадур цӏалел ругин, бецӏлъуда ругезе канлъиги кьолеб бугин, 
ROM.2.20	гӏакълу гьечӏел кантӏизарулелги ругин. Дуда лъикӏго лъалин кинабго гӏелмуги хӏакъабщинабги жиндилъ камиллъараб Къанун. 
ROM.2.21	Дуца цогидазда малъула – дудаго щайха малъулареб? Цӏогьодугейилан малъула – мунго щайха цӏогьодулев? 
ROM.2.22	Хъахӏбалъи гьабугейилан абула – дуцаго щайха хъахӏбалъи гьабулеб? Гьересиаллагьзаби дуда рихарал руго – гьел жанир ругел храмал щайха дуца талавур гьарулел? 
ROM.2.23	Дуе Къанун рещтӏун бугилан веццарула мун, амма дуца гьеб Къанун хвезабула ва гьелдалъун Аллагь хӏакъир гьавула. 
ROM.2.24	Тӏухьдузда хъван бугелъул: «Нуж сабаблъун мажусияз Аллагь какулев вуго».
ROM.2.25	Сунат гьабиялъул дуе пайда буго, Къануналъ малъухъе мун хьвадулев вугони. Дуца Къанун хвезабулеб бугони, сунатго гьабичӏев гӏадинав чи гурищ мун кколев? 
ROM.2.26	Цогидал халкъазул чи Къануналъ малъухъе хьвадулев вугони, сунат гьабурав чи гӏадин къабул гьавуларищ Аллагьас гьевги? 
ROM.2.27	Чорхол лага къотӏун сунат гьабичӏониги, Къануналда рекъон хьвадулел цогидал халкъазул гӏадамаз гӏайиб чӏвала дуда, хъвараб Къанунги рещтӏарав, сунатги гьабурав, амма Къануналда рекъон хьвадуларев чи вугилан. 
ROM.2.28	Чорхол лага къотӏун сунат гьабуравщинав ва тӏасан вихьизе жугьутӏавилан кколевщинав чи жугьутӏав гуро. 
ROM.2.29	Унго-унгояв жугьутӏав ккола жаниса жив жугьутӏавлъунги вугев ва жиндир рекӏелъ, Къануналъул хӏарпаздалъун гуреб, Илагьияб Рухӏалдалъун сунатги гьабурав чи. Гьединав чиясе рецц, гӏадамаздасан гуреб, Аллагьасдасан букӏуна.
ROM.3.1	Гьедин батани, жугьутӏал цогидал халкъазул гӏадамаздаса сундалъунха тӏокӏал ругел? Сунат гьабиялъул пайда бугебищ? 
ROM.3.2	Бугебха, бугизеги батӏи-батӏияб пайда буго! Тӏоцебесеб – Аллагьас жиндирго рагӏул божилъи жугьутӏазде гьабуна. 
ROM.3.3	Гьезул цо-цояз гьеб божилъи хвезабуни? Гьезул божуда рекӏкӏ сабаблъун, Аллагьас жиндирго рагӏи хвезабулебищ? 
ROM.3.4	Киданиги гьабуларо! Аллагьас киданиги хвезабуларо жиндирго рагӏи, хӏатта киналго гӏадамал гьерсихъабилъун лъугьанигицин. Тӏухьдузда хъван буго: «Щиб Дуца абуниги, гьеб хӏакъаб букӏина, Дуде гӏайиб гӏунтӏизабурасдасаги Мун бергьина».
ROM.3.5	Нилъер квешал ишаз Аллагьасул ритӏухълъи якъинго загьир гьабулеб бугони, гьелда щибиланха абилеб? Нилъее тамихӏ ритӏухъго гьабулеб гьечӏин Аллагьасиланищ абилеб? (Дица гьеб гьикъулеб буго инсанасулаб гӏакълуялда нахъвилълъун.) 
ROM.3.6	Гьедин абизе бегьуларо! Гьедин бугони, Аллагьас гӏаламалъего суд кин гьабилеб?
ROM.3.7	Дир квешал ишаз Аллагьасул хӏакъикъат жеги цӏикӏкӏун загьир гьабулеб бугони, гьелдалъун Аллагьасе реццги жеги цӏикӏкӏунеб бугони? Гьеб сабаблъун мунагьалъукье кканилан Аллагьас дие тамихӏ гьабизе бегьилищ? 
ROM.3.8	«Гьедин батани, рачӏаха квешлъи гьабизе, цинги гьеб лъикӏлъиялде сверизе!» – ян абизе бегьилищ? (Цо-цо дун какизе бокьарал гӏадамаз хӏакъикъаталдаги абула дица гьедин гьабизе малъулеб бугилан. Гьезие насиблъила мустахӏикъаб тамихӏ!)
ROM.3.9	Нижее, жугьутӏазе, тӏокӏлъи гьечӏебищха? Гьечӏо! Дица бичӏчӏизабунагури, жугьутӏалги цогидал халкъалги – киналго мунагьалъул кверщаликь ругилан. 
ROM.3.10	Тӏухьдузда хъван буго:
ROM.3.10	«Цониги муъминчи гьечӏо,
ROM.3.10	цохӏониги гьечӏо.
ROM.3.11	Цониги бичӏчӏулев чиги гьечӏо,
ROM.3.11	лъицаниги Аллагь валагьулев гьечӏо.
ROM.3.12	Киназго Аллагьасде мугъ рехун буго,
ROM.3.12	киналго квешлъун руго.
ROM.3.12	Лъикӏлъи гьабулев чиго гьечӏо,
ROM.3.12	цохӏониги гьечӏо.
ROM.3.13	Рагьараб хобалда релълъуна гьезул мукъулукъ,
ROM.3.13	гьезул мацӏалтӏаги гьереси буго.
ROM.3.13	Борхьил загьру буго гьезул кӏутӏбузда.
ROM.3.14	Ццидалги хьандеялъулги цӏун буго гьезул кӏал.
ROM.3.15	Би гӏодобе тӏезе гӏедегӏула гьезул бохдул,
ROM.3.16	Гьел щванщиналъуб чӏунтиги чӏунтелалги руго.
ROM.3.17	Ракълил нух лъаларо гьезда.
ROM.3.18	Аллагьасукьа хӏинкъизе бокьулеб гьечӏо гьезие».
ROM.3.19	Кинабго Къануналъ абулеб бугебщинаб Къануналда рекъон хьвадулезе бихьизабураб букӏин лъала нилъеда, – гьединлъидал жинда гӏайиб гьечӏилан лъицаниги кӏал ричӏизе бакӏ гьечӏо, Аллагьасда цебе тӏолабго гӏаламалда гӏайиб чӏвалеб буго гьелъ. 
ROM.3.20	Къануналъ малъухъе хьвадунилан цониги чи Аллагьас ритӏухъавлъун рикӏкӏунаро. Нилъер мунагь щиб жояли бихьизаби гурони, цоги щибха гьелдаса бугеб?
ROM.3.21	Амма гьанже нилъее рагьана гьеб, Къануналъухъго балагьичӏого, Аллагьасда цере ритӏухълъулеб нух. Къануналъги аварагзабазги цебеккунго бицун букӏараб нухин гьеб. 
ROM.3.22	Гӏиса Масихӏиде иман лъеялдалъун Аллагьас насиблъизабураб ритӏухълъи ккола гьеб. Щивниги ватӏа гьавичӏого, кинавго иман лъурав чиясе загьирлъана гьеб нух. 
ROM.3.23	Киналго мунагьалъукье ккун рукӏана, киналго махӏрумлъун рукӏана Аллагьасдасан рещтӏараб Нуралдаса. 
ROM.3.24	Цинги, Гьесул баркат лъун, чӏобого щвана нилъее Аллагьасда цере ритӏухълъи. Масихӏ Гӏисадалъун рецӏел щведалин гьел ритӏухълъарал. 
ROM.3.25	Аллагьас гьев къурбанлъун гьавуна, гӏадамазул мунагьал гьесул биялдалъун ва гьесде иман лъеялдалъун чуризе. Цебе, жинца гьел хӏехьон рукӏараб заманалда, гьез гьарурал мунагьазда тӏасаги лъугьун, жиндирго ритӏухълъи загьир гьабуна Аллагьас. 
ROM.3.26	Живго ритӏухъав вукӏин ва Гӏисаде иман лъурал гӏадамал жинца ритӏухъ гьарулеллъиги бихьизабуна гьес гьанже. Гьеле гьедин загьир гьабуна Аллагьас живго ритӏухъав вукӏин.
ROM.3.27	Сундасаха гьанже нилъ чӏухӏизе бегьулел? Сундасаниги чӏухӏизе бегьуларо. Чӏухӏизе жо щибха нилъер бугеб? Лъикӏал ишалищ? Гуро, – нилъерго божи-иман! 
ROM.3.28	Мусал Къанун цӏуниялдалъун ритӏухълъичӏониги, божи-иманалдалъун инсан ритӏухълъулевлъи чӏезабулеб буго нижеца. 
ROM.3.29	Аллагь гӏицӏго жугьутӏазул Аллагьищ? Цогидал халкъазулги Аллагь гурищ гьев? У, цогидал халкъазулги Аллагь вуго гьев. 
ROM.3.30	Аллагь цо вуго, сунат гьабуравги божи-иманалдалъун ритӏухълъизавулев, сунат гьабичӏевги – гьединго божи-иманалдалъун ритӏухълъизавулев. 
ROM.3.31	Божи-иманалъе гӏоло Мусал Къанун нахъчӏвалебищха нилъеца бугеб? Гьечӏо! Къанун гучлъизабулеб буго нилъеца.
ROM.4.1	Нилъер зурияталъул эмен Ибрагьимил хӏакъалъулъ щибилан нилъеца абилеб? Щиб гьесие загьирлъараб? 
ROM.4.2	Ибрагьим жиндирго лъикӏал ишаздалъун ритӏухълъаравани, Аллагьасда цеве гурев, гӏадамазда цеве чӏухӏизе бегьилаан гьев. 
ROM.4.3	Тӏухьдузда щиб хъван бугеб? «Ибрагьим Аллагьасда божана, гьединлъидал гьес гьевги жиндие ритӏухъав чилъун рикӏкӏана».
ROM.4.4	Сайигъат гуро хӏалтӏухъанасе кьолеб мухь – гьесие кколеб харж буго. 
ROM.4.5	Амма инсанас, жиндирго ишазда гуреб, мунагьазул цӏуралги ритӏухъаллъун гьарулев Аллагьасде лъураб иманалда мугъчӏвалеб бугони, гьесул божи-иман сабаблъун, Аллагьас гьев рикӏкӏуна жиндие ритӏухъав чилъун. 
ROM.4.6	Ишазухъ балагьичӏого, ритӏухъал чагӏилъун рикӏкӏаразде Аллагьасул баркат рещтӏиналъул бицунаго, гьебго жо абулеб буго Давудицаги:
ROM.4.7	«Гьардарал гурищ жидер мунагьги чурарал хӏакъалда тӏасаги лъугьарал чагӏи. 
ROM.4.8	Гьардарав гурищ жиндир мунагь Бетӏергьанас бахчарав чи».
ROM.4.9	Гӏицӏго сунат гьабуразейищха гьеб баркат щолеб, сунат гьабичӏезе щоларебищ? Дица бицана Ибрагьимил божи-иман сабаблъун рикӏкӏанин Аллагьас гьев жиндие ритӏухъав чилъун. 
ROM.4.10	Кида гьеб букӏараб – гьес сунат гьабилелдейищ, гьабун хадубищ? Сунат гьабун хадуб гуреб, сунат гьабилелдего букӏана гьеб. 
ROM.4.11	Сунат гьабилелдего, божи-иманалъухъ балагьун, гьев ритӏухъ гьавуна Аллагьас. Ритӏухъав вукӏиналъул мугьру гӏадинаб гӏаламатлъун лъугьана цинги Ибрагьимил сунат. Иман лъуразда гьоркьоса киналго сунат гьабичӏезулги эменлъун лъугьана Ибрагьим, божи-иманалъухъ балагьун Аллагьас гьел ритӏухълъизаридал. 
ROM.4.12	Гьединго сунат гьабуразулги эмен вуго Ибрагьим. Сунат гьабурал рукӏин гуребги, гьел Ибрагьимил нухдасан ана, сунат гьабилелдего гьесулъ букӏараб божи-иман гьезулъги букӏиндал.
ROM.4.13	Къанун цӏуниялдалъун гуреб, божи-иманалдалъун Ибрагьим ритӏухълъизавидал, гьаб дуниял нужее насиблъизабилин рагӏи кьун букӏана Аллагьас Ибрагьимиеги гьесул наслуялъеги. 
ROM.4.14	Гӏицӏго Къануналъ малъухъе хьвадулезе гьеб рагӏи кьун букӏарабани, божи-иманалъул щибго пайда букӏинароан, кьураб рагӏиги гӏадада ккелаан, 
ROM.4.15	Къануналъ Аллагьасул ццин бахъинабулелъул, Къанун гьечӏеб бакӏалда такъсирги букӏунаро.
ROM.4.16	Гьединлъидал гьеб рагӏи кьеялъе сабаблъун божи-иман лъугьана ва гьел мустахӏикълъичӏеб сайигъатлъун букӏана. Гьедин кьураб рагӏи хвезабиларилан къотӏиги гьабуна Аллагьас Ибрагьимил наслуялъе: Къануналъ малъухъе хьвадулезе ва Ибрагьимил божи-иманалъул нух ккуразе. Нилъер киназулго эмен вуго гьев. 
ROM.4.17	Тӏухьдузда хъван бугелъул: «Дица мун гӏемерал халкъазул эменлъун гьавила». Гьес иман лъурав Аллагьасда цеве нилъер эмен вуго Ибрагьим. Хварал чӏаголъизарулев, гьечӏелъуса щибгоги букӏинабулев Аллагьин гьев!
ROM.4.18	Хьул къотӏараб мехалъги хьул лъун божана Ибрагьим Аллагьасда. Гьединлъидал гӏемерал халкъазул эменлъун лъугьана гьев: «Дур наслуялъул гӏадамал цӏвабигӏан гӏемер рукӏина», – ян Тӏухьдузда хъварабги ритӏухълъун. 
ROM.4.19	Нусго соналде вахунев вугев жиндир чорхол чӏаголъи хун букӏиналъул ва лъимер ургьиб хулулареб херлъиялде ян Сарат йикӏиналъул пикру гьабичӏого, божи-иман загӏиплъизе биччачӏо гьес. 
ROM.4.20	Аллагьас кьураб рагӏи холилан ракӏалдецин ккечӏого, божи-иманалъулъ щулалъана ва Аллагьасе рецц гьабуна. 
ROM.4.21	Кьураб рагӏи тӏубазабизе къуват Аллагьасул букӏиналда щибго щаклъи гьечӏого божана. 
ROM.4.22	Гьеле гьединлъидал Аллагьас «гьевги жиндие ритӏухъав чилъун рикӏкӏана».
ROM.4.23	Гӏицӏго гьесул хӏакъалъулъ гуро хъван ругел «ритӏухъав чилъун рикӏкӏана» абурал гьел рагӏаби. 
ROM.4.24	Аллагьас ритӏухъал чагӏилъун рикӏкӏине ругел ва Тӏадегӏанав Гӏиса хваралъуса вахъинавурав Аллагьасда божулел нилъер хӏакъалъулъгийин. 
ROM.4.25	Нилъер мунагьал чуриялъе гӏоло хвалде ана Гӏиса ва нилъ ритӏухълъизариялъе гӏоло Аллагьас чӏаголъизеги гьавуна.
ROM.5.1	Божи-иманалдалъун ритӏухълъизарун ругелъул, нилъер Тӏадегӏанав Гӏиса Масихӏидалъун Аллагьгунги рекъана нилъ. 
ROM.5.2	Гьесдалъун кӏвана нилъеда божи-иман сабаблъун гьанже нилъее бугеб баркаталъе мустахӏикълъизе. Аллагьасул къудраталъулъ нилъееги гӏахьаллъи щвелилан бугеб хьулалдаса рохун руго нилъ. 
ROM.5.3	Гьелдаса гуребги, гӏазаб-гӏакъубаялдасаги рохун руго, гӏазаб-гӏакъубаялъ сабру кьолеблъиги лъан. 
ROM.5.4	Сабруялъ рачуна къо хӏехьеялде, къо хӏехьеялъ рачуна хьул лъеялде, 
ROM.5.5	хьул гӏадада кколаро – нилъеде рещтӏинабураб Илагьияб Рухӏалдалъун Аллагьас нилъер рекӏелъе рокьи чвахизабулеб бугелъул.
ROM.5.6	Жеги нилъ загӏипго рукӏаго, Аллагьас болжал цӏараб заманалда, Масихӏ хвана мунапикъзабазул мунагьал сабаблъун. 
ROM.5.7	Муъминчиясе гӏолоцин хвалде чи инадай? Лъикӏав инсанасе гӏоло холев чи вукӏинеги бегьула. 
ROM.5.8	Амма Аллагьас бихьизабуна гьесие нилъ рокьулеллъи: мунагьазул цӏун нилъ ругеб мехалда, нилъее гӏоло хвана Масихӏ.
ROM.5.9	Гьесул би гӏодобе тӏедалин нилъ гьанже ритӏухълъарал. Аллагьасул ццидадасаги кигӏан цӏикӏкӏунха гьес нилъ хвасарлъизарилел! 
ROM.5.10	Аллагьасул тушбабилъун нилъ рукӏараб заманалда, гьесул Вас хвей сабаблъун, рекъел ккана гьесдаги нилъедаги гьоркьоб. Рекъел ккун хадуб кигӏан цӏикӏкӏунха нилъ хвасарлъилел гьев чӏаголъи сабаблъун. 
ROM.5.11	Тӏадежоялъеги нилъ ракълиде рачарав нилъер Тӏадегӏанав Гӏиса Масихӏидалъун Аллагьас тӏуразарурал ишаздаса рохунги руго нилъ.
ROM.5.12	Гьаб дуниялалде мунагь цо инсан сабаблъун бачӏана, мунагь сабаблъун хвелги бачӏана. Киназго мунагь гьабидал, хвелги киназдего бачӏана. 
ROM.5.13	Мусал Къанун рещтӏиналдего букӏана дуниялалда мунагь. Амма Къанун гьечӏеб бакӏалда мунагь мунагьлъун рикӏкӏунаро. 
ROM.5.14	Адамидаса бахъараб Мусаде щвезегӏан киналго хвалил квачӏикь рукӏана, Адамица гӏадинаб мунагь гьабичӏелгицин. Нахъа вачӏине вугесул сипат-суратлъун вукӏана Адам.
ROM.5.15	Аллагьасул баркат мунагьалде данде кквезе бегьуларо. Цо инсанасул мунагь сабаблъун гӏемерал гӏадамал хвана. Кигӏан гӏемерав чиясеха баркат щвараб цо инсан, ай Гӏиса Масихӏ сабаблъун. 
ROM.5.16	Цо инсанас гьабураб мунагь Аллагьасул баркаталде данде кквезе бегьуларо. Цохӏо мунагьалдаса хадуб судги гьабуна, тамихӏги гьабуна. Амма гӏемерал мунагьазда хадуб, тӏубанго ритӏухълъизарун, баркатги рещтӏана. 
ROM.5.17	Цо инсанас гьабураб цохӏо мунагь сабаблъун хвалие ханлъи щвараб батани, цо инсан, ай Гӏиса Масихӏ сабаблъун кигӏан гӏемерал гӏадамазеха парччахӏлъи щвезе бугеб! Гьарзаго Аллагьасул баркатги щварал ва чӏорого ритӏухълъизеги гьарурал гьел гӏадамазе чӏаголъи насиблъила.
ROM.5.18	Хӏакъикъаталдаги, цо инсанасул мунагь сабаблъун, гӏемерал гӏадамазе суд гьабуна. Гьединго, цо инсанасул лъикӏаб иш сабаблъун, киналго гӏадамал ритӏухълъана ва гьезие чӏаголъиги щвана. 
ROM.5.19	Аллагьасухъ гӏенеккичӏев цо инсан сабаблъун гӏемерал гӏадамал мунагьалъукье ккарал гӏадин, Аллагьасухъ гӏенеккарав цо инсан сабаблъун гӏемерал гӏадамал ритӏухълъизарила. 
ROM.5.20	Къанун рещтӏана такъсир цӏикӏкӏине. Амма мунагь цӏикӏкӏараб бакӏалда гӏемерго цӏикӏкӏана Аллагьасул баркатги. 
ROM.5.21	Инсан хвезавулеб мунагьалъ ханлъи гьабулеб букӏараб гӏадин, гьанже Аллагьасул баркаталъги ханлъи гьабила, нилъер Тӏадегӏанав Гӏиса Масихӏидалъун нилъ ритӏухълъизе ва абадияб гӏумруги насиблъизе.
ROM.6.1	Цоги щиб дица абилеб? Аллагьасул баркат цӏикӏкӏине бокьани, церего гӏадин мунагьал гьаризе кколинищ? 
ROM.6.2	Кколаро! Мунагьалъе хвана нилъ! Гьанжеги мунагьал гьаризе бегьилищ нилъеца? 
ROM.6.3	Яги нужеда кӏочонищ тараб Гӏиса Масихӏгун цолъизе нилъ лъадаца чурараб заман? Гьеле гьедин нилъги лъадаца чуридал, гьесул хвел нилъееги гӏахьалаблъун лъугьана. 
ROM.6.4	Лъадаца чурун хвел гӏахьалаблъун гьабидал, гьесда цадахъ хабалъги рукъана нилъ. Инсул кӏудияб къудраталдалъун хваралъуса вахъинавурав Масихӏида релълъун, гьанже нилъедаги кӏола цӏияб гӏумру гьабизе.
ROM.6.5	Гьедин Масихӏил хвелалдалъун нилъ гьевгун цолъун ругони, гьайгьай, чӏаголъизариялдалъунги цолъила нилъ гьевгун. 
ROM.6.6	Нилъеда лъала цеве нилъелъ вукӏарав инсан гьесда цадахъ хъанчида ван хваравлъи – нилъелъ бугеб мунагьалъул къуват лъугӏизе ва мунагьалъул лагъзаллъун нилъ хутӏунгутӏизе. 
ROM.6.7	Хварав чиясда тӏад мунагьалъ ханлъи гьабуларелъулха!
ROM.6.8	Нилъ божула, Масихӏида цадахъ хведал, гьесда цадахъ чӏаголъизе рукӏиналдаги. 
ROM.6.9	Нилъеда лъала хваралъуса вахъинавурав Масихӏ тӏокӏав хвезе гьечӏевлъи. Хвалил кверщел хутӏичӏо гьесда тӏад. 
ROM.6.10	Гьев цо нухалда хвана, мунагьалъе хвана гьев. Гьанже гьев чӏаго вуго, Аллагьасда цеве чӏаго вуго. 
ROM.6.11	Гьедин нужецаги нужго рикӏкӏе, Масихӏиде цолъун, мунагьалъе хвараллъун, Аллагьасда цере чӏагояллъун.
ROM.6.12	Гьединлъидал хвалил кверщаликь бугеб нужер чорхолъ мунагьалъ ханлъи гьабизе биччаге. 
ROM.6.13	Нужер чорхол лугби мунагьалъул кверщаликье ккезе риччаге, квешлъи гьабизе квалквадулеб ярагълъун ккезе риччаге гьел. Хвел тӏаса инабун чӏаголъиялде рачарал Аллагьасда кодоре кье нужго ва ритӏухълъиялъе квалквадулеб ярагълъун нужер чорхол лугбиги кье. 
ROM.6.14	Мунагьалъ нужеда тӏад кверщел гьабизе бегьуларо, щайгурелъул Къануналъул кверщаликь гурел, Аллагьасул баркаталъул кверщаликь ругелъул нуж.
ROM.6.15	Щибха гьанже гьабизе кколеб? Къануналъул кверщаликь гьечӏого, Аллагьасул баркаталъул кверщаликь ругелъул, мунагьалищ гьарилел? Гьариларо! 
ROM.6.16	Цо лъиениги мутӏигӏлъун, гьесие лагълъи гьабулеб бугони, хӏакъикъаталдаги нуж гьесул лагъзаллъун лъугьунеллъи лъаларищ нужеда? Нужее буго кӏиго нух: хвалде рачунеб мунагьалъе мутӏигӏлъи яги жиб сабаблъун Аллагьас инсан ритӏухълъизавулеб мутӏигӏлъи. 
ROM.6.17	Кидаялиго нуж мунагьалъул лагъзаллъун рукӏарал ратаниги, Аллагьасе рецц, нужеца ракӏ-ракӏалъ къабул гьабуна дица малъарабщинаб. 
ROM.6.18	Нуж мунагьалдаса тархъанлъана ва ритӏухълъиялъул лагъзаллъун лъугьана.
ROM.6.19	Нужер напс жеги загӏипго бугелъул, нужеда гьеб дица гӏадатияб мацӏалда бицунеб буго. Нужер чорхол лугбуз хъублъиялъе, квешлъи-пасалъиялъе лагълъи гьабулеб букӏараб гӏадин, гьанже гьел тӏаме нуж рацӏцӏалъизарулев Аллагьасе лагълъи гьабизе. 
ROM.6.20	Мунагьалъул лагъзаллъун ругеб заманалда рацӏцӏалъиялъул кверщаликьа рорчӏун рукӏана нуж. 
ROM.6.21	Гьанже нужго намуслъулел дол ишаздаса щиб пайда ккараб нужее доб мехалда? Хвалдейин додинал ишаз рачунел! 
ROM.6.22	Амма гьанже мунагьалдаса тархъанлъараб ва Аллагьасул лагъзаллъун лъугьараб мехалда нужее ккараб пайдаялъ хӏалалаб-бацӏцӏадаб гӏумруялде рачуна. Ва ахиралда абадияб гӏумруялдеги рачуна! 
ROM.6.23	Хвел буго мунагьалъухъ кьолеб мухь, амма абадияб гӏумру буго нилъер Тӏадегӏанав Масихӏ Гӏисаде цолъарал нилъее Аллагьасул сайигъат.
ROM.7.1	Дица бицунеб бугеб жо нужеда бичӏчӏила, вацал, Къанун щибали нужеда лъалелъул. Инсан чӏаго вугебгӏан заманалда гурони, Къануналъ гьесда тӏад кверщел гьабуларо. 
ROM.7.2	Масала, Къануналъ лъади жиндирго росасдехун юхьун йикӏуна гьев чӏаго вугебгӏан заманалда. Гьев хваравго, гьей эркенлъула ригьнал рахъалъ Къануналъул рихьизарияздаса. 
ROM.7.3	Рос чӏаго вукӏаго гьей цогидасда цадахъ йигони, зина гьабулеб бугин гьелъилан абула. Амма рос хведал гьей эркенлъула Къануналъул кверщелалдаса. Цогидасе аниги, зина гьабулеб бугин гьелъилан абуларо.
ROM.7.4	Гьединго нужги хвана, вацал, гьеб Къануналъе, – Масихӏил чорхол лагалъун лъугьун, нуж цогидасухъе, ай хваралъуса вахъинавурасухъе, ине, цинги лъикӏал ишаздалъун Аллагьасе хъулухъ гьабизе. 
ROM.7.5	Мунагьаб напсалъ нилъеда тӏад кверщел гьабулеб букӏараб заманалда, Къануналъ квешал къасдазул къуват цӏикӏкӏинабулаан нилъер чурхдузулъ, нилъер ишаздалъун хвалие хъулухъги гьабулаан. 
ROM.7.6	Амма кидаялиго нилъ асирлъуда чӏезарун рукӏараб мунагьалъе гьанже нилъ хун ругелъул, Къануналдаса эркенлъана, – хъван кьураб Къануналъ бихьизабураб басрияб нухдасан инчӏого, Рухӏалъ бихьизабураб цӏияб нухдасан ун, Аллагьасе гӏибадат гьабизе.
ROM.7.7	Щибиланха гьанже абилеб? Къанун мунагьазул иццлъун кколиланищ абилеб? Абиларо! Къанун букӏинчӏебани, мунагь щиб жояли лъалароан дида. Масала, дида лъалароан, жахӏда-хӏусуд щиб жояли: «Жахӏда-хӏусуд гьабуге!» – ян абураб амру Къануналда батичӏебани. 
ROM.7.8	Гьеб амруги хӏалае ккун, мунагьалъ дир жахӏдаяб рекӏелъ рижизаруна цогидазул бугебщинаб диеги щвелародайилан абурал пикраби. Къанун гьечӏони, мунагь хвараб жо буго. 
ROM.7.9	Къанун гьечӏеб заманги букӏана дир гӏумруялъулъ, амма Къануналъул амру рещтӏараб мехалъ, мунагь чӏаголъана, дун хвана. 
ROM.7.10	Амру рещтӏун букӏана дун чӏаголъизавизе, гьелъин абуни, дун хвалде вачана. 
ROM.7.11	Амруялъ кьураб ресалдаса пайдаги босун, гьеб мунагьалъин дун гуккарав ва, амруги хӏалае ккун, дун хвезавурав. 
ROM.7.12	Къанунги бацӏцӏадаб буго, Аллагьасул амруги бацӏцӏадаб, ритӏухъаб ва лъикӏаб буго.
ROM.7.13	Лъикӏаб жоялъ дун хвезавуниланищ дица абулеб бугеб? Гьечӏо! Мунагьалъ гьабуна гьеб, гьедин жиндирго квешлъиги загьир гьабуна гьелъ. Мунагьалъ хвезавуна дун, лъикӏаб жоялдаса пайдаги босун. Гьединаб къагӏидаялъ Аллагьасул амруялъ квербакъана мунагь бищунго гӏасияб жо букӏин загьирлъизе.
ROM.7.14	Нилъеда лъала Къанун илагьияб букӏин, дунин абуни, холев-унев чи вуго, мунагьалъе лагълъун вичунги вуго. 
ROM.7.15	Дидаго бичӏчӏулеб гьечӏо дие щиб бокьун бугебали. Диего бокьараб дица гьабуларо, рекӏее рихараб гьабун батула. 
ROM.7.16	Диего бокьулареб жо дица гьабулеб бугони, гьелъул магӏна ккола Къанун лъикӏаб жо букӏин дида бичӏчӏулеб бугеблъи. 
ROM.7.17	Хӏакъикъаталда дица гуро квешлъи гьабулеб, гьеб гьабула дилъ бугеб мунагьалъ. 
ROM.7.18	Дида лъала дир напсалъ биччалеб гьечӏеблъи дица лъикӏлъи гьабизе: лъикӏлъи гьабизе дие бокьаниги, дихъа гьеб лъугьунаро. 
ROM.7.19	Дица гьабулеб бугеб иш доб дие гьабизе бокьун бугеб лъикӏаб иш кколаро. Дицаго гьабизе бокьун гьечӏеб квешлъиги гьабулеб буго дица. 
ROM.7.20	Гьединаб къагӏидаялъ диего бокьулареб жо дица гьабуни, гьеб дица гьабураблъун кколаро, дилъ бугеб мунагьалъ гьабула гьеб.
ROM.7.21	Хӏасил, дие загьирлъана инсанасул хасият: лъикӏлъи гьабизе бокьараб мехалъ, квешлъи гьабун бахъун кколеб буго. 
ROM.7.22	Аллагьасул Къануналдаса бохун букӏуна дир ракӏ. 
ROM.7.23	Амма дида лъала дир чорхол лугбузул хасият батӏияб букӏин. Гьеб дир гӏакълуялда дандечӏола. Дир чорхол лугбузул гьеб хасият сабаблъун гьабураб мунагьалъул асирлъунги ккана дун.
ROM.7.24	Дидаса талихӏ къосарав чиго вугодай! Дун хвалде вачунеб чорхол хасияталдаса лъица дун хвасар гьавилев? 
ROM.7.25	Нилъер Тӏадегӏанав Гӏиса Масихӏидалъун дун хвасар гьавулев Аллагьасе рецц!
ROM.7.25	Дир гӏакълуни Аллагьасул Къануналъул лагъ буго. Амма дир мунагьаб напс мунагьаб хасияталъул лагъ буго.
ROM.8.1	Гӏиса Масихӏиде цолъаразе тамихӏ гьечӏо гьанже. 
ROM.8.2	Гӏиса Масихӏидалъун чӏаголъизарулеб Рухӏалъул къануналъ тархъан гьавуна дун мунагьалъулги хвалилги къануналдаса. 
ROM.8.3	Нилъер мунагьаб напс загӏипаб бугелъул, Къануналда гьабизе кӏвечӏебги Аллагьас гьабуна. Инсанасул мунагьаб черхалда релълъараб черх бугев жиндирго Вас витӏана гьес мунагьал чуриялъе къурбанлъун. Гьедин тамихӏ гьабуна Аллагьас инсанасулъ бугеб мунагьалъе. 
ROM.8.4	Гьанже кӏола нилъеда Къануналъул киналго ритӏухъал амруял щвалде щун тӏуразаризе – нилъер мунагьаб напсалъе бокьухъе гуребха, Аллагьасул Рухӏалъ малъухъейин.
ROM.8.5	Жидерго мунагьаб напсалъе бокьухъе хьвадулел гӏадамазул гӏакълу мутӏигӏлъула гьезул напсалъе бокьулеб жоялъе. Амма Аллагьасул Рухӏалъ малъухъе хьвадулезул гӏакълу мутӏигӏлъула Рухӏалъе бокьулеб жоялъе. 
ROM.8.6	Мунагьав чиясул гӏакълуялъ гьев хвалде вачуна, амма Рухӏалъул кверщаликь бугеб гӏакълуялъ инсан абадияб гӏумруялде ва сах-саламалъиялде вачуна. 
ROM.8.7	Мунагьаб гӏакълу Аллагьасда дандечӏола. Гьеб Аллагьасул къануналъе мутӏигӏлъуларо, мутӏигӏлъизеги кӏоларо гьелда. 
ROM.8.8	Жидерго мунагьаб напсалъе мутӏигӏлъулел гӏадамаздаса Аллагь разилъизе рес гьечӏо.
ROM.8.9	Нужелъ Аллагьасул Рухӏ бугони, нужеда тӏад кверщел мунагьаб напсалъ гуреб, Рухӏалъин гьабулеб. Масихӏил Рухӏ жиндилъ гьечӏев инсан Масихӏил умматалъул чи кколаро. 
ROM.8.10	Дулъ Масихӏ вугони, дур черх мунагьалъе хола, амма Аллагьас мун ритӏухъ гьавидал, дур рухӏ чӏаголъула. 
ROM.8.11	Масихӏ хваралъуса вахъинавурав Аллагьасул Рухӏ нужелъ бугони, Масихӏ хваралъуса вахъинавурав Аллагьас нужелъ бугеб жиндирго Рухӏалдалъун чӏаголъи кьела холел-унел нужер чурхдузеги.
ROM.8.12	Гьанже, вацал, нилъеда тӏадаб парзги бугебха, амма мунагьаб напсалда нахърилълъине паризаяб гьечӏо. 
ROM.8.13	Мунагьаб напсалъе бокьухъе хьвадулел ругони, нуж хвела. Амма, Рухӏги хӏалае ккун, нужеца хвезаруни нужго мунагьалъукье ккезарулел ишал, нужее абадияб гӏумру насиблъила. 
ROM.8.14	Аллагьасул Рухӏалъ тӏоритӏулел ругел гӏадамал Аллагьасул лъимал ккола. 
ROM.8.15	Нужеде рещтӏараб гьеб Рухӏалъ хӏинкъи кьоларо ва лагълъи гьабизе тӏамуларо. Нужехъе рещтӏана Аллагьасул лъималлъун нуж лъугьинарулеб Рухӏ. Гьелъин нуж тӏамулел: «Абба, дир эмен!» – абун ахӏизе. 
ROM.8.16	Гьеб Рухӏалъ, нилъерго рухӏазгун цадахъ, нугӏлъи гьабула нилъ Аллагьасул лъимал рукӏиналъе. 
ROM.8.17	Нилъ лъимал кколел ругони, ирсилаллъунги ккола. Масихӏидаго цадахъ нилъги рукӏуна ирсилаллъун. Гьес хӏехьараб гӏазаб-гӏакъубаялъул бутӏа щвани, гьесул кӏодолъиялъул бутӏаги щвела нилъее.
ROM.8.18	Дида ракӏалде ккола, гьанже нилъее бугеб гӏазаб-гӏакъуба данде кквезегицин бегьиларин нилъелъ загьирлъизе бугеб къудраталда. 
ROM.8.19	Кинабго бижанщинаб гӏащикъго балагьун чӏун буго жиндир лъимал щалали Аллагьас кидадай загьир гьабилаян. 
ROM.8.20+ROM.8.21	Гьеб бижанщинабги битӏараб нухдаса къосине къадар букӏана, жиндиего бокьун гуребха, – Аллагьасул хӏукму гьединаб бугелъул. Амма гьеб бижанщиналъул хьул букӏана хвалил лагълъиялдаса хвасарлъизе. Хьул букӏана Аллагьасул лъималазе щвараб гӏадинаб къудраталъулги эркенлъиялъулги бутӏа жидееги щвелин.
ROM.8.22	Гьеб бижанщинаб гьанжелъагӏангицин, лъимаде хӏара чӏварай чӏужугӏадан гӏадин, угьдилеб бугеблъи лъала нилъеда. 
ROM.8.23	Цӏияб гӏумру байбихьиялъул гӏаламатлъун Аллагьасул Рухӏ сайигъатлъун щварал нилъгицин угьдилел руго кидадай Аллагьас нилъ жиндирго лъималлъун гьарилаян ва кидадай нилъ тӏубанго эркенлъилаян. 
ROM.8.24	Хьул лъедалин нилъее хвасарлъи щвараб. Амма бералда бихьулелде лъураб хьул – гьеб хьул гуро. Бихьулеб жоялде хьул кин лъолеб? 
ROM.8.25	Жеги нилъеда бихьичӏелде хьул лъураб мехалъ, кидадай гьеб щвелаян сабру гьабун рукӏуна нилъ.
ROM.8.26	Загӏипал ва щиб гьарилебали лъаларел нилъее квер бакъула Аллагьасул Рухӏалъ. Амма жибго гьеб Рухӏалъгицин угьдилаго гьарула нилъее хӏажатабщинаб, рагӏабаздалъун загьир гьабизе бажарулареб каламги гьабун. 
ROM.8.27	Аллагьасда лъала нилъер рекӏелъ щиб бугебали, лъала Аллагьасул Рухӏалъ кинал пикраби нилъер рекӏелъ рижизарун ругелали. Аллагьас малъун гьеб Рухӏалъ, Аллагьасул халкъалъул рахъалъ Аллагьасде гьари-дугӏа гьабулеб буго.
ROM.8.28	Жив вокьулел ва, жиндир амруялда рекъон, хъулухъ гьабизе ахӏарал гӏадамазе Аллагьас сундулъго лъикӏлъи гьабулеблъи лъала нилъеда. 
ROM.8.29	Гьел руго жеги дуниялалде рачӏиналдего Аллагьас тӏаса рищун рукӏарал гӏадамал. Гӏемерал вацазда гьоркьов гьесул Вас тӏоцевесевлъун лъугьинелъун, гьесул Васасда релълъарал лъугьине цогидаздаса ратӏа гьарунги рукӏана гьел гӏадамал. 
ROM.8.30	Жинца тӏаса рищаралщинал Аллагьас жиндихъего ахӏана, жиндихъего ахӏаралщинал ритӏухълъизеги гьаруна, ритӏухълъизаруралщиназе жиндирго кӏодолъиялъул бутӏа насиблъизабуна.
ROM.8.31	Гьанже гьелда тӏаде щиб жубалеб? Аллагь нилъехъан ватани, нилъеда дандечӏарав щивха? 
ROM.8.32	Щивниги гьечӏо! Аллагь жиндирго Васасдагицин барахщинчӏо, нилъее гӏоло хвезе витӏана гьев. Гьединаб сайигъат гьабурав Аллагьас хутӏарабщинаб кьеларищ нилъее? 
ROM.8.33	Аллагьас тӏаса рищарал нилъеда гӏайиб чӏвазе кӏолев чи вугищ? Гьечӏо. Аллагьас ритӏухълъизарула гьел! 
ROM.8.34	Лъида кӏвелеб гьезие тамихӏалъе хӏукму гьабизе? Лъиданиги кӏвеларо! Масихӏ Гӏиса хвана, хваралъуса вахъана ва Аллагьасул кваранаб рахъалда гӏодов чӏун вуго, нилъер рахъккун кӏалъалев.
ROM.8.35	Нилъеде Масихӏил бугеб рокьи тӏезабизе сунда кӏвелеб? Балагьалдайищ? Гӏазабалдайищ? Гӏадамаздасан бачӏунеб къварилъиялдайищ? Ракъиялдайищ? Гӏицӏлъиялдайищ? Хӏинкъи букӏиналдайищ? Хвалчадайищ?.. 
ROM.8.36	Тӏухьдузда хъван буго: «Мун сабаблъун ниж щибаб къоялъ хвалил бадире ралагьун руго. Мун сабаблъун ниж рикӏкӏунел руго хъвезе рачун унел чахъабилъун».
ROM.8.37	Сундасаго нилъ тӏубанго бергьуна, нилъ рокьулев нилъее хӏалае вугелъул. 
ROM.8.38	Дида ракӏчӏун лъала я гӏумруялда, я хвалида, я малаикзабазда, я шайтӏабазда, я гьаб заманаялъул къуваталда, я бачӏунеб заманаялъул къуваталда, я цогидаб къуваталда, 
ROM.8.39	я тӏасияб дуниялалъул къуваталда, я гъоркьияб дуниялалъул къуваталда, бижанщиналъул сунданиги, лъиданиги тӏезабизе кӏоларо нилъеде бугеб Аллагьасул рокьи – нилъер Тӏадегӏанав Масихӏ Гӏисадалъун гьес нилъее загьирлъизабураб рокьи.
ROM.9.1	Гьале дица нужее битӏахъе бицунеб буго (Масихӏгун цолъарав дица гьереси бицунаро, – дир намус-яхӏалъ тасдикъ гьабула гьеб, Илагьияб Рухӏалъ нугӏлъиги гьабула гьелъие): 
ROM.9.2	дир ракӏ цӏакъ къваридго буго, нахъаса къотӏичӏого бухӏулеб буго гьеб. 
ROM.9.3	Нагӏана кьун, Масихӏидаса дунго тӏезавизе разилъила дун, гьелдалъун дир вацазе, дир ракьцоязе, 
ROM.9.4	Исраилил халкъалъе пайда кколеб бугони. Аллагьас гьел жиндирго лъималлъун лъугьинаруна, жиндирго кӏодолъиги гьезие загьир гьабуна, гьезулгун къотӏиги гьабуна, Къанунги рещтӏинабуна, Мукъадасаб Рокъоб Аллагьасе хъулухъ гьабизеги гьезие изну кьуна, хвасар гьарилилан рагӏиги кьуна гьезие. 
ROM.9.5	Гьезда гьоркьоса рахъана цересел аварагзаби, инсан хӏисабалда Масихӏги гьезул наслуялъул вуго. Бищунго тӏадегӏанавлъун вугев Аллагьасе абадияб рецц! Амин.
ROM.9.6	Аллагьас жиндирго халкъалъе кьун букӏараб рагӏи тӏубачӏилан абизе бегьуларо. Исраилил наслуялъул киналго гуро Исраилил халкълъун лъугьарал. 
ROM.9.7	Ибрагьимил зурияталъул киналго гуро Аллагьасул лъималлъунги лъугьарал. Аллагьас Ибрагьимида абуна: «Дур наслу Исхӏакъидасан лъугьинейин бугеб». 
ROM.9.8	Аллагьас рагӏи кьун гьарурал лъималаздаса лъугьараб гурони, цогидал лъималаздаса лъугьараб наслу хӏакълъунго наслулъун рикӏкӏунарилан абураб магӏна буго гьел рагӏабазул. 
ROM.9.9	Гьадинаб рагӏийин кьун букӏараб: «Цо заманалдасан дун тӏадвуссараб мехалъ, Саратил вас вукӏине вуго».
ROM.9.10	Гьале цоги мисал. Гьелдаго релълъун ккана Ребекъал ургьиб нилъер наслуялъул эмен Исхӏакъидасан кӏиго лъимер хулараб мехалдаги. 
ROM.9.11+ROM.9.12	Жеги гьел лъимал гьарилелдего, гьез я квешлъи, яги лъикӏлъи гьабилелдего, Аллагьас гьелда абуна: «Цӏикӏкӏаравги вукӏина гьитӏинасул лагълъун». Аллагьас гьедин щай абурабали загьирлъана гьес цояв тӏаса вищидал. Гьезул ишазухъ балагьичӏого, жиндиего бокьарав гьес жиндихъего ахӏана. 
ROM.9.13	Тӏухьдузда хъван буго: «Якъуб дие вокьана, Гӏис
ROM.9.14	Аллагьасул хӏукму ритӏухъаб гьечӏилан абизе бегьилищ? Бегьиларо! 
ROM.9.15	Аллагьас Мусада абуна: «Диего бокьарасда цӏобги лъела, диего бокьарасда гурхӏизеги гурхӏила», – ян. 
ROM.9.16	Гьедин цоял тӏаса рищи бараб гьечӏо инсанасе бокьи-бокьунгутӏиялда ва гьесул хӏаракат-жигаралда, Аллагьасул цӏобалда бараб буго. 
ROM.9.17	Тӏухьдузда хъван буго Аллагьас пиргӏавнасда гьадин абунилан: «Мунги хвезавун, дирго кӏодолъи бихьизабизеги дир цӏарги тӏолабго ракьалда машгьурлъизегийин дица мун кӏодо гьавурав». 
ROM.9.18	Гьедин жиндиего бокьарав чиясда цӏобги лъола Аллагьас, жиндиего бокьарав чи гӏасилъизеги гьавула.
ROM.9.19	Дие суал кьезе бегьула: «Гьедин батани, Аллагьас лъиданиги гӏайиб чӏвазе бегьилищ? Гьесул къадаралде дандечӏезе кӏолев чи вукӏунищ?» – абун. 
ROM.9.20	Ле инсан, Аллагьгун гьедин дагӏбадизе мун щив кколев? Щагӏил хъабаялъ щагӏихъанасда гьикъулебищ: «Дуца дун гьадинаб щай гьабураб?» – абун. 
ROM.9.21	Щагӏихъанасул ихтияр гьечӏищ цого хӏатӏалъул гьайбатаб сурахӏиги гӏадатияб хъабаги гьабизе?
ROM.9.22	Жиндирго ццин бахъин бихьизабизе ва къудрат загьир гьабизе бокьаниги, халатккун сабруги гьабун, гьел «Аллагьасул ццидал цӏурал хъубилъун» ругел гӏадамал хвезаризе гӏедегӏуларо Аллагь. 
ROM.9.23+ROM.9.24	Гьесие бокьана жиндирго гьарзаяб баркат нилъеде – «Аллагьасул цӏобалъул цӏурал сурахӏабазде» – рещтӏинабизе. Гьес цебеккунго хӏукму гьабун букӏана нилъее баркат насиблъизабилин. Аллагьас жиндихъего ахӏун руго нилъ – жугьутӏал гурелги, цогидал халкъалги. 
ROM.9.25	Гьошея аварагасда Аллагьас гьадин абун буго: «Дир гуреб халкъ дир бугилан абила дица, дие хирияллъун гьечӏезда дие хириял ругилан абила». 
ROM.9.26	Хадубги: «Нуж дир халкъ гурилан гьезда абураб бакӏалда дица абила нуж хӏакъав Аллагьасул лъимал ругилан».
ROM.9.27	Ишая аварагасги гьадин абулеб буго Исраилил халкъалъул хӏакъалъулъ: «Исраилил халкъ ралъдал салигӏан гӏемерлъаниги, гьезул хутӏараб гьитӏинабго бутӏа гурони хвасарлъиларо. 
ROM.9.28	Бетӏергьанас ракьалда кьварараб хӏукму хехго тӏубазабизе бугелъулха». 
ROM.9.29	Гьелдасаги цебе Ишая аварагасул тӏехьалда гьелъул хӏакъалъулъ хъван буго: «Хӏалкӏолев Бетӏергьанас нилъее чанго наслу насиблъизабичӏебани, нилъ Содомалъул халкъалда релълъинаан ва Гоморраялъул халкъалда ращалъилаан».
ROM.9.30	Гьанже щиб дица абилеб? Тӏалаб гьабизе лъугьинчӏониги, божи-иманалдалъун щвана мажусияллъун рукӏаразе Аллагьасда цебе ритӏухълъи. 
ROM.9.31	Къануналдалъун гьеб тӏалаб гьабизе лъугьараб Исраилил халкъалъе ритӏухълъи щвечӏо. 
ROM.9.32	Щай гьедин ккараб? Щайгурелъул, божи-иманалдалъун гуреб, Къануналъ рихьизарурал ишаздалъун ритӏухълъизе бокьана гьезие. 
ROM.9.33	Тӏухьдузда хъван буго: «Балагье, дица Цион магӏарда тӏад лъун толеб буго гӏадамазул хӏетӏе тункулеб гьецӏо ва гьел гӏодор ккезе гьарулеб гамачӏ. Гьеб ганчӏида
ROM.10.1	Дие цӏакъ бокьун буго, вацал, Исраилил халкъ хвасарлъизе. Аллагьасдаги гьарулеб буго дица гьел хвасар гьареян. 
ROM.10.2	Аллагьасул диналъе гьез хӏаракатги жигарги бахъулеб бугилан нугӏлъи гьабизе кӏола дида, амма хӏаракатги жигарги бугониги, бичӏчӏиги лъайги гьечӏо гьезул. 
ROM.10.3	Аллагьасдасан бачӏунеб хӏакъаб ритӏухълъи жидеда лъаларелъул, гьел лъугьунел руго жидерго хасаб ритӏухълъи чӏезабизе. Аллагьасул ритӏухълъиялъеги мутӏигӏлъулел гьечӏо. 
ROM.10.4	Масихӏ ккола Къануналъул ахир. Гьединлъидал божи-иман бугевщинав чи ритӏухълъизе рес буго.
ROM.10.5	Къануналъ малъухъе хьвадиялдалъун щолеб ритӏухълъиялъул хӏакъалъулъ Мусаца гьадин абулеб буго: «Къануналда жанир ругел Аллагьасул амруял тӏуразариялдалъун инсан чӏаго хутӏила». 
ROM.10.6	Амма божи-иманалдалъун щолеб ритӏухълъиялъул хӏакъалъулъ Тӏухьдузда гьадин хъван буго: «Дуца дудаго гьикъуге зобалазде щив вахиневилан?» (Гьелъул магӏна – Масихӏ зобалаздаса ракьалде вачине.) 
ROM.10.7	«Гъваридаб кӏкӏалахъе щив лъугьиневиланги» гьикъуге дудаго. (Гьелъул магӏна – Масихӏ хваразул дуниялалдаса вачине.) 
ROM.10.8	Гьале гьадинги хъван буго Тӏухьдузда: «Аллагьасул рагӏи дуде гӏагарлъун буго. Гьеб дур кӏалдиб буго, дур рекӏелъ буго». Гьеб буго божи-иманалъул хӏакъалъулъ нилъеца халкъалда лъазабулеб бугеб рагӏи. 
ROM.10.9	Дур кӏалалъ абулеб бугони Гӏиса Тӏадегӏанав вугилан, Аллагьас гьев хваралъуса вахъинавиялда ракӏги божулеб бугони, мун хвасарлъила. 
ROM.10.10	Дур ракӏ божулеб бугелъул, рекӏедалъун ритӏухълъиги щвела дуе, дур кӏалалъ Рохалил хабар тӏибитӏизабулеб бугелъул, кӏалалдалъун хвасарлъиги щвела. 
ROM.10.11	Тӏухьдузда хъван бугелъулха: «Гьелда божаравщинав чиясул ракӏбухӏиларо», – ян. 
ROM.10.12	Жугьутӏазулги цогидал халкъазулги хӏакъалъулъ батӏалъи гьечӏого абулеб буго гьедин. Цохӏо Бетӏергьан вуго киназулго Бетӏергьан. Жиндир цӏар рехсон гьарарав чиясде гьес гьарзаяб баркат рещтӏинабула. 
ROM.10.13	Тӏухьдузда хъван буго: «Бетӏергьанасул цӏар рехсарав чи хвасарлъила», – ян.
ROM.10.14	Мун божуларев чиясул цӏар кин рехсолеб? Дуда рагӏичӏев чиясда кин божилев? Лъицаниги дуда лъазабулеб гьечӏони, кин дуда гьеб рагӏилеб? 
ROM.10.15	Вачӏун кин гьеб лъазабилеб, мун гьелъие витӏарав чапар гьечӏони? Тӏухьдузда хъван буго: «Рохалил хабар босун вачӏунев чиясул кӏалдиб гьоцӏо буго!»
ROM.10.16	Амма Исраилил тӏолабго халкъалъ гуро Рохалил хабар къабул гьабураб. Ишая аварагас абун бугелъул: «Я, Бетӏергьан, нижеца бицаралде иман лъурав чи вугевищ?» – ан. 
ROM.10.17	Хӏасил, божи-иман бижула хабаралъухъ гӏенеккани, хабаралъухъ гӏенеккизе ресги щола вачӏун лъицаниги Масихӏил хӏакъалъулъ хабар лъазабулеб бугони. 
ROM.10.18	Амма дица гьикъулеб буго гьезда рагӏичӏебищилан. Рагӏизени рагӏана гьеб Исраилил халкъалда. Тӏухьдузда хъван бугелъул: «Аварагзабазул хабар тӏибитӏана тӏолабго ракьалда, гьезул рагӏабиги дуниялалъул рагӏалде щвана», – ян. 
ROM.10.19	Цоги дица гьикъулеб буго гьеб харбил магӏна Исраилил халкъалда бичӏчӏарабищилан. Тӏоцебе Мусаца абулеб буго: «Халкъ бугин гьебилан рикӏкӏинегицин бегьулареб халкъалда нуж бахиллъизе тӏамила дица. Бичӏчӏи-лъайго гьечӏеб халкъалда нужер ццин бахъинеги гьабила», – ян. 
ROM.10.20	Гьелдаса хадуб Ишая аварагасги хӏинкъичӏого абулеб буго Аллагьасул рахъалъ: «Валагьулев вукӏинчӏезда ватана дун. Дун цӏехолел рукӏинчӏезе дунго загьирги гьавуна», – ян. 
ROM.10.21	Исраилил халкъалъул хӏакъалъулъни Ишаяца гьадин абулеб буго: «Мутӏигӏлъулареб ва чанкӏкӏараб халкъалдехун вуссун тӏубараб къоялъ квералги цере ккун чӏана дун».
ROM.11.1	Гьанже дица гьикъулеб буго: «Унго Аллагьас жиндирго халкъалдаса инкар гьабурабищ?» – абун. Гьабичӏо! Дунги исраилилав вуго, – Ибрагьимил зурияталъул, Буняминил наслуялъул. 
ROM.11.2	Цебеккун жиндаго лъалеб букӏараб жиндирго халкъалдаса инкар гьабилищха Аллагьас! Исраилил халкъалда тӏасан Иляс аварагас Аллагьасде гӏарз бахъиялъул бицунеб бакӏалда Тӏухьдузда щиб хъван бугебали лъалищ нужеда? Илясица абулеб буго: 
ROM.11.3	«Я Бетӏергьан, гьез дур аварагзаби чӏвана, дуе къурбан хъвезе гьарурал бакӏал щущазаруна. Гьанже цохӏо хутӏун вугев дунги гьез чӏвазе валагьулев вуго!» 
ROM.11.4	Аллагьас гьесие жаваб кинха кьураб? «Дица диего цӏунун вуго Багӏалие
ROM.11.5	Гьединго Аллагьасул баркаталдалъун тӏаса рищаразул хутӏараб бутӏаялъул гӏадамал гьанжеги руго. 
ROM.11.6	Баркаталдалъун тӏаса рищарал ругони, Къануналъул амруял тӏуразаруралъухъ тӏаса рищараллъун кколаро гьел. Гьедин букӏинчӏебани, баркаталда баркатилан абизе бегьилароан.
ROM.11.7	Щибха лъугьараб? Додинаб хӏаракат-жигаргун тӏалаб гьабулеб букӏараб жо, Исраилил халкъалъеги щвечӏого, тӏаса рищараздасан хутӏаразе щвана. Цогидал Аллагьас гӏинкълъизаруна. 
ROM.11.8	Тӏухьдузда хъван буго: «Аллагьас гьел согӏлъизаруна. Жакъа къоялде щвезегӏанги гьезул беразда бихьуларо, гьезул гӏундузда рагӏуларо». 
ROM.11.9	Давудицаги абулеб буго: «Биччанте гьел тӏад кваналеб сурпа гьезие жалго кколеб гьинлъунги къорлъунги лъугьине, риччанте гьел гӏодор ккезе, биччанте гьезде къисас рещтӏине, биччанте щибго бихьуларедухъ гьезул бералги бецлъизе, 
ROM.11.10	биччанте гьезул мугъги кидаго къулухъе хутӏизе».
ROM.11.11	Цоги дица гьикъулеб буго: «Гӏодор ккезе ва тӏокӏал тӏаде рахъунгутӏизе хъван букӏунищ гьезул хӏетӏе хъущтӏараб?» – абун. Гуро! Гьел гӏодор ккей сабаблъун цогидал халкъалги хвасарлъана, Исраилил халкъ гьезда бахиллъизе. 
ROM.11.12	Гьел гӏодор ккеялдалъун дуниял бечелъидал, гьезие ккараб заралалдалъун цогидал халкъазе пайдаги ккедал, кигӏан кӏудияб баркат букӏинеб Исраилил тӏолабго халкъ Аллагьасде буссараб мехалъ?
ROM.11.13	Гьанже дун, батӏи-батӏиял халкъазухъе витӏарав чапар, гьединаллъун рукӏараздехун хитӏаб гьабун кӏалъалев вуго. Дун дирго чапарлъиялдаса чӏухӏун вуго! 
ROM.11.14	Дир хьул буго дирго халкъалъул цо-цо гӏадамазул рекӏелъ жахӏда бижизабизе кӏвезеги бегьулин ва гьезда гьоркьоса цо-цоял хвасарлъизеги бегьулин абун. 
ROM.11.15	Аллагьас гьел рехун тей сабаблъун тӏолабго гӏалам жиндихъего ахӏун батани, Аллагьас гьел цӏидасан къабул гьари сабаблъун щибдай лъугьина? Хун рукӏарал цӏидасан чӏаголъила! 
ROM.11.16	Реччеялъул цо гороги босун, Аллагьасул цӏар рехсани, гьебги жубан буцарабщинабги Аллагьасе гӏололъун букӏуна. Гъотӏол кьибил хӏалалаб бугони, гӏаркьалабиги хӏалалал рукӏуна.
ROM.11.17	Зайтуналъул гъотӏол цо-цо гӏаркьалаби къотӏун руго. Мун – гӏалхул зайтуналъул гъветӏ, гьел гӏаркьалабазул бакӏалда бацӏцӏараб буго. Ахикь бижараб гьеб зайтуналъул гъотӏол кьалбаздасан регьелги цӏцӏулеб буго дуца. 
ROM.11.18	Къотӏун рехарал гӏаркьалабазе чӏухӏи гьабуге дуца. Сундаса мун чӏухӏизе кколеб? Дуца гуро кьалбал ккун ругел, кьалбаз мун ккун буго!
ROM.11.19	«Гьеб гъотӏода дун бацӏцӏиналъе гӏоло къотӏун рукӏанин гьел гӏаркьалаби», – ян абизейищ дуе бокьун бугеб? 
ROM.11.20	Лъикӏни абуна дуца гьеб! Гьел гӏаркьалаби къотӏана гьезул божи-иман гьечӏолъи сабаблъун. Гьезул бакӏалде мун ккана дур божи-иман сабаблъун. Чӏухӏдаричӏого – Аллагьасукьа хӏинкъа! 
ROM.11.21	Жиндирго гъотӏол гӏаркьалабазда гурхӏичӏев Аллагь дуда гурхӏилинищ ракӏалде кколеб? 
ROM.11.22	Бихьулищ, Аллагь жив гурхӏулевги, жинца кьварараб тамихӏ гьабулевги вуго! Къосаразе гьес кьварараб тамихӏ гьабула. Дудаги гьев гурхӏула гьесул цӏобалде хьул лъун мун вугебгӏан заманалда. Гурони – къотӏун рехула мунги! 
ROM.11.23	Божи-иманалде чанкӏкӏун дандечӏей гьабичӏого тани, жугьутӏал цӏидасан Аллагьас къабул гьарила. Къотӏарал гӏаркьалаби цӏидасан гъотӏода рацӏцӏинеги хӏалкӏола Аллагьасда. 
ROM.11.24	Гӏалхул зайтуналъул гъотӏодасаги къотӏун, ахикь бижараб зайтуналъул гъотӏода, тӏабигӏияб низамги хвезабун, рацӏцӏарал гӏаркьелаллъун нуж ругони, Аллагьасе дагьабги бигьалъула гъотӏодаса къотӏарал гьелъул жиндирго гӏаркьалаби цӏидасан гьелда рацӏцӏине.
ROM.11.25	Цо балъголъи нужедаса бахчун тезе бокьун гьечӏо, вацал, дие. Гьеб балъголъи лъани, гӏамал кӏодолъун лъугьинаро нуж. Исраилил халкъалъул цо бутӏа гьадин чанкӏкӏун кидаго гуро букӏине бугеб, цогидал халкъаздасан рачӏине кколезул киналго Аллагьасде руссинегӏан хутӏила гьел гьедин. 
ROM.11.26	Гьебмехалда Исраилил тӏолабго халкъги хвасарлъила. Тӏухьдузда хъван буго: «Цион магӏардасан вачӏина нуж хвасар гьарулев чи, гьес Якъубил наслуялъул гӏадамазул къосинги лъугӏизабила. 
ROM.11.27	Дица гьезие къотӏи гьабила гьезул мунагьал чурилилан». 
ROM.11.28	Нужеда гьоркьоб Рохалил хабар тӏибитӏизабизе квекӏен гьабулеб мехалда, Аллагьасул тушбаби руго гьел. Аллагьас жиндиего гӏадамал тӏаса рищиялъул рахъ босани, – Аллагьасе хириял чагӏи руго гьел. Гьезул умумузулгун Аллагьас къотӏи гьабун букӏиндалха! 
ROM.11.29	Жиндица рещтӏинабураб баркат Аллагьас нахъе босуларо, жиндихъего ахӏараздаса инкарги гьабуларо гьес. 
ROM.11.30	Цере Аллагьасе мутӏигӏлъуларого рукӏарал нужеда цӏоб лъуна, – гьанже гьел мутӏигӏлъулел гьечӏолъи сабаблъун. 
ROM.11.31	Гьанже гьел мутӏигӏлъулареллъун лъугьана, – нужеда цӏоб лъезе, хадуб гьездаги Аллагьасул цӏоб лъезе. 
ROM.11.32	Гьедин жиндие мутӏигӏлъунгутӏиялъул асирлъуде ккезаруна Аллагьас киналго гӏадамал, ахирги гьел киназдаго жиндирго цӏоб лъезе.
ROM.11.33	Вай, Аллагьасул гӏакъиллъиялъулги гӏелмуялъулги кӏкӏалалъул гъварилъи!
ROM.11.33	Гьесул хӏукмуялда нахъгӏунтӏизе кӏоларо!
ROM.11.33	Гьесул нухазул балъголъи лъазе бажаруларо!
ROM.11.34	Бетӏергьанасул пикрабазда нахъгӏунтӏулев чи вугищ?
ROM.11.34	Щив вукӏарав Аллагьасул гӏакълучилъун?
ROM.11.35	Нахъе бецӏизелъун лъицаниги киданиги щибниги кьурабищ гьесие?
ROM.11.36	Кинабго гьесдасан бачӏана, кинабго гьесдалъун буго, кинабго гьесде буссуна!
ROM.11.36	Абадияб рецц гьесие! Амин.
ROM.12.1	Аллагь разилъулеб къурбаналъе хъолеб кьегӏер хӏалалабги бацӏцӏадабги букӏине ккола. Аллагьас цӏоб лъедал, дица нужеда гьарулеб буго, диналъул вацал, нужер чурхдулги гьелда релълъун рукӏунеб хӏалалъ хьвадейилан. Хъвечӏониги къурбанлъун ккола Аллагьасе гьабулеб бугеб нужер унго-унгояб хъулухъ. 
ROM.12.2	Гьаб дуниялалъул халкъ хьвадулеб къагӏидаялъ хьвадуге нуж. Биччанте Аллагьас нуж хисизаризе, биччанте нужер гӏакълуги цӏияб букӏине. Гьелдалъун бичӏчӏила нужеца щиб гьабизе Аллагьасе бокьун бугебали, батӏа бахъизе лъала Аллагь разилъулебги, лъикӏабги, камилабги.
ROM.12.3	Чапарлъиялъул баркат насиблъарав чи вугелъул, нужер щивасда абулеб буго, кколелдаса цӏикӏкӏун кӏодо гьаруге нужго нужецаго. Чӏухӏдаруге нуж. Аллагьас нужер щивасе кьураб божи-иманалъул роцада рекъон цӏодорго гурони рехсоге нужерго цӏар. 
ROM.12.4	Масала, нилъер щивав чиясул буго гӏемерал лугбуздасан цолъараб цо черх, щибаб лагаялъулги буго гьелъ гьабизе кколеб иш. 
ROM.12.5	Гьедин нилъги, гӏемерал ругониги, Масихӏиде цолъун, цо черхлъун лъугьун руго, гьелъул щибаб лагаялъ цогидал лугбузе кумек гьабула. 
ROM.12.6	Аллагьас нилъее кьураб батӏи-батӏияб баркатаб гьунаралда рекъон, щивасул буго жиндирго иш. Аллагьасул амруялъул бицине гьунар бугес гьеб гьабе, жиндир божи-иманалъ насиблъизабураб ресалда рекъон. 
ROM.12.7	Диналъул вацазе кумек гьабизе гьунар бугес, гьезие кумек гьабе. Дин малъизе гьунар бугес гьеб малъе. 
ROM.12.8	Насихӏат гьабизе гьунар бугес гьебги гьабе. Бетӏерлъи гьабизе гьунар бугес, хӏаракат бахъун, бетӏерлъиги гьабе. Садакъа кьолес сахаватго кье гьеб. Лъикӏал ишал гьарулез ракӏ разиго гьаре гьел.
ROM.12.9	Ракӏ-ракӏалъго рокьа нуж цоцазе. Квешлъи рикӏкӏад гьабе, лъикӏлъиялда рекӏун чӏа. 
ROM.12.10	Цоцазе рокьун, мутӏигӏлъун, вацал гӏадин рукӏа. Дудасаго гьев кӏодо гьавун, цогидасул адаб-хъатир гьабе. 
ROM.12.11	Нужер жигарчилъи чучлъизе тоге, Аллагьасе хъулухъ гьабизе рухӏанияб хӏаракатги загӏиплъизе биччаге. 
ROM.12.12	Хьулалъ ракӏ бохизабе. Балагь бачӏаниги, къвакӏун чӏа. Кидаго гьари-дугӏаялда тӏадчӏа. 
ROM.12.13	Диналъул вацазул хӏажат тӏубан, нужер бугебги бикьун кье. Гьалбал хирияллъун рукӏа. 
ROM.12.14	Нужее гӏазаб-гӏакъуба кьолесдаги баркат лъегиян абе. Нагӏана кьечӏого, баркат лъегиян абе! 
ROM.12.15	Рохун ругезда цадахъ рохунги рукӏа, гӏодулел ругезда цадахъ нужги гӏоде. 
ROM.12.16	Цоцазда гьоркьор ракӏ разияб ракълида рукӏа. Чӏухӏи гьабуге, гӏадатиял гӏадамазулгун гьудуллъи гьабичӏого тоге. Нужго гӏакъилал чагӏийилан, гӏамал кӏодолъун лъугьунге.
ROM.12.17	Нужее гьабураб квешлъи бецӏун квешлъиги гьабуге. Киназго лъикӏабилан рикӏкӏунеб иш гьабизе хӏаракатги бахъе. 
ROM.12.18	Нужехъа бажарараб къагӏидаялъ ракълида рукӏа нуж киназдехунго. 
ROM.12.19	Рецӏел босизейилан лъугьунге, дир хириял. Аллагьасул ццин бахъине биччанте гьединал гӏадамазда. Тӏухьдузда хъван буго: «Рецӏел Дихъ буго, Дица бецӏула», – ян. 
ROM.12.20	Гьелъул гӏаксалда: «Дур тушман вакъун вугони, чед кьун кваназаве, гьев къечон вугони, лъим кьун гьекъезаве. Нечезавун гьесул бетӏералда тӏаде цӏа рекӏарал тӏорччол гӏеркъалин дуца ралел ругел». 
ROM.12.21	Квешлъиялъ нужго къезаризе риччаге, лъикӏлъиялъ къезабе квешлъи!
ROM.13.1	Хӏукуматалъе мутӏигӏлъе нуж киналго. Аллагьас тӏад тараб гурони хӏукумат букӏунаро. Аллагьасул хӏукмуялдалъунин хӏукумат гӏуцӏун бугеб. 
ROM.13.2	Гьединлъидал хӏукуматалде дандечӏолев чи ккола Аллагьас гӏуцӏаралда дандечӏолев чи. Гьесие тамихӏ гьабула. 
ROM.13.3	Хӏакимзабаздаса хӏинкъи букӏуна квешго хьвадаразе, – ритӏухъго хьвадулезе букӏунаро. Хӏакимасдаса хӏинкъи гьечӏого вукӏине бокьун бугищ? Ритӏухъго хьваде, гьес мун веццила. 
ROM.13.4	Гьев хӏакимги ккола дуе лъикӏлъи гьабизе Аллагьас тӏамурав лагъ. Амма дуца квешлъи гьабулеб бугони, гьесдаса хӏинкъа мун, гӏадада гурелъул гьес хвалчен борчун бугеб. Аллагьасул лагъ вуго гьев, квешлъи гьабуразе Аллагьасул хӏукму тӏубазабулев. 
ROM.13.5	Гьединлъидал мун хӏакимзабазе мутӏигӏлъе, тамихӏ гьабилилан хӏинкъун гуревги, намус-яхӏ цӏунунги. 
ROM.13.6	Нужеца налогалги кьолел руго, жидеда тӏадаб ишги тӏубазабун, гьел хӏакимзабаз Аллагьасе хъулухъ бацӏцӏад гьабулелъул. 
ROM.13.7	Хӏасил, гьезие кьезе кколебщинаб кье нужеца: налог кьезе кколесе налог кье, магъало кьезе кколесе магъало кье, адаб гьабизе кколесул адаб гьабе, хӏурмат гьабизе кколесул хӏурмат гьабе.
ROM.13.8	Сундулъго цоцазе налъулаллъун рукӏунге нуж, цоцазе рокьиялъул налъи буго нужеда тӏад. Цогидав чи вокьулес тӏуразарула Къануналъул тӏолалго амруял. 
ROM.13.9	Кинаб амру босун халгьабуниги – «Хъахӏбалъи гьабуге», «Чи чӏваге», «Бикъуге», «Чияр боцӏуда бер бахиллъуге» – гьезул магӏна цолъула: «Мунго гӏадин вокьа дуда аскӏов вугевги» абураб цо амруялъулъ. 
ROM.13.10	Аскӏов вугесе квешлъи гьабуларо рокьиялъ. Гьединлъидал рокьи ккола Къануналъул амруял тӏуразарилъун.
ROM.13.11	Гьаб заман кинаб бугебалиги бичӏчӏун хьваде! Макьидаса ригьине мех щвана нужее, доб нужеца иман лъураб заманалдасаги цӏикӏкӏун гӏагарлъун буго гьанже хвасарлъи! 
ROM.13.12	Сордо рогьунеб буго, рогьел гӏагарлъулеб буго. Рачӏа бецӏал ишал рехун тезин, нуралъул ярагъ борчинин! 
ROM.13.13	Бакъул канлъухъе гьабизе рекъараб гӏумруялде рачӏинин – гьекъелги мехтелги гьечӏеб, хъахӏбалъиги пасалъиги гьечӏеб, дагӏба-рагӏиги жахӏда-хӏусудги гьечӏеб – гӏумру гьабизин. 
ROM.13.14	Биччанте Тӏадегӏанав Гӏиса Масихӏ нилъее чадирлъун вукӏине. Мунагьаб напсалъе бокьараб гьабилин ракӏалдецин ккезе биччаге.
ROM.14.1	Божи-иман загӏипав чи нужехъего ваче, гьесул пикрабазухъ балагьун дагӏбадизе-къацандизе лъугьунге. 
ROM.14.2	Масала, цоясул божи-иманалъ гьесие изну кьола бокьа-бокьараб квен кваназе. Амма цогидав божи-иман загӏипав чияс гьан кваналаро. 
ROM.14.3	Бокьараб квен кваналес хӏакъир гьавизе бегьуларо гьеб кваналарев чи. Бокьараб квен кваналарес гьеб кваналесда гӏайиб чӏвазеги бегьуларо, – гьевги Аллагьас къабул гьавунлъидал вугев. 
ROM.14.4	Дур ихтияр щиб чияр лагъасда гӏайиб чӏвазе? Квеш хьваданиги, лъикӏ хьваданиги, бетӏергьанас тӏубала гьесул иш. Хӏакълъунго лъикӏ хьвадила гьев. Бетӏергьанасда хӏалкӏолелъул гьев лъикӏ хьвадизавизе.
ROM.14.5	Цояс рикӏкӏуна пуланаб къо цогидаздаса хирияб бугилан. Цогидасе киналго къоязул батӏалъи гьечӏо. Виччанте щивав чи жиндир гӏакълу нахъгӏунтӏараб къагӏидаялъ хьвадизе. 
ROM.14.6	Пуланаб къо хирияб бугилан рикӏкӏунес гьеб гьабула Тӏадегӏанасе гӏоло. Гьан кваналесги гьеб кванала Тӏадегӏанасе гӏоло, кванан вахъараб мехалъ гьесие рецц гьабулелъул. Гьан кваналаресги гьеб кваналаро Тӏадегӏанасе гӏоло – гьесги Аллагьасе рецц гьабулелъул.
ROM.14.7	Нилъеда гьоркьов цониги чи гьечӏо цохӏо жиндиего гӏоло гӏумру гьабулев, нилъеда гьоркьоса цониги чи цохӏо жиндиего гӏоло хвезеги холаро. 
ROM.14.8	Нилъ чӏаго ругеб заманаялъ, нилъ рукӏуна Тӏадегӏанасе гӏоло гӏумру гьабулел. Хвезеги нилъ Тӏадегӏанасе гӏоло хола. Чӏаго ругониги, хун ругониги – Тӏадегӏанасул халкъ буго нилъ. 
ROM.14.9	Щайин абуни, Масихӏ хвана ва чӏаголъана хваразулги чӏагоязулги Тӏадегӏанавлъун лъугьине.
ROM.14.10	Щай дуца дурго диналъул вацазда гӏайиб чӏвалеб? Яги щай дуца гьел хӏакъир гьарулел? Нилъее киназего суд Аллагьасин гьабизе бугеб. 
ROM.14.11	Тӏухьдузда хъван буго: «Дун чӏаго вукӏин хӏакъаб бугеб гӏадин, щибаб наслуялъ дие сужда гьабизе букӏинги, щибаб мацӏалда Аллагьасе рецц гьабизе букӏинги хӏакъаб бугилан гьедулев вуго Бетӏергьан». 
ROM.14.12	Нилъер щивав чияс жинцаго кьела Аллагьасда цебе жаваб. 
ROM.14.13	Гьединлъидал, рачӏа нилъеца цоцазда гӏайиб чӏваларин. Бищунго лъикӏаб букӏина диналъул вац къосинавулеб яги гьев мунагьалъукье кколеб иш гьабичӏого тани. 
ROM.14.14	Тӏадегӏанав Гӏисагун цолъарав чи вугелъул, дир тӏубанго ракӏчӏола цониги нигӏмат жибго жиндасанго хӏарамлъулареблъиялда. Инсанас жинцаго хӏарамаблъун рикӏкӏунеб нигӏмат гьесие хӏарамаблъун лъугьуна. 
ROM.14.15	Амма дуе хӏалалаб нигӏмат сабаблъун дуца дурго диналъул вац къварид гьавулев вугони, гьесдехун рокьи гьечӏолъи бихьула гьелдасан. Кваналеб нигӏмат сабаблъун хвезавуге жиндие гӏоло Масихӏ хвалде арав дурго диналъул вац.
ROM.14.16	Нужеца лъикӏалилан рикӏкӏунел ишазул хӏакъалъулъ квешаб хабар тӏибитӏизе биччаге. 
ROM.14.17	Нужеца кваналелда яги гьекъолелда бараб гьечӏо Аллагьасул Парччахӏлъи. Гьеб ккола Илагьияб Рухӏалъ насиблъизабулеб ритӏухълъиги, саламалъиги, рохелги. 
ROM.14.18	Гьедин Масихӏие хъулухъ гьабулевщинав чиясдаса Аллагь разилъула, гӏадамаз гьесул хӏурматги гьабула.
ROM.14.19	Гьединлъидал, рачӏа нилъеца хӏаракат бахъизин нилъеда гьоркьоб рекъелги щулалъулел, цоцазе квербакъиги камиллъулел ишал гьаризе. 
ROM.14.20	Кванил нигӏмат сабаблъун Аллагьасе бокьухъе гӏуцӏараб иш гӏадада хвезабуге. Кинабгоги нигӏмат хӏалалаб буго. Амма цо кинабалиго нигӏмат кваналеб бугин гьесилан дуца инсан къосинавизе бегьуларо. 
ROM.14.21	Диналъул вац къосинавизегӏан, гьан кваначӏого, чагъир гьекъечӏого чӏей лъикӏ. 
ROM.14.22	Гьелъул рахъалъ дурго пикру дуего те, дудаги Аллагьасдаги лъазе биччанте гьеб.
ROM.14.22	Гьардарав гурищ, жиндирго пикруялда рекъон хьвадун, жиндаго гӏайиб чӏваларев чи. 
ROM.14.23	Пуланаб нигӏмат жиндие хӏарамаб батилилан щаклъи ккун хадуб, гьеб кванарав чиясе тамихӏ гьабула, – жиндирго божи-иманалда рекъон хьвадулев гьечӏелъул. Божи-иман жиндир аслу-кьучӏлъун гьечӏебщинаб жо мунагь ккола.
ROM.15.1	Диналъулъ щулалъун ругел нилъеца, нилъеего пайдаялъе хӏалтӏичӏого, загӏипазе кумек гьабизе ккола, гьезие бакӏлъараб гьир баччизе. 
ROM.15.2	Нилъер щивав чиясда тӏадаб буго аскӏов вугесул божи-иман щулалъулеб пайдаяб иш гьабизе. 
ROM.15.3	Масихӏиеги бокьулароан жиндиего пайда. Гӏадада гуро Тӏухьдузда хъван бугеб: «Мун хӏакъир гьавуразул хӏакъирал рагӏабаз хӏакъир гьавулев вуго дун». 
ROM.15.4	Тӏухьдузда бугебщинаб хъван буго, гьездасан нилъее къвакӏиги сабруги хӏалае ккун, рекӏелъ хьул цӏунизе. 
ROM.15.5	Къвакӏиги сабруги нилъее кьолев Аллагьас тӏубанго рагӏи данде ккезабеги нужер, Масихӏ Гӏисада нахърилълъун, 
ROM.15.6	нужеца киназго, цо кӏалдисан кӏалъарал гӏадин, нилъер Тӏадегӏанав Гӏиса Масихӏил Эмен – Аллагьасе рецц гьабизе.
ROM.15.7	Масихӏица нужее лъикӏлъи гьабураб гӏадин, нужецаги цоцазе лъикӏлъи гьабе, Аллагьасе гьабулеб рецц гьелдалъун цӏикӏкӏине. 
ROM.15.8	Жугьутӏазе хъулухъалъе чӏана Масихӏ, Аллагьас жиндирго рагӏи кколеблъиги ва гьезул умумузе гьабураб къотӏи гьес хвезабулареблъиги гьезда бихьизабизе гӏоло. 
ROM.15.9	Гьединго жидеда цӏоб лъуралъухъ цогидал халкъазги Аллагьасе рецц гьабизе гӏологи. Гьелъул хӏакъалъулъ Тӏухьдузда хъван буго: «Цогидал халкъазухъе ун, дица дуе рецц гьабила, дур цӏар рехсон, туркабиги ахӏила», – ян. 
ROM.15.10	Цоги хъван буго: «Цогидал халкъал, нужги роха Аллагьасул халкъалда цадахъ!» – ан. 
ROM.15.11	Цоги: «Ле, киналго халкъал, Бетӏергьанасе рецц гьабе! Биччанте киналго къавмаз гьесие рецц гьабизе!» 
ROM.15.12	Ишая аварагасги абулеб буго: «Иешайил кьибилалдасан кӏанцӏараб цо чӏор, гьесул наслуялъул чи вачӏина халкъазего ханлъи гьабизе, гьесде букӏина гьезул хьул», – ан
ROM.15.13	Нужее гьединаб хьул насиблъизабурав Аллагьасда нуж божулел ругелъул, гьес нужеде рохелги рекъелги рещтӏинабеги. Илагьияб Рухӏалъул къуваталдалъун нужер хьулги цӏикӏкӏаги.
ROM.15.14	Дир тӏубанго ракӏчӏун буго, вацал, нужелъ лъикӏлъи цӏикӏкӏун бугеблъиялда, кинабгоги нужедаго лъалеб букӏиналда, цоцазе насихӏат гьабизе гьунарги нужелъ букӏиналда. 
ROM.15.15	Амма гьедин букӏаниги, щибго бахчичӏого, гьаб кагъат хъвалеб буго, цо-цо жал нужеда ракӏалде щвезаризе бокьидал. Аллагьас дида тӏадкъан бугелъулха 
ROM.15.16	цогидал халкъазда гьоркьов Гӏиса Масихӏие хъулухъ гьабулев чилъун вукӏайилан. Аллагьасе хъулухъ гьабун ва Рохалил хабар тӏибитӏизабун Илагьияб Рухӏалъ бацӏцӏад гьабураб ва гьев разияб къурбан гӏадин, цогидал халкъал Аллагьасухъе рачине тӏадкъан буго дида.
ROM.15.17	Гьединлъидал, Гӏиса Масихӏиде цолъарав дун чӏухӏизе бегьула Аллагьасе гӏоло дицаго гьарурал ишаздаса. 
ROM.15.18	Гьедин абизе хӏинкъуларо, дун гьоркьов ккун, Масихӏица гьабуралъул хӏакъалъулълъидал дица бицунеб бугеб. Гьес гьеб гьабуна мажусиялги Аллагьасе мутӏигӏлъизе гӏоло, гьабуна рагӏудалъунги ишаздалъунги, 
ROM.15.19	гьабуна кутакал гӏаламатазулги мугӏжизатазулги къуваталдалъун, Илагьияб Рухӏалъул къуваталдалъун. Иерусалималдаса бахъараб Иллирикалде щвезегӏан тӏибитӏизабуна дица Масихӏил хӏакъалъулъ Рохалил хабар. 
ROM.15.20	Дица кидаго хӏаракат бахъулаан, Масихӏил цӏар жеги рехсолебцин рагӏичӏеб бакӏалде ун, гьеб Рохалил хабар гьездаги лъазабизе. Цогидаз кьучӏ тӏамураб мина базе бокьун букӏинчӏо дие. 
ROM.15.21	Тӏухьдузда хъван бугелъулха: «Гьесул хӏакъалъулъ жеги бицинчӏезда вихьила, гьесул хӏакъалъулъ рагӏичӏезда вичӏчӏила», – ян.
ROM.15.22	Гьеле гьединлъидалин, къватӏиве вахъине чанцӏулго къачӏан вукӏаниги, гьанжелъизегӏан нужехъе вачӏинчӏого хутӏарав. 
ROM.15.23	Гьаб ракьалда гьанже дун хӏалтӏизе кколеб бакӏ хутӏун гьечӏелъул ва гӏемерал соназ нужехъ гӏащикълъунги вугелъул, 
ROM.15.24	дида ракӏалда буго, Испаниялде унаго нужехъе вачӏине. Гьениве унаго нухдасан нужехъе щвезе, ва дагьаб мехгӏаги нужеда аскӏоб бан, чӏалгӏен буссине бокьун буго. Цоги, дир хьул буго гьеб сапаралъ вахъине ккани дие хӏажалъулеб жоялдалъун нужеца кумек гьабилиланги. 
ROM.15.25	Гьанже дун Иерусалималде инехъин вуго, гьениб Аллагьасул халкъалъе хъулухъ гьабизе. 
ROM.15.26	Иналъе гӏиллаги бицинин: Македониялъулги Ахаялъулги иман лъураз хӏукму гьабун буго Иерусалималда ругел мискинал диналъул вацазе кумек гьабизе. 
ROM.15.27	Гьебни лъикӏаб хӏукму буго, амма хӏакъикъаталдаги дозие налъукь руго гьал. Жугьутӏаз гьазие илагьиял ишазулъ квербакъидал, цогидал халкъаздасан ругел вацазги дуниялалъул ишазулъ дозие квербакъизе ккеларищ?
ROM.15.28	Гьеб къваригӏелги тӏубан, дозие бакӏарараб садакъадул гӏарац дицаго гьенибе щвезабураб мехалъ, гьенисан Испаниялде ина ва нухдасан нужехъе щвезеги вачӏина. 
ROM.15.29	Дун нужехъе вачӏараб мехалда, дидалъун Масихӏица нужее баркат гьарзалъизабилеблъи лъала дида.
ROM.15.30	Нилъер Тӏадегӏанав Гӏиса Масихӏие гӏоло ва Рухӏалъ кьолеб рокьуе гӏоло гьарулеб буго дица нужеда, дунги рехсон, нужецаги Аллагьасе тӏадчӏун гьари-дугӏа гьабеян. 
ROM.15.31	Нужеца гьаре Ягьудиялда ругел иман лъечӏезул заралалдаса дун цӏунеян ва дица доба гьабизехъин бугеб иш Иерусалималда бугеб Аллагьасул халкъалъ лъикӏго къабул гьабегиян. 
ROM.15.32	Аллагьас хъван батани, дун нужехъе вачӏина. Гьелдаса цӏакъ вохила, рекӏее хӏалхьи лъугьина. 
ROM.15.33	Аллагьасул салам лъеги нужеда киназдаго.
ROM.15.33	Амин.
ROM.16.1	Дица, божилъи гьабун, нужехъе йитӏулей йиго Кенхреялда бугеб иман лъуразул агьлуялъе хъулухъ гьабулей гӏадан, нилъерго диналъул яц Феба. 
ROM.16.2	Тӏадегӏанасе гӏоло нужеца гьелда дандчӏвай гьабе Аллагьасул халкъалда рекъолеб къагӏидаялъ. Гьелъие къваригӏараб-таралъул рахъалъ кумекги гьабе. Гӏемерал гӏадамазеги диеги кумек гьабурай гӏадан йиго гьей.
ROM.16.3	Салам буго дида цадахъ Масихӏ Гӏисае хъулухъ гьабулел ругел Прискилладеги Аквиладеги. 
ROM.16.4	Дун сабаблъун хвел тӏаде босизегицин разилъун хӏалтӏана гьел. Цо дица гуребги, цогидал халкъазда гьоркьоса ругел иман лъуразул тӏолабго агьлуялъги баркала кьола гьезие. 
ROM.16.5	Гьезул рокъоб данделъулеб иман лъуразул агьлуялдаги бице дир салам. Асиялда тӏоцебе Масихӏиде иман лъурав, дие хирияв Эпенетидеги буго дир салам. 
ROM.16.6	Гӏемерго цӏакъ нужее пайдаялъе хӏалтӏарай Марямидеги салам.
ROM.16.7	Дида цадахъ туснахъалъур рукӏарал дирго халкъалъул гӏадамазде – Андроникидеги Юниядеги буго дир салам. Чапарзабазда гьоркьор машгьурал ва дидасаги цере Масихӏиде иман лъурал чагӏи руго гьел. 
ROM.16.8	Тӏадегӏанас дун жиндехун вухьинавурав Амплиатидеги салам. 
ROM.16.9	Дида цадахъ Масихӏие хъулухъ гьабулев вугев Урбаниде ва дие хирияв Стахисиде салам. 
ROM.16.10	Масихӏида божиялъулъ хӏалбихьарав Апеллесидеги салам. Аристобулил рукъалъул агьлуялдеги салам. 
ROM.16.11	Дир халкъалъул чи Гьеродионидеги салам. Наркисил рукъалъул агьлуялда гьоркьоса иман лъураздеги салам. 
ROM.16.12	Тӏадегӏанасе гӏоло хӏалтӏарал Трифенадеги Трифосадеги салам. Тӏадегӏанасе гӏоло цӏикӏкӏун хӏалтӏарай, дие хирияй Персидадеги салам. 
ROM.16.13	Тӏадегӏанас тӏаса вищарав Руфусиде ва диеги эбеллъун лъугьарай гьесул эбелалде салам. 
ROM.16.14	Асинкритиде, Флегониде, Гьермесиде, Патробасиде, Гьермасиде ва цогидалги гьезда цадахъ ругел вацаздеги буго дир салам. 
ROM.16.15	Филологиде ва Юлияде, Нерейиде ва гьесул яцалде, Олимпасиде ва цогидалги гьезда цадахъ ругел Аллагьасул халкъалъул гӏадамаздеги буго дир салам. 
ROM.16.16	Муъминал вацаз гӏадин, цоцазда баун, салам гьабе. Масихӏиде иман лъуразул киналго жамагӏатазул рахъалдасанги буго нужеде салам.
ROM.16.17	Нужеда гьоркьоб рагӏи дандеккунгутӏи бижизабулел, нужее насиблъараб божи-иманалда дандечӏолел ва нужеда малъарабщиналъе квекӏенги гьабулел гӏадамаздаса цӏунеян гьарулеб буго, вацал, дица нужеда. Нуж гьездаса рикӏкӏад чӏа. 
ROM.16.18	Нилъер Тӏадегӏанав Масихӏие гуребха гьез хъулухъ гьабулеб, жидерго квешал къасдазейин. Бадибе рецц гьабун ва бахьинго кӏалъан гуккула гьез жагьилзаби. 
ROM.16.19	Киназдаго лъала Рохалил хабаралъе нуж ритӏухъал рукӏин. Дунги гьелдаса вохун вуго. Лъикӏлъи гьабиялъулъ гӏакъилзабилъунги, квешлъи гьабиялъулъ жагьилзабилъунги рукӏине бокьун буго дие нуж. 
ROM.16.20	Нужеде сах-саламалъи рещтӏинабулев Аллагьас кватӏичӏого нужер хӏатӏикь тӏамила илбис. Нилъер Тӏадегӏанав Гӏиса Масихӏил цӏоб лъеги нужеда.
ROM.16.21	Нужеде салам буго дир кумекчи Тимофейил, дир халкъалъул гӏадамаллъун ругел Лукийил, Ясонил ва Сосипатрил. 
ROM.16.22	Гьаб кагъат жиндир квералъ хъварав Тертийилги буго нужеде Тӏадегӏанасул цӏар рехсараб салам.
ROM.16.23	Жиндир рокъоре иман лъуразул агьлу данделъулев, гьобол хирияв дир хважаин Гайилги буго нужеде салам. Шагьаралъул хазина цӏунулев чи Эрастилги буго салам. Нижер вац Квартилги буго салам.
ROM.16.25	Нужер божи-иман щулалъизабулев Аллагьасе рецц. Гьеб божи-иманалъул хӏакъалъулъин Рохалил хабаралъ бицунеб бугеб. Чанго гӏасруялъ балъгояблъун букӏарабги загьир гьабун, Гӏиса Масихӏил хӏакъалъулъ бицунеб буго дицаги. 
ROM.16.26	Аварагзабазул Тӏухьдуздасан загьирлъана гьанже гьеб балъголъи. Абадияв-даимав Аллагьасе бокьана киналго халкъазда гьеб лъазе ва мутӏигӏлъун гьез иман лъезе. 
ROM.16.27	Гӏиса Масихӏги рехсон, рецц гьабилин нилъеца гӏелму-гӏакълу камилав цо вугев Аллагьасе! Амин.
1CO.1.1	Гӏиса Масихӏил тӏаса вищарав чапарлъун вукӏине Аллагьасе жив бокьарав Павелил ва диналъул вац Сосфенил рахъалдасан 
1CO.1.2	Коринфалда ругел иман лъуразул агьлуялде – Гӏиса Масихӏидалъун рацӏцӏалъаразде, жиндирго халкълъун лъугьине Аллагьас тӏаса рищаразде, цинги киса-кибего нилъерги гьезулги Тӏадегӏанав Гӏиса Масихӏие тӏагӏат-гӏибадат гьабулелщиназдеги. 
1CO.1.3	Нилъер Эмен – Аллагьасулги Тӏадегӏанав Гӏиса Масихӏилги цӏоб ва салам лъеги нужеда.
1CO.1.4	Масихӏ Гӏисадалъун гьес нужеде баркат рещтӏинабуралъухъ дица кидаго Аллагьасе рецц гьабула. 
1CO.1.5	Гьесдалъун Аллагьас нужер кинабго каламги бечелъизабуна, кинабго гӏакъиллъиги цӏикӏкӏинабуна, 
1CO.1.6	Масихӏил хӏакъалъулъ нижер нугӏлъиги ритӏухъ гьабуна. 
1CO.1.7	Гӏиса Масихӏ вачӏинегӏан ралагьун чӏун ругел нужелъ камураб гьунар хутӏун гьечӏо гьанже. 
1CO.1.8	Нилъер Тӏадегӏанав Гӏиса Масихӏ рещтӏараб къоялъ нуж рацӏцӏадго хутӏизе гьесин ахиралде щвезегӏан нужер ракӏкъвакӏизабилеб. 
1CO.1.9	Жиндирго Васгун – нилъер Тӏадегӏанав Гӏиса Масихӏгун – цолъизе нуж тӏаса рищарав Аллагь ритӏухъав вуго.
1CO.1.10	Нилъер Тӏадегӏанав Гӏиса Масихӏил цӏар бахъун гьарула, вацал, дица нужеда, нуж киналго цоцалъ рекъа-решон рукӏайилан. Рикьи ккезе биччаге – нужер пикруги гӏакълуги цойиде буссинабе!
1CO.1.11	Хлоял рукъалъул агьлуялдасан дида рагӏун бугелъулха, вацал, нужеда гьоркьоб рикьи ккун бугилан. 
1CO.1.12	«Дун Павелил рахъ ккуравилан», «дун Аполлосил рахъ ккуравилан», «дун Кефал рахъ ккуравилан», «дун Масихӏил рахъ ккуравилан» – щивас батӏа-батӏаго абулеб рагӏула нужеца. 
1CO.1.13	Масихӏ викь-викьунищха вугев?! Павелищха нужее гӏоло хъанчида ван хвезавурав? Павелиде иман лъезейищха нуж лъадалъ ччун рахъарал? 
1CO.1.14	Аллагьасе рецц буго, Криспги Гайги хутӏизегӏан, нужер цогидал дица лъадалъ ччун рахъичӏелъул. 
1CO.1.15	Диде иман лъезелъун дица лъадалъ ччун рахъанилан лъицаниги абиларо. 
1CO.1.16	(Стефанасги гьесул рукъалъул агьлуги лъадалъ ччун рахъана дица, цоги щал лъадалъ ччун рахъаралали ракӏалда гьечӏо.) 
1CO.1.17	Гӏадамал лъадалъ ччун рахъизе витӏичӏо дун Масихӏица. Рохалил хабар бицине витӏана.
1CO.1.17	Гӏакъилал ва пасихӏал рагӏабаздалъун бицунеб гьечӏо дица гьеб Рохалил хабар, – Масихӏ хъанчида ван хвей гӏадада ккелаан гьебмехалъ.
1CO.1.18	Хвалде унезни чӏобогояб чӏандалъун рикӏкӏуна хъанчида ван хварасул хӏакъалъулъ хабар. Нилъее – хвасарлъулезе – гьеб буго Аллагьасул къудрат. 
1CO.1.19	Тӏухьдузда хъван бугелъул:
1CO.1.19	«Гӏакъилазул гӏакъиллъиги къинабилеб Дица,
1CO.1.19	Цӏодоразул цӏодорлъиги яризабилеб Дица».
1CO.1.20	Кив вугев дов гӏакъил? Кив вугев дов гӏалим? Кив вугев гьаб гӏасруялъул дагӏбачи-къацандухъан? Гьаб дуниялалъул гӏакъиллъи гӏантаб жо букӏин загьир гьабичӏищ Аллагьас? 
1CO.1.21	Аллагьас жиндирго гӏакъиллъиялдалъун гӏаламалъе хӏукму къотӏана, дуниялалъул гӏакъиллъиялдалъун гӏаламалда Жив лъазе виччаларилан. Гьесие бокьана иман лъурал гӏадамал Рохалил хабаралъул «гӏантлъиялдалъун» хвасар гьаризе. 
1CO.1.22	Жугьутӏаз мугӏжизат-гӏаламат тӏалаб гьабулеб буго, греказги гӏакъиллъи-гӏалимлъи балагьулеб буго. 
1CO.1.23	Нилъецайин абуни гӏаламалда лъазабулеб буго хъанчида ван хвезавурав Масихӏил хӏакъалъулъ хабар. Жугьутӏазе гьеб буго гӏасилъи, греказеги гьеб чӏанда буго! 
1CO.1.24	Аллагьас тӏаса рищаразе – жугьутӏазеги греказеги – гьеб буго Масихӏидалъун загьирлъараб Аллагьасул къудратги Аллагьасул гӏакъиллъиги! 
1CO.1.25	Аллагьасдасан бугеб «гӏантлъиги» гӏадамазулалдаса гӏакъилабин, Аллагьасдасан бугеб «загӏиплъиги» гӏадамазулалдаса къуватабин!
1CO.1.26	Аллагьас нуж жиндихъего ахӏараб мехалъ нужго рукӏараб куц ракӏалде щвезабе. Гӏакъилалин рикӏкӏунел гӏадамал гӏемерищ нужеда гъорлъ рукӏарал? Гӏемерищ рукӏарал къадру-къимат бугелги къо-асс бугелги? 
1CO.1.27	Гӏакъилал инжитго къезаризейин Аллагьас гӏаламалда гӏантабилан кколеб жо тӏаса бищараб. Къуватал инжитго къезаризейин гьес гӏаламалда загӏипабилан кколеб жо тӏаса бищараб. 
1CO.1.28	Къадру гьечӏебги ярагьунаребги, ай гьезего гьечӏилан рикӏкӏунебаб тӏаса бищана Аллагьас, гьаб гӏаламалъ гӏадахъ босун бугеб жо гьезего гьечӏеблъун лъугьинабизе. 
1CO.1.29	Гьединлъидал Аллагьасда цеве веццаруге щивниги.
1CO.1.30	Аллагьасин нуж нилъее гӏакъиллъилъун лъугьарав Масихӏ Гӏисагун цолъизарурал. Масихӏица нилъ ритӏухълъизаруна, рацӏцӏалъизаруна, тархъанлъизаруна. 
1CO.1.31	Гьединлъидал, Тӏухьдузда хъван бугеб куцалъ: «Веццаризе бокьарас Бетӏергьан вецце!»
1CO.2.1	Доб мехалда дун нужехъе вачӏиндал, Аллагьасул хӏакъалъулъ Хабар лъазабулаго, дилъ букӏинчӏо кӏалзул пасихӏлъиги кӏудияб гӏакъиллъиги. 
1CO.2.2	Нужеда гьоркьов вугеб заманалда дица хӏукму гьабун букӏиндалха, Гӏиса Масихӏ (хасго гьев хъанчида ван хвей) хутӏун, цогидабщинаб рехун телилан. 
1CO.2.3	Дун нужеда аскӏов вукӏана загӏипгоги ва хӏинкъун сородулевги. 
1CO.2.4	Дир гаргаралъги хабаралъги нужее гьабураб асар – гьеб букӏинчӏо гӏакъилал рагӏабазул хӏасиллъун. Илагьияб Рухӏалъул хӏалкӏолъиялдалъунги мугӏжизатаздалъунги лъугьана гьеб гьедин, – 
1CO.2.5	нужелъ гьеб божи-иман, инсанасул гӏакъиллъиялдалъун гуреб, Аллагьасул къудраталдалъун лъугьине.
1CO.2.6	Саламатал гӏадамазени гӏакъилаблъун букӏуна нижеца бицараб хабар. Амма гьеб хабар гьаб дуниялалъулаб гӏакъиллъи гуро, гьаб дуниялалъул кверщелчагӏазул (кверщел жидехъа унезул) гӏакъиллъиги гуро. 
1CO.2.7	Нижеца бицунеб буго Аллагьасулаб балъгояб гӏакъиллъиялъул. Аллагьас бахчун тараб гьеб гӏакъиллъи нилъер цӏар-реццалъейин дуниял бижилелдего къачӏан букӏараб. 
1CO.2.8	Гьаб дуниялалъул цониги кверщелчиясда бичӏчӏичӏо гьеб. Бичӏчӏун букӏарабани, цӏар-реццалъул бетӏергьан хъанчида валароан гьез.
1CO.2.9	Тӏухьдуздаги хъван бугелъулха:
1CO.2.9	«Лъилниги бералда бихьичӏебги,
1CO.2.9	лъилниги гӏиналда рагӏичӏебги,
1CO.2.9	лъилниги гӏакълу нахъгӏунтӏичӏебги
1CO.2.9	къачӏан буго Аллагьас жив вокьулезе».
1CO.2.10	Нилъеени Аллагьас жиндирго Рухӏалдалъун загьир гьабуна гьеб. Рухӏ сундулъего лъугьуна – Аллагьас цӏакъго бахчун таралда гъорлъегицин лъугьуна. 
1CO.2.11	Гьесулъ жиндилъго бугеб рухӏалда гурони, цоги чиясда лъалебищ инсанасул рекӏелъ ругел пикраби? Гьедин Аллагьасул пикрабиги, гьесул Рухӏалда гурони, лъалищха. 
1CO.2.12	Нилъее щвараб Рухӏ дуниялалъулаб гуро, Аллагьас нилъее кьурал нигӏматал нилъеда ричӏчӏизе гьесдасан бачӏараб буго. 
1CO.2.13	Нилъеца гьелъул хӏакъалъулъ инсанасулаб гӏакъиллъиялъ малъарал рагӏабаздалъун гуро бицунеб, Рухӏалъ малъарал рагӏабаздалъун бицуна. Илагьияб Рухӏалъ цӏуразда бичӏчӏизабула нилъеца Рухӏалда хурхарабщинаб. 
1CO.2.14	Жиндилъе Рухӏ рещтӏинчӏев инсанас къабул гьабуларо Илагьияб Рухӏалдасан бугебаб. Гьесие гьеб гӏантаб жолъун кколелъулха. Гьесда гьеб бичӏчӏизего бичӏчӏуларо, Рухӏалдалъун гурони бичӏчӏизе рес гьечӏелъул. 
1CO.2.15	Илагьияб Рухӏалъ цӏурав чиясда кӏола бокьараб жоялъул хӏакъикъат лъазе, амма лъиданиги кӏоларо Илагьияб Рухӏалъ цӏурав чиясул хӏакъикъат лъазе. 
1CO.2.16	Тӏухьдузда хъван бугелъулха:
1CO.2.16	«Бетӏергьанасул пикрабазда нахъгӏунтӏулев чи вугищ?
1CO.2.16	Гьесие гӏакълу кьезе лъида кӏолеб?»
1CO.2.16	Нилъелъин абуни Масихӏил гӏакъиллъи буго.
1CO.3.1	Амма нужедехунни, вацал, дун Илагьияб Рухӏалъ цӏурал гӏадамаздехун гӏадин кӏалъачӏо, кӏалъана напсалъ малъараб гьабулездехун гӏадин ва Масихӏиде цолъараб гӏумру лъималазда кинигин гурони бичӏчӏуларездехун гӏадин. 
1CO.3.2	Кваназе квен гуро дица нужее кьураб, гьекъезе рахь кьуна. Кваназе гӏун рукӏинчӏо нуж добмехалъ, – гьанжегицин гӏун гьечӏо нуж! 
1CO.3.3	Гьанжелъагӏанги напсалъ малъараб гьабулеб бугелъулха нужеца. Нужеда гьоркьоб жахӏда-хӏусудги дагӏба-рагӏиги бугеб мехалъ, напсалъе мутӏигӏлъи гурищ гьеб кколеб, гьаб дуниялалъул гӏадамал гӏадин хьвадулел рукӏинги гурищ кколеб? 
1CO.3.4	Цояс «дун Павелил рахъ ккурав вугилан», цогидасги «дун Аполлосил рахъ ккурав вугилан» абулеб бугони, гьаб дуниялалъул гӏадамаллъун ккеларищ нуж? 
1CO.3.5	Гьаха, щив кколев Аполлос? Павелги щив кколев? Гьел руго нуж иманалде рачарал ва хъулухъалъе тӏамурал гӏадатиял чагӏи. Бетӏергьанас тӏадкъараб хӏалтӏи гьабулеб буго гьезул щивас. 
1CO.3.6	Дица мугь чӏана, Аполлосица лъалъана, амма бижизе Аллагьас гьабуна. 
1CO.3.7	Мугь чӏолевги – рикӏкӏунаро, лъалъалевги – рикӏкӏунаро. Бижизабулев – Аллагь вуго! 
1CO.3.8	Мугь чӏолесдаги лъалъалесдаги гьоркьоб батӏалъи гьечӏо. Жидеца гьабуралда рекъараб мухь щвела гьезул щивасе. 
1CO.3.9	Ниж кӏиялго руго Аллагьасул хӏалтӏухъаби, нуж руго Аллагьасул хур, Аллагьасул мина.
1CO.3.10	Аллагьас дие кьураб баркатаб гьунаралда рекъон, махщел бугев устарас гӏадин, дица кьучӏ лъуна. Цогидаз гьелда тӏад мина балеб буго. Щивас хал гьабизе биччанте кин жинца балеб бугебали. 
1CO.3.11	Цебего лъун бугелдаса батӏияб кьучӏ лъезе лъиданиги кӏоларо. Цохӏо бугеб гьеб кьучӏги Гӏиса Масихӏ ккола. 
1CO.3.12	Амма гьеб кьучӏалда тӏад мина меседил, гӏарцул, жавгьар-якъуталъул, яги цӏулал, бакъвараб харил, муцӏидул баниги, 
1CO.3.13	щивас гьабураб хӏалтӏи къиямасеб къоялъ бихьила. Гьеб къоялъ цӏаялъ хӏалбихьулелъулха щивас кинаб хӏалтӏи гьабун бугебали. 
1CO.3.14	Гьеб кьучӏалда тӏад бараб минаялда доб цӏа хӏехьезе кӏвани, устарасе кири щвела. 
1CO.3.15	Цӏаялъ гьеб бухӏани, зарал ккела. Хвасарлъизени гьев хвасарлъила, амма цӏадулъа вахъарав чи гӏадин вукӏина. 
1CO.3.16	Нужеда лъаларебищ нуж Аллагьасул мукъадасаб рукъ ругеблъиги нужелъ Аллагьасул Рухӏ бугеблъиги? 
1CO.3.17	Аллагьасул мукъадасаб рукъ щущазабурав чи Аллагьасги тӏагӏинавила. Нуж ккола Аллагьасул гьеб мукъадасаб рукълъун.
1CO.3.18	Лъицаниги живго гуккуге абе! Нужеда гьоркьоса лъиданиги ракӏалде кколеб батани гьаб дуниялалда жив гӏакъилав вугилан, хӏакълъунго гӏакъилав вукӏине бокьани, гьев гӏантлъеян абе. 
1CO.3.19	Гьаб дуниялалъул гӏакъиллъи Аллагьасда цебе гӏантлъилъун кколелъулха. Тӏухьдузда хъван буго: «Аллагьас гӏакъилзаби жидерго сихӏирлъиялъул гьиналъ ккола». 
1CO.3.20	Цоги бакӏалда хъван буго: «Бетӏергьанасда лъала гӏакъилазул пикрабаз пайда гьабулареблъи». 
1CO.3.21	Гьединлъидал, гӏадамазул рахъги ккун, живго веццизе лъугьунге щивниги. Кинабго нужерлъидалха: 
1CO.3.22	Павелги, Аполлосги, Кефаги, дуниялги, гӏумруги, хвелги, гьанжесебги, букӏинесебги – кинабго нужер буго. 
1CO.3.23	Нуж Масихӏил руго, Масихӏги Аллагьасул вуго!
1CO.4.1	Масихӏие хъулухъалъе чӏарал чагӏилъун рикӏкӏине ккола нужеца ниж. Нижее амру гьабун бугелъулха Аллагьасул балъголъи гӏадамазе загьирлъизабеян. 
1CO.4.2	Хъулухъалъе чӏарав чи цохӏо жиндирго бетӏергьанасе ритӏухъав вукӏине ккола. 
1CO.4.3	Дирго хӏакъалъулъ абуни, дие махӏги ургъел гьечӏо нужеца яги гӏадамазул кинаб букӏаниги судалъ дие хӏукму къотӏиялъул. Дицагоги къотӏуларо диего хӏукму. 
1CO.4.4	Дида гӏайиб гьечӏеблъи лъала дида. Амма гьелдалъун гуро дун ритӏухълъулев. Тӏадегӏанасин дие хӏукму къотӏизе бугеб. 
1CO.4.5	Тӏадегӏанав вачӏинегӏан лъицаниги лъиениги хӏукму къотӏуге. Гьес канлъуде босила бецӏлъукь бугебщинаб, рекӏелъ ругел къасдалгицин тӏатинарила. Гьеле гьебмехалда Аллагьасдасан щивав чиясе щвела жиндирго кири.
1CO.4.6	Нужее лъикӏлъиялъе дица гьеб кинабго бихьизабуна, вацал, нужеда, Аполлосилги диргоги мисалги бачун, «хъвараб гурони лъугьунарилан» абурал рагӏабазул магӏна нужедаги бичӏчӏизе ва, лъикӏалги тӏокӏалги ругилан, цоцазда цере чӏухӏдарунгутӏизе.
1CO.4.7	Хӏакъикъаталдаги сундалъун нуж цогидаздаса тӏокӏал ругел? Аллагьасдасан щвараб гуреб жо щиб нужелъ бугеб? Нужее гьеб нигӏматлъун кьунги бугеб мехалъ, цебего нужехъ гьеб букӏараб гӏадин, гӏамал кӏодолъун щай нуж лъугьунел?
1CO.4.8	Гьайгьай, гьанже нуж гӏорцӏун руго! Гьанже нуж бечелъун руго! Ниж гьечӏониги, гьанже парччахӏзабилъун лъугьун руго нуж. Дие бокьилаан унго-унголъунги нуж парччахӏзабилъун лъугьунелани, нужеда цадахъ нижецаги парччахӏлъи гьабизе. 
1CO.4.9	Амма дида ракӏалде ккола Аллагьас ниж – чапарзаби, халкъалда цере чӏвазе къотӏарал чагӏи гӏадин, бищун ахиралда чӏезарун ругилан. Тӏолабго махлукъаталъе – малаикзабазеги гӏадамазеги ниж лъугьана байрамалда халкъалъе кепалъе рагъулезда релълъарал чагӏилъун. 
1CO.4.10	Масихӏие гӏоло ниж гӏабдалзабилъун рикӏкӏунел руго, Масихӏиде цолъарал нуж гӏакъилзаби руго. Ниж загӏипал руго, нуж къуватал руго. Нужер хӏурмат гьабула, ниж хӏакъир гьарула. 
1CO.4.11	Жакъа къоялде щвезегӏанги ракъунги къечонги руго ниж. Нижер ретӏелги хохораб буго, ниж рухулел-кьабулелги руго, мина-руссенги нижер гьечӏо. 
1CO.4.12	Захӏмат бихьун гурони хинкӏ-чедги щолеб гьечӏо нижее. Ниж хӏакъир гьарула – нижеца баркат лъегиян абула, нижее гӏазаб кьола – нижеца хӏехьола. 
1CO.4.13	Нижедасан мацӏ гьабула – нижеца лъикӏаб бицуна. Ниж гьаб дуниялалъе хӏур-кӏучлъун хутӏун руго, гьаб гӏаламалъеги чӏахӏ-къуллъун хутӏун руго.
1CO.4.14	Нуж инжит гьаризе гуро, вацал, дица гьаб кинабго хъвалеб бугеб. Дирго хириял лъималазе гӏадин, гӏакълу кьолеб буго дица нужее. 
1CO.4.15	Масихӏил дарсал малъулев азарго мугӏалим нужер вугониги, эмен нужер цо гурони гьечӏелъул. Дун нужее эменлъун лъугьана, Рохалил хабаралдалъун дица нуж Масихӏиде цолъизаруна.
1CO.4.16	Гьединлъидалин дида релълъун хьвадейилан гьарулеб бугеб дица нужеда. 
1CO.4.17	Масихӏил нухдасан дун хьвадулев вугеб куц нужеда ракӏалде щвезабизе гьале нужехъе витӏулев вуго Тӏадегӏанасе ритӏухъав ва дие хирияв васлъун лъугьарав Тимофей. Гьеб нухдасан хьвадейилан дица малъула киса-кибго киналго иман лъуразул агьлуялда.
1CO.4.18	Нужеда гьоркьор руго нич гьечӏел гӏадамалги. Гьезда ракӏалде кколеб батила дун тӏокӏав гьениве вачӏинарилан. 
1CO.4.19	Амма, Тӏадегӏанасе бокьани, кватӏичӏого нужехъе вачӏина дун. Гьел нич гьечӏезул хабар-гаргар букӏин гуреб, къуват-гучги бугищали лъала дида гьебмехалда. 
1CO.4.20	Аллагьасул Парччахӏлъи хабар-гаргаралъулъ гуро бугеб, къуват-гучалъулъин. 
1CO.4.21	Щиб нужее бокьилеб? Дун цӏалги босун вачӏинейищ, яги нужеде бугеб рокьиялъул цӏураб хӏеренаб рагӏигун вачӏинейищ?
1CO.5.1	Цинги, дида бицана нужер гьениб мажусиязулгицин гьечӏебгӏадаб инжитаб иш лъугьун бугилан – цо чи жиндирго бесдал эбелалда аскӏов вегулев вугилан. 
1CO.5.2	Гьелдаса пашманлъизе кколеб бакӏалда нужер чӏухӏиго щиб! Гьединаб инжитлъи жиндасан лъугьарав чи нужерго агьлуялда гьоркьоса вачахъизе кколаан нужеца. 
1CO.5.3+1CO.5.4	Дирго рахъалъ абуни, черх гьаниб бугониги, рухӏ гьениб нужеда аскӏоб бугелъул, гьенив вугев гӏадин вукӏуна дун. Нужер данделъиялда нилъер Тӏадегӏанав Гӏисал къудратгун цадахъ дирго рухӏги гӏахьаллъизабун, нилъер Тӏадегӏанав Гӏисал цӏаралдалъун дица хӏукму къотӏана 
1CO.5.5	гьеб иш гьабурав чи илбисалъул кверщаликье кьезе – биччанте гьесул мунагьаб напс хвезе. Тӏадегӏанав вачӏараб къоялъ гьесул рухӏ хвасарлъизеги бегьула.
1CO.5.6	Нужер гьеб гӏамал кӏодолъи лъикӏаб хасият гуро. Нужеда рагӏанищ гьадинаб кици: «Гьитӏинаб реччеялъги гӏемераб ханжу беччизабула»? 
1CO.5.7	Мунагьалъул басрияб речче тӏубанго нахъе рехе. Гьебмехалъ речче гъорлъ гьечӏого бежараб чедлъун лъугьина нуж. Гьединаб чедин нуж кколел! Нилъер пасхаялъул кьегӏер – Масихӏ – цевего къурбанлъун лъугьиндалха!
1CO.5.8	Рачӏа гьанже нилъеца пасхаялъул байрамалде хӏадурлъи гьабилин басрияб речче (ай мунагьги квешлъиги) цадахъ гьечӏого. Реччичӏел чадал (ай бацӏцӏадабщинабги хӏакъабщинабги) цадахъ, росун хӏадурлъизин гьелде.
1CO.5.9	Дица нужехъе битӏараб кагътида хъван букӏана пасатал чагӏазулгун гьоркьоблъи гьабугейилан. 
1CO.5.10	Пасатал, хъантӏарал, макруял гӏадамазул ва гьересиаллагьзабазе лагълъи гьабулел мажусиязул гуребха дица бицунеб букӏараб. Гьездаса ратӏалъизени, дуниял тун ине ккелаан ниж. 
1CO.5.11	Дица хъван букӏана, жидеца иман лъун бугиланги абун, пасалъиги гьабулел, хъантӏун магӏишатги гьабулел, гьересиаллагьзабазе лагълъиги гьабулел, мацӏги гьабулел, хӏилла-рекӏкӏги гьабулел, гьекъолдизеги гьекъолдулел гӏадамазулгун хурхен гьабугейилан, хӏатта гьезда цадахъ гӏодор чӏун кванагейилан. 
1CO.5.12+1CO.5.13	Нилъер гуреб агьлуялъе суд гьабунги щайха дие? Аллагьас гьабила гьезие суд. Нужерго агьлуялъул чиясе суд гьабизе кколаребищ нужеца? Тӏухьдузда хъван бугелъул: «Квешав чи нужер агьлуялда гьоркьоса нахъе вачахъе», – ян.
1CO.6.1	Жиндирго диналъул вацасдехун нужеда гьоркьоса пуланав чиясул дагӏба-рагӏи бугони, Аллагьасул халкъги рехун тун, иман гьечӏезухъе суд гьабизе ине бегьилищ гьев? 
1CO.6.2	Нужеда лъаларебищ гьаб гӏаламалъе суд Аллагьасул халкъалъ къотӏизе букӏин? Гӏаламалъего суд гьабизе бугел нужеда кӏоларебищ гӏиси-бикъинаб дагӏба-рагӏи къинабизе? 
1CO.6.3	Нужеда лъай: малаикзабазегицин суд гьабизейин нилъеца бугеб. Гьаб дуниялалъул ишал тӏуразе кигӏанха нужее бигьалъизе кколеб! 
1CO.6.4	Гьединаб дагӏба-рагӏи нужеда гьоркьоб ккараб мехалъ, щай нужеца гьеб нужерго агьлуялда гьоркьоб къимат гьечӏел гӏадамазде гӏарз бахъулеб? 
1CO.6.5	Нечоларищ нуж? Диналъул вацал рекъезаризе кӏолев цониги гӏакъилав чи нужеда гьоркьов ватичӏого вукӏине рес гьечӏо. 
1CO.6.6	Бихьулищ – вацас вац судалде вачунев вуго, гьебги – иман лъечӏез хӏукму къотӏизе. 
1CO.6.7	Нужеда гьоркьоса гӏадамал судалде ине ккеялъгицин нугӏлъи гьабула нуж къеялъе. Нужее гьабураб зарал-зиянги баччун рукӏинго лъикӏ гурищ? Нужехъа боцӏи-рикъзи бахъиги хӏехьон рукӏинго лъикӏ гурищ? 
1CO.6.8	Нужецайин абуни цоцазе зарал-зиян гьабулеб буго, цоцахъа боцӏи-рикъзи бахъулеб буго. Лъие гьеб гьабулеб бугеб? Нужерго вацазе!
1CO.6.9	Нужеда лъаларебищ пасатал гӏадамазе Аллагьасул Парччахӏлъи насиблъулареблъи? Нужго нужецаго гуккуге! Пасалъи гьабулезе, гьересиаллагьзабазе лагълъи гьабулезе, зина гьабулезе, бихьиназдасан лазат босулел бихьиназе, 
1CO.6.10	хъантӏаразе, цӏогьабазе, гьекъолдухъабазе, мацӏихъабазе, хъамалчагӏазе – гьезул цонигиязе Аллагьасул Парччахӏлъи насиблъуларо. 
1CO.6.11	Нужеда гьоркьорги рукӏана гьединал гӏадамал. Амма нуж гьанже чурун руго, рацӏцӏалъизарун руго, Тӏадегӏанав Гӏиса Масихӏил цӏаралдалъун ва нилъер Аллагьасул Рухӏалдалъун ритӏухълъизарун руго!
1CO.6.12	«Бокьарабщинаб гьабизе бегьула!» – ян абула цо-цояз. Бокьарабщинаб гьабиялъул гуребха пайда букӏунеб. «Бокьарабщинаб гьабизе бегьула!» Амма дун сундулниги лагълъун лъугьине бегьуларо. 
1CO.6.13	Цогидаз абула: «Квен – чохьое, чехь – квание!» – ян. Аллагьас гьеб кӏиябгоги пасалъизабула. Гьаваялда нахъбилълъине гуро черх бижун бугеб, Тӏадегӏанасе тӏагӏаталъейин. Тӏадегӏанас тӏалаб гьабила гьелъул. 
1CO.6.14	Тӏадегӏанав Гӏиса хваралъуса вахъинавуна Аллагьас, жиндирго къудраталдалъун нужги хваралъуса рахъинарила гьес.
1CO.6.15	Нужеда лъаларебищ нужер чурхдулги Масихӏил черхалъул бутӏаби рукӏин? Масихӏил черхалъул бутӏа хъахӏбал черхлъун лъугьинабизе бегьилищ? Киданиги бегьуларо! 
1CO.6.16	Нужеда лъаларебищ хъахӏбаялда аскӏов вегарасул черх гьелъул черхгун цолъулеблъи? Тӏухьдузда хъван бугелъул: «гьел кӏиялго цолъун, цого лъугьина». 
1CO.6.17	Тӏадегӏанасде цолъарасул рухӏ гьесул Рухӏгун цолъула.
1CO.6.18	Хъахӏбалъи рикӏкӏад гьабе! Цогидал мунагьал инсанасул черхалдаса къватӏирехун ккарал рукӏуна. Хъахӏбаяв чиясин абуни, мунагь гьабула жиндирго черхги хӏакъирлъизабун. 
1CO.6.19+1CO.6.20	Аллагьасдасан нужее щвараб Илагьияб Рухӏ жаниб чӏолеб мукъадасаб рукълъун нужер черх букӏин лъаларебищ нужеда? Цӏикӏкӏараб мухьги кьун росун ругелъул, нужго бетӏергьанал чагӏи гуро нуж
1CO.7.1	Гьанже дица бицина нужеца дихъе кагътида хъван букӏаралъул хӏакъалъулъ. Чӏужугӏаданалда аскӏове къачӏого вукӏинго лъикӏ бихьинчиясе. 
1CO.7.2	Амма пасалъи цӏикӏкӏун бугелъул, щивав бихьинчиясул жиндирго лъади йикӏун лъикӏ, щияй чӏужугӏаданалъулги жиндирго рос вукӏун лъикӏ. 
1CO.7.3	Росас лъади бусада жиндасаго рикӏкӏалъизайизе бегьуларо, лъадиялъ росги бегьуларо. 
1CO.7.4	Жиндирго черхалъул кверщел лъадиялъухъ гуро бугеб, росасухъ буго. Гьединго жиндирго черхалъул кверщел росасухъ гуро бугеб, лъадиялъухъ буго. 
1CO.7.5	Кӏиялго разилъун, Аллагьасе гьари-дугӏаялъе цодагьабго заманаялъ гурони, цоцаздаса ратӏалъуге. Цинги нахъеги цадахъ рукӏа. Гьедин хьвадани, илбисалда кӏвеларо, чорхол гьава къинабизе кӏолеб гьечӏолъи бихьун, нуж къосинаризе. 
1CO.7.6	Гьаниб дица нужее амру гьабулеб гьечӏо гьедин гурони бегьуларилан. Нужее бигьалъи гьабулеб буго. 
1CO.7.7	Гьайгьай, дие бокьилаан киналго гӏадамал дун гӏадин чӏолелани. Амма Аллагьас щивасе гьунар кьун буго: цоясе гьадинаб, цогидасе додинаб.
1CO.7.8	Къороллъун хутӏарал бихьиназдаги руччабаздаги дица абилаан, дун гӏадин, ялгъузго рукӏайилан. 
1CO.7.9	Къороллъи хӏехьезе кӏолеб гьечӏони, ригьин гьабизе ккела. Ригьнаде руссинго лъикӏ, хӏасраталъ рухӏизегӏан. 
1CO.7.10	Ригьнада ругезени, дица гуреб, Тӏадегӏанас гьабулеб буго амру: лъади росасдаса ятӏалъизе бегьуларо. 
1CO.7.11	Нагагь ятӏалъани, ялгъузго йикӏине ккела яги росгун рекъезе ккела. Росасги лъади йиччан тезе бегьуларо.
1CO.7.12	Цогидаздани, Тӏадегӏанас гуреб, дица абулеб буго: диналъул вацасул лъади иман лъечӏей йигони, амма росасда цадахъ чӏезе къабуллъулейги йигони, къватӏие йитӏуге гьей. 
1CO.7.13	Чӏужугӏаданалъул рос иман лъечӏев вугони, гьелда цадахъ чӏезеги разилъулев вугони, ятӏалъуге гьесдаса. 
1CO.7.14	Иман лъечӏев росасдаса Аллагь разилъула гьесул иман лъурай лъади сабаблъун. Иман лъечӏей лъадиялдасаги Аллагь разилъула гьелъул иман лъурав рос сабаблъун. Гьедин букӏунаребани, гьезул лъималги мажусиязулго гӏадинал рукӏинаан. Гьедин бугелъул, гьел лъималаздасаги Аллагь разилъула. 
1CO.7.15	Иман лъечӏев росасе яги лъадуе ратӏалъизе бокьани, риччанте ратӏалъизе. Гьедин кколеб бугони, диналъул вацасда яги яцалда тӏадаб гьечӏо жидерго ригьин цӏунизе. Аллагьасни рекъон рукӏайилан абулеб буго. 
1CO.7.16	Дуда щиб лъалеб, лъади, дурго рос хвасар гьавизе дуда кӏоларевлъи? Дуда щиб лъалеб, рос, дурго лъади хвасар гьайизе дуда кӏоларейлъи?
1CO.7.17	Амма нужер щивав вукӏине виччанте Тӏадегӏанас гьесие бихьизабураб хӏалалда, гьев хутӏизе виччанте Аллагьас гьев жиндихъего ахӏараб куцалда. Гьединабго амру гьабула дица кинабго иман лъуразул агьлуялъеги. 
1CO.7.18	Сунат гьабурав вугони Аллагьас ахӏун, гьеб балъго гьабизе ккеларо. Сунат гьабичӏев ахӏун вугони, сунат гьабизеги ккеларо гьес. 
1CO.7.19	Сунат гьабиги – рикӏкӏунаро, сунат гьабичӏолъиги – рикӏкӏунаро, Аллагьасул амруял тӏуразари буго аслуги кьучӏги! 
1CO.7.20	Аллагьас кинавлъун инсан жиндихъего ахӏаниги, гьединавлъун хутӏизе виччанте гьев. 
1CO.7.21	Гьес ахӏараб мехалъ мун лагълъун вукӏарав ватани, гьелъулги пикру гьабуге дуца. Амма тархъанлъизе рес бугони, гьелъие гӏамал гьабе. 
1CO.7.22	Тӏадегӏанас жиндихъего ахӏарав лагъ Тӏадегӏанасда цеве эркенав чилъун ккола, эркенго вукӏаго ахӏаравги Масихӏил лагъ ккола. 
1CO.7.23	Аллагьас цӏикӏкӏараб мухьги кьун росун ругелъул, гӏадамазул лагъзаллъун ккезе чӏоге! 
1CO.7.24	Кинавлъун гьес жиндихъего ахӏаниги, гьединавлъун хутӏизе виччанте, вацал, гьев Аллагьасда цеве!
1CO.7.25	Росасе инчӏел ясазул рахъ цӏехани, гьелъул рахъалъ Тӏадегӏанасдасан бачӏараб амру гьечӏо дихъ. Амма дица дирго пикру бицина, Аллагьасул баркаталдалъун дунги вугелъулха божизе бегьулев чи. 
1CO.7.26	Захӏматаб заман бугелъул, живго вугеб хӏалалъ чӏейго лъикӏ чиясе. 
1CO.7.27	Лъади ячун йигищ – йиччан тоге. Ячун гьечӏищ – гьей ялагьизе лъугьунге. 
1CO.7.28	Амма лъади ячинги мунагь гуро. Гӏурай яс росасе инги мунагь гуро. Амма ригьнаде руссиндал, гьаб дуниялалъул къварилъи-захӏмалъи рещтӏина нужеде. Дие бокьилаан гьелдаса нуж цӏунизе. 
1CO.7.29	Дие бокьун буго, вацал, нужеда абизе, гьаб дуниялалъе заман дагьлъун бугилан. Лъудби рачаралги хьвадизе ккела лъудбиго гьечӏел гӏадин. 
1CO.7.30	Гӏодулел ругелги хьвадизе ккела гӏодулелго гьечӏел гӏадин. Рохун ругелги хьвадизе ккела рохунго гьечӏел гӏадин. Босаралги хьвадизе ккела жидеца щибго босичӏеб гӏадин. 
1CO.7.31	Дуниялалъул ишазде машгъуллъаралги хьвадизе ккела гьезде машгъуллъунго гьечӏел гӏадин. Гьаб дуниял тӏагӏун инехъин бугелъулха!
1CO.7.32	Дие бокьун буго нуж сундулго ургъел гьечӏого рукӏине. Лъади гьечӏев чи Тӏадегӏанасе гьабулеб тӏагӏаталъул ургъалида вукӏуна, Тӏадегӏанав разилъи тӏалаб гьабула гьес. 
1CO.7.33	Лъади йигев чи дуниялалъул ургъалида вукӏуна, лъади разилъи тӏалаб гьабула гьес. 
1CO.7.34	Гьедин кӏийиде викьун вукӏуна лъади ячарав чи. Росасе инчӏей чӏужугӏадан яги гӏолохъанай яс Тӏадегӏанасе гьабулеб тӏагӏаталъул ургъалида йикӏуна, гьесда цебе черхги ракӏги бацӏцӏадго цӏунизе. Рос вугей чӏужугӏадан дуниялалъул ургъалида йикӏуна, рос разилъи тӏалаб гьабула гьелъ. 
1CO.7.35	Дица гьеб кинабго абулеб буго нужее лъикӏлъиялъе. Щибниги жо нужее гьукъизе гуро дун кӏалъалев вугев. Дие бокьун буго гьениб нужер ишазулъ гӏадлу-тадбир букӏине ва сундего машгъуллъичӏого нужеца Тӏадегӏанасе хъулухъ гьабизе.
1CO.7.36	Лъицаниги рикӏкӏунеб бугони абурай яс ячинчӏого тезе рекъараб гьечӏилан, гьелдехун бугеб хӏасратги къезабизе кӏолеб гьечӏони, биччанте гьес жиндирго рекӏее бокьараб гьабизе. Гьей ячани гьев мунагьалъукье кколаро. 
1CO.7.37	Амма гьей ячине сунцаниги тӏамулев гьечӏони, ячинчӏого тезе кьури гьечӏеб хӏукмуги гьабун бугони, жиндирго хӏасраталда квелъ базеги кӏолеб бугони, – гьеб лъикӏ ккела. 
1CO.7.38	Хӏасил: жиндирго абурай ячин лъикӏ буго, амма ячинчӏого тани, дагьабги лъикӏ
1CO.7.39	Лъади ригьнада хутӏула гьелъул рос чӏаго вугевгӏан заманалда. Рос хвани, гьелъул ихтияр буго жиндиего бокьарав чиясе ине. Амма Гӏисаде иман лъурав чи вукӏине ккела гьев. 
1CO.7.40	Къороллъудаго чӏани, гьей жеги талихӏай йикӏина. Гьединаб буго дир пикру, Аллагьасул Рухӏ щварав чи вугилан ккола дун.
1CO.8.1	Гьанже бицинин мажусиязул аллагьзабазе къурбаналъе хъурал жалазул гьанал хӏакъалъулъ. Нилъер киназулго гӏелму-лъай бугилан битӏун абулеб буго нужеца. Амма гӏелму-лъаялъ гӏадамасул гӏамал кӏодолъизабула. Рокьиялъ берцинго гӏуцӏула инсанасул гӏумру. 
1CO.8.2	Жинда цо щибниги лъалилан ракӏалде кколеб бугони, унго-унгояб лъай гьесие щун букӏунаро. 
1CO.8.3	Амма Аллагь вокьулев чи Аллагьасда лъала.
1CO.8.4	Мажусиязул аллагьзабазе къурбаналъе хъурал жалазул рахъ босани: нилъеда лъала гьезул аллагьзаби щибго гурел жал рукӏин, цо гурони, тӏокӏав батӏияв Аллагь гьечӏевлъиги. 
1CO.8.5	Ракьалда рукӏа, зобалазда рукӏа гьел аллагьзабийилан абулел жал ругилан телин (гьел цӏакъ гӏемер руго – «аллагьзабийилан» абулелги, «бетӏергьабийилан» абулелги). 
1CO.8.6	Амма нилъер Эмен – Аллагь цохӏо вуго, жинца кинабго бижарав ва жиндиего гӏоло нилъ рижарав. Нилъер цо бетӏергьан вуго – Гӏиса Масихӏ. Гьесдалъун бижун буго кинабго, гьесдалъун нилъги чӏаголъана. 
1CO.8.7	Киназдаго гуребха гьеб лъалеб. Цо-цоял гьел гьересиаллагьзабазде цӏакъго ругьунлъун руго ва гьез гьанжегицин мажусиязухъа босараб гьан кваналеб буго, дозие къурбанлъун гьебги рикӏкӏун. Мунагь ккеладайилан щакдарулелги руго гьел, хӏарамаб жоцин кваналеб бугодай жидецаян. 
1CO.8.8	Амма кваница нилъ Аллагьасде гӏагар гьаруларо. Гьеб кваначӏогойилан камулеб жоги гьечӏо нилъее, квананилан щолеб жоги гьечӏо.
1CO.8.9	Бегьулебилан рикӏкӏунебги бегьуларебилан рикӏкӏунебги кваналеб букӏин гьел иман загӏипазе нухда хӏетӏе тункулеб гамачӏлъун лъугьине гурин. 
1CO.8.10	Мунагь ккеладайилан щакдарулев чиясда вихьани гьединаб лъай бугев мун мажусиязул мукъадасаб рокъов гӏодовги чӏун кваналев, духъ валагьун, гьесги кванала гьезул къурбаналъул гьан. 
1CO.8.11	Гьедин гьеб дур «гӏелму-лъай» сабаблъун – гьев иман загӏипав чи – жиндие гӏоло Масихӏ хвалде арав дур диналъул вац хвезеги бегьула. 
1CO.8.12	Дурго вацазе заралаб мунагь гьабун, щакдарулеб гьезул ракӏги лъукъун, Масихӏиде дандечӏун мунагь гьабулеб буго дуца. 
1CO.8.13	Гьедин, дир вац къосиналъе сабаблъун квен лъугьунеб бугони, гьев къосинавизегӏан, киданиги гьан кӏалдибе босичӏого чӏела дун!
1CO.9.1	Дун эркенав чи гурищ? Дун Масихӏил чапар гурищ? Нилъер Тӏадегӏанав Гӏиса вихьарав чи гурищ? Тӏадегӏанасде нуж цолъи дир хӏаракатчилъиялъул хӏасил гурищ? 
1CO.9.2	Цогидазе дун чапар ватичӏониги, нужее дун чапарлъидалха! Тӏадегӏанасде цолъараб нужер гӏумруялъ нугӏлъи гьабула дун Масихӏил чапар вукӏиналъе.
1CO.9.3	Гьеле гьедин, дунго ритӏухъ гьавун, жаваб кьола дица дир ишазул цӏех-рех гьабизе бокьаразе. 
1CO.9.4	Кваназеги гьекъезеги гӏарац щвезе ихтияр гьечӏебищ нижер? 
1CO.9.5	Нижер ихтияр гьечӏебищ, цогидал чапарзабаз гӏадин, Тӏадегӏанав Гӏисал вацаз яги Пётрица гӏадин, нилъер диналъул яцаздасан лъади ячине ва гьейгун цадахъ сапаралде ине? 
1CO.9.6	Яги гӏицӏго диеги Барнабаегийищ ихтияр гьечӏеб бетӏербахъиялъе хӏалтӏичӏого чӏезе?
1CO.9.7	Мухьдахъ ккурав рагъухъан жиндирго гӏарацги харж гьабун вагъулевищ? Жиндирго цӏибил квинчӏого толебищ ахихъанас? Жиндирго рохьдолъа гӏачиязул рахь гьекъечӏого толебищ вехьас? 
1CO.9.8	Гӏадамазул гӏадатияб гӏумру-яшавалдасан гьединал мисалал рачине бегьи гуребги, гьелъулго хӏакъалъулъ Къануналдаги буго. 
1CO.9.9	Мусал Къануналда хъван бугелъулха: «Лал бокъунеб бугеб оцол кӏалалда таргьа баге», – ян. Аллагьас оцазул тӏалаб-агъаз тӏаде босун абурал рагӏабийищ гьел? 
1CO.9.10	Гьес нилъер хӏакъалъулъ гуребдай гьеб абун бугеб? Гьайгьай, нилъер хӏакъалъулъ абун буго. Векьарухъанас бекьула ва лал тӏамулес лалги тӏамула хуриса бачӏаралъул бутӏа щвезе хьулалда. 
1CO.9.11	Нужеда гьоркьоб Илагьияб Рухӏалъул хьон хьарал нижеца хьул-къасд гьабулеб бугони, гьелдасан бижаралъул бутӏа бетӏербахъиялъе щвелародайилан – цӏикӏкӏараб мухьищха гьеб кколеб? 
1CO.9.12	Цогидазул ихтияр батани нужедасан кумек тӏалаб гьабизе, гьайгьай, нижер жеги цӏикӏкӏараб ихтияр буго гьелъие.
1CO.9.12	Амма нижеца киданиги пайда босичӏо гьеб ихтияралдаса. Нижеца кинабго хӏехьола Масихӏил хӏакъалъулъ Рохалил хабаралъе сундулъго квалквал-квекӏен гьечӏого хутӏизе. 
1CO.9.13	Нужеда лъаларебищ Мукъадасаб Рокъоб хъулухъ гьабулел чагӏаз гьенисан бетӏербахъулеблъи? Къурбаналъул гьан лъолеб бакӏалъул тӏалаб гьабулезеги гьеб къурбаналъул бутӏа жидеего босизе ихтияр букӏин лъаларебищ? 
1CO.9.14	Гьединго Тӏадегӏанасги бихьизабун буго Рохалил хабар лъазабулезги гьелдасан бетӏербахъеян.
1CO.9.15	Гьединаб цониги ихтияралдаса цониги нухалъ пайда босичӏо дица. Гьанжеги дица нужехъе гьеб тӏалаб гьабун гуро хъвалеб бугеб. Дунго чӏухӏизе бегьулелдаса махӏрумлъизегӏан хвезе бокьила. 
1CO.9.16	Рохалил хабар лъазабулеб бугилан чӏухӏдаризе бегьуларо дун. Дица тӏубазабичӏого гӏолареб тӏадкъай бугелъулха гьеб! Рохалил хабар халкъалда лъазабичӏони, балагь рещтӏаги диде! 
1CO.9.17	Дунго лъикӏав лъугьун гьеб гьабулеб букӏарабани, гьелъухъ мухьги щвелаан дие. Дунго лъикӏав лъугьун гуро, дида тӏадкъан бугелъул гьабулеб буго. 
1CO.9.18	Щиб кириха дие щолеб бугеб? Дие щолеб кири ккола – дица щибго мухь гьечӏого Рохалил хабар лъазабулеб букӏин ва гьелдалъун дие бугеб ихтияралдаса пайда босулеб гьечӏолъиги.
1CO.9.19	Дун эркенав чи вуго, лъилниги лагъ гуро, амма дун киназулго лагълъун лъугьана, кигӏан кӏваниги цӏикӏкӏун гьел дихъ гӏенеккизе бокьун. 
1CO.9.20	Жугьутӏазда гьоркьов дун лъугьана жугьутӏав гӏадин, жугьутӏал дихъ гӏенеккизе бокьун. Къанун цӏунулезда гьоркьов дун хьвадана гьеб Къанун цӏунулев чи гӏадин (Къануналъ дида тӏад кверщел гьабулеб гьечӏониги), Къанун цӏунулелалги дихъ гӏенеккизе бокьун. 
1CO.9.21	Къанун лъаларезда гьоркьов дун чӏана Къанун лъаларевлъун, (амма Масихӏил кверщаликь вугев дида Аллагьасул къанун лъала), Къанун лъаларел чагӏиги дихъ гӏенеккизе бокьун. 
1CO.9.22	Загӏипазе дун загӏипавлъун лъугьана, загӏипалги дихъ гӏенеккизе бокьун. Киназдаго гьоркьов дун гьезда релълъун лъугьана, щиб сабаб-гӏамал батунги гьезул цо-цоялгӏаги хвасар гьаризе бокьун. 
1CO.9.23	Гьеб кинабго дица гьабулеб буго Рохалил хабаралъе гӏоло, гьелъул баркаталъул бутӏа насиблъизе бокьун.
1CO.9.24	Нужеда лъаларищ: къецазда киналго рекерухъаби рекерула, амма бергьенлъиялъул шапакъат цоясе гурони щоларо. Нужги рекере гьеб шапакъат щвезе бокьун. 
1CO.9.25	Къецазул киналго гӏахьалчагӏаз гӏемераб жоялдаса жалго махӏрум гьарула, речӏалел тӏугьдузул гор щвезе бокьун. Нилъецани гьеб гьабула речӏаларел тӏугьдузул гор щвезе бокьун. 
1CO.9.26	Гьедин дунги векерулев вугев ватани, мурадалде щвезе бокьун векерулев вуго. Зарул рагъулъ дунги гӏахьаллъулев вугев ватани, зарал гьаваялде хьвагӏизе гуро. 
1CO.9.27	Кьабулеб-тункулебги хӏехьон, квегъулеб буго дица черх, гьелда тӏад кверщелги гьабулеб буго, цогидалги къецазде ахӏун, дунго гъоркь хутӏилевилан хӏинкъун.
1CO.10.1	Дие бокьун буго, вацал, нужеда ракӏалде щвезабизе: Мисриялдаса нахъе унеб мехалда нилъер киналго умумул накӏкӏул рагӏдукь ккун рукӏана, киназго ралъадги бахана. 
1CO.10.2	Киналго гьел Мусада нахърилълъун накӏкӏуцаги ралъдацаги чурана. 
1CO.10.3	Гьез киназго кванана цого-цо илагьияб квен, 
1CO.10.4	цого-цо илагьияб гьекъелги гьекъана гьез. Илагьияб кьурулъан чвахун бачӏараб лъим гьекъана гьез. Гьеб кьуру гьезда цадахъ букӏана. Масихӏ ккола гьеб. 
1CO.10.5	Амма гьезул гӏемерисез Аллагь рази гьавичӏо – гьезул жаназаби авлахъалда щущана. 
1CO.10.6	Гьеб буго нилъее мисал – гьел гӏадин нилъ квешлъиялда нахърилълъинчӏого рукӏине. 
1CO.10.7	Гьезул цо-цояз гӏадин аллагьалилан тарал жалазе лагълъи гьабуге нужеца. Тӏухьдузда хъван бугелъулха: «Гӏодор чӏун кваназе-гьекъезе лъугьана халкъ, цинги аллагьилан тараб жоялъул хӏурматалда пасатабщинабги хъубабщинабги гьабизе лъугьана». 
1CO.10.8	Гьезул цо-цояз гӏадин хъахӏбалъи гьабиларин нилъеца. Гьез хъахӏбалъи гьабуна – ва цохӏо къоялъ гьезул къоло лъабазарго чи хвана. 
1CO.10.9	Гьезул цо-цоял гӏадин, Бетӏергьанасул хӏалбихьизе лъугьинарин нилъ. Гьел хвана борхьаз хӏанчӏун. 
1CO.10.10	Гьезул цо-цоял гӏадин, Аллагьасде дандечӏун, гъулгъудизе бегьуларо нилъ. Гьеб сабаблъун хвалил малаикас хвезаруна гьел. 
1CO.10.11	Гьеб киналъулго хӏакъалъулъ Тӏухьдузда хъван буго нилъее гӏакълу щвеялъе гӏоло. Ахирзаманаялде гӏагарлъулел ругелъулха нилъ.
1CO.10.12	Гьединлъидал, вахъун чӏун вугилан ккарав гӏодов ккезе гурин. 
1CO.10.13	Гӏадамазда гьоркьоб букӏунеб гурони гӏазаб-балагь рещтӏинчӏо нужеде. Аллагьас жиндирго къотӏи хвезабуларо – хӏехьезе кӏолареб гӏазаб-балагь биччаларо гьес нужеде. Гӏазаб-балагьалда цадахъго гьес нужее бихьизабила гьеб хӏехьезе ресги.
1CO.10.14	Гьединлъидал, дир хириял, гьересиаллагьзабазе лагълъи гьабиялдаса рикӏкӏалъе. 
1CO.10.15	Гӏакъилал гӏадамазда гӏадин бицунеб буго дица нужеда. Нужецаго пикру гьабе дица бицаралъул. 
1CO.10.16	Тӏадегӏанасул хӏурматалда нилъ гӏодор чӏун сардилъ кванала ва, гьари-дугӏа гьабун, щурминиса чагъирги гьекъола, – гьелъул магӏна ккола Масихӏица тӏураб бидулъ нилъерги бутӏа букӏин. Кваналаго нилъеца чед бекиялъул магӏна ккола Масихӏил чорхолъги нилъер бутӏа букӏин. 
1CO.10.17	Гьеб чед цо бугелъул, нилъ гӏемер ругониги, цохӏо черх лъугьуна. Нилъеца кинацаго цохӏо чед цоцазе бикьун кваналелъулха! 
1CO.10.18	Исраилил халкъалъухъ балагье: къурбаналъе хъураб жо кваналелщиназ жидерго бутӏа лъолагури гьез гьабулеб тӏагӏаталъулъ. 
1CO.10.19	Щиб абизе дие бокьун бугеб: гьересиаллагьзабазе гьабулеб къурбан магӏнаяб жо бугиланищ? яги гьересиаллагь магӏнаяб жо бугиланищ? 
1CO.10.20	Гуро! Дие абизе бокьун буго: мажусиязул къурбан гьез Аллагьасе гуро гьабулеб, жундузе гьабула. Дие бокьун гьечӏо нужеца жундузулгун гьоркьоблъи гьабизе. 
1CO.10.21	Цин Тӏадегӏанасул щурминисан, цин жундузул щурминисан гьекъезе бажариларо нужехъа. Цин Тӏадегӏанасул столалдасан, цин жундузул столалдасан кваназеги бажариларо. 
1CO.10.22	Бетӏергьанасул ццин бахъинейищ нужее бокьун бугеб? Гьесдаса къуваталищ нилъ ругел?
1CO.10.23	«Бокьарабщинаб гьабизе бегьула», – ян абула цо-цояз. Амма бокьарабщиналъул гуро пайда бугеб. «Бокьарабщинаб гьабизе бегьула». Амма бокьарабщиналъ гуро кумек гьабулеб. 
1CO.10.24	Биччанте щивав чи жиндиего пайдаялъе гуреб, гӏагарда вугесе пайдаялъе хӏалтӏизе. 
1CO.10.25	Нужеца базаралдаса гьан босе щибго цӏехечӏого ва хӏинкъичӏого кванай. 
1CO.10.26	Тӏухьдузда хъван бугелъулха: «Ракьги ракьалда бугебщинабги Бетӏергьанасулин». 
1CO.10.27	Иман лъечӏев чияс мун гьоболлъухъ ахӏани, ине ракӏалде ккани, дудаго цебе лъураб жо кванай щибго цӏехечӏого ва хӏинкъичӏого. 
1CO.10.28	Мажусиязул къурбаналъул бугин гьеб квенилан дуда лъицаниги абуни, дуца гьеб кванаге, дуда гьеб абурав чи гӏодове виччазавизе. 
1CO.10.29	Гьеб кваназе мун хӏинкъиялъул гуро дица бицунеб бугеб, гьев хӏинкъун вукӏиналъулин. Цо лъицаниги гьикъани: «Цогидасул хӏинкъи сабаблъун диего бокьараб гьабичӏого тезе щай дица кколеб? 
1CO.10.30	Аллагьасе реццги гьабун дица гьеб квани, лъица дида гӏайиб чӏвалеб, Аллагьасе рецц гьабун дун квананилан?» 
1CO.10.31	Щиб гьабулел ругониги – кваналел ругониги, гьекъолел ругониги, – Аллагьасе рецц гьабичӏого тоге. 
1CO.10.32	Жугьутӏалги, грекалги, Аллагьасде иман лъуразул агьлуги къосинариларедухъ хьваде нуж. 
1CO.10.33	Диего пайдаялъе гуреб, гьел хвасарлъизе гӏологи гӏемеразе пайдаялъе гӏологи хӏалтӏулев дун гӏадин хьваде.
1CO.11.1	Дица Масихӏидасан мисал босулеб бугеб гӏадин, дидасан нужецаги мисал босе.
1CO.11.2	Дица нуж реццула, дун нужеда киданиги кӏочон толев гьечӏелъул, дие щваралда рекъон нужеда дица малъарабги рехун толеб гьечӏелъул. 
1CO.11.3	Амма дие бокьун буго нужеда бичӏчӏизе: щивав чиясул бетӏергьан Масихӏ вуго, лъадиялъул бетӏергьан рос вуго, Масихӏил бетӏергьан Аллагь вуго. 
1CO.11.4	Дугӏа гьабулеб яги иман лъуразул агьлуялда Аллагьасул амру лъазабулеб мехалъ бихьинчияс тӏагъур бахъичӏони, жиндирго бетӏер инжит гьабула гьес. 
1CO.11.5	Дугӏа гьабулеб яги иман лъуразул агьлуялда Аллагьасул амру лъазабулеб мехалъ чӏужугӏаданалъ кӏаз тӏаса бахъани, жиндирго бетӏер инжит гьабула гьелъ. Бетӏер кӏкӏварай гӏадин йикӏунелъулха гьей. 
1CO.11.6	Кӏаз чӏвазе бокьуларей чӏужугӏаданалъ бетӏер къунцӏизе ккела. Къунцӏараб яги кӏкӏвараб бетӏергун хьвадизе гьей намуслъулей йигони, биччанте гьелъ кӏаз чӏвазе. 
1CO.11.7	Бихьинчияс тӏагъур лъезе бегьуларо, Аллагьас кӏодо гьавизе вижун вугелъул гьев. Чӏужугӏаданги йижун йиго бихьинчи кӏодо гьавизе. 
1CO.11.8	Чӏужугӏаданалдасан вижичӏелъулха бихьинчи, бихьинчиясдасан чӏужугӏадан йижидал. 
1CO.11.9	Чӏужугӏаданалъе гӏоло вижичӏелъулха бихьинчи, бихьинчиясе гӏоло чӏужугӏадан йижидал. 
1CO.11.10	Гьединлъидалин чӏужугӏаданалъ бетӏералда кӏаз чӏвазе кколеб, гьей росасул ихтияралда йикӏин малаикзабазда лъазе. 
1CO.11.11	Амма Тӏадегӏанасде цолъараб мехалда лъадиги росасул ихтияралда йикӏуна, росги лъадиялъул ихтияралда вукӏуна. 
1CO.11.12	Чӏужугӏадан бихьинчиясдасан йижун йикӏаниги, бихьинчи чӏужугӏаданалъ гьавуна. Кинабгоги Аллагьасдасан буго!
1CO.11.13	Нужецаго пикру гьабе, чӏужугӏаданалда рекъараб бугищ бетӏерги гӏицӏго тун дугӏа гьабизе? 
1CO.11.14	Жибго тӏабигӏаталъги бихьизабулеб гьечӏищ нужеда халатаб расалъ бихьинчи суризавулев вукӏин? 
1CO.11.15	Халатаб расалъ чӏужугӏадан берцинлъизаюлей гьечӏищ? Бетӏералда чӏвалеб кӏаз гӏадин буго гьелъие рас. 
1CO.11.16	Гьелда дагӏба базе бокьарав чиясда дица абила, нилъерги гьечӏин гьединаб гӏадат, иман лъуразул жамагӏатазулги гьечӏин.
1CO.11.17	Гьанже гьабизехъин бугеб насихӏаталъулъни дица нуж рецциларо: нужер данделъиялъул зарал цӏикӏкӏараб буго гьелъул пайдаялдаса. 
1CO.11.18	Цо бугони, дида рагӏана нужер агьлу данделъараб мехалда гьениб дагӏба-рагӏи кколилан. Гьеб тӏубанго гьереси гьабизеги кӏвеларо. 
1CO.11.19	Жидедаса Аллагь разилъаралал ратӏа рахъизе лъазелъун нужеда гьоркьоб рикьи ккезе кколелъулха. 
1CO.11.20	Масала, гьенир данделъараб мехалда Тӏадегӏанасул хӏурматалда гуро нуж кваналел. 
1CO.11.21	Цоясдаса цояв цеве ккезе тӏалаб гьабун кваналел-гьекъолел руго нуж – цояв вакъун хутӏулев вуго, цогидав мехтулев вуго. 
1CO.11.22	Кваназеги гьекъезеги нужер рукъ гьечӏебищ? Аллагьасде иман лъуразул агьлу инжит гьабизеги мискин-пакъир къварид гьавизегийищ нуж данделъулел? Щибха дица абилеб? Нуж реццизейищ лъугьинев? Лъугьинаро!
1CO.11.23	Тӏадегӏанасдасан лъана дида гьаб кинабго нужеда малъулеб бугебщинаб. Досие хиянат гьабураб сордоялъ Тӏадегӏанав Гӏисаца, цо чедги кодобе босун, 
1CO.11.24	тӏаде дугӏаги гьабун, гьебги бек-бекун абуна: «Гьаб буго нужее гӏоло къурбанлъулеб дир черх. Дунги ракӏалде щун, нужецаги гьабе гьадин». 
1CO.11.25	Кванан рахъараб мехалъ, додинго щурунги кодобе босун, гьес абуна: «Гьаб буго дир би – Цӏияб Къотӏи щулалъиялъе тӏолеб би. Гьеб щурминисан чагъир гьекъолеб мехалъ, дун ракӏалде щва нужеда». 
1CO.11.26	Гьединлъидал гьеб чед кваналебщинахъе ва гьеб щурминисан чагъир гьекъолебщинахъе нужеца, Дов вачӏинегӏан, гӏадамазда лъазабулеб буго Тӏадегӏанасул хвалил хӏакъалъулъ.
1CO.11.27	Гьедин, бегьулареб къагӏидаялъ Тӏадегӏанасул чед кваналев ва гьесул щурминисан чагъир гьекъолев чияс мунагь гьабулеб буго – Тӏадегӏанасул черхги биги инжит гьабулеб буго. 
1CO.11.28	Цин инсан жиндирго рекӏелъе ваккизе ккола, мустахӏикъав вугищали лъазе. Цинги кваназе бегьула гьеб чед ва гьеб щурминисан чагъир гьекъезеги бегьула. 
1CO.11.29	Тӏадегӏанасул черх бичӏчӏичӏого кваналев ва гьекъолев чияс жиндаго тӏаде тамихӏ цӏалеб буго. 
1CO.11.30	Гьединлъидалин нужеда гьоркьор загӏипалги унтаралги гӏемерлъун ругел, цо-цоял холелги ругел. 
1CO.11.31	Цин нилъ нилъерго рекӏелъе раккани, Аллагьасул тамихӏ букӏинаро нилъее. 
1CO.11.32	Аллагьас нилъее тамихӏги гӏадлуги гьабулеб буго, – цогидаб гӏаламалъе букӏине бугеб жазаялдаса нилъ хвасарлъизе.
1CO.11.33+1CO.11.34	Гьединлъидал, вацал, нужер данделъи Аллагьасул тамихӏлъун лъугьинчӏого букӏине, кваназе киналго тӏаде щвезегӏан чӏа. Вакъарав чи рокъовго кванан вачӏа. Цогидал амруял дица нужее кьела дунго гьениве вачӏараб мехалъ.
1CO.12.1	Илагьияб Рухӏалъ кьураб махщел-гьунаралъул рахъалъ абуни, дие бокьун гьечӏо, вацал, нужеда гьеб мекъи бичӏчӏизе. 
1CO.12.2	Нужеда ракӏалда бугищ, мажусияллъун рукӏараб заманалда аллагьзабийилан тарал, кӏалъазе кӏал гьечӏел жалазе лагълъи гьабиялъ нуж батӏи-батӏияб къагӏидаялъ къосинарураб куц? 
1CO.12.3	Гьединлъидал дие бокьун буго нужеда бичӏчӏизе: инсанасулъ Аллагьасул Рухӏ бугони, гьес абиларо Гӏисае нагӏана батагийилан. Жиндилъ Илагьияб Рухӏ гьечӏони, лъицаниги абиларо Гӏиса Тӏадегӏанав вугилан!
1CO.12.4	Махщел-гьунар батӏи-батӏияб букӏуна. Амма гьеб кинабго цохӏо Илагьияб Рухӏалъ кьола. 
1CO.12.5	Хъулухъ гьабиялъулги руго батӏи-батӏиял къагӏидаби. Амма гьел киналго цохӏо Тӏадегӏанасе руго. 
1CO.12.6	Хӏалтӏи-ишги батӏи-батӏияб буго. Гьеб кинабго гьабизе киналго тӏамулев Аллагь цохӏо вуго. 
1CO.12.7	Щивав инсанасулъе Рухӏ хасаб къагӏидаялъ рещтӏуна киназего пайдаялъе. 
1CO.12.8	Цоясе Рухӏалъ кьола гӏакъилаб калам, цогидасе гьебго Рухӏалъ кьола гӏелму-лъай малъизе махщел. 
1CO.12.9	Гьебго Рухӏалъ цогидасулъе иман тӏинкӏула, цогидасе гьебго Рухӏалъ кьола унтарал сахлъизаризе гьунар; 
1CO.12.10	цоясе кьола мугӏжизат бихьизабизе къудрат, цогидасе – иман лъуразул агьлуялда Аллагьасул амру лъазабизе махщел; цоясе – Рухӏалдасан бугебги гьелдасан гьечӏебги батӏа гьабизе гьунар, цогидасе – батӏи-батӏиял мацӏазда кӏалъазе лъай, яги батӏи-батӏиял мацӏазда бицунеб жо цогидазда бичӏчӏизабе бажари. 
1CO.12.11	Гьеб кинабго гьабула цохӏо Рухӏалъ, гьедин жиндиего бокьухъе щивав чиясе кьола гьелъ махщел-гьунар.
1CO.12.12	Мисалалъе босилин инсанасул черх. Черх цо буго, лугби гӏемер руго. Кигӏан гӏемер ругониги гьел лугбуздасан лъугьун буго цохӏо черх. Гьединав вуго Масихӏги. 
1CO.12.13	Цохӏо Рухӏалдалъун киналго нилъ чурун рацӏцӏалъана, цого черхлъун лъугьана – жугьутӏалги, грекалги, лагъзалги, уздензабиги. Цого Рухӏалдасан гьекъезаруна киналго.
1CO.12.14	Цо лагаялдасан гуро черх лъугьун бугеб, гӏемераздасанин. 
1CO.12.15	Масала, бохалъ жиб квер гурин ва гьаб черхалъул лагаги гурилан абуниги, чорхол лагалъун хутӏулагури гьеб. 
1CO.12.16	Яги гӏиналъ жиб бер гурин ва гьаб черхалъул лагаги гурилан абуни, чорхол лагалъун хутӏулагури гьеб. 
1CO.12.17	Тӏолабго черх цохӏо бералдасан гӏуцӏараб букӏарабани, гьелда кин рагӏилеб букӏараб? Тӏолабго черх гӏиналдасан гӏуцӏараб букӏарабани, махӏ кин гьелда лъалеб букӏараб? 
1CO.12.18	Амма Аллагьас киналго лугби ургъунго цо чорхолъ рекъезарун руго ва щибаб лагаялъе бакӏги бихьизабун буго. 
1CO.12.19	Кинабго цо лага бугони, черх букӏинищха. 
1CO.12.20	Гьединлъидал лугби гӏемер руго, черх цо буго. 
1CO.12.21	Бералъ квералда абизе рес гьечӏо дие мун къваригӏунарилан. Яги бетӏералъ бохдузда абизе рес гьечӏо дие нуж къваригӏунарилан. 
1CO.12.22	Амма бищунго загӏипалилан кколел лугби чорхое лъугьун ратула бищунго къваригӏунеллъун. 
1CO.12.23+1CO.12.24	«Хӏурмат гьабизе» кколарелилан рикӏкӏунел лугбузул гурищ нилъеца цӏикӏкӏун тӏалаб гьабулеб? Берцинал лугбуздехун гьечӏеб тӏалаб-агъаз гьабулагури нилъеца сураралилан кколел лугбузул. Аллагьас черх гӏуцӏун буго къимат гьечӏел лугбузул тӏалаб-агъаз цӏикӏкӏунеб къагӏидаялъ, 
1CO.12.25	– чорхолъ дагӏба-рагӏи ккечӏого букӏине ва киналго лугбуз бащадго цоцазул тӏалаб-агъазги гьабизе. 
1CO.12.26	Цо лага унтани, киналгоги унтула. Цо лага беццани, киналгоги рохула.
1CO.12.27	Нуж киналго Масихӏил черх ккола. Нужер щивав чи гьеб чорхол лагаги бутӏаги ккола. 
1CO.12.28	Иман лъуразул агьлуялъе Аллагьас тӏоцере чапарзаби тӏамуна, кӏиабизе – халкъалда Аллагьасул амру лъазабулел чагӏи, лъабабизе – мугӏалимзаби, цинги мугӏжизат бихьизабулел чагӏи, цинги гӏадамал сахлъизарулел чагӏи, кумекчагӏи, бетӏерлъи гьабулел чагӏи, батӏи-батӏиял мацӏазда кӏалъалел чагӏи ритӏана. 
1CO.12.29	Кинавго чи чапар вукӏуневищ? Кинавго чиясухъа бажарулебищ Аллагьасул амру халкъалда лъазабизе? Кинавго чи мугӏалим вукӏуневищ? Кинавго чиясда кӏолебищ мугӏжизат бихьизабизе? 
1CO.12.30	Кинавго чиясул букӏунебищ унтарал сахлъизаризе гьунар? Кинавго чиясухъа бажарулебищ батӏи-батӏиял мацӏазда кӏалъазе? Кинавго чиясухъа бажарулебищ батӏи-батӏиял мацӏазда цогидазда бичӏчӏизабизе?
1CO.12.31	Амма нужеца тӏалаб гьабе бищунго лъикӏаб махщел-гьунар щвезе.
1CO.12.31	Гьанже дица нужеда бихьизабила гьелдасаги лъикӏалде нуж рачунеб нух.
1CO.13.1	Киналго халкъазул, малаикзабазулгицин мацӏалда кӏалъазе лъалеб бугониги, дилъ рокьи гьечӏони – дун ккола бухулеб къалиги пулеб зурмаги. 
1CO.13.2	Аллагьасул киналго амруял дица халкъалда лъазарулел ругониги, кинабго балъгояб гӏелму-лъай дилъ бугониги, мугӏрул рилълъанхъизаризе кӏолеб божи-иман бугониги, – дилъ рокьи гьечӏони, дунги гьечӏо. 
1CO.13.3	Дица дир бугебщинаб боцӏи-рикъзи мискинзабазе бикьаниги, дирго черх бухӏизе кьуниги – дилъ рокьи гьечӏони, щибго пайда гьечӏо дие.
1CO.13.4	Рокьулъ сабру буго, гурхӏел-рахӏму буго, рокьулъ берчӏегӏерлъи гьечӏо, рокьи беццаруларо, рокьи чӏухӏдаруларо, 
1CO.13.5	рокьулъ тӏасанккей гьечӏо, жиндиего пайдаялда хадубги лъугьунаро, рокьи ццидахунаро, гӏайиб-гъвел гьелда кӏочон тола, 
1CO.13.6	квешабщиналдаса бохуларо гьеб, хӏакъабщиналдаса бохула. 
1CO.13.7	Рокьи кидаго тӏасалъугьуна, кидаго божула, кидаго хьул-къасдалда букӏуна ва гьелъ щибго хӏехьола.
1CO.13.8	Рокьи киданиги лъугӏуларо. Аллагьасул амруял халкъалда лъазарулел руго – гьеб лъугӏила. Батӏи-батӏиял мацӏазда кӏалъалел руго – гьебги тӏагӏина. Гӏадамазулъ гӏелму-лъай буго – гьебги лъугӏила. 
1CO.13.9	Нилъер гӏелму-лъай камилаб гьечӏелъулха, Аллагьасул амруял ричӏчӏиги камилаб гьечӏелъулха. 
1CO.13.10	Тӏубанго камиллъараб тӏаде бачӏараб мехалъ, камиллъичӏебщинаб тӏагӏина. 
1CO.13.11	Лъимер вугеб мехалда дун лъимер гӏадин гаргадулаан, лъимаца гӏадин пикру гьабулаан, лъимадул гӏадинаб гӏакълуги букӏана дир. Кӏудияв гӏураб мехалъ, кинабго доб лъимадулаб дилъа лъугӏана. 
1CO.13.12	Гьанже нилъеда бихьулеб буго басрияб матӏуялъусан гӏадин. Доб мехалда цебе лъун бихьила. Гьанже дида цо бутӏа лъала, доб мехалда тӏубанго лъазе буго, Аллагьасда дун тӏубанго лъалев вугев гӏадин.
1CO.13.13	Гьанже нилъеда цадахъ хутӏун буго божиги, хьулги, рокьиги. Гьеб лъабалъулго бищунго тӏадегӏанаб ккола рокьи.
1CO.14.1	Рокьи нужелъ цӏикӏкӏине хӏаракат бахъе. Илагьияб Рухӏалъ кьолеб махщел-гьунарги тӏалаб гьабе, сундасаго цӏикӏкӏун тӏалаб гьабе Аллагьасул амруял халкъалда лъазаризе бажари. 
1CO.14.2	Батӏи-батӏиял мацӏазда гаргадулев чи гӏадамаздехун гуро кӏалъалев, Аллагьасдехунин. Илагьияб Рухӏалъул къудраталдалъун гьес балъголъи рагьулеб мехалъги, лъиданиги вичӏчӏуларо гьев. 
1CO.14.3	Аллагьасул амруязул хӏакъалъулъ бицунев чияс гӏадамазе насихӏат гьабула, къвакӏун чӏезеги ракӏ бохизеги кумек гьабула. 
1CO.14.4	Батӏи-батӏиял мацӏазда кӏалъаялъул пайда кӏалъалесе букӏуна, Аллагьасул амруял халкъалда лъазариялъул пайда иман лъуразул агьлуялъе букӏуна. 
1CO.14.5	Дие бокьилаан батӏи-батӏиял мацӏазда нуж киналго кӏалъазе, амма дагьабги лъикӏ букӏина Аллагьасул амруял халкъалда лъазаруни. Аллагьасул амруял халкъалда лъазарулев чи батӏи-батӏиял мацӏазда кӏалъазе лъалев чиясдаса тӏадегӏанав вуго. Иман лъуразул агьлуялъе пайда букӏуна гьел мацӏазда бицунеб жо бичӏчӏизабизе бажарулев чи гьезда гьоркьов вугони.
1CO.14.6	Масала, нужехъе вачӏун дун батӏи-батӏиял мацӏазда кӏалъани, дидасан кинаб пайда, вацал, нужее букӏинеб? Аллагьасдасан амру нужеда лъазабулеб гьечӏони, цогӏаги гӏакълу-насихӏатги дидасан щолеб гьечӏони, – щибго пайда букӏинаро.
1CO.14.7	Мисалалъе росилин рухӏ гьечӏел жал – щвантӏихги чагурги. Гьаркьал ратӏа рахъизе лъаларедухъ щвантӏих пулеб бугони яги чагур хъвалеб бугони, гьезда бачунеб бакъан кин лъалеб? 
1CO.14.8	Накъираялъул гьаракь магӏна бичӏчӏулареб бугони, рагъде хӏадурлъизехъин рукӏин кин лъалеб? 
1CO.14.9	Гьединго, лъиданиги лъалареб рагӏи бичӏчӏулареб мацӏалда дуца абулеб бугони, лъида мун вичӏчӏилев? Гьаваялда багъараб гьаракьлъун хутӏила дур калам. 
1CO.14.10	Дуниялалда цӏакъго гӏемерал мацӏал руго, амма магӏна гьечӏеб рагӏи цониги батуларо. 
1CO.14.11	Дида мацӏ бичӏчӏулеб гьечӏони, гьеб мацӏалъул чи дие чияр чи вуго, дунги гьесие чияр чи вуго.
1CO.14.12	Илагьияб Рухӏалдасан махщел-гьунар щвезе нужее бокьун батани, иман лъуразул агьлуялъе пайдаяб махщел-гьунар цӏикӏкӏинабе. 
1CO.14.13	Батӏи-батӏиял мацӏазда кӏалъалев чияс гьаризе ккола гьеб бичӏчӏизабизе гьунарги кьейилан. 
1CO.14.14	Бичӏчӏулареб мацӏалда дица дугӏа гьабуни, – гьеб лъугьуна дилъ бугеб Илагьияб Рухӏалъ гьабулеб, амма дир гӏакълу-пикру гӏахьаллъичӏеб дугӏалъун. 
1CO.14.15	Щибха дица гьабизе кколеб? Рухӏалъ малъухъеги гьарила дица Аллагьасда, дирго гӏакълу-пикруялдалъунги гьарила. Рухӏалъ малъухъеги ахӏила дица Аллагь веццарал туркаби, дирго гӏакълу-пикруялдалъун бичӏчӏараб куцалъги ахӏила. 
1CO.14.16	Дуца Аллагьасе рецц Рухӏалъ малъухъе гьабулеб бугони, гьеб бичӏчӏизе гьунар гьечӏев чияс дуда хадуб «Амин» абиларо. Дуца щиб бицунеб бугебали лъаларелъулха гьесда. 
1CO.14.17	Дуца лъикӏаб гӏамал гьабуна, амма цогидазе гьелъул пайда бахинчӏо. 
1CO.14.18	Аллагьасе рецц, нужер киназдасаго лъикӏ лъала дида батӏи-батӏиял мацӏазда кӏалъазе, 
1CO.14.19	амма иман лъуразул данделъиялда дица гьезда бичӏчӏулеб щуго рагӏи абун гьабураб насихӏат лъикӏ, бичӏчӏулареб мацӏалда аза-азар рагӏи абиялдаса.
1CO.14.20	Лъимадул гӏадинаб гӏакълу-пикругун хьвадуге, вацал. Кинида ругел лъималазгӏанги квешлъиги гьабуге, кӏудиял гӏурал гӏадамаз гӏадин пикруги гьабе.
1CO.14.21	Къануналда хъван буго:
1CO.14.21	«Батӏи-батӏиял мацӏаздалъун ва гьезие чияраб каламалдалъун кӏалъалел гӏадамал тӏамила дица гьеб халкъалда тӏад, амма гьебмехалдаги гьел дихъ гӏенеккиларо», – ян абулеб буго Бетӏергьанас.
1CO.14.22	Гьедин, Аллагьас батӏи-батӏиял мацӏал жиндирго гӏаламатлъун иман лъуразде гуро рещтӏинарурал, иман лъечӏездейин. Амма Аллагьасул амруял халкъалда лъазаризе гьунар – гьеб иман лъечӏезе гуро, иман лъуразе гӏаламат буго. 
1CO.14.23	Масала, иман лъуразул тӏолабго агьлуялъул данделъиялда щивав чи бичӏчӏулареб мацӏалда кӏалъалев вугеб мехалъ, гьенире рачӏани гьеб гьунар жиделъ гьечӏел яги жидеца иман лъечӏел гӏадамал, нуж гӏадаллъун ругилан абиларищ гьез? 
1CO.14.24	Амма Аллагьасул амруял ричӏчӏизаризе киназдаго лъалеб бугони, жинца иман лъечӏев яги доб гьунар жиндилъ гьечӏев чи нужер данделъиялдеги вачӏани, нужер щивав чиясда кӏвела гьесул мунагьал тӏатинаризе. Гьебмехалда гьесда ракӏалде ккела, киназго гьедин абулеб бугелъул, Аллагьас жиндие суд гьабулеб бугилан. 
1CO.14.25	Гьесул рекӏелъ букӏараб балъгоябщинаб къватӏиб чӏвайдал, гьев накалда ккела, Аллагьасе сужда гьабила, Аллагь нужеда цадахъ вукӏин ритӏухъ гьабила.
1CO.14.26	Гьеб киналъулго кинаб хӏасилха, вацал, нилъеца гьабилеб? Нуж данделъараб мехалъ, цоясул туркиги, цогидасул насихӏатги, гьединго Аллагьас загьир гьабурабги, батӏи-батӏиял мацӏазда гьабулеб каламги, гьеб бичӏчӏизабиги – щивасул гьеб кинабго букӏине ккола иман лъуразул агьлуялъе пайдаялъе. 
1CO.14.27	Батӏи-батӏиял мацӏазда кӏалъазе бокьарал чагӏи ругони, кӏигояв, бищун цӏикӏкӏун лъабгояв, иргадал кӏалъай, цогидас гьеб бичӏчӏизабизеги. 
1CO.14.28	Бичӏчӏизабизе бажарулев чи гьечӏони, батӏияб мацӏалъул чи кӏалъачӏого вукӏине ккела яги живго жиндаго ва Аллагьгун гаргадизе ккела. 
1CO.14.29	Данделъаразда Аллагьасул амруял лъазаризе кӏигояв яги лъабгояв лъугьа, цогидазин абуни, гьез бицараб борцине ккела. 
1CO.14.30	Данделъиялда ругезул цоясе Аллагьас цо щибниги загьир гьабулеб бугони, кӏалъалев вугев вуцӏцӏун чӏезе ккела. 
1CO.14.31	Аллагьасул амруял данделъаразда лъазарун, тӏолабго агьлуялъе пайда букӏунедухъ, иргадал кӏалъазе бегьулелъулха нуж киналго. 
1CO.14.32	Аллагьасул амруял халкъалда лъазарулев чи гӏодове виччарав вукӏине ккола. 
1CO.14.33	Аллагьасе бокьуларелъулха ахӏи-хӏурги гъалмагъирги. Гьесие бокьула рекъа-решей.
1CO.14.33	Аллагьасул халкъалъул киналго жамагӏатазда руцӏцӏун чӏолел гӏадин, 
1CO.14.34	руччаби нужер данделъиялдаги руцӏцӏун чӏезе ккола. Кӏалъазе изну гьечӏо гьезие. Къануналъги абулеб буго гьел мутӏигӏлъун чӏезе ккелилан. 
1CO.14.35	Щибниги жо лъазе бокьани, рокъоб жидерго росабазда гьикъеян абе. Данделъиялда руччаби кӏалъазе рекъараб гьечӏо.
1CO.14.36	Нужеда ракӏалдейищ кколеб Аллагьасул рагӏи нужедасан бачӏараб бугилан? Яги гӏицӏго нужехъе бачӏараб жойиланищ кколеб нужеда гьеб?
1CO.14.37	Аллагьасул амру халкъалда лъазабулев чилъун яги Илагьияб Рухӏалдасан махщел-гьунар щварав чилъун живго рикӏкӏунев вугони, гьес ритӏухъ гьабизе ккела гьаб дица нужехъе хъвалеб бугеб жо Тӏадегӏанасдасан бачӏараб амру букӏин. 
1CO.14.38	Гьеб гӏадахъ босуларев чи нужецаги гӏадахъ восуге.
1CO.14.39	Гьединлъидал, вацал, Аллагьасул амруял халкъалда лъазаризе махщел-гьунар тӏалаб гьабе, батӏи-батӏиял мацӏазда кӏалъазеги гьукъуге. 
1CO.14.40	Амма кинабго букӏине ккола берцинго ва рекъа-решон.
1CO.15.1	Гьанже дица нужеда ракӏалде щвезабулеб буго, вацал, нужеда дица лъазабураб, нужецаги къабул гьабураб, нужер божи-иманалъул щулияб кьучӏлъунги бугеб Рохалил хабар. 
1CO.15.2	Гьеб дица бихьизабураб нухдаса кьуричӏого чӏани, нуж хвасарлъула. Гурони – нужер божи-иман гӏадада ккола.
1CO.15.3	Сундасаго цебе дица нужеда бицана дицаги къабул гьабураб хабар: Хириял Тӏухьдузда хъван букӏараб ритӏухълъизе, Масихӏ хвана нилъер мунагьазе гӏоло. 
1CO.15.4	Гьев хабалъ лъуна. Тӏухьдузда хъван букӏараб ритӏухълъизе, лъабабилеб къоялъ хваралъуса вахъинавуна. 
1CO.15.5	Пётрида вихьана гьев, цинги анцӏила кӏиявго чапарасдаги вихьана. 
1CO.15.6	Цинги гьев цого заманалда вихьана щунусгоялдаса цӏикӏкӏарав вацасдаги, гьезул гӏемерисел гьабсагӏатги чӏаго руго, цо-цоял хвана. 
1CO.15.7	Цинги Якъубида вихьана, цинги киналго чапарзабаздаги вихьана. 
1CO.15.8	Гьел киназдасаго хадув гьев дидаги вихьана, мех щвечӏого гьабураб лъимада гӏадин. 
1CO.15.9	Дун вуго бищунго гьитӏинав чапар. Чапарлъун рикӏкӏине мустахӏикъав гьечӏо дун, Аллагьасде иман лъуразул агьлуялъе дица гӏазаб кьолеб букӏиндалха. 
1CO.15.10	Амма Аллагьасул баркаталдалъун гьанже дун вуго гьав нужеда вихьулев чи. Гӏадада гуро Аллагьас диде баркат рещтӏинабураб. Дол чапарзабаздасаги цӏикӏкӏун хӏалтӏана дун. Дун гуревха хӏалтӏарав, дилъ бугеб Аллагьасул баркат хӏалтӏана. 
1CO.15.11	Дол рукӏаниги, дун вукӏаниги батӏалъи щиб, нижеца гьедин бицуна Рохалил хабар, нужги гьелда божана.
1CO.15.12	Гьедин, Масихӏ хваралъуса вахъин нижеца лъазабидалги, нужер цо-цоязда кин абизе кӏолеб хварал чӏаголъизаруларилан? 
1CO.15.13	Хварал чӏаголъизаруларел ратани, Масихӏги хваралъуса вахъинавичӏо. 
1CO.15.14	Масихӏ хваралъуса вахъинавичӏев ватани, нижеца бицараб Рохалил хабарги гӏадада ккана, нужер божи-иманги гӏадада ккана. 
1CO.15.15	Гьелда тӏадеги, нижеца Аллагьасул хӏакъалъулъ гьересинугӏлъи гьабураблъунги кколеб буго, – Аллагьас Масихӏ хваралъуса вахъинавунилан абулеб мехалъ. Амма хварал чӏаголъизаруларел ратани, Масихӏги гьес хваралъуса вахъинавичӏо. 
1CO.15.16	Хварал тӏаде рахъинаруларел ратани, Масихӏги хваралъуса вахъинавичӏо. 
1CO.15.17	Масихӏ хваралъуса вахъинавичӏев ватани, нужер божи-иман гьодораб жо буго, нужги церего гӏадин нужерго мунагьазул кверщаликь руго. 
1CO.15.18	Гьедин батани, дол Масихӏида божун хваралги тӏубанго хваралищ? 
1CO.15.19	Гӏицӏго гьаб дуниялалъул чӏаголъиялъулъ Масихӏиде хьул лъун нилъ хьвадулел ругони, бищунго гурхӏизе ккарал чагӏи руго нилъ.
1CO.15.20	Хӏакъикъаталдаги Масихӏ хваралъуса вахъинавуна, – хваралъуса рахъинаризе рукӏиналде киназулго хьул лъеялъе гӏоло. 
1CO.15.21	Цо чи сабаблъун бачӏана хвел, цо чи сабаблъун бачӏана хваралъуса рахъинариги. 
1CO.15.22	Адамил наслу бугелъул киналго хвезе руго, Масихӏил наслулъун лъугьиндал, киналго хваралъуса рахъинаризе руго. 
1CO.15.23	Киналго иргадал чӏаголъила: бищун цеве Масихӏ, цинги гьев вачӏараб мехалъ – гьесул агьлуги. 
1CO.15.24	Цинги дуниял ахирлъила. Масихӏица къезарила тахида ругелги, кверщел бугелги, хӏакимзабилъун ругелги – киналго рухӏал, цинги Эмен – Аллагьасухъе кьела жиндирго парччахӏлъи. 
1CO.15.25	Масихӏица парччахӏлъи гьабила Аллагьас гьесул киналго тушбаби гьесул малакь чӏезаризегӏан. 
1CO.15.26	Бищунго ахиралда къезабулеб тушман ккола хвел. 
1CO.15.27	Тӏухьдузда хъван буго: «Аллагьас кинабго гьесул малакь лъуна». «Киналъулго» бицунаго, гьайгьай, гьелда гьоркьове унаро гьеб кинабго Масихӏил малакь лъурав Аллагь. 
1CO.15.28	Кинабго жиндир кверщаликье ккараб мехалъ, живго Васги вукӏина гьеб кинабго жиндир малакь лъурасул кверщаликь. Гьебмехалда киналъулго кверщел Аллагьасухъ букӏин бихьила.
1CO.15.29	Гьеб гьереси букӏарабани, хваразе гӏологи гӏадамал лъадалъ ччун щай рахъилел рукӏарал? Хварал чӏаголъуларел ратани, гьезие гӏологи гӏадамал лъадалъ ччун щай рахъулел? 
1CO.15.30	Щай нилъ кидаго хӏинкъиялда гъоркь рукӏине ккелел? 
1CO.15.31	Щибаб къоялъ хвалил хӏинкъи буго, вацал, дие. Нилъер Тӏадегӏанав Масихӏ Гӏисада цебе нужедаса бугеб чӏухӏиялхӏагийилан гьедизе кӏвела гьедин бугилан. 
1CO.15.32	Эфесалда ругел гьал жанаваралгун гӏадамазул къагӏидаялъ вагъиялдасан дие бугеб пайда щиб, дирго напсалъул пикруялда вугони? Хварал чӏаголъулел ратичӏони, «рачӏа кваназе-гьекъезе, метер нилъ хвезе ругин». 
1CO.15.33	Нужго гуккизе чӏоге. Квешазда аскӏоре къани, лъикӏаб гӏамалалдаса ратӏалъула. 
1CO.15.34	Кантӏе, тӏокӏаб мунагьги гьабуге. Нужер цо-цоязда Аллагь лъаларо. Дица гьеб абулеб буго нуж намуслъизе.
1CO.15.35	Амма цо лъицаниги гьикъизе бегьила хварал кин чӏаголъулелилан. Кинаб черхгун гьел тӏаде рахъунелилан. 
1CO.15.36	Гӏабдал вуго гьев. Дуца ракьулъ мугь чӏола, амма цин жибго хвечӏони, гьеб тӏаде баккуларо. 
1CO.15.37	Дуца ракьулъ чӏолеб жо, ролъул букӏа яги цогидалъул букӏа, гӏицӏаб мугь буго, гьелдасан лъугьунеб «черх» гуро гьеб. 
1CO.15.38	Аллагьас кьола гьелъие жинцаго тӏаса бищараб черх – хьодул щибаб тайпаялъе батӏи-батӏияб. 
1CO.15.39	Киналго чурхдул релълъарал гьечӏо: гӏадамазул батӏиял руго, хӏайваназул батӏиял руго, хӏанчӏазул батӏиял руго, ччугӏбузул батӏиял руго. 
1CO.15.40	Руго зобалазулал чурхдул, руго ракьалъулалги. Зобалазулал чурхдузул жидерго берцинлъи буго, ракьалъулал чурхдузулги жидерго берцинлъи буго. 
1CO.15.41	Бакъул батӏияб, моцӏрол батӏияб, цӏвабзазул батӏияб буго берцинлъи. Щибаб цӏваялъулгицин буго жиндирго берцинлъи.
1CO.15.42	Гьелдаго релълъун букӏина хварал чӏаголъизариги. Ракьулъе кколебщинаб хола, тӏаде баккулебщиналъе хвел гьечӏо. 
1CO.15.43	Ракьулъе сурукъго уна, тӏаде берцинго баккула. Ракьулъе загӏипго уна, тӏаде гучалда баккула. 
1CO.15.44	Ракьулъе тӏабигӏияб черх уна, тӏаде рухӏалъ цӏураб черх баккула. Тӏабигӏияб черхги букӏуна, рухӏалъ цӏураб черхги букӏуна.
1CO.15.45	Тӏухьдузда хъван буго: «Тӏоцевесев инсанасда – Адамида рухӏ лъуна». Ахирисев Адам
1CO.15.46	Рухӏалъ цӏурабаб бачӏунаро тӏоцебе, тӏабигӏияб черх бугебаб бачӏуна. Цинги бачӏуна рухӏалъ цӏурабги. 
1CO.15.47	Тӏоцевесев Адам ракьул хӏуралдасан вижана, ракьалдаса вачӏана. Кӏиабилев Адам зобалаздаса вачӏана. 
1CO.15.48	Ракьалдасан ругелал ракьалдаса вачӏарасда релълъуна. Зобалаздасан ругелал зобалаздаса вачӏарасда релълъуна. 
1CO.15.49	Ракьалдаса вачӏарасул сипат-сурат нилъелъ бугеб гӏадин, зобалаздаса вачӏарасул сипат-суратги букӏина нилъелъ. 
1CO.15.50	Дица нужеда абулеб буго, вацал, черхалъеги биялъеги Аллагьасул парччахӏлъи насиблъуларин, холебалъе холаребаб насиблъуларин.
1CO.15.51+1CO.15.52	Цо балъголъи рагьила нужее: киналго гуро нилъ холел, амма ахирзаманалда ссур пураб мехалъ, бер къапизегӏан заман иналде, хиса-сверула нилъ. Ссур пула ва хварал тӏаде рахъинарула. Хвел гьечӏеллъун рахъина гьел тӏаде. Нилъги хиса-сверила. 
1CO.15.53	Турулебаб турулареблъун лъугьине ккола, холебабги холареблъун лъугьине ккола. 
1CO.15.54	Турулебаб турулареблъун лъугьараб мехалъ, холебабги холареблъун лъугьараб мехалъ ритӏухълъила Тӏухьдузда хъван бугеб гьадинаб калима: «Хвел къулчӏана, къезабуна». 
1CO.15.55	Хадубги: «Хвел, киб бугеб дур бергьенлъи! Хвел, киб бугеб дур хеч!» 
1CO.15.56	Хвалил хеч ккола мунагь. Мунагьалъе къуват Къануналдасан щола. 
1CO.15.57	Нилъер Тӏадегӏанав Гӏиса Масихӏидалъун нилъ бергьинарулев Аллагьасе рецц!
1CO.15.58	Гьеле гьедин, дир хириял вацал, къвакӏун чӏа нуж, къуркьуге нуж. Тӏадегӏанасе гӏоло тӏадчӏун хӏалтӏе. Нужеда лъан букӏа: Тӏадегӏанасде цолъун гьабураб нужер хӏалтӏи гӏадада холаро.
1CO.16.1	Гьанже бицинин Иерусалималда бугеб иман лъуразул агьлуялъе гӏарац бакӏариялъул хӏакъалъулъ. Галатиялда бугеб иман лъуразул агьлуялда дица малъухъе гьабе нужецаги. 
1CO.16.2	Нужер щивав чияс гьатӏан къоялъ батӏаго лъун те нужее щваралда рекъон лъикӏ бихьараб гӏарац. Цинги дун вачӏараб мехалъ гьеб бакӏаризе лъугьине ккеларо. 
1CO.16.3	Дун гьениве щвейгун, гьеб нужер садакъа Иерусалималде щвезабизе ритӏила нужеца тӏаса рищарал гӏадамал ва гьезда цадахъ битӏила гьел нужер вакилзаби ругилан кагъатги. 
1CO.16.4	Дунго гьениве ине ккани, дидаго цадахъ рачина гьелги.
1CO.16.5	Македониялдаса нужехъеги вачӏина дун – Македониялдасан ине ракӏалда буго дида. 
1CO.16.6	Цодагьаб мехалъ нужеда аскӏов чӏезеги бегьула, щиб лъалеб, хаселалъго гьенив хутӏизеги бегьула. Гьенисаги дица сапар бухьунеб бугони, нужеца кумек гьабизе ккела дие. 
1CO.16.7	Сапаралда вукӏаго нужехъе ваккизе вачӏине гурелъулха дие бокьун бугеб, Тӏадегӏанав разилъани, лъикӏаланго заманаялъ гьенив чӏезе хиял буго.
1CO.16.8	Бачӏин бакӏариялъул байрам тӏаде щвезегӏан чӏела дун Эфесалда. 
1CO.16.9	Пайдаяб хӏалтӏуе кӏудияб нуцӏа рагьун буго дие, дандечӏаралги гӏезегӏан руго.
1CO.16.10	Тимофей гьениве вачӏараб мехалъ, гьениб гьесие хӏинкъи букӏунареб хӏал гьабе. Гьевги, дунго гӏадин, Тӏадегӏанасе гӏололъидалха хӏалтӏулев вугев. 
1CO.16.11	Гӏамал кӏодого ралагьуге нуж гьесухъ. Аллагьас нух битӏизабегийилан гьарун тӏадвуссун витӏе. Дунги вацалги гьев вачӏиналъухъ ралагьун чӏун руго.
1CO.16.12	Нилъер вац Аполлосил хӏакъалъулъ бицани, дица гьесда цӏакъ гьарана вацалгун цадахъ нужехъе щвайилан, амма гьабсагӏат гьениве ине къасд гьечӏо гьесул. Рес ккараб мехалъ вачӏина гьев.
1CO.16.13	Рорчӏи ккве, иман щулалъизабе, бахӏарчияллъун ва къуваталлъун рукӏа. 
1CO.16.14	Нужеца гьабулебщинаб рокьигун гьабе.
1CO.16.15	Цоги гьари буго, вацал, нужеде: Стефанасил рукъалъул агьлу Ахаялда тӏоцере Масихӏида божарал чагӏи рукӏин лъалаха нужеда. Аллагьасул халкъалъе тӏубанго хъулухъалъе чӏарал чагӏи руго гьел. 
1CO.16.16	Дица нужеда гьарила гьединал чагӏазухъги, гьезда цадахъ хӏалтӏулезухъги, хъулухъ гьабулезухъги гӏенеккейилан.
1CO.16.17	Дун цӏакъ вохун вуго Стефанасги, Фортунатги, Ахаикги гьанире рачӏиналдаса. Нуж дие камун рукӏин лъазе биччаларо гьез дида. 
1CO.16.18	Нужер ракӏазе къвакӏи кьураб гӏадин, дир рекӏееги къвакӏи кьола гьез. Гьединал чагӏазул къимат гьабе!
1CO.16.19	Асиялда ругел иман лъуразул агьлуялъул салам буго нужеде. Аквилалгун Прискиллал ва гьезул рокъор данделъулел иман лъуразул агьлуялъулги буго нужеде Тӏадегӏанасул цӏар рехсараб, урхъараб салам. 
1CO.16.20	Гьанир ругел киналгоги вацаз битӏулеб буго нужеде салам. Муъминал вацаз гӏадин, цоцазда баун, салам гьабе.
1CO.16.21	Гьаб дирго квералъ хъвалеб буго: Павелил салам буго нужеде. 
1CO.16.22	Тӏадегӏанав вокьуларесе нагӏана батаги! «Марана-та!» – вачӏа, нижер Тӏадегӏанав! 
1CO.16.23	Тӏадегӏанав Гӏисал цӏоб лъеги нужеда! 
1CO.16.24	Масихӏ Гӏисаде цолъарал нуж киналго рокьула дие.
2CO.1.1	Масихӏ Гӏисал чапарлъун вукӏине Аллагьас тӏаса вищарав Павелил ва диналъул вац Тимофейил салам буго Коринфалда ругел иман лъуразул агьлуялде, гьединго тӏолабго Ахаялда ругел иман лъуразул агьлуялдеги. 
2CO.1.2	Нилъер Эмен – Аллагьасул ва Тӏадегӏанав Гӏиса Масихӏил баркатги саламги лъеги нужеда.
2CO.1.3	Нилъер Тӏадегӏанав Гӏиса Масихӏил Эмен – Аллагьасе рецц! Гьев нилъеда кидаго гурхӏула, гьес нилъер ракӏбатизабула! 
2CO.1.4	Кинаб къварилъи нилъеде бачӏаниги, Аллагьас ракӏбатизабула нилъер. Гьес нилъееги къуват кьола, – жинца нилъер ракӏбатизабулеб бугеб гӏадин, къварилъиялда ругезул нилъецаги ракӏбатизабизе. 
2CO.1.5	Масихӏие букӏараб гӏадаб гӏазаб-гӏакъуба нилъее цӏикӏкӏанагӏан, Масихӏидалъун нилъер ракӏбатизабиги цӏикӏкӏуна. 
2CO.1.6	Нижеца гӏазаб-гӏакъуба хӏехьолеб буго нужер ракӏбатизабизе ва нуж хвасарлъизе гӏоло. Нижер ракӏбатизабурас нужерги ракӏбатизабила. Нижее бугеб гӏадинаб гӏазаб-гӏакъуба нужецаги сабруялда хӏехьани, гьелъги нужер ракӏбатизабила. 
2CO.1.7	Нуж мекъи ккеларилан ракӏчӏун руго ниж. Нижее бугеб гӏазаб-гӏакъуба нужееги бугеб батани, гьелъ нужер ракӏбатизабилеблъи лъала нижеда.
2CO.1.8	Я, вацал, Асиялда нижее букӏараб къварилъиялъул хӏакъалъулъ нужедаги лъазе бокьун буго. Баччизе кӏвеялдаса араб хӏалалде ккедал, чӏаго хутӏиялдаса хьул къотӏун букӏана. 
2CO.1.9	Къадаралде щвезехъин ругилан ккун, нижедаго божулел рукӏинчӏо, хваралъуса рахъинарулев Аллагьасде тӏамун тун букӏана. 
2CO.1.10	Гьес хвасар гьаруна ниж гьеб гӏасияб хвалдаса. Гьанжеги хвасар гьарулел руго, ва хадурги хвасар гьарилилан хьулги буго. 
2CO.1.11	Нужецаги гьари-дугӏа гьабеха, нижеда тӏадрекъон. Нилъер гьари-дугӏа цӏикӏкӏани, Аллагьасги цӏоб лъела, гӏадамаз Аллагьасе гьабулеб реццги цӏикӏкӏина.
2CO.1.12	Ниж сундаса чӏухӏизе кколел? Гьаб дуниялалда ва хасго нужеда хурхарал ишазулъ ниж хьвадулел руго Аллагьасдасан рещтӏараб ракӏбацӏцӏалъигун ва муъминлъигун. Намус бацӏцӏадго абулеб буго нижеца гьедин. Гӏадамазул гӏакъиллъиялъ малъун гуро ниж гьедин хьвадулел ругел, Аллагьасул баркаталдалъунин. 
2CO.1.13+2CO.1.14	Кагътидасан нужеца цӏалулеб ва нужеда гьенисан бичӏчӏулеб жо гурони, батӏияб щибго ракӏалде кколаро нижеда гьеб хъвалеб мехалъ. Нижеца бицарабщиналъул цо-цо бутӏа гурони нужеда гьанжелъагӏан бичӏчӏулеб букӏинчӏеб батани, гьанже гьеб нужеда тӏубанго бичӏчӏилилан хьул буго. Ниж нужедаса чӏухӏулел гӏадин, нужги нижедаса чӏухӏила – нилъер Тӏадегӏанав Гӏиса цӏидасан рещтӏараб къоялъ.
2CO.1.15	Гьелда ракӏги чӏун, дица хӏукму гьабун букӏана цин нужехъе вачӏинин, ва гьеб дир сапаралъул нужее кӏицӏулго пайда букӏинин. 
2CO.1.16	Дида ракӏалда букӏана Македониялде унаго нужехъе щвезе, цинги Македониялдаса нахъвуссунаго кӏиабизеги нужехъе вачӏине ва нужер кумекалдалъун Ягьудиялде ине. 
2CO.1.17	Гьедин къватӏиве вахъине къачӏалаго унго дир пикруйищха хисараб? Гӏадамазул гӏакъиллъиялъ малъунищ дица хӏукму гьабизе кколеб? Дица «уйилан» абуни, «гурилан» абураб магӏнайищха гьелъул кколеб? 
2CO.1.18	Аллагьасхӏаги, нижеца нужеда абичӏо цин «уйилан», цинги «гурилан». 
2CO.1.19	Жиндир хӏакъалъулъ нижеца – дицаги, Сильваницаги, Тимофейицаги – нужеда Рохалил хабар бицарав Гӏиса Масихӏица, ай Аллагьасул Васас, киданиги абичӏо цин «уйилан», цинги «гурилан». Гӏицӏго «у» букӏана гьесулъ. 
2CO.1.20	Аллагьас рагӏи кьурабщиналъул рахъалъ гӏицӏго «у» гурищ гьесулъ батараб. Гьединлъидалин, Масихӏил цӏар рехсон Аллагь кӏодо гьавулаго, нилъеца «амин» абулеб. 
2CO.1.21+2CO.1.22	Гӏиса Масихӏиде цолъизарун нижги нужги къвакӏизарулев Аллагьас нилъ тӏаса рищана, абадияб гӏумруялъул гӏаламатлъун Илагьияб Рухӏги нилъер ракӏазулъе рещтӏинабуна.
2CO.1.23	Аллагьасхӏагийилан ва дирго гӏумруялхӏагийилан гьедулев вуго: нужеца гьабуралда рекъараб рагӏи нужеда хӏунсизе бокьичӏогойин дун тӏокӏав Коринфалде вачӏинчӏев. 
2CO.1.24	Нужер божи-иманалда тӏад тарал хъаравулзаби гурелъулха ниж, нужер рохелалъе квербакъулел чагӏийин! Нужер божи-иманин абуни, щулалъун буго.
2CO.2.1	Дица хӏукму гьабуна, дун вачӏунилан нужее квеш кколеб батани, гьанже нужехъе вачӏинчӏого чӏезе. Нуж пашманлъизаризе бокьун гьечӏо дие. 
2CO.2.2	Нуж пашманлъизаруни, дица пашманлъизарураз гурони, лъица дун вохизавилев? 
2CO.2.3	Дица доб кагъат хъван букӏана нужехъе вачӏараб мехалъ, вохизавизе кколез дун пашманлъизавизе бокьичӏого. Дир ракӏчӏола, дун вохун вугони, нуж киналго рохизе рукӏиналда. 
2CO.2.4	Доб кагъат хъвалеб мехалъ дун цӏакъ пашманго вукӏана: ракӏги къварилъун букӏана, бераз магӏуги тӏолеб букӏана. Нуж пашманлъизаризе гуреб, нужеде бугеб дир рокьул гьарзалъи бихьизабизейин дица доб кагъат хъван букӏараб.
2CO.2.5	Дун пашманлъизавунилан нужеда ракӏалде ккарав чияс дун гуро пашманлъизавурав. Гьес цодагьалго пашманлъизаруна нуж киналго, гьелъул хӏакъалъулъ тӏокӏаб бицине бокьун гьечӏо дие. 
2CO.2.6	Нужер гӏемерисез гьабураб тамихӏги гӏела гьев чиясе. 
2CO.2.7	Гьанже, тӏасаги лъугьун, гьесул ракӏбатизабизе ккела нужеца, – цӏакъго пашманлъун, тату хунгутӏизе. 
2CO.2.8	Гьединлъидал дица нужеда гьарулеб буго: гьевги нужее вокьулевлъи бихьизабе гьесда. 
2CO.2.9	Нужер хӏалбихьизе ва сундулъго дие мутӏигӏал ругищалиги лъазе хъван букӏана дица доб кагъат. 
2CO.2.10	Нуж тӏасалъугьарасдаса дунги тӏасалъугьуна. Дун тӏасалъугьунев вугони (тӏасалъугьине рекъараб жоги бугони), Масихӏги нугӏлъун гьавун, тӏасалъугьуна дун – нужее пайдаялъе. 
2CO.2.11	Дица гьедин гьабула, илбисалъ нилъго гуккунгутӏизе, – гьелъул къасдал лъаларел чагӏи гурелъулха нилъ.
2CO.2.12	Масихӏил хӏакъалъулъ Рохалил хабар лъазабизе дун Троадаялде вачӏараб мехалъ, Тӏадегӏанас дие нуцӏа рагьун батана. 
2CO.2.13	Амма дир ракӏ гӏодобе биччалеб букӏинчӏо дир диналъул вац Тит гьенив ватичӏелъул. Гьединлъидал, гьенир ругезе къолъикӏги гьабун, дун Македониялде ана.
2CO.2.14	Масихӏил бергьенлъиялъул байрамалде ниж рачунев Аллагьасе рецц! Аллагьас ниж ритӏула, махӏ гьуинаб нахул кьеккен гьабулеб гӏадин, Масихӏил хӏакъалъулъ киса-кибего лъазабизе. 
2CO.2.15	Хвасарлъулезеги холезеги ниж руго – Масихӏица Аллагьасе къурбанлъун кьеккен гьабулеб гьеб махӏ гьуинаб нах. 
2CO.2.16	Холезе ниж руго – хвалил махӏ, хвасарлъулезе ниж руго – чӏаголъиялъул гьуинаб махӏ.
2CO.2.16	Гьеб нижее бугеб тӏадкъай тӏубазабизе щал ярагьунел? 
2CO.2.17	Аллагьасул рагӏабийилан гьерсалги рицун, цогидал гӏемерисел гӏадин гӏиси-бикъинаб дармиде машгъуллъуларелъулха ниж! Аллагьасул чапарзаби ругелъул, Аллагьасда рагӏулеб бугеб гӏадин, Масихӏидеги цолъун, ракӏбацӏцӏадго бицуна нижеца Рохалил хабар.
2CO.3.1	Ниж щал чагӏияли нужеда гьанжеги бихьизабизейищ ниж кӏалъалел ругел? Цогидазе гӏадин, нижее хӏажат бугебищ ниж реццарал кагътал я нужехъе хъвазе, я нужеца хъван рачӏине?
2CO.3.2	Нуж руго – ниж реццараб кагъат! Нижер ракӏазулъ хъван буго гьеб, киназдаго лъазе, киназго цӏализе! 
2CO.3.3	Щакъиялъ гуреб, хӏакъав Аллагьас битӏараб Рухӏалдалъун Масихӏица хъван, нижеца босун бачӏараб кагъатлъун ругеллъи бихьизабуна нужеца. Ганчӏил къаназда гуреб, инсанасул рекӏеда хъвараб кагъатин гьеб.
2CO.3.4	Масихӏидалъун Аллагьасде кӏудияб божи-иман бижун буго нижер рекӏелъ. 
2CO.3.5	Сундуениги ярагьунел чагӏи ниж ругилан абизесеб гьунар гьечӏо нижелъ, кинабго Аллагьасдасан щвараб буго. 
2CO.3.6	Гьес лъугьинаруна ниж Цӏияб къотӏиялъе хъулухъ гьабизе ярагьунеллъун. Цӏияб къотӏиялъул аслу-кьучӏ хӏарпазулъ гуро бугеб, Рухӏалъулъ буго. Хӏарпалъ хвезарула, Рухӏалъ чӏаголъизарула!
2CO.3.7	Къанун хъван букӏана ганчӏил къаназда. Аллагьас гьеб рещтӏинабулеб мехалъ илагьияб Нур гвангъана, гьеб дагьабго заманаялъ загьирлъун букӏаниги, Исраилил халкъалда кӏвечӏо гьеб Нуралъ гвангъизабураб Мусал гьурмахъ ралагьизе. Хвалде рачунеб Къанунгун цадахъ рещтӏараб Нур гьединаб гвангъараб букӏараб батани, 
2CO.3.8	Илагьияб Рухӏалъ чӏезабураб къотӏиялъул Нур кигӏан кутакабха букӏинеб? 
2CO.3.9	Тамихӏалде рачунеб Къанунгун цадахъ рещтӏараб Нур гьединаб гвангъараб букӏараб батани, инсан ритӏухъ гьавулеб Рухӏалъул Нур кигӏан кутакабха букӏинеб? 
2CO.3.10	Кидаялиго Къанунгун цадахъ рещтӏараб Нур гьанже тӏубанго тӏагӏун буго, гьелдасаги гӏемерго гвангъараб Нур хӏакълъунго ракьалде рещтӏун бугелъул! 
2CO.3.11	Дагьабго заманаялъе рещтӏараб Нур гвангъун букӏараб батани, гьелдаса гӏемерго цӏикӏкӏун гвангъула абадияб Нур.
2CO.3.12	Гьеб киналдего хьул лъезе рес бугелъул, рагьун ва хӏинкъичӏого кӏалъала ниж. 
2CO.3.13	Ссун унеб ва цебеса тӏагӏунеб Нур Исраилил халкъалда бихьичӏого букӏине гьумер пардавалъ бахчарав Муса гӏадин гурелха. 
2CO.3.14	Ракӏбицалъун букӏана гьезул. Жакъа къоялде щвезегӏанги, Некӏсияб къотӏиялъул Тӏухьдул цӏалулеб мехалъ, гьеб пардав букӏуна гьезул гьурмазда цебе. Вачӏун Масихӏицалъидал гьеб бахъун рехулеб. 
2CO.3.15	Жакъа къоялде щвезегӏанги, Мусал Къанун цӏалулеб мехалъ, гьеб пардавалъ бахчун букӏуна гьезул ракӏги. 
2CO.3.16	Амма инсан Бетӏергьанасдехун вуссиндал, гьес бахъун рехула гьеб. 
2CO.3.17	Гьаниб Бетӏергьан абураб рагӏул магӏна ккола Илагьияб Рухӏ. Аллагьасдасан бачӏараб Рухӏ бугеб бакӏалда эркенлъиги букӏуна! 
2CO.3.18	Пардавалъ гьумер бахчичӏого, матӏуялъуре гӏадин, ралагьула ниж Бетӏергьанасул гвангъараб Нуралъухъ. Нижелъ гьеб Нур дагь-дагьккун гвангъидал, нижги лъугьуна гьесул сипатлъун. Гьеб кинабгоги лъугьуна жинда Рухӏилан абулев Бетӏергьанасдасан.
2CO.4.1	Гьединлъидалин, Аллагьасул цӏоб лъун, Рохалил хабаралъе хъулухъ гьабизе божун тарал нижеца рачел чучулареб. 
2CO.4.2	Нижеца рехун тана гӏадамазда рихьизе, рагӏизе нечарал ишал, хӏилла-макруялдалъун щивниги гуккуларо, Аллагьасул рагӏиялъул бакӏалда гьерсал рекъезаруларо. Рагьун киназего хӏакъабщиналъул бицунаго, ниж Аллагьасда цере чӏола, ниж щалали ва кинал чагӏияли халкъалда рихьизе. 
2CO.4.3	Гьедин бугониги, нижеца бицунеб Рохалил хабар гӏемерал гӏадамазе, пардавалъ гӏадин, бахчун буго. Гьеб бахчун буго гӏицӏго хвалде унезе, 
2CO.4.4	гьаб дуниялалъул кверщел кодоб бугеб илбисалъ ракӏ бецлъизабуразе, – Аллагьасул суратлъун вугев Масихӏил къудраталъул хӏакъалъулъ Рохалил хабаралъул Нур гьезда бихьунгутӏизе. 
2CO.4.5	Нижерго хӏакъалъулъ Рохалил хабар гурелъулха нижеца бицунеб бугеб, Гӏиса Масихӏ нилъер Тӏадегӏанав вугиланлъидалха. Нижни руго Гӏиса Масихӏие гӏоло нужее хъулухъ гьабулел гӏадамал. 
2CO.4.6	Некӏо бецӏлъи бачахъизе канлъи бижарав Аллагьас гьеб канлъи нилъер рекӏелъеги лъугьинабуна. Гӏиса Масихӏил гьурмалъ гвангъараб Илагьияб Нур нилъее загьирлъизелъун гьабуна гьес гьедин.
2CO.4.7	Хазина жаниб цӏунарал гьадингоял щагӏил рагӏазда релълъун руго ниж. Нижелъ загьирлъараб цӏакъго цӏикӏкӏараб къудрат, нижедасан гуреб, Аллагьасдасан бугеблъи бихьуларищ гьелдасан?
2CO.4.8	Киналго нижеде тӏаделъун руго, амма нижее рорчӏизе бакӏ хутӏун буго. Ниж рес къотӏун руго, амма хьул къотӏун гьечӏо. 
2CO.4.9	Нижее гӏадамаз гӏазаб-гӏакъуба кьолеб буго, амма Аллагьас ниж рехун тун гьечӏо. Ниж гӏодор ккезарун руго, амма къун гьечӏо. 
2CO.4.10	Гӏисал хвел нижеца кидаго нижерго чорхолъ чӏезабула, гьелдаго цадахъ нижер чорхолъ Гӏисал гӏумруги загьирлъизе. 
2CO.4.11	Чӏаго ругебгӏан мехалъ, ниж Гӏисае гӏоло хвезарулел руго. Нижер чурхдул хвалие мутӏигӏлъаниги, гьезулъ загьирлъула Гӏисадалъун насиблъулеб абадияб гӏумру. 
2CO.4.12	Гьедин нижелъ хвел хӏалтӏулеб буго, нужелъин абуни, гӏумру хӏалтӏулеб буго.
2CO.4.13	«Дун божана ва гьединлъидал дица бицана», – ян Тӏухьдузда хъвараб гӏадинаб божи-иман кьураб Рухӏ нижелъ бугелъул, ниж божун руго, божун ругелъул бицунебги буго. 
2CO.4.14	Нижеда лъала Тӏадегӏанав Гӏиса хваралъуса вахъинавурас, Гӏисада цадахъ рахъинарун, нижги нужги Жиндаго цере чӏезаризе рукӏин. 
2CO.4.15	Гьеб кинабго гьабулеб буго нужее гӏоло, Аллагьасул баркат цӏикӏкӏун чиясда лъунагӏан, гьез цӏикӏкӏинабулеб бугелъул Аллагьасе гьабулеб реццги.
2CO.4.16	Гьединлъидалин ниж ракӏ гӏодоб чӏван рукӏунарел. Нижер чорхол чӏаголъи дагь-дагьккун чӏунтулеб бугониги, рухӏияб чӏаголъи щибаб къоялъ цӏилъулебго цӏилъулеб буго. 
2CO.4.17	Гьаб тӏадагьаб, дагьаб заманаялъулаб гӏазаб-гӏакъубаялъ нижее къачӏалеб буго гьелда данде ккун кутакалда цӏикӏкӏараб абадияб нигӏмат. 
2CO.4.18	Беразда бихьулебаб гуреб, бихьуларебаб гӏадахъ босулеб буго нилъеца. Беразда бихьулебаб – тӏаса унелъул, бихьуларебаб – абадияб бугелъул!
2CO.5.1	Гьаб панадуниялалда нилъ чӏолеб бакӏ биххараб мехалъ, Аллагьас нилъее рукъ кьезе бугеблъи лъала нилъеда. Зобалазда бугеб инсанасул квераз гьабичӏеб абадияб рукъин гьеб. 
2CO.5.2	Гьанир ругебгӏан заманаялъ пашманго зигардула нилъ, нилъее бокьун букӏуна гьеб зобалазул рокъоре лъугьине. 
2CO.5.3	Гьаб дуниялалда сундасаго махӏрумлъаниги, рукъ гьечӏого хутӏиларо нилъ гьенир. 
2CO.5.4	Гьанир ругебгӏан заманаялъ къварилъахъдула нилъ. Гьаб панадуниялалда нилъер бугеб черхалдаса махӏрумлъизе бокьиялъ гуребха, зобалазда нилъер букӏунеб черх щвезе бокьиялъин. Холеб черх холареб черхалъ хисун гӏумру бергьина гьебмехалъ. 
2CO.5.5	Илагьияб Рухӏ аманатлъун нилъее кьурав Аллагьас гьелъиейин нилъ тӏаса рищарал.
2CO.5.6	Гьединлъидал нилъ сункьаниги киданиги хӏинкъулареллъун лъугьун руго. Нилъеда лъала, гьанир рокъор – нилъерго чорхолъ – ругебгӏан заманаялъ, нилъ Тӏадегӏанасдаса рикӏкӏад рукӏин. 
2CO.5.7	Беразда бихьулелда рекъон гуреб, божулелда рекъонин нилъ хьвадулел ругел. 
2CO.5.8	Сункьаниги киданиги хӏинкъулареллъун лъугьун ругелъул, нилъее лъикӏаб букӏинаан, нилъерго чорхолъа къватӏиреги лъугьун, Тӏадегӏанасда аскӏоре гочине. 
2CO.5.9	Гьединлъидалин нилъее бищунго бокьулеб – гьаб дуниялалда гьесдаса рикӏкӏад рукӏаниги, ахираталда аскӏор рукӏаниги – Тӏадегӏанав нилъедаса разилъизе. 
2CO.5.10	Рухӏ чорхолъ букӏаго щивав чияс гьабураб лъикӏлъиялъухъ шапакъат щвезеги квешлъиялъухъ тамихӏ гьабизеги нилъ киналго Масихӏил судалда цере чӏезе ругелъулха.
2CO.5.11	Аллагьасукьа хӏинкъи щиб жояли лъайдал, нижеца хӏаракат бахъулеб буго цогидаздаги гьеб лъазабизе. Ниж щал чагӏияли Аллагьасда лъала. Дида ракӏалде ккола нужедаги кӏвеларин ниж щалали лъаларин абизе. 
2CO.5.12	Ниж щал чагӏияли бихьизабизе гуро гьеб такрар гьабулеб бугеб. Жидерго рекӏелъ бугеб бахчун, бералда бихьулебаб рихьдаего цебе рехизабун, жидеего рецц-бакъ гьабулел гӏадамалги руго гьенир. Нижеца гьедин абулеб буго гьединал гӏадамазе жаваб кьезе нужее бигьалъизе ва нижедаса чӏухӏизе нужее рес букӏинеги. 
2CO.5.13	Биччанте ниж гӏантлъун ругилан абизе. Нижеца Аллагьасе хъулухъ гьабулеб бугелъулин гьез гьедин абулеб бугеб. Цӏодорго ругеб мехалъ гьабураб – гьеб нужее гӏоло буго. 
2CO.5.14	Масихӏил рокьиялъул кверщаликь руго ниж. Нижеда бичӏчӏана киназего гӏоло цо Чи хваравлъи. Гьесда цадахъ киналгоги хун руго. 
2CO.5.15	Гьев хвана киназего гӏоло, цинги чӏаго ругелаз гӏумру жидеего гӏоло гьабичӏого, – жидее гӏоло хварасе ва хваралъуса вахъинавурасе гӏоло гьабизе.
2CO.5.16	Гьанжеялдаса хадуб нилъеца лъиениги къимат кьезе бегьуларо гӏадамазул гӏакълу-пикруялдалъун. Цере нилъ Масихӏихъги ралагьулел рукӏарал ратани гӏадамазул бераздалъун, гьанже тӏокӏаб гьабулеб гьечӏо нилъеца гьедин. 
2CO.5.17	Масихӏиде цолъарав чи ккола цӏидасан вижарав чи. Басрияб ана-хвана, гьале цӏияб тӏаде гӏунтӏана. 
2CO.5.18	Масихӏидалъун нилъ Живгун рекъезарурав ва цогидалги нужеца Живгун рекъезареян нилъее амру гьабурав Аллагьасдасан буго гьеб кинабго. 
2CO.5.19	Аллагьас Масихӏидалъун Живгун рекъезабуна тӏолабго гӏалам, гьезул мунагьалги рикӏкӏинчӏо Гьес. Гӏадамал рекъезареян амруги гьабуна Гьес нилъее.
2CO.5.20	Ниж руго Масихӏил вакилзаби ва Аллагьас нижер кӏалдисан кӏалъан гӏадамазде ахӏулеб буго Жинде руссаян. Масихӏил цӏар рехсон гьарулеб буго нижеца Аллагьгун рекъе нужилан. 
2CO.5.21	Мунагьго гьечӏевав нилъер мунагьалъе гӏоло къурбанлъун гьавуна Аллагьас, – гьесдалъун нилъеде Аллагьасдасан ритӏухълъи рещтӏинабизе.
2CO.6.1	Аллагьасда цере хӏалтӏулаго нижеца нужеда гьарулеб буго: Аллагьас нужеде рещтӏараб баркат гӏадада хвезе тогейилан. 
2CO.6.2	Гьес абун бугелъул: «Болжал щвараб заманалда дур гьари-дугӏа къабул гьабуна Дица, мун хвасарлъизе хъван букӏараб къоялъ дуе кумекги гьабуна Дица», – ян. Гьале гьанже бачӏун буго доб болжал щвараб заман, бачӏун буго нилъ хвасарлъизе хъван букӏараб къо! 
2CO.6.3	Нижеца лъиениги квекӏен гьабуларо, – Аллагьасе гьабулеб хъулухъалда лъицаниги гӏайиб чӏвангутӏизе. 
2CO.6.4	Гьелъул гӏаксалда, нижеца гьабулебщиналдалъун бихьизабула Аллагьасе хъулухъ гьабулеб букӏин: кӏудияб сабруялда хӏехьола балагьал, къварилъаби, гӏазабал, 
2CO.6.5	тӏилица рухи, туснахъалда тӏами, питнаби, захӏматаб хӏалтӏи, макьу тей, кӏалкквей. 
2CO.6.6	Нижелъ буго рацӏцӏалъи, лъай-гӏакълу, сабру, ракӏлъикӏлъи, Илагьияб Рухӏ, унго-унгояб рокьи, 
2CO.6.7	хӏакъаб рагӏи ва Аллагьасдасан бачӏараб къуват. Нижер кваранабги квегӏабги хъатикь буго ритӏухълъиялъул ярагъ. 
2CO.6.8	Нижер хӏурматги гьабула, ниж хӏакъирги гьарула. Ниж какула, ниж реццула. Нижеца гуккулел ругилан абула, амма нижеда божизе бегьула. 
2CO.6.9	Нижер цӏар тӏибитӏун гьечӏо, амма киназдаго ниж лъала. Ниж хванилан рикӏкӏуна, амма ниж чӏаго рукӏин бихьулеб гьечӏищ! Суд гьабун ниж рухана, амма чӏвазе кӏвечӏо. 
2CO.6.10	Ниж къварид гьарула, амма ниж рохун рукӏуна. Ниж мискинго руго, амма нижеца гӏемерал гӏадамал бечелъизарула. Нижер щибниги гьечӏо, амма кинабгоги нижеда кодоб буго.
2CO.6.11	Нижер кӏутӏбуз, коринфиял, битӏараб бицуна нужеда, нижер ракӏалги нужее рагьарал руго. 
2CO.6.12	Нижеца гуро нужедаса ракӏалда бугебщинаб бахчулеб бугеб, нужецайин ракӏалда бугебщинаб нижедаса бахчулеб бугеб. 
2CO.6.13	Дирго лъималазда гӏадин гьарулеб буго дица нужеда: нужецаги ракӏал рагье нижее.
2CO.6.14	Иман гьечӏелгун цадахъ цо рукьалда рарал оцал гӏадин рукӏунге. Ритӏухълъиги пасалъиги цоцазда бухьине кин бегьулеб? Канлъиги бецӏлъиги кин цадахъ букӏунеб? 
2CO.6.15	Масихӏидаги илбисалдаги гьоркьоб маслихӏат кин гьабулеб? Иман лъуравги иман гьечӏевги цоцазда кин релълъунев? 
2CO.6.16	Мукъадасаб Рукъалдаги гьересиаллагьзабаздаги гьоркьоб кинаб хурхен-рухьен букӏунеб? Нилъ ругелъулха хӏакъав Аллагьасул Мукъадасаб Рукълъун. Илагьиял Тӏухьдузда хъван бугелъул: «Дун гьезухъе рещтӏина, гьезда цадахъ вукӏина, гьезул Аллагьлъун лъугьина, ва гьелги дир халкълъун лъугьина, – ян абулеб буго Бетӏергьанас. 
2CO.6.17	– Гьединлъидал гьезда гьоркьоса нахъе а, гьездаса батӏаго чӏа, хӏарамаб жоялдаги хъваге». 
2CO.6.18	Цоги: «Дица нуж дихъего рачина, нужее эменлъи гьабила, нужги Дие васаллъунги ясаллъунги рукӏина, – ян абулеб буго Къудратав Бетӏергьанас».
2CO.7.1	Нилъее гьедин рагӏи кьун бугелъул, дир хириял, хӏарамабщиналдаса бацӏцӏад гьабилин нилъерго черхги рухӏги! Аллагьасукьа хӏинкъун, гьеб рацӏцӏалъиги камиллъизабилин! Павел коринфияздаса рази вуго
2CO.7.2	Нужерго ракӏал рагье нижее. Нужер цониги чиясе квешлъи гьабичӏо нижеца, цониги чиясул магӏишат биххизабичӏо, цонигиясдалъун нижгоги бечелъичӏо. 
2CO.7.3	Нужеда гӏайиб чӏвазе гуро дица гьедин абулеб бугеб. Цебеги абун букӏана: нуж нижер ракӏазулъ рукӏина ниж хваниги-рахъаниги. 
2CO.7.4	Дун нужеда цӏакъ божун вугевха! Дун нужедаса цӏакъ чӏухӏун вугевха! Гьаб кинабго гӏазаб-гӏакъуба бугониги, дун цӏакъ чӏаголъиялда вуго! Цӏун тӏасан чвахулеб рохелги буго рекӏелъ!
2CO.7.5	Гьанире Македониялде рачӏараб мехалъ, рахӏат-хӏалхьи толеб букӏинчӏо нижее. Кирехун руссаниги, балагь батулаан цебечӏун, – къватӏисан тӏаделъиги, жаниб рекӏелъ хӏинкъиги. 
2CO.7.6	Язихъал-пакъираздаги кверчӏвалев Аллагьас кверчӏвана нижеда, Титги гьаниве витӏун. 
2CO.7.7	Гьев вачӏиналдаса гуребги, нужеца гьесда кверчӏванилан бициндалги вохана. Гьес бицана, нуж диде ракӏщун ругилан, дандеккунгутӏи сабаблъун къварид ругилан, кӏудияб гъира-шавкъалда нужеца дир рахъ кколебги бугилан. Дагьавги цӏакъ вохана дун гьелдаса. 
2CO.7.8	Дир кагътица нуж пашманлъизарун ратаниги, гьанже дир ракӏбухӏун гьечӏо гьеб хъваялдаса. Доб мехалъ ракӏбухӏун букӏараб батаниги, дида бихьана гьеб кагътица нуж цо дагьабго заманаялъгӏаги пашманлъизарураллъи. 
2CO.7.9	Амма гьанже гьелдаса вохун вуго. Нуж пашманлъиялдаса гуроха дун вохун вугев, гьелдалъун нуж кантӏиялдасайин. Гьеб пашманлъи Аллагьасдасан бугелъул, нижедасан нужее щибго зарал-зиян ккун гьечӏогури. 
2CO.7.10	Аллагьасдасан бугеб пашманлъиялъ кантӏизарула, хвасарлъизарула. Гьелдаса ракӏбухӏизеги кколаро. Амма гьаб дуниялалъул пашманлъиялъ хвалде рачуна. 
2CO.7.11	Халгьабеха гьеб Аллагьасдасан бачӏараб пашманлъиялъ нужелъ гъира-шавкъ бижизабураб куцалъухъ! Нужго рацӏцӏалъизе бахъараб хӏаракаталъ, мунагь гьабурасдехун ццидал кутакалъ, гьелда хурхун букӏараб ахӏи-хӏуралъ, дун вихьизе бугеб урхъиялъ, гӏайиб ккарасе гьабураб тамихӏалъ, – гьеб киналдалъунго нужеца бихьизабуна нуж гьеб ишалъулъ рацӏцӏадал рукӏин. 
2CO.7.12	Дица доб кагъат нужехъе хъван букӏаниги, гьеб хъван букӏинчӏо жиндие зарал гьабурав чи яги жинца зарал гьабурав чи сабаблъун. Гьеб хъван букӏана Аллагьасда цебе нижедехун кинаб рокьи нужер бугебали нужедаго бичӏчӏизе. 
2CO.7.13	Гьелъ нижер ракӏбатизабуна. Гьелъ ракӏбатизабун ниж ругеб мехалда, дагьабги ракӏбатизабуна Титги нужедаса вохун вукӏин лъайдал. Гьесул рекӏелъа ургъел бачахъун буго нужеца киназго. 
2CO.7.14	Дица нуж гьесие цӏакъ реццун рукӏана, гьеб сабаблъун нечезе ккечӏо дун. Нижеца нужеда бицарабщинаб битӏараб букӏарабго гӏадин, нуж реццун нижеца Титида бицун букӏарабги битӏараб батана. 
2CO.7.15	Нужехъе жив вачӏараб мехалда нужер букӏараб хӏинкъиги, сородиги, мукӏурлъиги ракӏалде щун, гьанже Титие жеги цӏикӏкӏун рокьулел руго нуж. 
2CO.7.16	Дун вохун вуго тӏубанго нужеда божизе бегьулеб букӏиналдаса.
2CO.8.1	Нижее бокьун буго, вацал, Македониялда ругел иман лъуразул агьлуялда Аллагьас баркат лъун бугеблъи нужеда лъазе. 
2CO.8.2	Гӏазаб-гӏакъуба хӏехьезе ккун хадуб гьарзаяб рохелги кутакаб мискинлъиги насиблъарал гьезулъ сахаватлъи цӏикӏкӏана, цӏадалдаса хадуб гӏоразул, лъаразул лъим гӏадин. 
2CO.8.3	Ракӏ разилъун гьез садакъаби кьуна (дир беразда бихьана гьеб) жидеда кӏварабгӏанги, хӏатта гьелдаса цӏикӏкӏунгицин. 
2CO.8.4	Гьез кутакалда гьарулеб букӏана нижеда Аллагьасе хирияб халкъалъе жидецаги кумек гьабизе биччайилан. 
2CO.8.5	Нижеда ракӏалдацин букӏинчӏо гьез гьедин абилилан. Гьез жидерго кверщел тӏоцебе Тӏадегӏанасухъе кьуна, цинги Аллагьасул амруялдалъун нижехъеги кьуна. 
2CO.8.6	Гьединлъидал нижеца Титида гьарулеб буго нужер гьениб гьес гьабизе байбихьараб баркатаб иш рагӏалде бахъинабейилан. 
2CO.8.7	Нужелъ кинабго гьарзалъун буго: божи-иманги, кӏалзул пасихӏлъиги, гӏелму-лъайги, сундулъго хӏаракатги, нижедехун нужер рокьиги. Гьеб баркатаб ишалъулъ щибго камун хутӏугеги нуж.
2CO.8.8	Амру гуро дица гьабулеб бугеб. Цогидазул хӏаракаталъулги бицун, дица халгьабулеб буго вацаздехун нужер рокьи унго-унгояб бугищали. 
2CO.8.9	Нужеда лъала нилъер Тӏадегӏанав Гӏиса Масихӏидасан щолеб баркат. Бечедав вукӏаниги, нужее гӏоло мискинлъана гьев, – гьесул мискинлъи сабаблъун нуж бечелъизе.
2CO.8.10	Гьеб ишалъул рахъалъ дица нужее гьадинаб гӏакълу кьела: гъоркьиса байбихьараб хӏалтӏи гьанже рагӏалде бахъинабун лъикӏ нужеца. Гьеб тӏоцебе байбихьарал чагӏиги нуж руго, гьеб гьабизе тӏоцебе бокьарал чагӏиги нуж руго. 
2CO.8.11	Доб мехалда букӏараб гӏадинаб гъира-шавкъалда, нужерго ресалда рекъон, рагӏалде бахъинабе нужеца гьеб иш. 
2CO.8.12	Садакъа кьезе ракӏалда бугев чияс гьеб жиндир ресалда рекъон кьейилан абула Аллагьас, рес гьечӏони, кьезе кколарила гьес гьеб. 
2CO.8.13	Нужер гьодида бакӏаб гьирги лъун, цогидазе бигьалъи гьабизе гуро дица гьедин абулеб бугеб. Ращалъи букӏине кколин абизе бокьун буго дие. 
2CO.8.14	Нужее гьанже щибго гьарзалъун бугеб мехалда, язихъ ругезе нужеца кумек гьабуни битӏун букӏинарищ? Нуж язихъго ругеб мехалда, гьезие гьарзалъи щвани, гьезги гьабила нужее кумек. Гьеле гьедин ращалъила нуж. 
2CO.8.15	Тӏухьдузда хъван бугелъул: «Гӏемераб бакӏарарасул щибго тӏокӏлъичӏо, дагьаб бакӏарарасе щибго камичӏо», – ян.
2CO.8.16	Нужее кумек гьабизе гьединабго гъира-шавкъ Титил рекӏелъе лъугьинабурав Аллагьасе рецц! 
2CO.8.17	Нижеца гьарараб гьабизе разилъи гуребги, гьесие жиндиегоги цӏакъ бокьун буго нужехъе вачӏине. 
2CO.8.18	Гьесда цадахъ нижеца витӏулев вуго Рохалил хабар тӏибитӏизабиялъул рахъалъ иман лъуразул киналго жамагӏатазда гьоркьов машгьурав нижер цо диналъул вац. 
2CO.8.19	Гьединго иман лъуразул жамагӏатаз гьев вищун вуго, гьаб баркатаб иш тӏубазабулаго, нижеда цадахъ кидаго сапаразда вукӏине. Тӏадегӏанасул цӏар-рецц цӏикӏкӏинабизе ва нужее кумек гьабизе ниж хӏадурал рукӏин бихьизабизе тӏаса вищарав чи вуго гьев.
2CO.8.20	Гьарзаго щолеб бугеб садакъа нижеда божун тезе бегьуларилан лъицаниги абизе бокьун гьечӏо нижее. 
2CO.8.21	Тӏадегӏанасда цебе гуребги, гӏадамазда цебеги гӏайиб чӏваларедухъ рукӏине бокьун буго.
2CO.8.22	Гьел кӏияздаго цадахъ витӏулев вуго нижер цоги вацги. Батӏи-батӏияб ахӏвал-хӏалалда чанцӏулго хӏалбихьун лъана нижеда вацазе кумек гьабизе гъира-шавкъалъул цӏурав чи гьев вукӏин. Гьанже гьесул нужеде божилъи цӏикӏкӏун бугелъул, гьелдаго цадахъ цӏикӏкӏун буго гьесул гъира-шавкъги.
2CO.8.23	Титил рахъалъ абуни, гьев вуго дир гьалмагъ ва нужее хӏалтӏулев чи. Цогидал вацалин абуни, гьел руго иман лъуразул жамагӏатаз ритӏарал чагӏи, – Масихӏил цӏар-рецц цӏикӏкӏинабулел чагӏи. 
2CO.8.24	Хӏасил, иман лъуразул жамагӏатазда бихьизабе нужее гьел чапарзаби рокьараллъи ва нижеца нуж гӏадада реццун рукӏинчӏеллъи.
2CO.9.1	Аллагьасул халкъалъе кумек гьабизе кколеблъи дица хъвачӏониги бегьила. 
2CO.9.2	Нужер гъира-шавкъ букӏин лъайдал, македониязеги реццана дица нуж, гъоркьисаялдаса нахъего Ахая кумекалъе хӏадурго бугилан. Нужер гьеб гъира-шавкъалъ квербакъана гьезул гӏемерисезги чода цӏал кьабизе. 
2CO.9.3	Гьеб мехалъ нуж хӏадурго рукӏина, дица цебеги бицун букӏана гьелъул хӏакъалъулъ. Гьеб ишалъулъ дица нуж реццун абурал рагӏаби гӏадада ккечӏого рукӏинелъун ритӏулел руго нужехъе гьал диналъул вацал. 
2CO.9.4	Цинги, дида цадахъ македониял гьенире рачӏараб мехалъ, нуж хӏадурго ратичӏони, гьезда цере нуж сурарал гӏечӏого, нижги сурила, – ракӏчӏун нужеда божун рукӏиндалха. 
2CO.9.5	Гьединлъидал дица хӏукму гьабуна гьал вацазда гьаризе, дидаса цере гьенире ун, нужеца рагӏи кьун букӏараб садакъа гьениб цебеккунго бакӏареян. Гьеб букӏина хӏалица бахъараб гуреб, ракӏ разилъун кьураб садакъа.
2CO.9.6	Кӏочон тоге: лъедерго хьон хьарасе лъедерго бижула, ризго хьарасе ризго бижула. 
2CO.9.7	Щивас кьезе биччай гьесул ракӏалъ къабул гьабураб къадаралда. Бокьун гурони кьоге, кьун хадуб ракӏбухӏуге. Ракӏ разилъун кьолев чи вокьула Аллагьасе. 
2CO.9.8	Аллагьасда кӏола нужее кинабго гьарзалъуледухъ ва садакъаде кьезеги тӏокӏлъуледухъ баркат рещтӏинабизе. 
2CO.9.9	Тӏухьдузда хъван бугелъулха: «Мискиназе квергӏатӏидав вуго Аллагь, гьесул гьеб лъикӏлъи гӏадамазда абадиялъ кӏочон толаро», – ян.
2CO.9.10	Хуриб хьазе хьонги кваназе хинкӏ-чедги кьолес нужееги кьела къваригӏарабщинаб. Нужер лъикӏлъиялъул хурги цӏун бачӏина. 
2CO.9.11	Кинабго рахъалъ бечелъила нуж, нужер сахаватлъиги цӏикӏкӏина. Нижедасан нуж ругьунлъараб сахаватлъи сабаблъун гӏемерал гӏадамаз Аллагьасе рецц гьабила. 
2CO.9.12	Аллагьасе хирияб халкъалъе пайдаги кьела нужер садакъаялъ, гьелъухъ Аллагьасе гьабулеб реццги цӏикӏкӏина, цӏад бан хадуб гӏоразул, лъаразул лъим гӏадин. 
2CO.9.13	Гьеб садакъаялъ бихьизабила нужер божи-иман щулалъун букӏин. Масихӏил хӏакъалъулъ Рохалил хабаралъе, – нужеца иман лъураб хабаралъе нужер мутӏигӏлъиялъухъги жидееги цогидазеги нужер квергӏатӏилъиялъухъги Аллагьасе рецц гьабила гьез. 
2CO.9.14	Нужги рехсон, ракӏ-ракӏалъго гьари-дугӏа гьабила гьез, нужелъ Аллагьасул баркат цӏакъго цӏикӏкӏун букӏин лъан. 
2CO.9.15	Бицун хӏалкӏоларебгӏан кӏудияб баркат нилъеде рещтӏинабулев Аллагьасе рецц!
2CO.10.1	Нужеда аскӏов вугеб мехалъ хӏинкъа-къалев, рикӏкӏалъараб мехалъ бахӏарчияв чийилан цо-цояз жиндир хӏакъалъулъ абулев дун – Павел – вуго нужедехун кӏалъалев. 
2CO.10.2	Масихӏил хӏеренлъиялъе ва лъикӏлъиялъе гӏоло гьарулеб буго нужеда, гьениве вачӏараб мехалъ бахӏарчи вахъинавуге дир! Нужеда лъан букӏа: дун гьединав бахӏарчияв вукӏуна гьал гӏадамазул къагӏидаялъ ниж хьвадулел ругин абулездехун. 
2CO.10.3	Гьаб дуниялалъул гӏадамал ниж ругониги, нижеца гьабулеб рагъ гӏадамазул гӏадинаб гуро. 
2CO.10.4	Гьеб рагъулъ ниж гӏадамазул гӏадинаб яргъидалъун гуро рагъулел, ниж рагъула щулиял хъулбиги щущазарулеб гучаб яргъидалъун. Аллагьасдасан щвана нижее гьеб. 
2CO.10.5	Аллагь лъаялде дандечӏаразул чӏухӏи-пахрулъиялъул хъулбиги щущазарула нижеца. Мекъаб-тӏекъаб пикру-къасдги асирлъуде босула ва Масихӏие мутӏигӏаблъун лъугьинабула. 
2CO.10.6	Нужер мутӏигӏлъи камиллъараб мехалъ, ниж хӏадурго рукӏина мутӏигӏлъуларевщинасе тамихӏ гьабизе.
2CO.10.7	Нужерго берда цебе бугелъухъ ралагье! Цо лъилниги ракӏчӏун батани жив Масихӏил рахъ ккурав чи вугилан, гьес жиндаго гьикъейин абе гьесдаса дагьищ нижеца Масихӏил рахъ кколеб бугебилан. 
2CO.10.8	Нужер гӏумру хвезабизе гуреб, гьеб берцин гьабизе Тӏадегӏанас нижее кьураб ихтияралъул рахъалъ рецц-бакъ дагьаб цӏикӏкӏунеб бугеб батаниги, дун гьелдаса расги намуслъуларо. 
2CO.10.9	Гьадинал кагътал хъван, дица нуж гӏицӏго хӏинкъизарулел ругилан ракӏалде ккоге. 
2CO.10.10	Цо-цояз абулеб рагӏула: «Кагътида хъвалеб жо кутакаб ва кьварараб букӏуна, амма живго вачӏараб мехалъ кӏалъан бажаруларо, кӏалдиб мацӏги сах-саламат хӏалтӏуларо». 
2CO.10.11	Гьединав чиясда лъан букӏаян абе ниж гьенир гьечӏеб мехалъ нижеца кагътазда хъвалебщинаб гьенире рачӏиндалги гьабулеблъи.
2CO.10.12	Жалго берцин рихьизе хьвадулел цо-цо чагӏазда нижго ращалъизаризе яги релълъинаризе гӏураб бахӏарчилъи гьечӏо нижелъ! Жалго гӏантал ругелъул, гьез жалго рорцунел руго жидерго роценаздалъун, цоял цоязда релълъинарулелги руго. 
2CO.10.13	Нижеца нижго реццила, роцадаса араб хӏалалъ гуреб, нижерго роценги цӏунун. Гьеб роценги буго Аллагьас нижее бихьизабураб гӏорхъи. Нужги жанире рачуна гьеб гӏурхъиялъ. 
2CO.10.14	Масихӏил хӏакъалъулъ Рохалил хабарги босун тӏоцере нужехъе щварал чагӏи нижлъидал, нужехъе рачӏунаго гӏорхъи бахине ккечӏо нижеца. 
2CO.10.15	Нижер гӏорхъи бахун къватӏибехун чияца гьабуралдалъун реццаризеги лъугьунаро ниж. Нижер хьул буго нужер божи-иман цӏикӏкӏинилан ва нижер хьонги хьан нужеца бекьараб хурги цӏакъго гӏатӏилъилилан. 
2CO.10.16	Цинги ниж ина нужедасаги дорегӏан ругел ракьазда Рохалил хабар тӏибитӏизабизе, гьезул хурзабахъ цогидаз гьабураб хӏалтӏиялдалъунги реццариларо. 
2CO.10.17	Тӏухьдузда хъван буго: «Веццаризе бокьарас Бетӏергьан вецце!» 
2CO.10.18	Живго жинцаго тӏадегӏанлъизавурав чи муъминчилъун рикӏкӏунаро, Бетӏергьанас тӏадегӏанлъизавурав рикӏкӏуна.
2CO.11.1	Дун цодагьав гӏантмахӏав вугониги, хӏехьеха нужеца! Хӏехьейилан гьарулеб буго нужеда! 
2CO.11.2	Рос-лъадуда гьоркьоб букӏунеб гӏадинаб гуреб, Аллагьасдасан бачӏараб щакдари буго дир рекӏелъ нужедехун: дица нужер магьари лъуна бихьинчияс квер хъвачӏей бахӏарай гӏадин нуж цохӏо вугев росасе – Масихӏие кьезе. 
2CO.11.3	Амма дун хӏинкъун вуго, хӏилла-макруялдалъун борхьица Хӏава къосинаюрай гӏадин, Масихӏидехун ракӏбацӏцӏалъиги ритӏухълъиги рехун теялдалъун нуж къосинилан. 
2CO.11.4	Нужехъе вачӏун цо лъицаниги бицунеб бугони нижеца жиндир хӏакъалъулъ бицун букӏарав Гӏиса гурев, гьез Гӏисайилан абулев цогидав чиясул хабар, нуж гьелда божула; нужеде рещтӏараб Рухӏ гуреб, цогидаб рухӏалдаги божула; нужеца иман лъураб гуреб, цогидаб Рохалил хабарги бигьаго къабул гьабула. 
2CO.11.5	«Чӏахӏиял чапарзабийилан» рикӏкӏунел чагӏаздаса дун сундалъунниги къадарав гьечӏилан ккола дида. 
2CO.11.6	Бицине кӏалзул гьунар кӏудияб гьечӏониги, гӏелму-лъай гӏезегӏанго цӏикӏкӏараб буго дир. Кинабго рахъалдасан ва киналго ишазулъ бихьизеги гьабуна гьеб нужеда. 
2CO.11.7	Аллагьасдасан Рохалил хабар нужеда гьоркьоб тӏибитӏизабулеб мехалъ, дунго хӏакъир гьавун, нуж кӏодо гьарун, нужехъа щибго босичӏогойилан гӏайиб чӏвазеги бегьула нужеца! 
2CO.11.8	Иман лъуразул цогидал жамагӏатал «талавур гьаруна» дица, нужее кумекалъе гӏарацги гьездаса тӏалаб гьабун. 
2CO.11.9	Нужер гьенив вугеб заманалда дие гӏарац хӏажалъаниги, нужер гьодиде гьир бегизабичӏо дица – дие хӏажатабщинаб кьуна Македониялдаса рачӏарал вацаз. Гьанжелъагӏанги дица нужедаса щибго тӏалаб гьабичӏо, гьанжеялдаса хадубги гьабиларо. 
2CO.11.10	Гьелдаса бугеб чӏухӏиги дир рекӏелъа, – дилъ бугеб Масихӏил ритӏухълъиялхӏайилан гьедулев вуго дун нужее, – гьеб Ахаялъул киналго бакӏазда цониги чиясда бахъизе кӏвеларо. 
2CO.11.11	Щай? Дие нуж рокьуларелъулищ? Аллагьасда лъала гьеб.
2CO.11.12	Дица гьанжелъагӏан гьабулеб букӏарабщинаб гьанжеялдаса хадубги гьабила, – жидецаги Аллагьасе хъулухъ нижеца гӏадин гьабулеб бугилан жалго реццизе бокьарал гӏадамалги ругелъул. Амма гьедин жалго реццизе нух кьеларо дица гьезие. 
2CO.11.13	Гьел руго гьересичапарзаби, яхӏ-намус гьечӏел хӏалтӏухъаби. Масихӏил чапарзаби ругилан чӏарал чагӏи руго гьел. 
2CO.11.14	Гьелда хӏикмалъизе ккеларо! Нуралъул цӏурав малаикасухъего хӏала илбисги. 
2CO.11.15	Ритӏухълъиялъул хъулухъчагӏи ругилан илбисалъул рагьтӏателал чӏеялдаги хӏикмалъизе ккелищ? Амма гьезул ишазда рекъараб тамихӏги ахирги хӏакъаб буго гьезие!
2CO.11.16	Цоги нухалъ абулеб буго: лъицаниги рикӏкӏунге дун гӏантмахӏав вугилан. Дун гӏантмахӏав ватаниги, дихъ гӏенекке, дунго дицаго цодагьав веццилин. 
2CO.11.17	Гьанже дица абизехъин бугеб рагӏи Тӏадегӏанасдасан бачӏараб гуро. Жидедаго ракӏчӏун гӏабдалзабаз жалго реццулел гӏадин, дунго веццизе лъугьун вуго. 
2CO.11.18	Гьаб дуниялалъул ишаздаса чӏухӏун, гӏемерисез жалго жидецаго реццулел гӏадин, дицаги веццила дунго. 
2CO.11.19	Гьединалго гӏакъилал гӏадамаллъидал нужги, гӏабдалзаби нужеца рази-ракиго хӏехьолел руго. 
2CO.11.20	Нужеца хӏехьолеб буго гьез нуж лагълъиялде ккезаруниги, гьез нуж талавур гьаруниги, гьез нужеда тӏад кверщел гьабуниги, гьел нужедехун гӏамалкӏодого ругониги, гьез нужер гьурмалъ хъатал ралел ругониги. 
2CO.11.21	Гьединал ишазе, гьезул гӏадин, нижер гьунар рекъечӏилан нечезейищха ниж кколел? Сундасаниги чӏухӏун живго веццизе кӏолев чи цониги ватани, дидаги кӏола гьелдаса чӏухӏун дунго веццизе. (Гӏантмахӏав чи гӏадин кӏалъалев вуго дун гьанив!) 
2CO.11.22	Жугьутӏал рукӏани щиб гьел? Дунги жугьутӏав вуго. Исраилил наслу букӏани щиб? Дунги гьебго наслуялъул вуго. Ибрагьимил зурият букӏани щиб? Дунги гьеб зурияталъул вуго. 
2CO.11.23	Масихӏие хъулухъищ гьез гьабулеб бугеб? Бетӏер сверарав чияс гӏадин абила дица: гьез гьабуралдаса цӏикӏкӏун гьабуна дица гьеб. Цӏикӏкӏун хӏалтӏизеги хӏалтӏана, туснахъаздеги цӏикӏкӏун ккана, чан нухалъ дун вухаравалиги рикӏкӏун хӏал кӏвеларо, хвалил бадивеги чанцӏулго валагьизе ккана. 
2CO.11.24	Жугьутӏаздасан дие щуцӏулниги насиблъана лъебералда ичӏ-ичӏ нухалъ гьодилъ цӏал кьаби. 
2CO.11.25	Румазги дун лъабцӏулниги тӏилица вухана, цо нухалъ ганчӏица чӏвалевги вукӏана. Ралъад гьалаглъараб мехалъ гамидаги вукӏана лъабго нухалъниги. Тӏубараб сордо-къоялъ ралъдадаги хутӏана. 
2CO.11.26	Гӏемерал сапараздаги вукӏана дун. Гӏорал-лъараздасан хӏинкъи, хъачагъаздасан хӏинкъи, дирго халкъалдасан хӏинкъи, цогидал халкъаздасан хӏинкъи, шагьаразда букӏунеб хӏинкъи, гӏадан-чи гьечӏел бакӏаздаги хӏинкъи, ралъдадаги хӏинкъи, гьересиго вацаздасанги хӏинкъи... 
2CO.11.27	Захӏматаб хӏалтӏи, макьу гьечӏел гӏемерал сардал, ракъи-къеч, гӏемераб заманаялъ ккураб кӏал, квач ва хохораб ретӏел... 
2CO.11.28	Тӏаде жоялъеги щибаб къоялъ дида тӏаде бегун буго иман лъуразул тӏолалго жамагӏатазул тӏалаб-агъазги. 
2CO.11.29	Цо лъилниги тату хвани, гьесдаго цадахъ дирги тату холарищ? Цо щивниги къосинехъин вугони, – цӏа рекӏунарищ дида?
2CO.11.30	Дунго веццизе ккани, дирго загӏиплъи беццила дица. 
2CO.11.31	Тӏадегӏанав Гӏисал Эмен – Аллагьасда (Жиндие рецц даимлъаясда) лъала дица гьереси бицунеб гьечӏолъи. 
2CO.11.32	Дамаскалда Арета парччахӏасул сардарас шагьаралъул киналго кавабазухъ хъаравуллъи чӏезабун букӏана дун кквезе, 
2CO.11.33	амма дун шагьаралъул къадалъ бугеб картӏинисан гьагьинивги лъун гъоркье виччана ва гьесдаса хвасарлъана.
2CO.12.1	Диего рецц-бакъ гьабизе кколеб буго – дие пайда гьечӏониги, гьанже бицинин Тӏадегӏанасдасан рукӏарал илгьамазулги церетӏамиязулги. 
2CO.12.2	Дида лъала Масихӏиде цолъарав цо чи. Гьанжеялдаса анцӏила ункъо соналъ цеве лъабабилеб зодове восун ун вукӏана гьев. (Черхгун цадахъищ – дида лъаларо, гӏицӏго рухӏищ – гьебги лъаларо, Аллагьасда лъала.) 
2CO.12.3+2CO.12.4	Дида лъала гьев чи алжаналъуве вачун ун вукӏаравлъи. (Черхгун цадахъищ – дида лъаларо, гӏицӏго рухӏищ – гьебги лъаларо, Аллагьасда лъала.) Гьениб гьесда рагӏана лъицаниги абичӏел ва инсанас абизеги бегьуларел рагӏаби. 
2CO.12.5	Гьединав чиясда рекъараб буго живго веццизе, дида рекъараб гьечӏо, дирго загӏиплъи беццани гурони. 
2CO.12.6	Дунго веццизе байбихьаниги, гӏантмахӏавлъун лъугьинаро дун, дица битӏараб бицунелъул. Дир хӏакъалъулъ рагӏарабги дилъ бихьарабги гурони гӏадамаз бицине бокьун гьечӏелъул, диего рецц-бакъ гьабиларо дица. 
2CO.12.7	Диеги илгьамал лъугьанилан дун цӏакъго чӏухӏдарунгутӏизе, Аллагьас дир чорхолъ къазабун буго гӏазаб-гӏакъубаялъул заз. Гьеб ккола илбисалъул чапар. Чӏухӏдарунгутӏизелъун дун вухизе изну кьун буго Аллагьас гьев чапарасе. 
2CO.12.8	Дица лъабцӏулго гьарана Тӏадегӏанасда, гьев тӏаса восейилан. 
2CO.12.9	Амма Гьес абуна: «Дидасан бугеб баркатги гӏела дуе, загӏиплъиялъулълъидал дир къуват камиллъулеб». Гьединлъидал дагьабги цӏикӏкӏун беццила дица дирго загӏиплъи, Масихӏил къуват дилъго хутӏизе. 
2CO.12.10	Масихӏие гӏоло загӏиплъизеги, инжит-хӏакъир гьавизеги, захӏмалъи баччизеги, хадурчӏун дир рахӏат хвезабулезул гӏазаб-гӏакъуба хӏехьезеги рази вуго дун, – загӏиплъараб мехалълъидалха дун къуватавлъун лъугьунев.
2CO.12.11	Гӏантмахӏав чияс гӏадинал жал рицунел руго дица. Нужеца рицинаруна дида гьел. Нужедани лъазе кколаан дун кинав чи вугевали. Дунго щивго гурев чи вугониги, гьел «чӏахӏиял чапарзабаздаса» сундалъунниги къадарав гьечӏо. 
2CO.12.12	Нужее загьирлъун рукӏана хӏакъав чапар вукӏин лъазабулел жал: сундулъго сабру, мугӏжизатал, гӏаламатал ва Аллагьасдасан рещтӏараб къуватги. 
2CO.12.13	Гӏарац кьейилан нужер гьодиде гьир бегизабичӏолъи гурони, иман лъуразул цогидал жамагӏатазе гьабуралдаса батӏияб мекъаб-тӏекъаб жо щиб дица нужее гьабураб? Гьеб рехсараб «гӏайиб» кканин, тӏасалъугьа дидаса!
2CO.12.14	Гьанже дида ракӏалда буго лъабабизеги нужехъе вачӏине. Гьебмехалдаги нужер гьодиде гьир бегизабиларо дица, нужераб гуро дие къваригӏун бугеб, нужго къваригӏун руго. Лъималаз гуро эбел-инсуе нахърател гьабизе кколеб, эбел-инсуца лъималазейин. 
2CO.12.15	Дун рази вуго дир бугебщинабги нужее кьезе, дунгоги кьезе. Гьадигӏан цӏакъ дие нуж рокьулеб мехалъ, нужее дун дагьго вокьизе бегьилищ?
2CO.12.16	Нужедаго лъалагури, щибниги гьарун дица нужеда захӏмат баччизабичӏолъи. Амма цо-цояз абизе бегьула сихӏирго хӏалтӏун хӏиллаялъ кверде росанин дица нужилан. 
2CO.12.17	Дица нужехъе ритӏаразул цоясдасангӏаги щибниги щварабищ дир бетӏербахъиялъе? 
2CO.12.18	Дица Титида гьарана нужехъе айилан ва гьесда цадахъ цо вацги витӏана. Титица бегьарабищ нужер кисинибе квер? Цого Илагьияб Рухӏалъ малъухъе гурищ дунги гьевги хьвадулел ругел? Цого галаби гурищ нижеца тӏамулел ругел?
2CO.12.19	Гьаб кагъат цӏалулаго нужеца пикру гьабун батила нужеда цере нижго ритӏухъ гьаризе лъугьунел ругин нижилан. Аллагьасда цере Масихӏиде цолъун кӏалъалел руго ниж. Нужер гӏумру берцин гьабизе гӏоло буго, дир хириял, гьеб кинабго. 
2CO.12.20	Дун хӏинкъун вуго, – нагагь дун гьениве вачӏани, дида ратизе бокьараб къагӏидаялда нужги ратиларин, нужеда ватизе бокьараб къагӏидаялда дунги ватиларин. Нужеда гьоркьоб дагӏба-къец, щакдари, ццин, хъантӏи, бугьтан, мацӏ, чӏухӏи-пахрулъи ва гъалмагъир батилин хӏинкъун вуго. 
2CO.12.21	Гьанжеги нужехъе вачӏараб мехалъ нуж сабаблъун дир Аллагьас дун гӏодовегӏанлъизе гьавилиланги хӏинкъун вуго. Гьебмехалда нужер гӏемерисезда хадуб (хваразда хадуб гӏадин) магӏу гьабизе ккела дица. Гьел рукӏина адаб гьечӏолъи, пасалъи, хъахӏбалъи гӏадинал мунагьал гьаруниги, жал кантӏичӏел, гьел рехун течӏел гӏадамал.
2CO.13.1	Лъабабилеб нухалдаги вачӏинехъин вуго дун нужехъе. Тӏухьдузда хъван буго: «Лъилниги рагӏи ритӏухълъизе ккани, къваригӏуна кӏиго яги лъабго чиясул нугӏлъи». 
2CO.13.2	Кӏиабилеб нухалъ вачӏараб мехалдаги лъазабун букӏана, гьанже нужедаса рикӏкӏад вукӏаго нахъеги лъазабулеб буго, гьел мунагьал рехун течӏезе ва киналго цогидазеги гьаб нухалда гурхӏел букӏине гьечӏилан. 
2CO.13.3	Нужеца тӏалаб гьабулеб буго дун Масихӏил кӏалдисан кӏалъалев вукӏин чӏезабейилан. Масихӏ нужее загӏипавлъун гуро загьирлъун вугев, нужеда гъорлъ жиндирго къуват бихьизабулеб буго гьес. 
2CO.13.4	Хӏакъикъаталдаги загӏипав вукӏана гьев хъанчида ван вугеб мехалъ, амма Аллагьасул къудраталъ чӏаголъизавуна. Гьесде цолъарал нижги загӏипал руго, амма Аллагьасул къудраталдалъун нужеда гъорлъ нижги гьесда цадахъ чӏаго рукӏина.
2CO.13.5	Нужер иман щулалъун бугищали хӏалбихье. Гӏиса Масихӏ нужелъги вукӏин бичӏчӏулеб гьечӏебищ нужеда? Гьеб бичӏчӏулеб батичӏони, Аллагь разилъун гьечӏо нужедаса. 
2CO.13.6	Нижедаса Аллагь разилъун вукӏин нужеда лъалилан хьул буго нижер. 
2CO.13.7	Нижеца Аллагьасда гьарула нуж квешлъи гьабизе риччагейилан. Нижедаса Аллагь разилъун вукӏин чӏезабизе гуребха нижеца гьеб гьарулеб. Нужеца лъикӏлъи гьабуни гӏела нижее, нижедаса Аллагь разилъун гьечӏилан нужеда ракӏалде кканиги. 
2CO.13.8	Хӏакъабщиналде данде къеркьезе гуреб, гьелъие гӏоло къеркьезейин нижелъ къуват бугеб. 
2CO.13.9	Ниж загӏиплъун ругони, нужелъ къуват цӏикӏкӏани, гьелдаса рохула ниж. Нижеца Аллагьасда гьарулеб жого нуж лъикӏаб рахъалде рачейилан буго. 
2CO.13.10	Гӏумру хвезабизе гуреб, гьеб берцин гьабизе Тӏадегӏанас дие кьураб ихтияралда рекъон, нужер гьениве вачӏун кьварараб тамихӏ гьабизе ккунгутӏизейин гьанив вукӏун хъвалеб бугеб дица гьадин.
2CO.13.11	Кагътил ахиралдаги – роха-хинлъун рукӏа, вацал, битӏараб нухде русса, дица гьарарабги гьабе, цоцазулгун рагӏи данде ккезабе, рекъа-решон рукӏа, – рекъелги рокьиги рещтӏинабулев Аллагьас рехун теларо нуж!
2CO.13.12	Иман лъуразул агьлуялъ гӏадин цоцазда баун салам гьабе. Иман лъуразул тӏолабго агьлуялъулги салам буго нужеде.
2CO.13.13	Тӏадегӏанав Гӏиса Масихӏил цӏобги Аллагьасдасан рокьиги даимго хутӏаги нужелъ. Илагьияб Рухӏалъ цолъизареги нуж.
GAL.1.1+GAL.1.2	Гӏадамаз витӏичӏев, гӏадамазул кумекалдалъунги витӏичӏев, живго Гӏиса Масихӏица ва хваралъуса гьев вахъинавурав Эмен – Аллагьас витӏарав чапар Павелица ва цадахъ ругел киналго диналъул вацаз хъвалеб буго гьаб кагъат Галатиялда ругел иман лъуразул жамагӏатазде. 
GAL.1.3	Нилъер Эмен – Аллагьасул ва Тӏадегӏанав Гӏиса Масихӏил баркатги саламги лъеги нужеда. 
GAL.1.4	Гьаб гӏасияб гӏасруялдаса нилъ хвасар гьаризе ва нилъер мунагьал чуризе, Инсул амруялдалъун, Гӏиса Масихӏица живго рецӏалие кьуна. 
GAL.1.5	Нилъер Эмен – Аллагьасе абадул абадиялъго реццги цӏарги! Амин!
GAL.1.6	Дун хӏикмалъун вуго Масихӏил баркаталдалъун иман лъезе нуж ахӏарав Аллагь нужеца гьадигӏан хехго рехун тедал. Нуж батӏияб «рохалил хабаралде» руссун руго, 
GAL.1.7	хӏакъикъаталда гьеб Рохалил хабар гуро. Цо-цо гӏадамаз нуж ита-таризе гьарулел руго, ва гьез хӏаракат бахъулеб буго Масихӏил хӏакъалъулъ Рохалил хабар мекъса сверизабизе. 
GAL.1.8	Амма, нижеца лъазабураб гуреб, цогидаб «рохалил хабар» хӏатта нижеца яги зодисан рещтӏарав малаикас нужеда гьеб лъазабун бугониги, – абадиялъго нагӏана батаги гьеб лъазабурасе. 
GAL.1.9	Нижеца цебеги абун букӏана, гьале дица нахъеги абулеб буго: нужеца къабул гьабураб тун батӏияб «рохалил хабар» нужеда лъазабурав чиясе абадиялъго нагӏана батаги!
GAL.1.10	Дидаса гӏадамал разилъизе гуреб, Аллагь разилъизейин дица гьадин абулеб бугеб. Гӏадамазда дунго лъикӏ вихьизеги гуро. Цебего гӏадин, гӏадамазда лъикӏ вихьизе жал дица гьарулел рукӏаралани, дун Масихӏил лагълъун вукӏинароан.
GAL.1.11	Нужеда лъай, вацал, дица лъазабулеб бугеб Рохалил хабар гӏадамаздасан бачӏараб гуро. 
GAL.1.12	Инсанасдасан гурелъулха дихъе гьеб щвараб, инсанас малъунги щвечӏо дихъе гьеб. Дие гьеб Гӏиса Масихӏица загьир гьабуна.
GAL.1.13	Нужеда рагӏанагури, жугьутӏ диналда дун вукӏараб мехалъ, дица гьарулел рукӏарал жалазул хӏакъалъулъ, – Аллагьасде иман лъуразул агьлуялъе гӏасиго гӏазаб-гӏакъуба кьолаан ва гьеб щущахъ биххизабулаан. 
GAL.1.14	Жугьутӏ диналда вукӏараб мехалъ дун цеве кколаан дир халкъалда гьоркьоса гӏемерал гӏелбащадаздаса. Цӏакъго-цӏакъ цӏунулел рукӏиндалха дица дирго умумузул гӏадатал! 
GAL.1.15	Амма эбелалъул ургьивго дун тӏаса вищарас ва жиндир баркаталдалъун жиндие хъулухъ гьабизе дун ахӏарас 
GAL.1.16	дие загьир гьавуна жиндирго Вас, гьесул хӏакъалъулъ Рохалил хабар дица цогидал халкъазе бицинелъун. Гьебмехалда дица цониги инсанасулгун гӏакълу дандбачӏо. 
GAL.1.17	Дидаса цере чапарзабилъун лъугьарал гӏадамал рихьизе Иерусалималдеги инчӏо дун. Дун ана гӏарабиязул ракьалде, цинги Дамаск шагьаралде тӏадвуссана. 
GAL.1.18	Гьелдаса хадуб лъабго лъагӏел сверидал, дун, Кефа
GAL.1.19	Тӏадегӏанав Гӏисал вац Якъуб гурони, цогидал чапарзаби дида рихьичӏо.
GAL.1.20	Хӏакъал рагӏаби руго гьал дица нужехъе хъвалел. Аллагьасда лъала дица гьереси бицунеб гьечӏеблъи.
GAL.1.21	Цинги дун ана Сириялъул ва Киликиялъул ракьалде. 
GAL.1.22	Гьеб заманалда дун жеги вихьун вукӏинчӏо Масихӏиде иман лъуразул Ягьудиялда ругел жамагӏатазда. 
GAL.1.23	Гӏицӏго цогидаз бицун лъалеб букӏана гьезда цеве нилъеда дандечӏун вукӏарав чияс гьанже тӏибитӏизабулеб бугин доб мехалда жинца щущахъ биххизабизехъин букӏараб дин. 
GAL.1.24	Дие ккарабщинабги рагӏун, гьез Аллагьасе рецц гьабулеб букӏана.
GAL.2.1	Цинги анцӏила ункъо соналдасан Барнабада цадахъ нахъеги Иерусалималде ана дун, Титги цадахъ вачана. 
GAL.2.2	Аллагьас айилан лъазабидал, ана дун гьениве. Батӏи-батӏиял халкъазда лъазабураб Рохалил хабар дица къо-асс бугелилан рикӏкӏунел гӏадамазда бицана, батӏаго гьелгун дандчӏван. Гӏадада ккечӏодай дир чодул кӏанцӏи, пайда бахинадай гьанже кӏанцӏиялъулгиян абуна дица гьезда.
GAL.2.3	Дида цадахъ вукӏарав Титцин, гьев грекав вукӏаниги, сунат гьабизе лъицаниги тӏамичӏо гьенив. 
GAL.2.4	Амма цо-цо «гьересиго вацал» дагьа-дагьалккун нижеда гъорлъе рорчӏулел рукӏана, Масихӏ Гӏисадасан щвараб нижер эркенлъи кинаб бугебали жасуслъи гьабизе ва ниж лагъзаллъун ккезаризеги бокьун. 
GAL.2.5	Рохалил хабаралъул хӏакъаб магӏна нужелъ хутӏизелъун цо лахӏзаталъгицин мутӏигӏлъичӏо ниж гьезие.
GAL.2.6	Амма къо-асс бугелилан рикӏкӏунел гьел гӏадамаз, – дие батӏалъи гьечӏо гьел щал рукӏун ратаниги, гьурмахъ балагьун иш гьабуларелъулха Аллагьас, – къо-асс бугелилан рикӏкӏунел гьел гӏадамаз щибго тӏаде жубачӏо дица лъазабулеб букӏаралде. 
GAL.2.7	Гьелъул гӏаксалда, гьезда бихьана, жугьутӏазда Рохалил хабар лъазабизе Пётрие изну кьун букӏарабго гӏадин, цогидал халкъазда гьеб лъазабизе Аллагьас диеги изну кьун букӏин. 
GAL.2.8	Жугьутӏазда Рохалил хабар бицунеб мехалда Пётрилъ букӏараб Рухӏ дилъги букӏиндалха цогидал халкъазда Рохалил хабар бицунеб букӏараб мехалда. 
GAL.2.9	Цинги дие щвараб баркатги лъан, дихъеги Барнабахъеги, нилъ цолъун рукӏинилан, квер бегьана иман лъуразул агьлуялъул бутӏруллъун рикӏкӏунел рукӏарал Якъубица, Кефаца ва Иоанница. Хӏукму ккана ниж цогидал халкъазухъе ине, гьел жугьутӏазухъе ине. 
GAL.2.10	Гьез цохӏо жо гьарана нижеда, жидер мискинзаби кӏочон тогеян, – гьелъиени дица кидагоги хӏаракат бахъула!
GAL.2.11	Амма Пётр Антиохиялде вачӏараб мехалъ, гӏадамазда цеве гьесда дандечӏун кӏалъазе вахъана дун, гьениб гьес гьабидалха гӏайиб чӏвазе ккараб иш. 
GAL.2.12	Якъубица ритӏарал гӏадамал гьенире рачӏиналде гьев кваналаан мажусиязда гьоркьоса иман лъуразда цадахъ гӏодовги чӏун. Гьел рачӏун хадуса гьес байбихьана, жугьутӏазда гьоркьоса иман лъураз жиндаго гӏайиб чӏвалилан хӏинкъун, дозда аскӏоса ватӏалъизе. 
GAL.2.13	Гьесда цадахъ гьебго жо хӏазе лъугьана цогидал жугьутӏалги. Хӏатта Барнабагицин лъугьана гьезухъего хӏазе! 
GAL.2.14	Рохалил хабаралъул хӏакъикъияб нухдаса гьел кьурулел рукӏин бихьидал, киналго ругеб бакӏалда дица Кефада абуна: «Жугьутӏав вугониги, мун цогидал халкъазул гӏадамал гӏадин хьвада-чӏвадулев вуго. Дуца цогидал халкъазул гӏадамал щай тӏамулел ругел жугьутӏазухъего хьвадизе?» – ян.
GAL.2.15	«Мунагьазул цӏурал мажусияллъун» гурел, жугьутӏаллъун рижун руго ниж. 
GAL.2.16	Амма нилъеда лъала Аллагьасда цеве инсан, Къанун цӏуниялдалъун гурев, цохӏо Гӏиса Масихӏиде бугеб божи-иманалдалъун ритӏухълъулевлъи. Нилъеца Гӏиса Масихӏиде иман лъуна, – Къануналъ малъухъе хьвадиялдалъун гуреб, Масихӏиде иман лъеялдалъун Аллагьасда цере ритӏухълъизе бокьун. Къануналъ малъухъе хьвадиялдалъун цониги инсан ритӏухълъуларо. 
GAL.2.17	Масихӏидеги цолъун, Аллагьасда цере ритӏухълъизе нилъеца хӏаракат бахъулеб бугониги, нилъ мунагьал гьарулел чагӏилъун лъугьунел ругони, – Масихӏги мунагьалъул рахъалда вугин абураб магӏна кколебищ гьелъул? Гьайгьай, кколаро! 
GAL.2.18	Дицаго биххизабунщинаб жо цӏидасан гьабизе лъугьани, Мусал Къанун хвезабурав такъсирчилъун лъугьинавила дица дунго. 
GAL.2.19	Къануналда рекъон дун хварав чи ккола. Къануналъ дун чӏвана Аллагьасе гӏоло дица гӏумру гьабизе. Масихӏида цадахъ хъанчида варав чийин дунги. 
GAL.2.20	Гьединлъидал дун тӏокӏалъ чӏаго гьечӏо, амма дилъ Масихӏ чӏаго вуго. Гьабсагӏат дир бугеб гӏумру – гьеб буго Аллагьасул Васасде иман лъеялдалъун щвараб гӏумру. Гьесие дун вокьана ва жиндирго гӏумруги гьес дие кьуна. 
GAL.2.21	Аллагьасул баркаталдаса дица инкар гьабуларо. Къануналъ малъухъе хьвадиялдалъун Аллагьасда цеве ритӏухълъизе инсанасда кӏолеб бугони, Масихӏил хвел гӏададисеб буго!
GAL.3.1	Вай, нуж гӏакълу гьечӏел галатиял! Гӏажаибго хиса-сверана нуж. Нужер беразда цеве Гӏиса Масихӏ хъанчида ван вихьарал гӏадинал гӏадамал гурищ нуж рукӏарал. 
GAL.3.2	Дир цо суалалъе жаваб кье нужеца: Къануналъ малъарал жал гьариялдалъунищ нужее Илагьияб Рухӏ щвараб, яги, Рохалил хабар рагӏун, гьелда божиялдалъунищ? 
GAL.3.3	Гьедигӏанго гӏантал гӏадамалищха нуж? Рухӏалдасан байбихьарал нужеца мунагьаб напсалдалъун лъугӏизабулебищ бугеб? 
GAL.3.4	Нужеда тӏаде ккараб хӏалбихьиги хӏехьараб къварилъиги гӏададайищха ккараб? Гӏадада ккезе бегьилищ гьеб! 
GAL.3.5	Къануналъ малъараб нужеца гьабидалищ, яги, Рохалил хабар рагӏун, гьелда божидалищ – Аллагьас нужее Илагьияб Рухӏ кьураб ва нужеда гӏаламатал рихьизарурал? 
GAL.3.6	Гьедин Ибрагьимги Аллагьасда божана, гьединлъидал гьес гьевги жиндие ритӏухъав чилъун рикӏкӏана. 
GAL.3.7	Нужеда лъан букӏа: божи-иман къабул гьабурал гӏадамал Ибрагьимил лъималлъун ккола.
GAL.3.8	Аллагьасда лъалаан гьезул божи-иманалдалъун халкъал ритӏухъ гьаризе ругеблъи. Гьединлъидал, Ибрагьимида Рохалил хабарги бицун, Тӏехьалда хъван букӏана дудалъун киналго халкъазе баркат щвезе бугилан. 
GAL.3.9	Гьедин иманалде рачӏаразеги щола жиндирго божи-иманалдалъун Ибрагьимие щварабгӏанасеб баркат. 
GAL.3.10	Къанун цӏуниялде мугъчӏвай гьабулел гӏадамал нагӏанадулъ къан руго. Тӏехьалда хъван бугелъулха: «Къануналъул тӏехьалда хъван бугебщиналъул рахъ кколаресе ва гьеб кинабго кидаго тӏубазабуларесе нагӏана щола». 
GAL.3.11	Гьелдасан бичӏчӏула Къанун цӏуниялдалъун Аллагьасда цеве щивниги ритӏухъавлъун рикӏкӏунаревлъи. Хъван буго: «Вацӏцӏадав инсан божи-иманалдалъун чӏаго хутӏила». 
GAL.3.12	Божи-иманалдасан гуро Къанун бачӏун бугеб. Хъван буго: «Къануналда жанир ругел Аллагьасул амруял тӏуразариялдалъун инсан чӏаго хутӏила», – абун. 
GAL.3.13	Къануналъул нагӏанаялдаса нилъги хвасар гьарун, нилъее гӏоло гьеб жиндаго тӏаде босана Масихӏица. Тӏехьалда хъван бугелъулха: «Гъотӏода жаназа бан бугесулъ Аллагьасул нагӏана буго». 
GAL.3.14	Гьеб лъугьана Аллагьас Ибрагьимие рагӏи кьун букӏараб баркат Масихӏ Гӏисадалъун халкъазе щвезе гӏоло ва Аллагьас къотӏи гьабун букӏараб Рухӏ божи-иманалдалъун нилъее щвезе гӏоло.
GAL.3.15	Гьале, вацал, нужее гӏадамазул гӏумруялдаса мисал. Цо пуланав чияс хъвараб ва тасдикъ гьабураб васият хвезабизе яги хисизабизе лъилниги ихтияр гьечӏо. 
GAL.3.16	Гьединго Аллагьасги рагӏи кьун букӏана «Ибрагьимиеги гьесул наслуялъул чиясеги». Гьес «наслуйилан» (гӏемерал чагӏийилан) абун гьечӏо, «наслуялъул чийилан» (цохӏо чийилан) абун буго. Гьеле гьев чи вуго Масихӏ. 
GAL.3.17	Дица гьадин абила: цебего Аллагьас гьабун букӏараб къотӏи
GAL.3.18	Щай гурелъул Къануналдасан щвараб ирс – гьеб кколаро Аллагьас рагӏи кьун букӏиндал щвараб ирслъун. Амма Ибрагьимиде Аллагьас баркат рещтӏинабуна жинца кьураб рагӏуда рекъон.
GAL.3.19	Гьедин батани, Къанун щайха къваригӏун букӏараб? Такъсир сабаблъун тӏаде жубан букӏана гьеб. Аллагьас рагӏи кьун букӏарав дов Ибрагьимил наслуялъул чи вачӏинегӏан хӏалтӏизабизе рещтӏана гьеб. Малаикзабазда кодоса щвана гьеб, гьоркьохъанлъун инсанги вукӏана. 
GAL.3.20	Гьоркьохъан вукӏуна кӏигоясда гьоркьов, амма Аллагь цохӏо вуго!
GAL.3.21	Щибха гьаниб кколеб бугеб – Аллагьас кьураб рагӏиялде дандечӏунищха Къанун бугеб? Гьайгьай, гьечӏо! Камилаб гӏумру кьезе кӏолеб Къанун щун букӏарабани, гьебмехалда хӏакъикъаталдаги Къануналдалъун ритӏухълъилаан Аллагьасда цере. 
GAL.3.22	Тӏухьдуз бицунеб буго тӏолабго гӏалам мунагьалъулъ къан бугин, – Гӏиса Масихӏида божарасе кьелилан рагӏи кьун букӏарабги иман лъуравщинав чиясе щвезе гӏоло.
GAL.3.23	Божи-иман рещтӏинегӏан ниж жанир тӏамун рукӏана, Къануналъ хъаравуллъиги чӏезабун. Гьедин хутӏана божи-иман загьирлъизегӏан. 
GAL.3.24	Цинги, Масихӏ вачӏинегӏан, Къануналъ къайимлъи гьабуна нижее, – Аллагьасда цере божи-иманалдалъун ритӏухълъизе. 
GAL.3.25	Божи-иман рещтӏун хадуса ниж хутӏичӏо къайимлъи гьабулесул ихтияралда гъоркь. 
GAL.3.26	Масихӏ Гӏисаде бугеб божи-иманалдалъун Аллагьасул лъималлъун лъугьана нуж киналгоги.
GAL.3.27	Масихӏидалъун лъадалъ ччун рахъана нуж, ва Масихӏ нужее цӏияб ретӏеллъунги лъугьана. 
GAL.3.28	Гьанже тӏокӏалъ гьечӏо я жугьутӏал, яги грекал, я лагъзал, яги уздензаби, я бихьинал, яги руччаби – нуж киналго цолъана Масихӏ Гӏисадалъун. 
GAL.3.29	Масихӏилаллъун лъугьун ругелъул, нуж ккола Ибрагьимил наслуялъул гӏадамал ва Аллагьас кьураб рагӏиялъул ирсилал.
GAL.4.1	Дица гьадин абила: гьитӏинаб лъимер вугеб мехалда ирсилав лагъасда релълъун вукӏуна, жиндирго бечелъиялъул бетӏергьан вугониги. 
GAL.4.2	Инсуца цӏараб болжалалде щвезегӏан гьев вукӏуна къайимзабазулги рукъалъул иш тӏадкъаразулги кверщаликь. 
GAL.4.3	Гьедин, лъималлъун ругеб заманалда нилъги рукӏана дуниялалъул тӏабигӏиял къуватазул кверщаликь. 
GAL.4.4	Амма, заман цӏубараб мехалда, Аллагьас витӏун вачӏана чӏужугӏаданалъ гьавурав жиндирго Вас. Къануналъул кверщаликь гьавуна гьев – 
GAL.4.5	Къануналъул кверщаликь ругелал тархъан гьаризе ва нилъ гьесул лъималлъун лъугьине.
GAL.4.6	Нилъ гьесул лъимал ругелъул, Аллагьас жиндирго Васасул Рухӏ нилъер ракӏазулъе рещтӏинабуна, ва гьеб Рухӏалъ ахӏулеб буго: «Абба
GAL.4.7	Гьединлъидал тӏокӏалъ мун лагъ гуро, вас вуго! Вас вугелъул, Аллагьасул бугебщиналъул ирсилавлъунги лъугьун вуго мун.
GAL.4.8	Нужедайин абуни, доб мехалда Аллагь лъалев вукӏинчӏо, – гьересиаллагьзабазе лагълъи гьабулел хутӏун рукӏана нуж. 
GAL.4.9	Гьанже, Аллагь нужеда лъараб, битӏун абуни, Аллагьасда нуж лъараб заманалда, щайха нуж дол щибго гьабизе кӏоларел ва пайда гьечӏел къуватазде нахъеги тӏадруссунел, нахъеги ва нахъеги гьезул лагъзаллъун лъугьунел? 
GAL.4.10	Нужеца хирияллъун рикӏкӏунел руго цо хасал къоял, моцӏал, лъагӏалил заманаби ва лъагӏелал. 
GAL.4.11	Дун хӏинкъун вуго нужее гӏоло гьабщинаб захӏмат баччи гӏададацин гуродай дир ккарабилан.
GAL.4.12	Дица нужеда цӏакъ гьарулеб буго, вацал, дида релълъун лъугьаян, нужеда релълъун дунги лъугьун вугелъулха. Нужеца дун сундалъунниги къварид гьавичӏо. 
GAL.4.13	Цебе нужеда Рохалил хабар бицине рес рекъеялъе сабаблъун ккана дир черх загӏиплъун букӏин. Нужеда гьеб лъала. 
GAL.4.14	Дида бугеб хӏалалъухъ балагьун щакдаризе кколел рукӏаниги, нужеца дун инжитго нахъчӏвачӏо. Нужеца дун къабул гьавуна Бичасул малаик гӏадин ва Гӏиса Масихӏ гӏадин. 
GAL.4.15	Доб мехалда нужер ракӏазулъ букӏараб талихӏ-рохелалъул асар кибе араб? Дица ракӏчӏун абила: бахъун берги кьелаан нужеца добмехалда дие. 
GAL.4.16	Хӏакъабщинаб нужеда бицун хадуса, гьанже нужер тушманлъунищха дун ккарав?
GAL.4.17	Гьал цогидал гӏадамал рекӏелъ квешал къасдалгун хурхун чӏун руго нужеда, нуж дидаса ратӏа гьаризе ва нужги гьезда хурхун чӏезе. 
GAL.4.18	Гьедин (дун нужеда аскӏов вугеб мехалъ гуребги) хурхун чӏей лъикӏаб иш бугоан, лъикӏал къасдалгун бугебани гьеб.
GAL.4.19	Я дир лъимал, лъимер гьабизе хӏара чӏварай эбел гӏадин лъугьун вуго нуж сабаблъун дун гьанжеги. Гьедин дун хутӏила Масихӏил сипат нужелъе лъугьинегӏан. 
GAL.4.20	Дие цӏакъ бокьилаан гьанже нужеда цадахъ вукӏине, батӏияб къагӏидаялъ нужгун кӏалъазе. Дун нужеда хӏинкъун вугелъулха!
GAL.4.21	Ле, нуж Къануналъул кверщаликь хутӏизе бокьарал гӏадамал! Къануналъ щиб бицунеб бугебали рагӏарабищ нужеда? 
GAL.4.22	Гьениб хъван буго: Ибрагьимил вукӏана кӏиго вас – лагъалъ гьавурав цо, узденалъ гьавурав – цогидав. 
GAL.4.23	Лагъалъул вас гьавуна цогидалго гӏадин, узденалъул вас гьавуна – Аллагьас рагӏи кьун букӏиндал. 
GAL.4.24	Гьелъулъ буго магӏна гъваридаб гӏаламат: гьей кӏияйго чӏужугӏадан ккола Аллагьасул кӏиго къотӏи. 
GAL.4.25	Гӏарабустаналда бугеб Синай магӏардасан бачӏараб къотӏиялъул гӏаламатлъун ккола Гьажар. Лагълъун йикӏаго гьаруна гьелъ лъимал. Гьединлъидал гьей релълъуна гьанжесеб Иерусалималда, – гьебги гьелъул гӏадамалги лагълъиялда руго. 
GAL.4.26	Нилъее эбеллъун кколеб Зобалазул Иерусалим эркенлъиялда буго. 
GAL.4.27	Тӏехьалда бугелъулха: «Йо, лъимер гьабуларей чӏужугӏадан, йоха-хинлъун йикӏа мун. Лъимадул хӏара чӏван унти лъачӏей мун йохун ахӏдезе-чӏчӏичӏчӏидизе лъугьа. Рос вугелъулалдаса цӏикӏкӏун руго рехун таралъул лъимал». 
GAL.4.28	Нужни, вацал, Исхӏакъго гӏадин, Аллагьас кьураб рагӏиялда рекъон гьарурал лъимал руго. 
GAL.4.29	Цогидалго гӏадин эбелалъ гьавурав васас къварилъи гьабулеб букӏана Аллагьас кьураб рагӏиялда рекъон гьавурав васасе доб заманалда. Гьедин буго гьанжеги. 
GAL.4.30	Тӏухьдуз щибха абулеб бугеб гьелъул хӏакъалъулъ? «Лагъги гьелъ гьавурав васги нахъе рачахъе, узденалъ гьавурав васасда цадахъ ирс щоларо лагъалъ гьавурав васасе». 
GAL.4.31	Гьединлъидал, вацал, нилъ лагъалъул лъимал гуро, узденалъул лъимал руго!
GAL.5.1	Эркенлъи щвезелъун тархъан гьаруна Масихӏица нилъ. Гьединлъидал гьеб эркенлъиги ккун чӏа, лагълъиялъул рукь нахъеги горбоде ккезе биччаге. 
GAL.5.2	Гьале дица, Павелица, абулеб буго нужеда: нужеца гьанже сунат гьабуни, нужее Масихӏидасан щибго пайда букӏине гьечӏо. 
GAL.5.3	Цоги нухалъ лъазабулеб буго дица: сунат гьабулевщинав чияс тӏолабго Къанун цӏунизе ккола. 
GAL.5.4	Къанун цӏуниялдалъун Аллагьасда цере ритӏухълъизе бокьарал нуж Масихӏидаса ратӏалъана. Баркаталдасаги тӏуна нуж. 
GAL.5.5	Нилъер хьул буго Аллагьасда цере ритӏухълъилилан. Божулел ругелъулин нилъ гьелъухъ ралагьун чӏолел. 
GAL.5.6	Масихӏидехун цолъаразе амрулъун кколаро сунат гьаби ялъуни гьабичӏого тей. Амма гьезие амру ккола цоцазе рокьиялдалъун загьирлъулеб божи-иман.
GAL.5.7	Нужер чу лъикӏго бекерулеб букӏана, – хӏакъабщиналда божизе лъицаха нужее квалквал гьабулеб бугеб? 
GAL.5.8	Нуж жиндихъего ахӏарав Аллагьасдасан бачӏараб жо гуро нужер пикру хисизабизе гьез бахъулеб хӏаракат. 
GAL.5.9	Гьитӏинаб ицица тӏубараб тӏимугъ кванала. 
GAL.5.10	Амма дир ракӏчӏола, Тӏадегӏанав Гӏисадехунги цолъун, нужеца батӏияб пикру гьабиларилан. Нуж ита-таризе гьарулев чиясе, щив гьев вукӏаниги, Аллагьас суд гьабила.
GAL.5.11	Дирго рахъалъ абуни, вацал, дица цебе гӏадин малъулеб бугеб батани сунат гьабизе кколилан, щиб сабаблъунха дие гьанжеги гӏакъуба кьолеб бугеб? Гьеб гьедин букӏарабани, Масихӏ жинда тӏад вигъараб хъанчил хӏакъалъулъ дир вагӏзаялъ гьезул ццин бахъинабилароан. 
GAL.5.12	Дие бокьилаан нуж итизе-таризе гьарулел ругел гьел гӏадамал, жидецаго жидерго лугбиги къотӏун, гӏайиблъизе!
GAL.5.13	Нуж руго, вацал, эркенго рукӏине Аллагьас тӏаса рищарал чагӏи. Амма гьеб эркенлъиялдаса нужеца пайда босуге нужерго напсалъул гьаваялда нахърилълъине. Цоцазде бугеб рокьиги тӏезе биччаге, вацал, цоцазул лагъзаллъунги рукӏа! 
GAL.5.14	Тӏолабго Къануналъул магӏна буссун бугелъулха цохӏо амруялде: «Мунго дуего гӏадин вокье дуде гӏагарав чиги». 
GAL.5.15	Нужго нужедаго хӏанчӏелел ва цоцаца кваналел ругони, цоцаца кванан лъугӏизе гурин нуж. 
GAL.5.16	Гьале дица нужеда абулеб: нуж хьваде Рухӏалъ малъулеб бугеб куцалда, напсалъул гьаваялда хадур инаро нуж гьебмехалда. 
GAL.5.17	Напсалъе бокьула Рухӏалъе тушманабщинаб, Рухӏалъеги бокьула напсалъе тушманабщинаб. Рухӏги напсги цоцалъ рагъулел ругелъул, рекӏее бокьараб гьабизе бажаруларо нужехъа. 
GAL.5.18	Рухӏалъ малъараб гьабулеб бугони, Къануналъул кверщаликь рукӏунаро нуж. 
GAL.5.19	Нилъеда лъала напсалъ гьабулебщинаб: хъахӏбалъи, хъублъи, пасалъи, 
GAL.5.20	гьересиаллагьзабазе лагълъи гьаби, сихӏручилъи, тушманлъи, дагӏба-къец, ракӏквешлъи, ццидахин, чӏухӏун церекӏанцӏи, цоцазда гьоркьоб рикьи ккезаби, рикьалаби гӏуцӏи, 
GAL.5.21	жахӏда, гьекъел-мехтел, пасатго лазат-кеп босизе данделъи ва гьезда релълъаралги. Дица цебеги абун букӏана ва гьанжеги лъазабулеб буго нужеда: гьединал ишал гьарулел гӏадамазе Аллагьасул Парччахӏлъи насиблъуларо.
GAL.5.22	Рухӏалъ инсанасе босун бачӏуна: рокьи, рохел, рекъел, сабру, лъикӏлъи, ракӏлъикӏлъи, божизе бегьи, 
GAL.5.23	хӏалимлъи, жиндаго квелъ базе бажари. Гьел сабаблъун лъиениги тамихӏ гьабуларо. 
GAL.5.24	Масихӏ Гӏисаде цолъараз, жидерго мунагьаб напс хъанчида тӏад бигъараб гӏадин, чорхол киналго лазаталги гьаваги къезаруна.
GAL.5.25	Нилъее гӏумру Рухӏалъ кьун бугелъул, нилъ хьвадизе ккела Рухӏалъ малъухъе. 
GAL.5.26	Рачӏа нилъ рецц-бакъалда хадур лъугьинарин, цоцазул ракӏхвезабун къацандиларин ва нилъеца цоцаздехун жахӏдаги гьабиларин.
GAL.6.1	Я дир вацал, цо чияс кинаб бугониги мунагь гьабун букӏин лъани, Рухӏалъ малъухъе хьвадулел ругелъул нуж, хӏалимго-хӏеренго битӏараб нухде ваче нужеца гьев. Вореха, нужгоги къосине гурин. 
GAL.6.2	Цоцазул раччи бачче нужеца ва гьедин Масихӏил къанунги цӏуне. 
GAL.6.3	Цо лъиданиги ракӏалде кколеб бугеб батани, щивго гурев жоги вукӏаго, жив щивнигийилан, гьес живго гуккулев вуго. 
GAL.6.4	Щивав чияс хал гьабизе ккола жиндирго ишазул. Гьел ишал лъикӏал ругони, цогидазул ишазул пикруги гьабичӏого, гьездаса разилъизе бегьила гьев. 
GAL.6.5	Щивас жиндирго гьир баччизе кколелъулха! 
GAL.6.6	Аллагьасул рагӏи тӏалаб гьабулев вугев чияс жиндиего щвараб боцӏи-рикъзи бикьун кьезе ккола гьеб малъулев насихӏатчиясеги.
GAL.6.7	Къосине чӏоге нуж: лъиданиги кӏоларо Аллагь гуккизе! Бекьараб гурони хуриб бижуларо. 
GAL.6.8	Напсалъе бокьулеб бекьарасе напсалъул хуриб хвел бижула; Рухӏалъе бокьулеб бекьарасе Рухӏалъул хуриб абадияб гӏумру бижула. 
GAL.6.9	Лъикӏлъи гьабулаго нилъ ракӏ гӏодоб чӏван рукӏинарин. Тӏадчӏун хӏалтӏани, нилъер хуриб хӏалухъен жиндир заманалда бижила. 
GAL.6.10	Гьанже, рес букӏаго, лъикӏлъи гьабилин, хасго нилъерго диналъул агьлуялъе.
GAL.6.11	Балагье дирго квералъ гьел рагӏаби кигӏан чӏахӏиял хӏарпаздалъун нужехъе хъван ругелали. 
GAL.6.12	Гӏадамазда жалго лъикӏ рихьизе бокьулез нуж сунат гьабизе тӏамизе хӏаракат бахъулеб буго, Масихӏил хъанчидалъун жидее гӏазаб-гӏакъуба щунгутӏизелъун. 
GAL.6.13	Сунат гьабиялъул рахъ кколез жидецагоги тӏубазабуларо Къануналъ абулебщинаб. Гьезие бокьун буго нуж сунат гьабизе тӏамизе, балагье нужги напсалъе мутӏигӏлъулел ругилан чӏухӏдаризе гӏоло. 
GAL.6.14	Диени киданиги сундасаниги чӏухӏизе бокьиларо, нилъер Тӏадегӏанав Гӏиса Масихӏил хъанчидаса гурони! Гьеб хъанчида тӏад бигъун хвана дие гӏаламги гӏаламалъе дунги. 
GAL.6.15	Сунат гьабиялъулъ яги гьабунгутӏиялъулъ гуро иш бугеб, цӏияб вижиялдалъун вижун вукӏиналъулъин. 
GAL.6.16	Гьеб амруялда рекъон хьвадулелщиназде рекъелги баркатги рещтӏаги ва Аллагьас тӏаса бищараб тӏолабго халкъалдеги рещтӏаги.
GAL.6.17	Гьанжеялдаса нахъе лъицаниги кьоге дие гӏакъуба, дир черхалда ругелъулха Гӏисада лъурал ругънал! 
GAL.6.18	Нилъер Тӏадегӏанав Гӏиса Масихӏил баркат лъеги, вацал, нужер рухӏазда. Амин!
EPH.1.1	Гӏиса Масихӏил чапарлъун вукӏине Аллагьас витӏарав Павелил рахъалдасан салам буго Эфесалда ругел диналъул вацазде – Масихӏ Гӏисаде цолъун рацӏцӏалъаразде ва ритӏухълъаразде. 
EPH.1.2	Нилъер Эмен – Аллагьасул ва Тӏадегӏанав Гӏиса Масихӏил баркатги саламги лъеги нужеда.
EPH.1.3	Нилъер Тӏадегӏанав Гӏиса Масихӏил Эмен – Аллагьасе рецц! Масихӏиде цолъарал нилъеда баркат лъун зобалаздасан лъикӏабщинаб рещтӏинабуна гьес нилъеде. 
EPH.1.4	Жеги дуниял бижилелдего тӏаса рищана Аллагьас нилъ, Масихӏиде цолъун, жиндирго халкълъун лъугьине ва, рокьи рекӏелъ цӏунун, жинда цере рацӏцӏадго ва гӏайиб-хатӏа кколаредухъ хьвадизе. 
EPH.1.5	Аллагьасул къадар букӏун буго Гӏиса Масихӏидалъун нилъ жиндирго лъималлъун лъугьинаризе. Лъикӏлъи гьабизе бокьидалин Аллагьас гьедин гьабураб!
EPH.1.6	Аллагьасе рецц – жиндиего вокьулев Васасдалъун гьес нилъеде баркатги нурги рещтӏинабидал! 
EPH.1.7+EPH.1.8	Къурбанлъун лъугьун гӏодобе тӏураб Масихӏил биялдалъун нилъги гьесде цолъизарун, нилъее тархъанлъи насиб гьабуна ва нилъер мунагьалги чурана. Аллагьас нилъее кьуна сундулъго гӏакъиллъиги лъайги, кӏудияб баркатги гьарзаго рещтӏинабуна.
EPH.1.9	Аллагьас нилъее загьир гьабуна Масихӏидалъун тӏубазабизе кколеб букӏараб жиндирго балъгояб мурад. 
EPH.1.10	Зоб-ракьалда бижанщинаб Масихӏиде цолъизабиялъул ва киналъулго бетӏерлъун гьев гьавиялъул мурад Аллагьас тӏубазабула болжал щвараб мехалда. 
EPH.1.11	Масихӏ сабаблъун Аллагьас нилъ тӏаса рищана жиндирго халкълъун рукӏине.
EPH.1.11	Жиндиего бокьухъе кинабго гьабулесул къадар букӏана 
EPH.1.12	гьесул къудраталъе рецц гьабулеллъун ниж лъугьине. Тӏоцебе Масихӏиде хьул лъурал гӏадамал ниж ругелъулха! 
EPH.1.13	Нуж хвасарлъанилан Рохалил хабарлъун бугеб ритӏухъаб рагӏи рагӏараб мехалъин нуж Масихӏиде цолъарал. Масихӏиде иман лъедал, нужедаги Илагьияб Рухӏалъул мугьру чӏвана. 
EPH.1.14	Аллагьас жиндирго халкъ тархъан гьабураб ва жиндие цӏар-рецц гӏемерлъараб мехалда нилъееги ирс щвезе букӏиналъул гӏаламатлъун буго гьеб Илагьияб Рухӏ.
EPH.1.15	Гьединлъидал, Тӏадегӏанав Гӏисаде нужеца иман лъунин рагӏаралдаса ва иман лъуразул агьлуялдего нужер рекӏелъ рокьи букӏинги лъаралдаса хадуб, 
EPH.1.16	дугӏадулъ нужги рехсон, дица кидаго Аллагьасе рецц гьабула. 
EPH.1.17	Нилъер Тӏадегӏанав Гӏиса Масихӏил Эменлъун вугев къудратав Аллагьас нужеде рещтӏинабеги гӏакъиллъи щвезабулеб ва балъгоябги загьирлъулеб Рухӏ. Гьелъ рачина нуж Аллагь лъаялде. 
EPH.1.18	Аллагьас нужер рекӏедаги канлъи бихьизабеги. Гьебмехалда бичӏчӏила сунде хьул лъезе нуж гьес ахӏулел ругелали, иман лъуразул агьлуялъе гьесул илагьияб ирсги кигӏан бечедаб бугебали. 
EPH.1.19	Бицун хӏалкӏоларебгӏан кӏудияб гьесул къуват нилъелъ, жиндир къудраталдалъун иман лъуразулъ, букӏинги бичӏчӏила. 
EPH.1.20	Гьебго къуваталъин Аллагьас Гӏиса хваралъуса вахъинавурав ва зобалазда жиндирго кваранаб рахъалда гӏодов чӏезавурав. 
EPH.1.21	Тахида ругелги, кверщел бугелги, хӏакимзабилъун ругелги, ханзабилъун ругелги рухӏаздаса тӏадегӏанлъизавуна Аллагьас гьев. Гьаб дуниялалда ругелги, хадусеб дуниялалда рукӏине ругелги киналго цӏараздаса тӏадегӏанаб кьуна гьесие цӏарги. 
EPH.1.22	Кинабго гьесул хӏатӏикь лъуна Аллагьас. Кина-щиналдасаго кӏодоги гьавуна. Иман лъуразул агьлуялъул бетӏерлъунги гьавуна. 
EPH.1.23	Масихӏил Черхлъун ккола гьеб агьлу. Кинабго камиллъизабулес камиллъизабула гьебги.
EPH.2.1	Такъсирги мунагьги сабаблъун хварал чагӏийин нужги рукӏарал. 
EPH.2.2	Цебе нужеца гӏумру гьабулеб букӏана гьаб дуниялалъул гӏадатазда ва зоб-ракьалда гьоркьоб кверщел гьабулев ханасул
EPH.2.3	Гьединал гурищ нилъ киналго рукӏарал! Нилъерго гьаваялдаги квешал къасдаздаги хадур ун, чорхоеги рекӏееги бокьанщинаб гьабулаан нилъеца. Гьеб тӏабигӏат сабаблъун, цогидазего гӏадин, Аллагьасул ццин бахъин насиблъун букӏана нилъееги. 
EPH.2.4	Амма Аллагь цӏоб гӏатӏидав вуго! Нилъедехун бугеб кӏудияб рокьиялдалъунин 
EPH.2.5	мунагь сабаблъун хун рукӏарал нилъ Масихӏида цадахъ гьес чӏаголъизарурал. Аллагьас баркат лъун хвасарлъана нилъ. 
EPH.2.6+EPH.2.7	Гӏиса Масихӏидалъун нилъеде гьарзаго рещтӏараб баркаталъул кӏодолъиги цӏобалъул гӏатӏилъиги хадусел гӏасрабазда загьир гьабизе нилъ Масихӏ Гӏисада цадахъ рахъинаруна ва зобалазда гьесда аскӏор гӏодор чӏезаруна. 
EPH.2.8	Аллагьасул баркаталдалъун иман лъеялъ хвасар гьаруна нуж. Нужедалъун гуро гьеб лъугьараб, Аллагьасул цӏобалдалъунин. 
EPH.2.9	Нужер ишазухъ щвараб шапакъат гурин гьеб, – гьелдаса чӏухӏуге щивниги. 
EPH.2.10	Аллагьасин нилъ, Масихӏ Гӏисадеги цолъизарун, гьанже ругеллъун лъугьинарурал, – цереккунго нилъее рихьизарун рукӏарал лъикӏал ишал тӏуразаризелъун.
EPH.2.11	Хӏасил, нужеда кӏочон тоге нуж жугьутӏаллъун рижун рукӏинчӏолъиги, чорхол лага къотӏун сунат гьабуралилан абулез нужеда «сунат гьабичӏелилан» цӏар лъун букӏараблъиги. 
EPH.2.12	Доб мехалда нуж Масихӏидаса рикӏкӏад рукӏана. Исраилил халкъалъеги чияраллъун рукӏана нуж. Гьеб халкъалъе Аллагьас гьарун рукӏарал къотӏабиги кьун букӏараб рагӏиги нужеда хъатӏулароан. Гьаб дуниялалда нуж рукӏана хьул лъезе бакӏги гьечӏел Аллагьги гьечӏел гӏадамал. 
EPH.2.13	Цере Аллагьасдаса рикӏкӏад рукӏарал нуж, гьанже Масихӏиде цолъун, гӏагарлъана, – нужедасан къурбанлъун хварав Масихӏил би сабаблъун. 
EPH.2.14	Гьес нилъ рекъезаруна, жугьутӏалги жугьутӏал гурелги цого халкълъун лъугьинабуна, нилъеда гьоркьоб букӏараб тушманлъиялъул къедги биххизабуна. 
EPH.2.15	Кӏиго халкъги ракълидалъун жиндилъго цолъизабун, цо цӏияб халкъ лъугьинабизелъун Къануналъул рихьизариялги къагӏидабиги риххизаруна гьес, – жиндирго черхги къурбанлъун гьабун. 
EPH.2.16	Хъанчида ван хвеялдалъун цого чорхолъ кӏиго халкъ Аллагьгун рекъезабуна гьес, хъанчида тӏадго чӏвана гьезул тушманлъиги. 
EPH.2.17	Вачӏун гьес ракълил рохел бицана Аллагьасдаса рикӏкӏалъун рукӏарал нужедаги ва гьесде гӏагарлъун рукӏараздаги. 
EPH.2.18	Гьединлъидал гьесдалъун цого Рухӏалъул цӏурал нилъее (жугьутӏазеги цогидал халкъазеги) рес щвана Инсухъе ине.
EPH.2.19	Хӏасил, гьанже нуж чиярал гуро, апарагзабиги гуро. Иман лъуразул агьлуялда гъорлъ ихтияр бащадал гӏадамал руго нужги ва Аллагьас жиндираллъунги гьарун руго. 
EPH.2.20	Чапарзабазги аварагзабазги тӏамураб кьучӏалда тӏад бараб миналъун руго нуж. Кьочӏол гамачӏлъунги Масихӏ Гӏиса вуго. 
EPH.2.21	Гьелда тӏад чӏурканго балеб буго тӏолабго мина. Гьелъул лъугьунеб буго Аллагьасул мукъадасаб рукъ. 
EPH.2.22	Аллагьасул Рухӏ рещтӏараб рукълъун рукӏине, Масихӏгун цолъун, нужги лъугьун руго гьеб миналъун.
EPH.3.1	Гьединлъидалин нужее – цогидал халкъазул гӏадамазе – гӏоло дун, Павел, лъугьун вугев Гӏиса Масихӏил туснахъавлъун. 
EPH.3.2	Гьайгьай, нужеда рагӏун батила нуж гӏуцӏа-къазе кигӏан кӏудияб тӏадкъай жиндирго цӏобалдалъун Аллагьас дие кьурабали. 
EPH.3.3	Гьес дие загьирлъизабуна жиндирго балъголъи. Гьелъул хӏакъалъулъ цебеги дица нужехъе къокъго хъван букӏана. 
EPH.3.4	Гьединлъидал гьаб кагъат цӏалидал лъала нужеда Масихӏил балъголъи кин дида бичӏчӏулеб бугебали. 
EPH.3.5	Цересел наслабазе загьирлъун букӏинчӏеб гьеб балъголъи гьанже Рухӏалъ рагьана Аллагьасул мукъадасал чапарзабазеги аварагзабазеги. 
EPH.3.6	Гьеб балъголъи буго цогидал халкъазул гӏадамазе, жугьутӏазего гӏадин, Аллагьасдасан ирс щвеялъулъ: гьелги жугьутӏалги цого чорхол лугбилъун лъугьана ва Аллагьас жугьутӏазе кьун букӏараб рагӏи гьанже Масихӏ Гӏисадалъун Рохалил хабаралъе гӏахьалаблъунги лъугьана. 
EPH.3.7	Аллагьасул къудраталдалъун дие баркат щун, дун лъугьана гьеб Рохалил хабар тӏибитӏизабизе. 
EPH.3.8	Иман лъуразул тӏолабго агьлуялда гьоркьоса бищунго пакъирав дида баркат лъуна инсанасул гӏакълу-лъай хадуб гӏунтӏулареб Масихӏил хазинаялъул хӏакъалъулъ Рохалил хабар цогидал халкъазул гӏадамаздаги бицине 
EPH.3.9	ва кинабго бижарав Аллагьасул балъгояб абадияб хӏукму тӏубараблъи киназего загьирги гьабизе. 
EPH.3.10	Тахида ругелги кверщел бугелги зобалазул рухӏазда гьанже иман лъуразул агьлуялдалъун лъала батӏи-батӏияб куцалда загьирлъараб Аллагьасул гӏакъиллъи. 
EPH.3.11	Жиндирго абадияб хӏукму Аллагьас тӏубазабуна нилъер Тӏадегӏанав Масихӏ Гӏисадалъун. 
EPH.3.12	Гьевгун цолъун ва гьесде иманги лъун, хӏинкъичӏого ва ракӏчӏун хьвадулел руго нилъ Аллагьасда цере. 
EPH.3.13	Гьединлъидал дица нужеда гьарулеб буго, нуж сабаблъун дие гӏазаб кьолеб бугилан ракӏ гӏодоб чӏван рукӏунгейилан. Гьеб гӏазаб сабаблъунин нуж бергьунел ругел.
EPH.3.14	Хӏасил, Инсуда цеве накабазда чӏун вуго дун. 
EPH.3.15	Зоб-ракьалда ругелщиназе чӏаголъи гьесул цӏаралдасан бачӏараб буго. 
EPH.3.16	Дица гьесда гьарулеб буго жиндирго машгьураб хазинаялдасан нужее Рухӏалдалъун къуват кьейилан, нужер ракӏ къвакӏизабейилан, 
EPH.3.17	иман лъеялдалъун Масихӏ нужер рекӏелъе лъугьинавейилан. Рокьи нужер кьибиллъунги кьучӏлъунги лъугьаги. 
EPH.3.18	Гьебмехалда, нужер гьунар гӏела, киналго иман лъуразда гӏадин, нужеда Масихӏил рокьи лъазе – гьелъул гӏеблъиги, халалъиги, борхалъиги, гъварилъиги лъазе. 
EPH.3.19	Лъазего кӏолареб бугониги, лъаги нужеда гьеб, – Аллагьасул камиллъи нужелъеги лъугьине.
EPH.3.20	Жинда гьаризе нилъеда кӏолелдасаги, хӏатта нилъеда ракӏалде кколелдасаги гӏемерго цӏикӏкӏарабаб гьабизе нилъее къуват кьолев Аллагьасе рецц! 
EPH.3.21	Гӏиса Масихӏил ва гьесде иман лъуразул агьлуялъул абадияб-даимаб рецц буго Аллагьасе!
EPH.4.1	Тӏадегӏанав сабаблъун жанив тӏамурав дица нужеда гьарулеб буго Аллагьас нуж тӏаса рищун рукӏиналъе мустахӏикъаб куцалда хьвадейилан. 
EPH.4.2	Чӏухӏи-пахрулъи чӏвараллъун, гӏодоре риччараллъун рукӏа. Цояз цоял хӏехьон, цоцазе рокьун, сабруялда хьваде. 
EPH.4.3	Ракълил рахсица цоцаздехун рухьун, хӏаракат бахъе Рухӏалъ кьураб цолъи нужелъго цӏунизе. 
EPH.4.4	Цохӏого Черхги, цохӏого Рухӏги, Аллагьас нуж тӏаса рищун ругелъул, цохӏого хьулги, 
EPH.4.5	цохӏого Тӏадегӏанавги, цохӏого божи-иманги, цохӏого мунагьал чуриги, 
EPH.4.6	киназулго Эмен – цохӏого Аллагьги. Нилъ киназдасаго тӏадегӏанав вуго гьев, нилъер киналго ишазулъги вуго, нилъ киназулъгоги вуго.
EPH.4.7	Амма нилъее киназегоги щивасеги щун буго батӏи-батӏияб гьунар – Масихӏица кьураб сайигъаталъул хасаб бутӏа. 
EPH.4.8	Гьединлъидал Тӏухьдузда хъван буго: «Гьев тӏадегӏан вахана, гьес гӏемерал асирал рачун рачӏана, гӏадамазе сайигъатал рикьана». 
EPH.4.9	Тӏадегӏан вахарав ватани, гьелдаса цеве гьев ракьалъул бищунго гъваридалъуве лъугьун вукӏун вуго. 
EPH.4.10	Ракьалъул гъварилъуде лъугьун вукӏаравав гурищ бищунго рорхатал зобалазде вахунев? Гьес гурищ гьаб дуниялалда кинабго камиллъизабизе бугеб? 
EPH.4.11	Гьесин лъугьинарурал чапарзабилъун цоял, аварагзабилъун цоял, Рохалил хабар бицунеллъун цоял, церехъабилъун яги насихӏатчагӏилъун цоял, – 
EPH.4.12	Аллагьасе хъулухъ гьабизе ва Масихӏил Черхлъун кколеб иман лъуразул агьлу мина гӏадин щулалъизабизе. 
EPH.4.13	Божи-иманалъулъ ва Аллагьасул вас якъинго лъаялъулъ ахирги цогояллъун лъугьина нилъ. Тӏубанго балугъал гӏадамаллъун лъугьина нилъ гьебмехалъ, Масихӏил камиллъиги насиблъила нилъее.
EPH.4.14	Карачалаби гьелчезарулеб гьороца кинигин, диналъул батӏи-батӏияб чвахиялъ росун унел лъимал гӏадинал гӏадамаллъун рукӏине бегьуларо гьанже нилъ. Гьел бигьаго гуккула хӏилла-макруялъе махщел бугел гьерсихъабаз. 
EPH.4.15	Рекӏелъ рокьигун битӏараб бицани, нилъ кӏудиял гӏела, сундулъго Масихӏиде гӏагарлъила. Гьев вуго бетӏер! 
EPH.4.16	Бетӏералъин чорхол киналго лугби цолъизарулел. Щукӏдуз цоцаздехун щула гьарула гьел. Щибаб лагаялъулги букӏуна жиндирго иш. Рокьиялъ гӏуцӏула ва кӏудияб гӏезабула черх.
EPH.4.17	Гьале дица нужеда абулеб ва Тӏадегӏанасул цӏар рехсон лъазабулеб буго мекъаб-тӏекъаб гурони гӏакълу гьечӏел мажусиял гӏадин нуж хьвадугейилан! 
EPH.4.18	Гьезул пикру-бичӏчӏи бецӏлъун буго. Жидерго жагьиллъиги ракӏбицалъиги сабаблъун, гьел рикӏкӏалъун руго Аллагьасде руссараб гӏумруялдаса. 
EPH.4.19	Сунцаго рекӏее асар гьабулареллъун лъугьун, хӏарамабщиналъ гӏорцӏулел гьечӏо гьел, напс ккун чӏезабулеб чӏолохъжоги гьез бахъун рехун буго.
EPH.4.20	Амма гьедин хьвадизе гуро нужеда Масихӏил хӏакъалъулъ бицун букӏараб. 
EPH.4.21	Хӏакълъунго нужеда гьев лъан вуго. Нужеда бициндалха гьесулъ кинабго хӏакъабщинаб бугилан! 
EPH.4.22	Мунагьаб напс гуккулел къасдаз пасалъизавурав цевегосев инсанасул гӏадинаб гӏамал гӏодобе рехе нужеца. 
EPH.4.23	Нужерго рухӏги гӏакълуги цӏилъизабе. 
EPH.4.24	Аллагьасул суратлъун вугев, хӏакълъунго ритӏухъав, вацӏцӏадав цӏидасан вижарав Инсанлъун лъугьине хӏаракат бахъе.
EPH.4.25	Гьединлъидал, гьересиги рехун тун, щивас жиндаго аскӏов вугесда битӏараб бице. Цо Чорхол лугбилъидалха нилъ! 
EPH.4.26	Ццин гьалаглъараб мехалдагицин гьабуге нужеца мунагь. Нужер ццин бахъун букӏаго бакъ тӏерхьунгеги! 
EPH.4.27	Илбисалъе нуцӏа къируге! 
EPH.4.28	Цӏогьодулев вукӏарав цӏогьодуге, жиндирго кверал квалквадун магӏишат гьабизе лъугьа, язихъасеги кьезе рес букӏине.
EPH.4.29	Насихӏат гъорлъ бугеб ва гӏенеккаразе сундулъго пайдаяб гурони, цониги квешаб рагӏи бачӏунгеги нужер мацӏалде. 
EPH.4.30	Аллагьасдасан бачӏараб Илагьияб Рухӏ пашманлъизабуге, тӏубанго тархъанлъараб къоялъе гьелъул мугьрулъидал нужеда чӏван бугеб. 
EPH.4.31	Нужеца рехун те хӏалуцин, ццидахин, гьалаглъи, ахӏи-хӏур, хьандей ва цогидалги квешал хасиятал. 
EPH.4.32	Цоцазда гьоркьор лъикӏ рукӏа, хӏеренго рукӏа, цоцада тӏасаги лъугьа, Масихӏие гӏоло Аллагь нужеда тӏасалъугьарав гӏадин.
EPH.5.1	Аллагьасда релълъине хӏаракат бахъе, гьесие рокьулел лъималлъидал нуж. 
EPH.5.2	Нилъее гӏоло къурбанлъун лъугьарав Масихӏие нуж рокьарал гӏадин, цоцазе рокьун хьваде нужги. Аллагьасе кьураб махӏгьуинаб ва лъикӏаб къурбанлъунин гьев лъугьарав. 
EPH.5.3	Хъахӏбалъи, пасалъи ва чияр боцӏуде хъантӏи гӏадинал жалазул цӏар рехсезецин бегьуларо нужеца. Иман лъуразул агьлуялда гьеб рекъараб гьечӏо.
EPH.5.4	Хъубаб, гӏантаб ва гӏадан гӏад-хочӏ гьавулеб хабар бицинеги рекъараб гьечӏо. Гьелде руссун рукӏинчӏого, Аллагьасе рецц гьабе. 
EPH.5.5	Хъахӏбалъи, ракӏ хъублъи ва хъантӏи ккола гьересиаллагьзабазе лагълъи гьабилъун. Гьединаб гӏамал бугев цониги чиясе Масихӏилги Аллагьасулги Парччахӏлъиялъул бутӏа щолареблъи лъай нужеда.
EPH.5.6	Гьерсица гуккизе чӏоге. Мутӏигӏлъуларезде Аллагьасул ццин рещтӏинабула гьелъ. 
EPH.5.7	Гьезулгун гьоркьоблъи гьабуге нужеца. 
EPH.5.8	Цере нуж бецӏлъукь рукӏана, гьанже Тӏадегӏанасде цолъун ругелъул, нурлъун лъугьана. Нуралъ гвангъизарурал гӏадамал гӏадин хьваде. 
EPH.5.9	Нуралъ бижизабураб буго лъикӏаб гӏамал-хасиятги, ритӏухълъиги ва хӏакъабщинабги. 
EPH.5.10	Тӏадегӏанасул рекӏее щиб къабуллъулебали лъазе хӏаракат бахъе. 
EPH.5.11	Бецӏлъиялъул пайда гьечӏел ишазулъ гӏахьаллъуге. Гьел къватӏир чӏвазаризейин нужеца кколел. 
EPH.5.12	Бецӏлъуда балъгого гьарулел ишазул хӏакъалъулъ бицинегицин намуслъула. 
EPH.5.13	Канлъи речӏчӏидал бихьула кинабго къватӏиб чӏвазабурабщинаб. Канлъухъе бихьулебщинабги нурлъун лъугьуна. 
EPH.5.14	Гьединлъидалин абулеб: «Кьижарав, ворчӏа! Хваралъуса вахъа – нуралъ гвангъизавила мун Масихӏица!»
EPH.5.15	Нужерго гӏамал-хасияталда хадуб халккве. Гӏабдалзабазда релълъун хьвадичӏого, гӏакъилазда релълъун хьваде. 
EPH.5.16	Заманаялдаса пайда босизе хӏаракат бахъе, гьалагал къоял ругин гьал. 
EPH.5.17	Жагьилаллъун рукӏунге, Тӏадегӏанасул амру бичӏчӏизе тӏалаб гьабе. 
EPH.5.18	Чогъроца мехтизе рукӏунге, пасалъиялде рачуна гьелъ. Илагьияб Рухӏалъ цӏезаре нужго. 
EPH.5.19	Забуралдасан, туркабаздасан ва диниял кучӏдуздасан калимабаздалъун гаргаде цоцаздехун. Ракӏ-ракӏалъго ахӏе нужеца Тӏадегӏанав веццарал кучӏдул. 
EPH.5.20	Нилъер Тӏадегӏанав Гӏиса Масихӏил цӏарги рехсон, кидаго ва сундухъго Эмен – Аллагьасе шукру гьабе.
EPH.5.21	Масихӏил хӏурмат гьабун цоцазе мутӏигӏлъе. 
EPH.5.22	Тӏадегӏанасего гӏадин, россабазеги мутӏигӏлъе лъудби. 
EPH.5.23	Жиндирго черхлъун кколеб иман лъуразул агьлу хвасар гьабуравлъунги гьелъул бетӏерлъунги Масихӏ вугев гӏадин, росасги бетӏерлъи гьабула лъадуе. 
EPH.5.24	Иман лъуразул агьлу Масихӏие мутӏигӏлъулеб гӏадин, лъадиги сундулъго росасе мутӏигӏлъе. 
EPH.5.25+EPH.5.26	Лъадалъ ччун рахъунги ва рагӏудалъунги гьел рацӏцӏад гьаризе жинца рухӏ кьурал иман лъуразул агьлу Масихӏие бокьулеб гӏадин, росабазе лъудбиги рокьа. 
EPH.5.27	Масихӏие бокьун буго гьеб иман лъуразул агьлу жинда цебе гьайбатго бихьизе, – тӏанкӏ гьечӏого, рукӏкӏел гьечӏого ва цогидаб сакъатги гьечӏого. Бацӏцӏадабги гӏайиб-хатӏа гьечӏебги букӏине бокьун буго.
EPH.5.28	Гьединлъидал россабазе жидерго лъудбиги рокьизе ккола, жидерго черх гӏадин. Лъади йокьулесе живгоги вокьула. 
EPH.5.29	Жиндирго черх рихарав инсан цониги вижичӏо. Гьес кваназе жо чӏезабула, чорхол тӏалаб-агъаз гьабула, иман лъуразул агьлуялъул Масихӏица тӏалаб-агъаз гьабулеб гӏадин. 
EPH.5.30	Нилъги гьесул Черхалъул лугбилъун ругелъулха! 
EPH.5.31	Тӏухьдузда хъван буго: «Гьединлъидал эбел-эменги рехун тун, бихьинчи чӏела жиндирго чӏужуялде вуссун, ва гьел кӏиялго цолъун, цого лъугьина». 
EPH.5.32	Гьел рагӏабазулъ кӏудияб балъголъи буго, амма дида бичӏчӏулеб буго Масихӏилги иман лъуразул агьлуялъулги хӏакъалъулъ бугин гьеб калима. 
EPH.5.33	Нужеда гьоркьоса щивав чиясеги лъади, живго гӏадин, йокьизе ккела. Лъадуцаги росасул хӏурмат гьабизе ккела.
EPH.6.1	Лъималги, Тӏадегӏанасде цолъун, эбел-инсуе мутӏигӏлъун лъикӏ. 
EPH.6.2	Аллагьасул амруязда гьоркьор руго тӏуразаруни шапакъат щолилан рагӏи кьурал амруял. Гьезул тӏоцебесеб амру ккола: «Дурго эбел-инсул адаб-хъатир гьабе. 
EPH.6.3	Цинги мун лъикӏ вукӏина ва дур гӏумруги халалъила».
EPH.6.4	Умумузги лъимал къварид гьаруге. Тӏадегӏанасул амруялда рекъон гӏезаре, гьезие тарбия кье ва лъикӏабщинаб малъе.
EPH.6.5	Лагъзалги хӏинкъа-къан мутӏигӏлъе жидерго бетӏергьабазе. Масихӏие гьабулеб гӏадин, ракӏ-ракӏалъго хъулухъ гьабе гьезие. 
EPH.6.6	Хӏелхӏелчагӏаз гӏадин, рихьдаего гьабуге хъулухъ, Аллагьасул амру тӏубазабулел Масихӏил лагъзадерица гӏадин, ракӏ-ракӏалъго гьабе. 
EPH.6.7	Гӏадамазе гуреб, Тӏадегӏанасе хъулухъ гьабулеб бугеб гӏадин, гъираялда гьабе. 
EPH.6.8	Лагъ вукӏа, узден вукӏа, лъикӏлъи гьабулев чиясе Тӏадегӏанасдасан шапакъат щолеблъи кӏочон тоге.
EPH.6.9	Нужги, лагъзадерил бетӏергьаби, гьединго лъикӏ рукӏа нужерго лагъзадеридехун. Гьел хӏинкъизаруге. Нужерги гьезулги зобалазда цохӏо Бетӏергьан вукӏин кӏочон тоге. Щивниги ватӏа гьавуларо гьес.
EPH.6.10	Кагътил ахиралдаги – Тӏадегӏанасде цолъун, гьесул къуват-гучалдалъун нужго къвакӏизаре. 
EPH.6.11	Аллагьасул къолден ретӏе, илбисалъул макруялдаса къунгутӏизе. 
EPH.6.12	Гӏадамазда данде гурел, – тахида ругелги кверщел бугелги рухӏазда дандейин нилъ рагъулел ругел. Зобалазда ругел хъубал жундуздаги гьаб бецӏаб дуниялалъул кверщел кодоб бугездаги дандейин рагъулел ругел. 
EPH.6.13	Гьедин бугелъул – Аллагьасул нухда рагъ гьабизе къваригӏунебщинаб ретӏе, чӏегӏераб къо чӏедал гьезда дандечӏезеги щибго хӏехьезеги нужер къуват-гуч гӏезе. 
EPH.6.14	Хӏакъабщиналъул рачелги борчун, ритӏухълъиялъул къолденги ретӏун, къвакӏун чӏа нуж! 
EPH.6.15	Ракълил хӏакъалъулъ рохалил хабар бицине къватӏире рахъине нужерго хьиталги къачӏай. 
EPH.6.16	Цинги – божи-иманалъул хъалхъан хъатикь щулаго ккве! Гьелъ свинарила илбисалъ нужеда речӏчӏулел киналго цӏа рекӏарал чӏорал. 
EPH.6.17	Тархъанлъиялъул такъияги лъе, Рухӏалъул хвалченги хъатикь ккве. Гьеб ккола Аллагьасул рагӏи.
EPH.6.18	Илагьияб Рухӏалъ цӏезарун, киналго дугӏаби гӏемер гьаре ва кидагоги Аллагьасде гьардолел рукӏа. Тӏолабго иман лъуразул агьлуги рехсон, тӏадчӏун ва ракӏ-ракӏалъго дугӏабиги гьарун, рорчӏуда чӏа. 
EPH.6.19	Дун рехсонги гьабе дугӏа, Рохалил хабаралъул балъголъиялъул хӏакъалъулъ хӏинкъичӏого бицине дица кӏал ричӏулебщинахъе гьелъие рекъарал рагӏаби дие Аллагьасдасан щвагийилан. 
EPH.6.20	Рахсаз вухь-вухьун вугониги, Рохалил хабаралъул чапар вуго дун. Дида тӏадаб налъиги тӏубазабун, хӏинкъичӏого гьеб бицине дие тавпикъ кьегийилан гьаре.
EPH.6.21	Дун кин вугевали ва щиб гьабулев вугевали нужеда Тихикица бицина. Гьев вуго дие хирияв диналъул вацги Тӏадегӏанасе хъулухъ гьабулев ритӏухъав чиги. 
EPH.6.22	Нижер ишазул бицине ва нужер ракӏбатизабизе гӏолойин дица гьав витӏулев вугев.
EPH.6.23	Эмен – Аллагьасдасан ва Тӏадегӏанав Гӏиса Масихӏидасан рещтӏараб рекъелги, рокьиги, божи-иманги хутӏаги, вацал, нужелъ! 
EPH.6.24	Аллагьасул баркат насиблъаги нилъер Тӏадегӏанав Гӏиса Масихӏиде абадияб рокьи рекӏелъ бугезе!
PHP.1.1	Филиппиялда ругел киналго Масихӏ Гӏисаде цолъун иман лъуразде, нужер агьлуялъул бутӏрузде ва церехъабазде салам буго Масихӏ Гӏисае хъулухъалъе чӏарал Павелилги Тимофейилги. 
PHP.1.2	Нилъер Эмен – Аллагьасулги Тӏадегӏанав Гӏиса Масихӏилги баркатги саламги лъеги нужеда.
PHP.1.3	Нуж ракӏалде щванщинахъе дица рецц гьабула дир хирияв Аллагьасе. 
PHP.1.4	Нужеда киназдаго гурхӏагиян Аллагьасда гьарулебщинахъе дир рекӏелъе рохел лъугьуна, 
PHP.1.5	дун тӏоцеве нужехъе вачӏараб къоялдаса жакъалъизегӏан Рохалил хабаралъе гӏоло гьабулеб хӏаракатчилъиялъулъ нужги гӏахьаллъидал. 
PHP.1.6	Дир ракӏчӏола, нужелъе лъикӏлъи лъугьинабизе байбихьарав Аллагьас гьеб рагӏа-ракьанде щвезабилин Масихӏ Гӏиса вачӏараб къоялде абун. 
PHP.1.7	Нужер хӏакъалъулъ гьединаб пикру букӏинарищ дир, кидаго дир рекӏелъ нужеде рокьи бугелъул. Нужедаги дидаги Аллагьасул баркат лъуна дун туснахъалъув вугеб мехалъги, Рохалил хабар тӏибитӏизабизе къеркьон, гьеб битӏараб букӏин чӏезабулеб мехалъги. 
PHP.1.8	Аллагьасда лъала Гӏиса Масихӏил гӏадинаб урхъиялдалъун дун нужехъ киназухъго чӏалгӏун вугеб куц. 
PHP.1.9+PHP.1.10	Дица Аллагьасда гьарула, бищунго лъикӏаб тӏаса бищизе нужеда лъазе, Масихӏ вачӏараб къоялде нуж, хъубаб тӏанкӏ лъечӏого, нухдаса таричӏого хутӏизе нужер рекӏелъ рокьи цӏикӏкӏагийилан, гӏакълуги цӏубайгийилан, цӏодорлъиги камиллъагийилан. 
PHP.1.11	Нужер рацӏцӏалъиялъул гъотӏода пихъ гьарзаго бижила гьебмехалъ. Гьедин Гӏиса Масихӏидалъун Аллагьасул кӏодолъи загьирлъила ва гӏадамаз гьесие рецц гьабила.
PHP.1.12	Балагьея, вацал, дир гьаб ахӏвал-хӏалалъ дагьабги цӏикӏкӏун квербакъи гьабуна Рохалил хабар тӏибитӏиялъе, 
PHP.1.13	кӏалгӏаялъур ругел киналго рагъухъабаздаги ва цогидал хутӏараздаги бичӏчӏана дида рахсал Масихӏ сабаблъун ран ругеблъи. 
PHP.1.14	Дун жанив тӏами сабаблъун ккун, гӏемерисел иман лъуразул тавакал цӏикӏкӏинабуна Бетӏергьанас, гьединлъидал гьезги расги хӏинкъичӏого халкъалъухъе щвезабулеб буго Аллагьасул рагӏи.
PHP.1.15	Гьедин бугониги, цо-цояз Масихӏил хӏакъалъулъ бицунеб буго жидерго жахӏдаялъги хӏалхъублъиялъги тӏамун, цогидаз абуни, бицунеб буго лъикӏлъи бокьун. 
PHP.1.16	Гьеле гьез Рохалил хабар тӏибитӏизабулеб буго, рокьиялъ гьесизарун ва Рохалил хабар цӏунизе тӏамурав чи дун вукӏинги лъан. 
PHP.1.17	Дозин абуни гьеб гьабулеб буго квешал къасдазги диде бугеб жахӏдаялъги гьесизарун – гьезда ракӏалде кколеб буго туснахъалъуб дие бугеб квешлъи гьелдалъун дагьабги цӏикӏкӏинилан. 
PHP.1.18	Биччанте! Рихьдае букӏаниги, ракӏ-ракӏалъ букӏаниги батӏалъи щиб, гьединги гьадинги Гӏисал хӏакъалъулъ хабар тӏибитӏулеб бугелъул. Дун гьелдаса вохун вуго ва вохизеги вуго.
PHP.1.19	Нужер гьари-дугӏаялдалъунги Гӏиса Масихӏил Рухӏалъул квербакъиялдалъунги дун хвасарлъизе вукӏин лъала дида. 
PHP.1.20	Къезе цӏакъ бокьун гьечӏо дие, къеларилан хьулги буго. Кидаго гӏадин, хасго гьанже сункьаниги хӏинкъичӏого дица дир тӏолабго жан Масихӏ кӏодо гьавиялъе кьела – дун хваниги, чӏаго хутӏаниги. 
PHP.1.21	Дир гӏумру Масихӏилъ буго, хвалилъги пайда буго дие! 
PHP.1.22	Амма дун дуниялалда хутӏани, дир хӏаракатчилъиялъул хайирги буго. Лъаларо гьеб кӏиялъулго кинаб дие бокьилебали. 
PHP.1.23	Дир ракӏ кӏибикьун буго: гьаниса вахъун, Масихӏида аскӏове инеги бокьун буго, гьеб гӏемерго лъикӏ букӏинилан ккун. 
PHP.1.24	Амма нужее цӏакъ къваригӏун вугелъул, дуниялалда хутӏизеги кколев вуго. 
PHP.1.25	Нужее къваригӏун вукӏиналда ракӏчӏун бугелъул, дида лъала дун нужеда киназдаго цадахъ хутӏилевлъи, нуж тӏоритӏизеги иманалъ нуж рохизаризеги. 
PHP.1.26	Гьедин дун нужехъе тӏадвуссараб мехалъ, нужее цоги гӏилла букӏина, Гӏиса Масихӏидеги цолъун, дун сабаблъун ккун, чӏухӏизе.
PHP.1.27	Воре, Масихӏил Рохалил хабаралъ малъухъе хьваде. Дие рагӏизе бокьилаан, дун гьенив вугониги гьечӏониги, Рохалил хабаралда божиялъе гӏоло цо хӏал ккун чӏун цадахъго къеркьолел ругин нужилан. 
PHP.1.28	Тушбабаздехун кидаго бахӏарчилъи бихьизабе. Гьеб гьезие буго хвалде иналъул гӏаламат, нужее буго тархъанлъиялъул гӏаламат. Аллагьасдасанлъидал гьеб бачӏунеб бугеб! 
PHP.1.29	Масихӏидалъун нужехъе рещтӏун бугелъул, гьесде иман лъей гуребги, гьеб сабаблъун нужее кьезе бугеб гӏазаб-гӏакъубаги. 
PHP.1.30	Дир гӏадинаб къеркьеялъулъ гӏахьаллъизе руго нуж. Нужеда гьеб доб мехалъ дилъ бихьана ва гьанже дилъ бугилан рагӏулебги буго.
PHP.2.1	Масихӏиде цолъиялъ нужелъе къвакӏи лъугьинабулеб бугеб батани, гьесул рокьиялъ нужер ракӏбатизабулебги бугони, Илагьияб Рухӏалдалъун нуж цолъунги ратани, нужер курмузулъ цоцаздехун гурхӏел-рахӏмуги бижун батани, 
PHP.2.2	дун гьелдаса цӏакъ вохилаан. Гьединлъидал дие бокьилаан нужер цого къасдги, цого рокьиги, цого рухӏги букӏине, нужеца цого пикрабиги гьаризе. 
PHP.2.3	Дун лъикӏав-тӏокӏавилан цояв, дун жеги лъикӏавилан цогидав лъугьунге. Нужго гӏодорегӏан гьарун, цогидал нужедаса лъикӏаллъун рикӏкӏе. 
PHP.2.4	Цохӏо дурго мунагьаб напсалъе гӏоло квалквадичӏого, цогидазе гӏологи квалкваде.
PHP.2.5	Масихӏ Гӏисалъ букӏараб гӏадинаб пикру букӏа абе нужелъги.
PHP.2.6	Аллагьлъи жиндилъ бугониги, Аллагьасда ващалъизе хӏаракат бахъичӏо гьес. 
PHP.2.7	Живго гьитӏинлъизавуна, – лагъасул даражаялда чӏана. Инсанасда релълъун вижарав ва инсанасул сурат жиндилъ лъугьарав 
PHP.2.8	гьес живго гӏодовегӏанлъизавуна хвалиде гӏунтӏунгицин. Хъанчида вараб хвел босизеги мутӏигӏлъана гьев.
PHP.2.9	Гьединлъидал Аллагьас гьев тӏадегӏанлъизавуна, цогидазулалдаса тӏадегӏанаб кьуна гьесие цӏарги. 
PHP.2.10	Гӏисал цӏаралда цебе наку чӏван сужда гьабила зодор ругезги, ракьалда ругезги ва гъоркьадуниялалда ругезги. 
PHP.2.11	Гӏиса Масихӏ Тӏадегӏанав вукӏин чӏезабун, щибаб мацӏалда кӏалъалез рецц гьабила нилъер Эмен – Аллагьасе.
PHP.2.12	Гьале, дир хириял, дун гьенив вугеб мехалъ нуж дие мукӏурал рукӏиндал, дун гьениса индалги дагьабги цӏикӏкӏараб мукӏурлъигун ва Аллагьасукьа хӏинкъун хӏалтӏе нужго хвасарлъиялъе гӏоло. 
PHP.2.13	Жиндаго лъикӏ бихьухъе рижизарула Аллагьас нужелъ нужер къасдалги ишалги. 
PHP.2.14+PHP.2.15	Гьаб мекъаб-тӏекъаб наслуялда гьоркьоб нужеца абадияб гӏумруялъул хӏакъалъулъ хабар тӏибитӏизабулеб бугеб мехалда, зигардичӏого ва дагӏбадичӏого тӏуразаре нужер киналго ишал, бецӏаб сардилъ цӏваби гӏадин, нужго кенчӏезе, мунагь-хӏакъ гьечӏеллъунги, гӏайиб-хатӏа гьечӏеллъунги, Аллагьасул рацӏцӏадал лъималлъунги нужго лъугьине. 
PHP.2.16	Гьедин гьабуни, Масихӏ вачӏараб къоялъ дун нужедаса чӏухӏила, векерун чӏалде щвезе бахъараб дир хӏаракат ва захӏмат гӏадада ккечӏилан. 
PHP.2.17	Хирияб бакӏалда лъураб хъабиниса чагъир гӏадин, дир би нужер божи-иман сабаблъун гӏодобе тӏолеб бугониги, дун вохун вуго, нуж киназдаго цадахъ вохун вуго дун. 
PHP.2.18	Нужги роха, дида цадахъ роха нужги!
PHP.2.19	Дир хьул буго Тӏадегӏанав Гӏисал цӏобалдалъун кватӏичӏого нужехъе Тимофей витӏизе, нужер рахъалъ гьесдасан цӏияб хабарги лъан, дирги ракӏ тирхизе. 
PHP.2.20	Гьевгӏан диргун хӏал бащадав чи цониги гьечӏо. Ракӏ-ракӏалъго нужер киналго ишазе кумекалъе хӏадурав чиги вуго гьев. 
PHP.2.21	Цогидазин абуни, Масихӏ Гӏисаесеб гуреб, жидеегосеб балагьула. 
PHP.2.22	Нужеда лъала гьев кьучӏав чи вугевлъи ва Рохалил хабаралъе гӏоло гьев дида цадахъ, инсуда цадахъ вас гӏадин, хӏалтӏаравлъиги. 
PHP.2.23	Гьединлъидал, дир иш кин ккелебали лъарабго, гьев нужехъе витӏизе хьул буго дир. 
PHP.2.24	Тӏадегӏанас дир ракӏчӏезабулеб буго кватӏичӏого нужехъе вачӏине диеги рес ккелилан.
PHP.2.25	Цинги хӏукму ккана гьанив дида цадахъ хӏалтӏарав ва къеркьарав диналъул вац, дие хӏажалъулеб хъулухъалъе нужеца витӏун вачӏун вукӏарав Эпафродит тӏадвуссун нужехъе витӏизе. 
PHP.2.26	Кутакалда нужеде ракӏ щун вуго гьев, жив унтун вукӏин нужеда лъан бугилан цӏакъ къваридгоги вуго. 
PHP.2.27	Хӏакъикъаталдаги хвалде ккун унтун вукӏана Эпафродит, амма Аллагь гьесда гурхӏана, гьесда гуревги, дидаги гурхӏана, – къварилъиялда тӏадеги къварилъи биччачӏо Аллагьас диде. 
PHP.2.28	Гьединлъидалин гьев тӏадвуссун витӏизе хӏукму гьабизе дун гӏедегӏарав: нахъеги гьев вихьун нужер рекӏелъ рохелги цӏикӏкӏина, дир рекӏел къварилъиги чучила. 
PHP.2.29	Бетӏергьанас витӏарав чи гӏадин рохун къабул гьаве нужеца гьев. Гьединал гӏадамазул хӏурматги гьабе, 
PHP.2.30	щайгурелъул Масихӏил ишалъе гӏоло рухӏ кьезе хӏадурго хвалде гӏагарлъун вукӏана гьев, дие хъулухъ гьабизе гьечӏеб нужер рес бецӏизе бокьун.
PHP.3.1	Гьанже, вацал, Тӏадегӏанасде цолъун, рекӏелъ рохел цӏикӏкӏаги нужер.
PHP.3.1	Цого жо гӏемер бицине диени захӏмалъиларо, амма нужер рекӏелъ гьеб дагьабги щулалъизе бокьун буго. 
PHP.3.2	Воре, гьел гьабзаздаса цӏуне нужго, квешлъи гьабулездасаги цӏуне, инсанасул лага къотӏун рехулездасаги цӏуне! 
PHP.3.3	Нилъецайин унго-унгояб сунат цӏунулеб бугеб, – Илагьияб Рухӏалдалъун Аллагьасе гӏибадат гьабулеб бугелъул нилъеца, Масихӏ Гӏисадалъун нилъ чӏухӏунги ругелъул ва тӏасан бихьулелъул хӏакъалъулъ гӏадатазде мугъ чӏвалебги гьечӏелъул. 
PHP.3.4	Гьел гӏадатазде мугъ чӏвазе лъиданиги ракӏалде ккун батани, цогидазеялдасаги цӏикӏкӏун гьелъие ихтияр бугеб дир! 
PHP.3.5	Микьабилеб къоялъ сунатги гьабураб дие, Исраилил халкъалъулги вугев дун, Буняминил наслуялъулги вугев, жугьутӏаздаса жугьутӏавги вугев. Къануназул рахъ босани, фарисеязул мазгьабалъулги вукӏарав дун, 
PHP.3.6	иман лъуразул агьлуялъе гӏазаб-гӏакъуба кьезе цӏакъго хӏаракатги бахъулеб букӏараб дица. Къанунал тӏуразарурав чи Аллагьас ритӏухъавлъун рикӏкӏунев вукӏаравани, гьеб рахъалъги дун камиллъун вукӏана. 
PHP.3.7	Амма дие тӏокӏлъи-хайирлъун букӏарабщинаб зарал-зиянлъун рикӏкӏуна дица гьанже, Масихӏиде иман лъун хадуб. 
PHP.3.8	Гьебали щиб гурин, хӏатта кина-щинабгоцин зарал-зиянлъун рикӏкӏуна дица, дир Тӏадегӏанав Масихӏ Гӏиса дидаго вичӏчӏун лъаялъул тӏокӏлъи-хайиралда данде ккуни. Масихӏ диего хайирлъизе ва гьесуллъун лъугьине бокьун, кинабго рехун тана дица, – рищни-къуллъун рикӏкӏуна дица гьеб кинабго. 
PHP.3.9	Къануналда нахъвилълъун дие щвезе букӏаралдалъун гуреб, гьесде иман лъеялдалъун рикӏкӏана Аллагьас дун жиндие ритӏухъав чилъун. Инсанасул божи-иманалъухъ балагьун гьабула Аллагьас гьедин. 
PHP.3.10	Дир цохӏо мурад буго: Масихӏги гьев хваралъуса вахъинавурав Аллагьги лъазе, Масихӏил гӏазаб-гӏакъубаги диего гӏахьал гьабизе, хвалилъги гьесда релълъине! 
PHP.3.11	Дирги хьул бугелъулха хваралъуса вахъине!
PHP.3.12	Шапакъатги щун бугин ва тӏубанго вацӏцӏалъунги вугин абизе бокьун гьечӏо дие. Амма дун чӏалде къавукъунев вуго, Масихӏ Гӏиса дидаса бергьарав гӏадин, бергьине бокьун. 
PHP.3.13	Дие бергьенлъи щун бугилан абизе кӏоларо, вацал, дида. Дица абила, нахъехун хутӏарабги кӏочене тун, дун цевехун къавукъунев вугин, 
PHP.3.14	чӏалде цеве кӏанцӏулев вугин, бергьенлъиялъул шапакъат щвезе бокьун бугин. Масихӏ Гӏисадалъун дун Аллагьас зобалазде ахӏулев вуго гьеб шапакъат босизе. 
PHP.3.15	Гьединаб пикру букӏине ккола киналго нилъер иман камиллъарал гӏадамазул. Гьелдаса батӏияб пикру нужер бугеб батани, Аллагьас бихьизабила нужеда кинаб пикру битӏараб бугебали. 
PHP.3.16	Амма гьанжелъагӏан нилъее щварабги щулаго ккун хьвадизе ккола нилъ. 
PHP.3.17	Дидасан мисал босе, вацал, ва нижедасан мисал босун хьвадулезухъги ралагье. 
PHP.3.18	Гӏемерисел хьвадулел ругелъулха Масихӏил хъанчил тушбаби гӏадин. Гьелъул хӏакъалъулъ дица нужеда гӏемер бицун букӏана ва гӏодилаго гьанжеги бицунеб буго. 
PHP.3.19	Гьезул ахир – жужахӏ буго, гьезул «аллагь» – чехь буго. Гьел чӏухӏулел руго жидерго инжитлъиялдаса. Дуниялалъул гурони пикру гьабуларо гьез. 
PHP.3.20	Амма нилъер ватӏан зобалазда буго. Нилъ хвасар гьарулев Тӏадегӏанав Гӏиса Масихӏ гьенисан вачӏиналъухъ урхъун руго нилъ. 
PHP.3.21	Гьес нилъер загӏипаб ва хвалие мутӏигӏлъулеб черх хиса-сверизабила. Киналдаго тӏад кверщел гьабизе гьесие кьураб къудраталдалъун Масихӏица гьеб релълъинабила Аллагьас машгьурлъизабураб жиндирго черхалда.
PHP.4.1	Гьанже, дир хириял ва урхъарал вацал, дир рохелги чӏухӏиги руго нуж. Тӏадегӏанав Гӏисал нухдаса кьуруге, хириял! 
PHP.4.2	Эводиядаги гьарулеб буго дица, Синтихиядаги гьарулеб буго, Тӏадегӏанасе гӏоло, рагӏи данде ккезабейилан, яцал гӏадин рукӏайилан. 
PHP.4.3	Дида цадахъ цо рукьалда ван вукӏарав чи вугелъул, дудаги гьарулеб буго гьел рекъезаризе квербакъейилан. Клементица ва Гӏумруялъул Тӏехьалда жал рехсон ругел цогидал гӏадамазго гӏадин, гьей кӏиялъгоги хӏаракат бахъана дида цадахъ Рохалил хабар тӏибитӏизабизе.
PHP.4.4	Тӏадегӏанасде нуж цолъун рукӏиналдаса роха кидаго! Цоги нухалъ абулеб буго: роха нуж гьелдаса!
PHP.4.5	Нужер сабруяб хӏеренлъи киналго гӏадамазда лъазе биччанте. Тӏадегӏанав нужеда аскӏов вуго. 
PHP.4.6	Сундулниги ургъел гьабуге. Аллагьасе рецц гьабун, нужеца гьаре, сунде хӏажалъи нужер рекӏелъ бижун бугебали дугӏадулъ загьир гьабун. 
PHP.4.7	Аллагьасдасан рещтӏунеб ва гӏадамасул гӏакълу хадуб гӏунтӏуларебгӏан тӏадегӏанаб хӏалхьи-парахалъи лъугьина нужер ракӏазулъе. Масихӏ Гӏисал нухдаса таруларедухъ цӏунила гьелъ нужер ракӏалги пикрабиги.
PHP.4.8	Ахиралдаги, вацал, нужер рекӏелъ рукӏине риччанте хӏакъабщиналъулги, къадруябщиналъулги, ритӏухъабщиналъулги, бацӏцӏадабщиналъулги, гьайбатабщиналъулги, мустахӏикъабщиналъулги, – кинабго лъикӏабщиналъул ва беццизе рекъарабщиналъул пикраби. 
PHP.4.9	Дидасан нужго ругьунлъарабги, нужеда лъарабги, рагӏарабги, бихьарабги гьабе нужеца. Ракълиде рачунев Аллагь вукӏина нужеда цадахъ.
PHP.4.10	Гӏемераб заманаялдасан нужеда нахъеги ракӏалде щведал, Тӏадегӏанасде цолъун, кутакалда вохана дун. Дие кумек гьабизе рес ккечӏолъи гурони, гьанжелъагӏанги нужеда кӏочон тун вукӏинчӏевлъи лъала дида. 
PHP.4.11	Сундениги хӏажат вукӏун гуро дица гьедин абулеб бугеб, – кинаб ахӏвал-хӏалалде кканиги, гьелдаса ракӏ разилъизе ругьунлъун вуго дун. 
PHP.4.12	Мискинлъиги бихьана дида, бечелъиги бихьана. Гӏорцӏиялдаги ракъиялдаги ва гьарзалъиялдаги гьечӏолъиялдаги гъорлъ ччун вахъарав чи вуго дун. 
PHP.4.13	Кинабго хӏехьезе къуват кьуна Тӏадегӏанас дие.
PHP.4.14	Кин бугониги, гьаб къварилъиялда вугев дие нужеца кумек гьаби лъикӏ ккана. 
PHP.4.15	Нужеда – Филиппиялъул гӏадамазда – лъикӏго лъала, Македониялдаса араб мехалъ, цохӏо нужедасан гурони, иман лъуразул цогидаб агьлуялдасан дие хайирги заралги букӏинчӏеблъи. Гьеб букӏана Рохалил хабар тӏибитӏизабизе байбихьараб заман. 
PHP.4.16	Фессалоникаялда дун къваридго вугеб мехалдаги чанги кумек гьабуна нужеца дие. 
PHP.4.17	Лъилниги сайигъат бокьун гуро гьадин абулеб бугеб, нужее гьелъул кири щвезе бокьунин! 
PHP.4.18	Нужеца Эпафродитихъ битӏун бачӏарабги кинабго щвана дихъе. Гьанже кинабго гӏунги тӏокӏ буго дир. Биччанте нужер рахъалдасан гьеб букӏине Аллагь разилъулеб къурбанлъун, махӏ гьуинаб кьеккенлъун
PHP.4.19	Жиндирго гьарзаяб хазинаялдасан къваригӏанщинаб кьеги дир хирияв Аллагьас нужее, гьелдалъун Масихӏ Гӏиса кӏодолъи загьирлъизе. 
PHP.4.20	Абадул абадиялъго рецц буго нилъер Эмен – Аллагьасе! Амин!
PHP.4.21	Салам бице Масихӏ Гӏисаде цолъун рацӏцӏалъарал киназдаго. Гьанир дида аскӏор ругел диналъул вацазул салам буго нужеде. 
PHP.4.22	Нужеде салам буго киналго рацӏцӏалъаразул, хасго къайсарасул кӏалгӏаялъур ругезул.
PHP.4.23	Тӏадегӏанав Гӏиса Масихӏил баркат лъеги нужер гӏумруялда!
COL.1.1	Аллагьасул амруялдалъун Гӏиса Масихӏил чапарлъун лъугьарав Павелил ва нилъер диналъул вац Тимофейил рахъалдасан 
COL.1.2	салам буго Колосси шагьаралда ругел нижер божарал ва рацӏцӏадал вацазде – Масихӏиде цолъаразул агьлуялде. Нилъер Эмен – Аллагьасул баркатги саламги лъеги нужеда.
COL.1.3	Дугӏадулъ нуж рехсолаго, нижеца кидаго рецц гьабула нилъер Тӏадегӏанав Гӏиса Масихӏил Инсуе – Аллагьасе. 
COL.1.4	Нижеда рагӏана Масихӏ Гӏисаде нужер божи-иман цӏикӏкӏунеб бугилан ва киналго иман лъуралги нужее рокьулел ругилан. 
COL.1.5	Зобалазда нужее цӏунун бугелде лъураб хьулалъ бижизабураб буго гьеб божи-иманги рокьиги. Гьеб хьул нужелъ бижана хӏакъикъияб Рохалил хабар нужеда рагӏараб мехалъго. 
COL.1.6	Тӏолабго дуниялалдаго тӏибитӏун бугеб гӏадин нужехъеги щвана гьеб Рохалил хабар, нужер гьенибги гьеб тӏегьан буго, тӏад пихъ бижун буго Аллагьасул цӏобалъул хӏакъикъат лъаралдаса нахъе. 
COL.1.7	Гьеб нужеда малъана нилъер ишалъе хӏалтӏулев вугев ва нижее вокьулев Эпафрасица. Нужее мунпагӏаталъе гьес Масихӏие ритӏухъго хъулухъ гьабулеб буго. 
COL.1.8	Илагьияб Рухӏалъ нужер рекӏелъе лъугьинабураб рокьул хӏакъалъулъги бицана гьес нижеда.
COL.1.9	Гьединлъидал нужер хӏакъалъулъ гьеб рагӏараб къоялдаса нахъего, нужги рехсон, Аллагьасде гьари-дугӏа гьоркьоса къотӏизе толеб гьечӏо нижеца. Нижеца Аллагьасда гьарулеб буго гьесул щибаб амру сундулъ бугебали тӏубанго лъазелъун нужер бичӏчӏи-лъай цӏикӏкӏагиян ва рухӏанияб гӏелму камиллъагиян. 
COL.1.10	Тӏадегӏанав Гӏисадаса мисал босун, гьесие бокьулебщинабги гьабизе нужер ишазул гъотӏода лъикӏабщинабги барщизе ва Аллагьги цӏикӏкӏун лъазе рес рекъагиян гьарулеб буго. 
COL.1.11	Аллагьасул къудраталдалъун рекӏее къвакӏи кьеги нужее. Гьебмехалъ нужеда кӏвела киналъего сабру гьабизе ва хӏехьезе. Гьелдаса разилъун 
COL.1.12	нужеца Инсуе – Аллагьасе рецц гьабила. Жиндирго Нуралъ гвангъизарурал ва рацӏцӏалъарал гӏадамазе ирсалъе щолелъул бутӏа кьезе мустахӏикъаллъун рикӏкӏана нужги Аллагьас. 
COL.1.13	Аллагьас нуж бецӏлъиялъул лагълъиялдаса тархъан гьаруна ва жиндиего вокьулев Васасул Парччахӏлъиялде рачана. 
COL.1.14	Гьев Васасдалъун нилъер мунагьалги чурунин Аллагьас нилъ тархъан гьарурал.
COL.1.15	Гьев вуго вихьуларев Аллагьасул бихьизе бажарулеб сурат. Аллагьас бижарабщиналдаса тӏадегӏанавлъун тӏоцеве гьавурав вуго гьев. 
COL.1.16	Гьев сабаблъун бижана кинабго зобалазда бугебги ва ракьалда бугебги, бихьулебги бихьуларебги, ай тахида ругел, кверщел бугел, хӏакимзабилъун ругел, ханзабилъун ругел рухӏалги. Гьесдалъун ва гьесие гӏоло бижана Аллагьас кинабго. 
COL.1.17	Сундасаго цеве вукӏана гьев, гьесдалъун цӏунун буго киналъулго низамги. 
COL.1.18	Иман лъуразул агьлу черхлъун рикӏкӏани, гьелда тӏад бетӏерлъун вуго Масихӏ. Сундулго авал вуго гьев. Аллагьас жиндирго Вас хваралъуса тӏоцеве вахъинавуна, сундулъго гьес тӏоцебесеб бакӏ кквезе бокьун. 
COL.1.19	Аллагьасе бокьана жиндилъго бугебщинаб жиндирго Васасулъги букӏине. 
COL.1.20	Аллагьасе бокьана гьесдалъун киналго жиндего цолъизаризе. Хъанчида ван гьев хвей сабаблъун зоб-ракьалда бугебщиналда гьоркьоб рекъел лъугьана.
COL.1.21	Нуж Аллагьасдаса рикӏкӏад ругеб ва нужер квешал къасдалги ишалги сабаблъун гьесул тушманзабилъун ругеб заманги букӏана. 
COL.1.22	Масихӏ инсан вукӏиндал ва инсан гӏадин хведал, гьанже Аллагьас нуж жиндего цолъизаруна ва нужергун рекъел гьабуна: рацӏцӏад гьарун, мунагьал чурун ва гӏайиб-хатӏаялда тӏасалъугьун нуж жиндаго цере чӏезаризе. 
COL.1.23	Гьедин букӏина нужеда рагӏараб Рохалил хабаралда хадубккунги нуж кьуричӏого божани, къвакӏун чӏани ва нужер хьулги къинчӏони. Жиндие хъулухъалъе дун – Павел – вукӏараб гьеб Рохалил хабар дуниялалда бижанщиналда лъазабуна.
COL.1.24	Нужее пайда букӏине гӏоло дица гӏазаб-гӏакъуба баччулеб букӏиналдаса вохун вуго дун. Иман лъуразул агьлу – гьеб ккола Масихӏил черх. Гьеб черхалъе гӏоло гӏазаб-гӏакъуба баччун буго дир черхалъ, гьесул черхалъ баччизе ккараб гӏазаб-гӏакъубаялъул хутӏараб цо бутӏа дидаго тӏаде босун бугелъул. 
COL.1.25	Иман лъуразул агьлуялъе дица хъулухъ гьабулеб буго, Аллагьас бихьизабухъе, гьелдалъун нужее Аллагьасул рагӏи тӏубанго загьирлъизе бокьун. 
COL.1.26	Кидагоги киназдасагоги бахчун букӏараб Рагӏи буго гьеб. Гьанже гьеб Рагӏи Аллагьасда цере рацӏцӏалъарал гӏадамазе загьирлъана. 
COL.1.27	Аллагьасе бокьана цогидал халкъазда гьоркьоса рацӏцӏалъарал гӏадамазе гьеб балъголъиялъул машгьурлъиги кӏодолъиги загьир гьабизе. Гьеб балъголъи ккола – нужелъ Масихӏ чӏаго вукӏин. Гьединлъидал нужеца хьул гьабе нужго машгьурлъизе рукӏиналде.
COL.1.28	Нижеца Масихӏил хӏакъалъулъ хабар халкъалда гьоркьоб тӏибитӏизабулеб буго, цӏакъ цӏодорго-гӏакъилго гьел кантӏизарулел руго, гьезие насихӏат гьабулеб буго, киналго камилаллъун ва Масихӏгун цолъараллъун Аллагьасда цере чӏезе. 
COL.1.29	Гьелъие гӏоло хӏалтӏулев вуго дун, ва дилъ багъулеб буго гьесдасан щвараб гучаб къуват.
COL.2.1	Нужееги, Лаодикеялда ругезеги, цогидал киданиги дир гьумер бихьичӏел иман лъуразеги гӏоло дун кигӏан кутакалда къеркьолев вугевали нужеда лъазе бокьун буго дие. 
COL.2.2	Гьезул ракӏал къвакӏизе, цоцазе рокьун, цолъун рукӏине, хӏакъабщиналъул гӏелму тӏубанго бичӏчӏизе, бичӏчӏун хадуб, гьелда гьезул тӏубанго ракӏчӏезеги бокьун буго дие. Гьеб мехалъ тӏубанго загьирлъула Аллагьасул балъголъи – Масихӏ! 
COL.2.3	Хӏакълъунго Масихӏилъин бугеб гӏакълу-лъаялъул балъгояб хазина.
COL.2.4	Лъикӏабилан кколеб хабар бицун, лъицаниги нуж гуккунгутӏизе абулеб буго дица гьадин. 
COL.2.5	Дун гьенив гьечӏониги, дир ракӏ нуж киназдаго цадахъ буго. Дун вохун вуго нужер гӏадлу-тадбиралдасаги Масихӏиде бугеб щулияб божи-иманалдасаги.
COL.2.6	Масихӏ Гӏиса нужерго Тӏадегӏанавлъун рикӏкӏун вугелъул, сундулъго гьесде цолъун хьваде. 
COL.2.7	Масихӏ ккола нужер минаялъул кьучӏги ва нужер гъотӏол кьибилги. Нужеда малъараб къагӏидаялъ божи-иман щулалъизабе, шукру гӏемер гьабе. 
COL.2.8	Вореха, гӏадамазул философиялъги гьодорал рагӏабазги гуккун, лъицаниги нуж къосинаризе гурин. Гьеб кинабго Масихӏидасан бачӏараб гуро, гьеб бачӏун буго гӏадамазул гӏадатал цӏуниялдасан ва тӏабигӏиял къуватазе лагълъи гьабиялдасан. 
COL.2.9	Нужеда лъан букӏа: Масихӏил чорхолъ гӏадамазе тӏубанго загьирлъана кинабго бичасулабщинаб. 
COL.2.10	Гьесде цолъарал нужее щвана хӏакъаб гӏумру гьабизе рес. Хӏакълъунго гьесухъ буго дуниял-гӏаламалъул хӏакимзабилъун ругелги ханзабилъун ругелги киналго рухӏазул кверщел. 
COL.2.11	Гьевгун цолъиялдалъун нужги лъугьана сунат гьабурал чагӏилъун. Амма гӏадамаз гьабулеб гӏадинаб сунат гуребха гьеб. Нужер чорхолъ ругел мунагьазул лагълъиялдаса Масихӏица тархъан гьари лъугьана нужее сунат гьабилъун. 
COL.2.12	Нуж лъадалъ ччун рахъи кколаан Масихӏида цадахъ хабалъ рукъиги ва гьесда цадахъ хваралъуса рахъинги. Гьев хваралъуса вахъинавурав Аллагьасул хӏалкӏолъиялда божидалха нуж. 
COL.2.13	Хварал чагӏи кколаан цере нуж, мунагьазул цӏун рукӏиндал ва нужее сунат гьабун букӏинчӏелъул. Амма Аллагьас, мунагьалги чурун, Масихӏида цадахъ нилъ чӏаголъизаруна. 
COL.2.14	Мусал къанун цӏуничӏолъиялдалъун нилъеда тӏад букӏараб тӏолабго налъиги Аллагьас тӏаса рехана. Масихӏил хъанчида тӏад хвезабуна гьес гьеб налъи. 
COL.2.15	Хӏакимзабилъун ругелги ханзабилъун ругелги рухӏазул кодоса ярагъ бахъана гьес, халкъалда цереги суризаруна ва инжитго тӏад малги чӏана.
COL.2.16	Гьединлъидал квана-гьекъеялда, моцӏ цӏилъиялда ва шамат къоялда хурхарал, гьединалго цогидалги киналалиго байрамазул къанун нужеца хвезабулеб бугилан лъицаниги гӏайиб чӏвагеян абе. 
COL.2.17	Гьел киналго нилъее рихьизарун рукӏарал къанунал кколаан хадуб бачӏине бугелъул рагӏад. Амма хадув вачӏарав Масихӏ рагӏад гуро!
COL.2.18	Рихьдаего гӏодоре риччан чӏолезги малаикзабазе лагълъи гьабулезги нужеда гӏайиб чӏвагеян абе. Жидедаги хӏикмат бихьанилан чӏун, жидерго инсанияб гӏакълу-лъаялдаса чӏухӏун, гаргадулел чагӏи руго гьел. 
COL.2.19	Масихӏидаса ратӏалъун руго гьел. Черхалда кверщел бетӏералъ гьабулеб гӏадин, Масихӏихъги буго киналъулго кверщел. Щукӏдуз лугби цолъизарун, цо черх лъугьунеб гӏадин, нилъ цолъизарун цого черх лъугьинабуна Масихӏица, Аллагьасе бокьухъе кӏудияб гӏела гьеб. 
COL.2.20	Масихӏида цадахъ хун, дуниялалъул кверщел кодосел рухӏазул лагълъиялдаса тархъанлъарал нужеца щай гьабизе кколеб дуниялалда ругезулго гӏадинаб гӏумру? 
COL.2.21	«Квер хъваге», «кванаге», «кодобе босуге» гӏадинал къанунал щай нужеца цӏунизе кколел? 
COL.2.22	Гӏадамаз ургъарал руго гьел амруги къанунги. Цо дагьаб мехалъ нилъеца пайда босулел, цинги тӏагӏун унел жалазда хурхарал руго гьел. 
COL.2.23	Кколарелъе лагълъи гьабизе тӏамиги, рихьдаего гӏодоре риччан чӏейги, черх квегъиги гӏакъилаб жойилан ккола гьезда. Амма нилъер чорхол гьаваялъ гьесизарулел мунагьазда данде рагъизе кумек гьабуларо гьелъ.
COL.3.1	Масихӏида цадахъ чӏаголъана нужги. Гьединлъидал Аллагьасул кваранаб рахъалда Масихӏ гӏодов чӏун вугел зобалазда бугелъулин нужеца пикру гьабизе кколеб. 
COL.3.2	Ракьалда бугелъул гьабичӏого, зобалазда бугелъул гьабе пикру. 
COL.3.3	Гьаб дуниялалъе нуж хвана. Масихӏил гӏумру гӏадин, нужер гӏумруги гьаб дуниялалдаса босун, жиндилъго бахчана Аллагьас. 
COL.3.4	Амма Масихӏ дуниялалъе загьирлъизе вуго. Гьев вуго нужер гӏумру – гьединлъидал гьев загьирлъаравго, гьесул машгьурлъи щвела нужееги.
COL.3.5	Гьаб дуниялалъулалщинал жал: хъахӏбалъи, хъублъи, чорхол гьава, квешал къасдал къинаре нужелъго ва гьересиаллагьлъун кколеб къарумлъиялъе лагълъиги гьабуге! 
COL.3.6	Аллагьасул ццин бахъине буго гьел гӏамалал ккурал гӏадамазда. 
COL.3.7	Гьел рехсарал гӏамалаз нуж къосинарулел рукӏараб заманаялда, нужги хьвадулаан гьездаго релълъун. 
COL.3.8	Амма гьанже нуж рикӏкӏалъизе ккола ццидадаса, гьалаглъиялдаса, квешлъиялдаса; цоцаздасан какдезеги цоцазда квешал рагӏаби абизеги бегьуларо. 
COL.3.9	Цоцазе гьереси бицунге. Басрияб ретӏел гӏодобе рехулеб гӏадин, гьанже нужеца инкар гьабизе ккола цебе нужер букӏараб гӏумруялдасаги гӏамал-хасияталдасаги. 
COL.3.10	Нужее щвана цӏияб ретӏел – цӏияб гӏумру. Нуж Рижарасда релълъинелъун ва Аллагь цӏикӏкӏун лъазелъун буго гьеб нужер гӏумру цӏилъулебго цӏилъулеб. 
COL.3.11	Гьанже чиясул батӏалъи гьечӏо – грек вукӏаниги, жугьутӏав вукӏаниги, сунат гьабурав яги гьабичӏев вукӏаниги, апараг вукӏаниги, скиф
COL.3.12	Гӏаламалда гьоркьоса Аллагьас жиндиего бокьулеб агьлулъун лъугьинабизе тӏаса рищана нуж. Гьединлъидал нужее цӏияб ретӏеллъун букӏине биччанте гӏадамаздехун бугеб гурхӏел-рахӏмуги, лъикӏлъиги, хӏеренлъи-хӏалимлъиги ва сабруги. 
COL.3.13	Нужеца цоцазда гьоркьоб сабру цӏунизе ккола ва цоцазул гӏайиб-хатӏаялда тӏасалъугьинеги ккола – Бетӏергьан нужеда тӏасалъугьана, нужги цоцазда тӏасалъугьа. 
COL.3.14	Бищунго аслияб жо – нуж цоцазе рокьизе ккола. Рокьи буго кинабгоги цолъизабулеб ва камиллъизабулеб таж. 
COL.3.15	Масихӏидалъун нужее щвараб рекъелалъ кверщел гьабизе биччай нужер ракӏазда. Аллагьас тӏаса рищун нужее кьуна гьеб – гьедин цолъун, цого черх гӏадин лъугьана нуж. Аллагьасе рецц гьабе гьелъухъ! 
COL.3.16	Масихӏил рагӏул тӏолабго хазинаги рекӏелъ цӏунун, малъе цоцазда ва цоцазе гӏакълаби кье, туркаби ва Аллагь веццарал назмаби ахӏе, ракӏ-ракӏалъго Бетӏергьанасе рецц гьабе. 
COL.3.17	Тӏадегӏанав Гӏиса Масихӏил цӏар рехсон гурони щибго гьабуге, щибго абуге. Гьесул цӏарги рехсон нилъер Эмен – Аллагьасе реццги гьабе.
COL.3.18	Руччаби росабазе мутӏигӏлъе. Гьеб буго Тӏадегӏанав Гӏисаде иман лъуразул нух. 
COL.3.19	Росабазе лъудби рокье ва гьездехун хъачӏлъуге. 
COL.3.20	Лъималаз эбел-инсул малъараб гьабе сундулъго, гьеб буго Тӏадегӏанав Гӏиса разилъулеб гӏамал. 
COL.3.21	Эбел-инсуца лъимал къварид гьаруге, гьел пашманлъизе гурин. 
COL.3.22	Лагъзал сундулъго мукӏурлъе гьаб ракьалда ругел жидерго бетӏергьабазе. Гьел ругеб бакӏалда жалго лъикӏ рихьизе гуребги, гьел гьечӏеб бакӏалдаги мукӏурлъе кидаго, ракӏ-ракӏалъго ва Тӏадегӏанасукьа хӏинкъун. 
COL.3.23	Гӏадамазе гӏоло гуреб, Тӏадегӏанав Гӏисае гӏоло гьабулеб бугеб гӏадин щибгоги ракӏ-ракӏалъго тӏубазабе. 
COL.3.24	Хӏакъикъаталда нужеца лагълъи гьабулеб буго Тӏадегӏанав Масихӏие. Жиндирго халкъалъе цӏунун бугеб хазинаялъул бутӏа шапакъатлъун кьела Тӏадегӏанас нужее нужер киналго ишазухъ. Гьеб лъай нужеда. 
COL.3.25	Нужеда лъай квешлъи гьабуразе тамихӏ букӏине бугеблъи, – квешал ишазухъ киналго гӏадамазе тамихӏ цого къагӏидаялъ гьабизе буго.
COL.4.1	Ле, лагъзадерил бетӏергьаби, нужеца нужерго лагъзадерида тӏад ритӏухъаб къагӏидаялъ кверщел гьабе гьел ратӏа гьаричӏого. Нужеда кӏочон тоге зобалазда нужерги Бетӏергьан вугевлъи.
COL.4.2	Рорчӏуда чӏа ва кидаго Аллагьасе рецц гьабун гьари-дугӏаялда рукӏа. 
COL.4.3	Нижги дугӏадулъ рехсе. Масихӏилъ бугеб балъголъиялъул бицине нижер кӏалаздаса кӏулал ричӏейилан гьаре Аллагьасда. Гьеб сабаблъунин дун туснахъалъув вугев. 
COL.4.4	Дида тӏадаб куцалда гьеб баянго бичӏчӏизабизе дие рес ккагийилан гьаре нужеца.
COL.4.5	Нужерго заман гӏадада хвеларедухъ гӏакъилго-цӏодорго гьоркьоблъи гьабе иман лъечӏезулгун. 
COL.4.6	Тӏаде цӏам щвараб кваница гӏадин гӏадамал рази гьарулеб ва баркат бугеб букӏине ккола нужер калам. Суал кьуравщинасе жаваб кьезеги лъазе ккола.
COL.4.7	Дир хӏакъалъулъ нужеда бицина дир хирияв диналъул вац ва Тӏадегӏанав Гӏисал ишалъе хъулухъ гьабулев вугев Тихикица. 
COL.4.8	Гьединаб мурад букӏунин дица гьев нужехъе витӏарав. Гьес нижер ахӏвал-хӏал нужеда бицина ва нужер ракӏбатизабила. 
COL.4.9	Гьесда цадахъ вачӏина нижее вокьулев ритӏухъав вац Онесимги. Нужер чи вуго гьев. Гьез бицина нужеда гьаниб ккарабщиналъул хӏакъалъулъ.
COL.4.10	Нужеде салам буго дида аскӏов туснахъалъув вугев Аристархилги Маркилги (гьев Марк ккола Барнабал вацгӏал, гьесул хӏакъалъулъ ругьел битӏун букӏана нужехъе, гьениве вачӏани, гьесие гьоболлъи гьабеян). 
COL.4.11	Юст абун тӏокӏцӏар бугев Гӏисалги буго нужеде салам. Аллагьасул Парччахӏлъиялъе гӏоло дида цадахъ хӏалтӏулел ругел дир кумекчагӏазда гьоркьор гьел гурони жугьутӏал гьечӏо. Кидаго дир рекӏее бигьалъи лъугьинабулел чагӏи руго гьел. 
COL.4.12	Масихӏ Гӏисае хъулухъ гьабулев чи нужерго Эпафрасилги буго нужеде салам. Нужги рехсон, кидаго Аллагьасде кӏудияб гьари-дугӏаялда вуго гьев. Нуж камиллъагиян ва Аллагь разилъулебщинабги нужехъа лъугьагиян гьарулеб буго гьес. 
COL.4.13	Лаодикеялда ва Иераполалда ругел иман лъуразеги нужееги гӏоло гьев хӏаракаталда хӏалтӏулев вукӏиналъе нугӏлъи гьабулеб буго дица. 
COL.4.14	Нужеде салам битӏулеб буго Демасица ва нижер хирияв тохтир Лукацаги. 
COL.4.15	Нижер салам бице Лаодикеялда ругел вацазда, гьединго Нимфада ва гьелъул рокъоб данделъулеб жамагӏаталда. 
COL.4.16	Нужеца цӏалун бахъараб мехалъ, гьаб кагъат битӏе Лаодикеялда ругел вацазухъе, гьезги цӏализе букӏине. Доб Лаодикеялде битӏараб кагъат нужехъе бачӏинабе, нужецаги цӏализе. 
COL.4.17	Архиппида абе Тӏадегӏанав Гӏисал тӏадкъай тӏубазабизе кколилан.
COL.4.18	Дица – Павелица – дирго квералъ хъвараб саламги битӏулеб буго нужеде. Дида рахсал ран рукӏин кӏочон тоге. Баркат лъеги нужеда!
1TH.1.1	Нилъер Эмен – Аллагьасде ва Тӏадегӏанав Гӏиса Масихӏиде иман лъуразул Фессалоникаялда бугеб агьлуялде Павелил, Силал ва Тимофейил салам буго. Баркат лъеги нужеда!
1TH.1.2	Нужеде баркат рещтӏаралъухъ Аллагьасе рецц гьабула нижеца кидаго, нижерго дугӏадулъ нужги рехсола. 
1TH.1.3	Нилъер Эмен – Аллагьасе дугӏа гьабулаго нижеда кӏочон толаро божи-иманалъ нуж захӏмат баччизе тӏамулел рукӏинги, рекӏелъ рокьигун хӏалтӏулел рукӏинги ва нилъер Тӏадегӏанав Гӏиса Масихӏиде хьул лъеялъ нужелъ сабру бижун букӏинги. 
1TH.1.4+1TH.1.5	Нижер Рохалил хабар, рагӏабаздалъун гуребги, Илагьияб Рухӏалъул хӏалкӏолъиялдалъунги нужехъе щведал ва гьеб кинабго хӏакъаб-кьучӏаб бугелъул, нижеда лъала, вацал, Аллагьасе нуж рокьулеллъиги гьес нуж тӏаса рищун рукӏинги. Нужеда лъала нужее лъикӏлъиялъе ниж гьенир кин хӏалтӏаралали. 
1TH.1.6	Нижедаса ва Тӏадегӏанасдаса мисал босун хьвадана нуж. Гӏемер гӏазаб-гӏакъуба бихьаниги, Илагьияб Рухӏалдаса рохун къабул гьабуна нужеца нижер рагӏи. 
1TH.1.7	Нужгоги мисаллъун лъугьана Македониялда ва Ахаялда ругел киналго иман лъуразе. 
1TH.1.8	Македониялда ва Ахаялда гуребги, киса-кибего нужедасан тӏибитӏана Тӏадегӏанасул хӏакъалъулъ хабар, гьединго тӏибитӏана Аллагьасде нужер иманалъул хӏакъалъулъ хабарги. Гьединлъидал нужер рахъалъ лъиданиги щибниги бицине кколаро нижеца. 
1TH.1.9	Гӏадамаз жидецаго бицуна нижеда гьениб нужеца нижее гьабураб гьоболлъиялъулги, гьересиаллагьзабазул сураталги нахъе рехун, нуж Бичасде руссиналъулги, Чӏагояв ва Хӏакъав Аллагьасе гьабулеб нужер гӏибадаталъулги, 
1TH.1.10	хваралъуса вахъинавурав гьесул Вас, къиямасеб къоялъ Аллагьасул цциналдаса нилъ хвасар гьарулев Гӏиса вачӏиналъухъ нуж ралагьун чӏун рукӏиналъулги.
1TH.2.1	Нужедаго лъала, вацал, ниж гьенире рачӏин гӏадада ккечӏеблъи. 
1TH.2.2	Гьенире рачӏиналде Филиппиялда нижее кьураб гӏазабги гьабураб инжитлъиги лъала нужеда, бугониги гьениб кутакаб дандечӏейги къинабун, нижеца иман лъурав Аллагьас нижер ракӏал къвакӏизаруна, гьесдасан бачӏараб Рохалил хабар нужееги бицине букӏине. 
1TH.2.3	Нижер рагӏабазулъ я гьереси, я хъублъи, яги рекӏкӏ гьечӏо. 
1TH.2.4	Рохалил хабар тӏибитӏизабизе мустахӏикъал гӏадамаллъун Аллагьас ниж рикӏкӏиндалин нижер рагӏаби гьединал ругел. Гӏадамал разилъи гуреб, нижер ракӏазул хӏалбихьулев Аллагь разилъи буго нижер мурад. 
1TH.2.5	Гьересияб рецц-бакъалъул рагӏабигун рачӏинчӏо ниж гьенире, ва боцӏи-рикъзиялде хъантӏиги бахчун букӏинчӏо нижер рагӏабазулъ. Гьеб нужедаги лъала, Аллагьги вуго гьелъие нугӏлъун. 
1TH.2.6	Нижеца гӏадамаздаса рецц-бакъ тӏалаб гьабичӏо – я нужедаса, яги цогидаздаса.
1TH.2.7	Масихӏил чапарзаби ругилан нужер гьодиде гьир ккезабизе бегьилаан нижеца. Амма каранда хахулеб лъимер бугей эбел гӏадин, цӏакъ хӏеренго хьвадана ниж нужеда гьоркьор. 
1TH.2.8	Нуж нижее цӏакъ рокьана! Рохалил хабар нужехъе кьей гуребги, нужее гӏоло рухӏ кьезеги разилъилаан ниж. Гьедигӏанги хиралъана нуж нижее. 
1TH.2.9	Нужеда ракӏалда батила гьениб нижеда бихьараб захӏмат-гӏакъуба: нужер лъиданиги тӏад раччун рукӏинарилан, къаси-къад чӏечӏого хӏалтӏана нижерго бетӏербахъиялъе ва нужеда Илагьияб Рохалил хабарги лъазабуна.
1TH.2.10	Нужги Аллагьги нугӏзаллъун руго иман лъурал нужедехун нижер букӏараб ракӏбацӏцӏалъиялъеги, ритӏухълъиялъеги, гӏайиб-хатӏа ккезе биччачӏолъиялъеги. 
1TH.2.11+1TH.2.12	Гьединго нужеда лъала, нуж жиндирго Парччахӏлъиялъулги машгьурлъиялъулги бутӏа босизе ахӏарав Аллагь разилъиледухъ хьвадейилан, инсуца васасда гӏадин, нужер щивасда нижеца бицараблъи, гьарараблъи, ракӏгьесизабураблъи.
1TH.2.13	Нижеца кидаго Аллагьасе рецц гьабула, нижеца нужеда Аллагьасул рагӏи бицараб мехалъ, гьелъухъ гӏенеккун, нужеца гьеб инсанасулаблъун гуреб, Аллагьасулаблъун къабул гьабидал. Гьединаб бугизеги буго гьеб. Божи-иман букӏиналъин Аллагьасул ишал нужелъ загьирлъулел. 
1TH.2.14	Аллагьасде ва Гӏиса Масихӏиде иман лъуразул Ягьудиялда ругел жамагӏатазе ккараб ккана, вацал, нужееги, Ягьудиялъул жугьутӏаз гьезие кьураб гӏадинаб гӏазаб-гӏакъуба кьуна нужееги нужерго халкъалъ. 
1TH.2.15	Жугьутӏаз чӏвана Тӏадегӏанав Гӏисаги аварагзабиги, нижги гьез нахъе гъуна. Аллагьги гьез рази гьавуларо, киналго гӏадамазда дандечӏунги руго гьел! 
1TH.2.16	Хвасарлъулеб хабар цогидал халкъазда бицине нижее квекӏен гьабуна жугьутӏаз. Гьелдалъун тӏубанго камиллъана кидаго гьез гьарурал квешлъаби! Ахирги Аллагьасул ццин бахъин рещтӏана гьезде.
1TH.2.17	Доб мехалъ нужедаса ратӏалъизе ккедал, – нижго рикӏкӏалъаниги, ракӏалда нужгун рукӏиндал, – нуж рихьизе дагьабги цӏикӏкӏун хӏаракат бахъулеб букӏана, вацал, нижеца. 
1TH.2.18	Гьединлъидал нужехъе рачӏине къачӏан рукӏана ниж, – дун Павелги чанцӏулго къачӏан вукӏана, – амма илбисалъ квалквал гьабуна нижее. 
1TH.2.19	Нилъер Тӏадегӏанав Гӏиса Масихӏ вачӏараб мехалъ, гьесда цебе, нуж гурони, щал нижее кколел нижер хьуллъунги, рохеллъунги ва рецц-бакъалъул тажлъунги? 
1TH.2.20	Нуж руго нижер чӏухӏиги рохелги!
1TH.3.1	Гьединлъидал, нужедаса ратӏалъи хӏехьезе кӏвечӏеб мехалъ, нижеца хӏукму гьабуна, нижгоги Афиниялда чӏун, 
1TH.3.2	нужехъе Тимофей витӏизе. Гьев вуго, Масихӏил хӏакъалъулъ Рохалил хабар нижеда цадахъ тӏибитӏизабун, Аллагьасе хъулухъ гьабурав нижер вац. Гьев витӏана нужер ракӏбатизабизе, иман щулалъизабизе, 
1TH.3.3	ва гьеб гӏазаб-гӏакъубаялдалъун нужер цонигияв къосунгутӏизе. Нужеда лъала гьеб гӏазаб-гӏакъуба Аллагьас нилъее бихьизабун букӏин. 
1TH.3.4	Ниж гьенир ругеб мехалъго нижеца нужеда абун букӏинчӏищ гьеб гӏазаб-гӏакъуба гьечӏого нилъ хутӏиларилан? Гьедин ккараблъиги бихьулеб буго нужеда. 
1TH.3.5	Гьединлъидалин, ратӏалъи хӏехьезе кӏвечӏого, дица нужехъе Тимофей витӏарав, нужер иман щулаго бугищали лъазе. Илбисалъ нужги къосинарун нижер кинабго хӏаракат гӏадада ккезе бегьилищ?!
1TH.3.6	Гьанже Тимофей тӏадвуссун вачӏана ва гьес лъикӏаб хабар бачӏана нужер иманалъулги рокьиялъулги хӏакъалъулъ. Гьес бицана, лъикӏалдалъун рехсон, ниж ракӏалде щвезарулел ругин нужеца ва, нуж рихьизе нижее бокьун бугеб гӏадин, ниж рихьизе нужги урхъун ругилан. 
1TH.3.7	Гьединлъидал, вацал, киналго балагьалги гӏазаб-гӏакъубаги хӏехьон ругел нижер ракӏал гӏодоре риччана, нужер иманалъул бициндал. 
1TH.3.8	Нижер чӏаголъи бараб буго кьуричӏого нуж Тӏадегӏанасда божун чӏеялда. 
1TH.3.9	Нужер рахъалъ нилъер Аллагьасе рецц гьабизе ккеларищ, гьесда церелъидал нужеца ниж рохизарурал! 
1TH.3.10	Къасиги-къадги ракӏ-ракӏалъ гьарула нижеца гьесда нужеда берчӏвазеги ва нужер иманалъулъ камурабги тӏад лъезе рес ккезабеян.
1TH.3.11	Нужехъе рачӏунеб нух нижее бацӏцӏад гьабеги нилъер Эмен – Аллагьас ва нилъер Тӏадегӏанав Гӏисаца. 
1TH.3.12	Нужеде бугеб нижер рокьиго гӏадин, Бетӏергьанас цӏикӏкӏинабеги ва гӏемерлъизабеги цоцаздехунги цогидал киналго гӏадамаздехунги нужер рокьи. 
1TH.3.13	Бетӏергьанас нужер рекӏее къвакӏи кьеги, киналго вализабигун цадахъ Тӏадегӏанав Гӏиса кӏиабизеги вачӏараб мехалда, нилъер Эмен – Аллагьасда цере рацӏцӏадаллъун ва муъминаллъун рукӏине.
1TH.4.1	Ахиралдаги, вацал, нижедасан ругьунлъараб къагӏидаялъ, гьанжелъизегӏан хьвадаралго гӏадин, гьанжеялдаса хадурги нуж Аллагь разилъиледухъ дагьалги лъикӏ хьвадейилан Тӏадегӏанав Гӏисал цӏаралдалъун гьарулеб буго нижеца нужеда. 
1TH.4.2	Нужеда лъала Тӏадегӏанав Гӏисал амруялдалъун нижеца нужеда малъарабщинаб: 
1TH.4.3	Аллагьасе бокьун буго нуж рацӏцӏадго хьвадизе, 
1TH.4.4	нужер щивав чияс чӏужуялдехун ракӏбацӏцӏалъиги намусги цӏунизе, 
1TH.4.5	Аллагь лъалареб халкъалъ гӏадин, гьаваялда нахърилълъун, хъахӏбалъи гьабунгутӏизе. 
1TH.4.6	Гьеб ишалъулъ диналъул вац гуккизе ва гьесие квешлъи гьабизе бегьуларо. Гьеб киналъухъго Аллагьас тамихӏ-жаза гьабула. Гьелъул хӏакъалъулъ нижеца нужеда гьенибги бицун букӏана ва гьеб тӏубачӏого бегьуларилан лъазабунги букӏана. 
1TH.4.7	Аллагьас нилъ тӏаса рищана, хъублъиги рехун тун, рацӏцӏадго хьвадизе. 
1TH.4.8	Гьедин хьвадиларилан чӏарав чияс инсанасдасан бачӏаралде гуро мугъ рехулеб бугеб, нужеде Илагьияб рухӏ рещтӏинабурав Аллагьасдасан бачӏаралдейин.
1TH.4.9	Нужерго диналъул вацал рокьейилан дица нужехъе хъвазе ккеларо, Аллагьас малъун нужеда лъалеб бугелъул нужго цоцазе рокьизе. 
1TH.4.10	Тӏолабго Македониялда ругел вацал рокьулелъулха нужее. Дица нужеда гьарулеб буго, вацал, дагьалги цӏикӏкӏун цоцазе рокьейилан.
1TH.4.11	Цебеги нижеца нужеда лъазабун букӏараб къагӏидаялъ, нужерго ишги гьабун, гӏодоре риччан ва нужерго квералъ бетӏербахъиги гьабун рукӏине хӏаракат бахъе. 
1TH.4.12	Гьебмехалъ цогидал гӏадамазда гьоркьобги къадру-къимат борхила нужер ва лъидениги кколареб магӏишатги букӏина.
1TH.4.13	Хваразул хӏакъалъулъги нужеда бичӏчӏизабичӏого гӏеларо, хваралъуса рахъиналде хьулго гьечӏел цогидал гӏадамалго гӏадин, нужги пашманлъунгутӏизе. 
1TH.4.14	Гӏиса хвеялда ва хваралъуса вахъиналда нилъ божулел гӏадин, нилъ божула иманалда хварал гӏадамал Аллагьас гьесда цадахъ жиндихъего рачине рукӏиналдаги. 
1TH.4.15	Гьаб нижеца нужеда малъулеб буго Тӏадегӏанасул рагӏуда рекъон: Тӏадегӏанав вачӏинегӏан чӏаго хутӏаниги, хвараздаса цере ккеларо нилъ. 
1TH.4.16	Аллагьасул буюрухъги рагӏараб, кӏудияв малаикас гьаракьги гьабураб ва Илагьияб ссурги пураб мехалъ живго Тӏадегӏанав рещтӏина. Ва Масихӏиде иман лъун хварал гӏадамал тӏоцере рахъина тӏаде. 
1TH.4.17	Цинги нилъ – чӏаго хутӏаралги гьезда цадахъ Аллагьас накӏкӏазда аскӏоре зобалазде ракӏарила Тӏадегӏанасда дандчӏвазе. Гьедин абадиялъго нилъ Тӏадегӏанасда цадахъ рукӏина. 
1TH.4.18	Гьеле гьел рагӏабаздалъун цоцазул ракӏбатизабе нужеца.
1TH.5.1	Гьеб лъугьине бугеб заманаялъулги болжалалъулги хӏакъалъулъ нужехъе хъвазе ккеларо, вацал. 
1TH.5.2	Нужедаго мухӏканго лъалелъул Тӏадегӏанасул къо тохлъукьего – сардилъ цӏогьор гӏадин бачӏунеблъи. 
1TH.5.3	Ракълида ругин ва сундулго хӏинкъиги гьечӏин гӏадамаз абулеб мехалъ, чӏужугӏаданалда тохлъукье хӏара чӏвалеб гӏадин, ракӏалдаго гьечӏого хвела гьел, ва щивниги хвасарлъиларо.
1TH.5.4	Нужни, вацал, бецӏлъуда гьечӏелъул, цӏогьор гӏадин бачӏинаро нужехъе гьеб къо. 
1TH.5.5	Нуралъ къалъ-къалъизарунги руго нуж киналго, къоялъ гвангъизарунги руго.
1TH.5.5	Нилъее я сордо гьечӏо, я бецӏлъи гьечӏо. 
1TH.5.6	Гьединлъидал, цогидал гӏадамал гӏадин, кьижиларо, рорчӏуда рукӏина, ригьун рукӏина нилъ. 
1TH.5.7	Кьижулев чи сардилъин кьижулев, мехтулев чиги сардилъин мехтулев. 
1TH.5.8	Амма къоялъ гвангъизарун ругелъул, иманалъулги рокьулги къолденги ретӏун, хвасарлъизе рукӏиналде хьулалъул такъияги лъун, ригьун рукӏине риччанте нилъ! 
1TH.5.9	Жиндирго ццин нилъеде рещтӏине гурелъул Аллагьас нилъ тӏаса рищун ругел, нилъер Тӏадегӏанав Гӏиса Масихӏидалъун нилъ хвасар гьаризелъидал. 
1TH.5.10	Гьев нилъее гӏоло хвана, жив вачӏараб мехалъ хун ратаралги чӏаго ратаралги, жиндаго релълъун чӏаго рукӏине. 
1TH.5.11	Гьединлъидал цоцазул ракӏбатизабе ва цоцазе квербакъе. Нужеца гьедин гьабулебги буго.
1TH.5.12	Нужер агьлуялъе имамлъи гьабун ва Тӏадегӏанасул рагӏул вагӏза-насихӏат гьабун захӏмат баччулеб бугезул адаб тогейилан гьарула, вацал, нужеда. 
1TH.5.13	Гьез бахъулеб бугеб хӏаракаталъухъ цӏикӏкӏун рокьизе ккола нужее гьел ва гьезул хӏурмат-хъатирги гьабизе ккола. Нужедаго гьоркьор лъикӏ рукӏа! 
1TH.5.14	Нижеца нужеда гьарулеб буго, вацал: кӏвахӏалазда рагӏи абе, хӏинкъаразул ракӏбатизабе, загӏипазда квер чӏвай, киназдехунго сабруялда рукӏа. 
1TH.5.15	Вореха, нужер цонигияс квешлъи квешлъиялдалъун бецӏизе гурин. Нужеца кидаго хӏаракат бахъе цоцазеги цогидал гӏадамазеги лъикӏлъи гьабизе. 
1TH.5.16	Кидаго рази-ракиго рукӏа. 
1TH.5.17	Кидаго гьари-дугӏаялда тӏадчӏа. 
1TH.5.18	Сундулъго Аллагьасе рецц гьабе. Аллагьасе бокьун буго, гьел амруялги тӏуразарун, Масихӏ Гӏисаде цолъараб гӏумру нужеца гьабизе.
1TH.5.19	Илагьияб Рухӏалъул цӏа свине биччаге. 
1TH.5.20	Аллагьасул илгьамги нахъчӏваге. 
1TH.5.21	Киналъулго хӏалбихье, лъикӏабги ккун чӏа. 
1TH.5.22	Кинабгоги квешлъиялдаса цӏуне нужго.
1TH.5.23	Нилъ ракълиде рачарав Аллагьас тӏубанго рацӏцӏад гьареги нуж, нужер тӏолабго чӏаголъи: рухӏги, напсги, черхги – нилъер Тӏадегӏанав Гӏиса вачӏиналде бацӏцӏадго букӏине. 
1TH.5.24	Нуж тӏаса рищарав Аллагьас гьедин гьабизеги гьабила, гьев рагӏи холарев вугелъул.
1TH.5.25	Нижги дугӏадулъ рехсе, вацал. 
1TH.5.26	Киналго вацазда, ракӏ-ракӏалъго баун, салам гьабе. 
1TH.5.27	Аллагьасул амруялдалъун дица нужеда лъазабулеб буго гьаб кагъат киналго вацазе цӏалейилан. 
1TH.5.28	Нилъер Тӏадегӏанав Гӏиса Масихӏил баркат лъеги нужеда!
2TH.1.1	Нилъер Эмен – Аллагьасде ва Тӏадегӏанав Гӏиса Масихӏиде иман лъуразул Фессалоникаялда бугеб агьлуялде салам буго Павелил, Силал ва Тимофейил рахъалдасан. 
2TH.1.2	Нилъер Эмен – Аллагьасул ва Тӏадегӏанав Гӏиса Масихӏил салам ва баркат лъеги нужеда.
2TH.1.3	Нужер иман щулалъулеб бугелъул ва нужер киназулго цоцазде рокьиги цӏикӏкӏунеб бугелъул, нужги дугӏадулъ рехсон, нижеца кидаго Аллагьасе рецц гьабула. Гьеблъидалха Аллагьасе рецц гьабизе мустахӏикъаб иш. 
2TH.1.4	Чӏухӏун бицуна нижеца иман лъуразул жамагӏатазда нужер хӏакъалъулъ. Нужее бугеб кинабго гӏазаб-гӏакъубаги захӏмалъи-къварилъиги сабру-иманалда хӏехьолеб бугилан реццула.
2TH.1.5	Гьеб киналъго бицуна Аллагьасул суд ритӏухъаб букӏинилан. Аллагьасул Парччахӏлъиялде лъугьине мустахӏикълъила нуж, гьеб сабаблъун нужее гӏазаб-гӏакъуба бугелъул. 
2TH.1.6	Нужее гӏазабги гӏакъубаги кьолеб бугезе гӏазабги гӏакъубаги кьун, Аллагьас рекъезабила гьеб. 
2TH.1.7+2TH.1.8	Гьеб хӏехьезе ккарал нужее, нижеего гӏадин, Аллагьас рахӏатги хӏалхьиги кьела. Гьеб гьедин ккела Тӏадегӏанав Гӏисаца зобалазда живго Бичасул малаикзабигун цадахъ загьирлъизавураб мехалъ ва Аллагь лъаларевщинасе ва нилъер Тӏадегӏанав Гӏисал хӏакъалъулъ Рохалил хабаралъухъ гӏенеккичӏевщинасе гьалагаб цӏадудалъун тамихӏ гьабизе гьев вачӏараб мехалъ. 
2TH.1.9	Гьезие тамихӏги буго абадияб гӏумруялдаса махӏрумлъизари. Гьезда Тӏадегӏанав вихьизе виччаларо, гьесул машгьурлъиги къудратги гьезда бихьиларо. 
2TH.1.10	Гьеб гьедин ккела Тӏадегӏанав вачӏараб къоялъ, жиндир рахъ ккураз гьев машгьурлъизеги гьавураб ва киналго иман лъураз гьесие реццги гьабураб мехалъ. Нижеца бицаралда божидал, нужни гьезда гьоркьор рукӏина.
2TH.1.11	Гьединлъидалин нижеца кидаго гьари-дугӏа гьабулеб, нилъер Аллагьас нуж тӏаса рищун ругелъул, гьелъие мустахӏикъаллъун гьарейилан, жиндирго хӏалкӏолъиялдалъун гьес нужер лъикӏалщинал къасдал тӏуразарегийилан, нужерго ишаздалъун иман камиллъизабегийилан. 
2TH.1.12	Гьедин, нилъер Аллагьасулги Тӏадегӏанав Масихӏилги баркат щун, нилъер Тӏадегӏанав Гӏисал цӏаралъул хӏурмат нужедалъун цӏикӏкӏина ва гьесдалъун нужер хӏурматги цӏикӏкӏина.
2TH.2.1	Тӏадегӏанав Гӏиса Масихӏ вачӏине вукӏиналъул ва нилъ гьесда аскӏоре данделъизе рукӏиналъул рахъ босани, дица нужеда гьарулеб буго, вацал, 
2TH.2.2	лъилниги кашпу-караматалдалъун, яги вагӏза-насихӏаталдалъун, яги нижеца битӏарабилан абулеб кагътидалъун гьениб нужехъе хабар щвани Тӏадегӏанасул къо тӏаде гӏунтӏун бугилан, нуж рихха-хочуге ва гьедигӏан бигьаго къосинеги къосунге. 
2TH.2.3	Лъицаниги кингоги гуккизе чӏоге нуж.
2TH.2.3	Гьеб къо тӏаде щвелалде гӏадамал Аллагьасда данде питнаялъе рахъина. Ракьалде вачӏина кӏудияб квешлъи гьабизе бугев ва хвалде иналъе хӏалтӏизе вугев чи. 
2TH.2.4	Гьев чи дандечӏезе вуго гӏадамаз Аллагьлъун рикӏкӏунесдеги, гьез тӏагӏат-гӏибадат гьабулебщиналдеги. Жив гьездасаги тӏадегӏанав вугилан чӏела. Хӏатта Аллагьасул Мукъадасаб рокъов гӏодов чӏун, жив Аллагь вугиланги лъазабила гьес.
2TH.2.5	Дун гьенив вугеб мехалъ гьеб киналъулго хӏакъалъулъ бицун букӏанагури дица, нужеда ракӏалда гьечӏищ гьеб? 
2TH.2.6	Гьанже нужеда лъала, гьев вачӏине мех щвезегӏан, сунца ккун чӏезавун вугевали. 
2TH.2.7	Бахча-хьван жиндирго иш гьанжего гьабулеб буго гьеб квешлъиялъ. Амма гьеб ккун чӏезабун бугев нухдаса нахъе вачинегӏан, квешлъи загьирлъиларо. 
2TH.2.8	Гьеле гьебмехалъ загьирлъила дов кӏудияб квешлъи гьабизе бугев чи. Тӏадегӏанав Гӏисаца тӏаде пун иш лъугӏизабила гьесул, Гӏиса вачӏиналъул кӏодолъиялъ хвезавила гьев. 
2TH.2.9	Вачӏун гьев чияс, илбисалъул къуваталдалъун, батӏи-батӏиял гьересиял мугӏжизаталги гӏаламаталги рихьизарила. 
2TH.2.10	Батӏи-батӏияб хӏилла-рекӏкӏалдалъун гуккила жидедаго тӏаде тамихӏ цӏалеб бугел гӏадамал. Гьедин ккела жиндалъун хвасарлъизе рукӏараб хӏакъабщинаб гьезие бокьуларелъул ва гьез гьебги нахъчӏвалелъул. 
2TH.2.11	Гьеб сабаблъунин Аллагьас гьезухъе битӏулеб гьел къосинарулеб къуват ва гьересиялда гьел божизарулел. 
2TH.2.12	Гьедин хӏакъабщиналдаги божичӏого, квешабщиналдаса лазат-кеп босаразе тамихӏ гьабила!
2TH.2.13	Тӏадегӏанасе рокьулел нуж сабаблъун ккун нижеца кидаго Аллагьасе рецц гьабула, вацал, тӏоцере хвасарлъулеллъун Аллагьас нуж тӏаса рищун ругелъул. Нуж хвасарлъила – Илагьияб Рухӏалъ нуж рацӏцӏалъизаридал ва хӏакъабщиналда божидал. 
2TH.2.14	Аллагьас нуж тӏаса рищана, нижеца бицараб Рохалил хабаралъухъ гӏенеккидал. Тӏадегӏанав Гӏиса Масихӏил машгьурлъи нужехъеги щвезейин нуж тӏаса рищарал. 
2TH.2.15	Гьединлъидал, вацал, нуж къвакӏун чӏа ва вагӏза-насихӏатаздаги кагътидаги нижеца малъараб хӏакъабщинаб кьуричӏого ккве.
2TH.2.16	Тӏадегӏанав Гӏиса Масихӏица ва жиндие нилъги рокьарав, къин гьечӏеб къвакӏиги щулияб хьулги нилъее жиндирго баркатгун кьурав нилъер Эмен – Аллагьасги 
2TH.2.17	нужер ракӏал къвакӏизареги ва лъикӏал ишазулъги рагӏабазулъги нужее квербакъаги.
2TH.3.1	Ахиралдаги, вацал, нужеца Аллагьасда гьаре Тӏадегӏанасул хӏакъалъулъ хабар хехго тӏибитӏизабизеги, нужер гьенибго гӏадин, машгьурлъуледухъ гьеб хабар гӏадамаз къабул гьабизеги нижее квербакъеян. 
2TH.3.2	Киналго гурелъул божулел ругел, – пасатал ва квешал гӏадамаздаса ниж цӏунейиланги гьаре.
2TH.3.3	Кьураб рагӏи кколев Аллагьас нужер ракӏал къвакӏизарила ва квешлъиялдаса цӏунила. 
2TH.3.4	Тӏадегӏанас нижерги ракӏчӏезабулеб буго нижеца малъарабщинаб нужеца гьабулеб букӏиналдаги хадубккун гьабизе букӏиналдаги. 
2TH.3.5	Аллагьас нужер рекӏелъе лъугьинабеги жиндирго гӏадинаб рокьиги ва Масихӏил гӏадинаб сабруги.
2TH.3.6	Тӏадегӏанав Гӏиса Масихӏил цӏаралдалъун нижеца нужеда лъазабулеб буго, вацал, кӏвахӏалалщинал ва нижеца гьениб малъарабщинабги босичӏел нужер агьлуялъул чагӏаздаса рикӏкӏад чӏайилан. 
2TH.3.7	Нужедаго лъалелъул нижедаса мисал босун хьвадизе кколеблъи. Ниж гьенир ругеб мехалъ нижер кӏвахӏаллъи бихьичӏогури нужеда. 
2TH.3.8	Чияр хинкӏ-чедалде ккун рукӏинчӏо ниж гьенир, къаси-къад чӏечӏого хӏалтӏана нужер лъиданиги раччун рукӏинарилан. 
2TH.3.9	Нужеца хьихьейилан абизе ихтияр букӏаниги, ниж гьедин хьвадана, нижедасан мисал босизе букӏине. 
2TH.3.10	Ниж гьенир ругеб мехалъ нижеца абулаангури нужеда: хӏалтӏизе бокьуларев чи кваначӏого чӏайилан. 
2TH.3.11	Нижеда рагӏидалха гьенир ругин кӏвахӏалал ва кколарелъуре раккун квалквал гьабулел цо-цо гӏадамал. 
2TH.3.12	Тӏадегӏанав Гӏиса Масихӏил вакиллъиялдалъун гьединал чагӏазда гӏайибги чӏван, нижеца лъазабулеб буго: нужерго квералъ бетӏербахъиги гьабун, гӏодоре риччан чӏайилан.
2TH.3.13	Цинги, вацал, лъикӏлъи гьабун свакаге нуж. 
2TH.3.14	Гьаб кагътида нижеца хъваралъухъ гӏенеккуларев чиясдеги кӏвар кьечӏого тоге. Живго намуслъизе, гьесулгун гьоркьоблъи гьабуге. 
2TH.3.15	Амма тушманлъи лъазабичӏого, вацасе гӏадин, бадибчӏвай гьабе гьесие.
2TH.3.16	Нилъ ракълиде рачарав Тӏадегӏанас ракълида таги нуж кидаго ва сундулъго.
2TH.3.16	Биччанте Тӏадегӏанав нужеда киназдаго цадахъ вукӏине.
2TH.3.17	Дирго квералъ хъвалеб буго: Павелил рахъалдасан салам буго нужеде. Гьадин чанго рагӏи хъвала дица щибаб кагътида, гьанибги хъвалеб буго.
2TH.3.18	Нилъер Тӏадегӏанав Гӏиса Масихӏил баркат лъеги нужеда киназдаго!
1TI.1.1	Гьаб буго Масихӏ Гӏисал чапар Павелил кагъат. Нилъ хвасар гьарурав Аллагьасе ва нилъер хьул лъолев Масихӏ Гӏисае бокьана дун чапарлъун вукӏине. Кагъат хъвалеб буго 
1TI.1.2	божи-иманалдалъун унго-унголъунги дие васлъун лъугьарав Тимофейиде.
1TI.1.2	Эмен – Аллагьасдасан ва нилъер Тӏадегӏанав Масихӏ Гӏисадасан рекъел, баркат ва гурхӏел насиблъаги дуе!
1TI.1.3	Дун Македониялде унаго дица дуда гьарана Эфесалда чӏайилан ва гӏадамал къосинарулел насихӏатал тӏокӏалъ гьаругейин абун цо-цо чагӏазда лъазабейилан, 
1TI.1.4	рукӏунарел-лъугьунарел жал рицунгейилан, анкьумумузул цӏарал рехсон заман инабугейилан. Гьеб сабаблъун гӏемер дагӏбаги ккола. Аллагьас нилъее бихьизабураб ва иманги лъун нилъеца гьабулеб бугеб ишалъе щибго пайда гьечӏо гьелъул. 
1TI.1.5	Нилъеца гьедин малъулеб буго, ракӏ-ракӏалъулаб рокьиги, бацӏцӏадаб намусги, унго-унгояб божи-иманги цӏикӏкӏине бокьун. 
1TI.1.6	Цо-цо чагӏазулъ гьеб хутӏун гьечӏо. Гьел машгъуллъун руго гӏадада ва гӏемер гаргадиялде. 
1TI.1.7	Гьезие бокьун буго Мусал Къануналъул мугӏалимзабилъун рукӏине, амма лъаларо жидеца бицунелъул хӏакъикъат ва жидедагоги бичӏчӏуларо гьедин ракӏчӏун гӏадамазда лъазабулеб бугеб жоялъул магӏна.
1TI.1.8	Нилъеда лъала Къанун лъикӏаб жо букӏин, битӏун пайда босулеб бугони. 
1TI.1.9	Лъала къанунал ритӏухъго хьвадулезе гӏоло рахъулареблъиги. Гьел рахъун руго квешал ва мутӏигӏлъуларел, пасатал ва мунагьазукьа хӏинкъуларел, Аллагь какулел ва Аллагьасдаса ратӏалъарал, эбел-эмен чӏвалел гӏадамазе; чӏвадарухъабазе, 
1TI.1.10	хъахӏбаял гӏадамазе цоцаздасан босадул лазат босулел бихьиназе, гӏадамал рикъулезе, жидерго гьаги хвезабун, гьересиго нугӏлъи гьабулезе ва битӏараб нухдаса гьетӏаралщиназе. 
1TI.1.11	Битӏараб нух ккола гьардарав Аллагьасул къудраталъул хӏакъалъулъ диде божилъи гьабураб Рохалил хабаралъул нух.
1TI.1.12	Дие къуват кьурав нилъер Тӏадегӏанав Масихӏ Гӏисае рецц! Гьес дун божизе бегьулевлъун рикӏкӏана ва жиндие хъулухъ гьабизе тӏадкъана дида – 
1TI.1.13	цебе кидаялиго жив какарасда, жив хӏакъир гьавун, хадув лъугьарасда ва жив къварид гьавурасда. Доб кинабго дица дирго лъавукълъиялдалъун ва божунгутӏиялдалъун гьабулеб букӏиндал, гурхӏана дида Аллагь. 
1TI.1.14	Нилъер Тӏадегӏанасул баркат гьарзалъана дие. Масихӏ Гӏисаде цолъидал божи-иманги рокьиги цӏикӏкӏана дир рекӏелъ.
1TI.1.15	Гьале нилъеца тӏубанго къабул гьаризе кколел хӏакъал рагӏаби: Масихӏ Гӏиса дуниялалде вачӏана мунагь-хӏакъалъул агьлу хвасар гьабизе ва гьале дунги вуго гьезда гьоркьоса бищунго кӏудияв мунагьчи. 
1TI.1.16	Аллагьасе бокьана дида – бищунго цӏикӏкӏун мунагьал гьарурав чиясда – Масихӏ Гӏисаца цӏоб лъезе. Бокьана гьесде иман лъун, цӏияб гӏумру насиблъаразе дун мисаллъун лъугьине. Гьединлъидалин Аллагь дида гурхӏарав. 
1TI.1.17	Даимаб реццги цӏарги абадияв парччахӏасе – холарев-унарев, вихьуларев ва цохӏо вугев Аллагьасе! Амин.
1TI.1.18	Тимофей, дир вас, цо кидаялиго дур хӏакъалъулъ Аллагьасдасан рещтӏарал рагӏабиги ракӏалде щун, гьадинаб тӏадкъай кьолеб буго дица дуе! Гьел рагӏабиги гӏадахъ росун вагъе, мун гӏадинав чи вагъизе кколеб куцалъ, 
1TI.1.19	божи-иманалъул ва намус бацӏцӏалъиялъул ярагъги борчун. Цо-цо гӏадамаз гӏодобе рехун буго гьеб ярагъ, ва гьезул божи-иманалъул гамаги ралъдалъ гъанкъана. 
1TI.1.20	Гьединазда гьоркьор руго Гьименейги Александрги, дица гьел рехана илбисалъул ханлъиялде, Аллагь какулеб гӏамал тезабизелъун.
1TI.2.1	Гьеле гьедин, сундасаго цебе, дица гьарулеб буго: нужеца дугӏадулъ киналго рехсе, Аллагьасда гьаре гьезда тӏасалъугьайилан, гьезде баркат рещтӏинабейилан. Дугӏадулъ Аллагьасе реццги гьабе. 
1TI.2.2	Дугӏадулъ рехсе парччахӏзабиги киналго хӏакимзабиги. Гьедин гьабуни, нилъер гӏумру букӏина гӏодобе биччараб ва ракълилаб, муъминлъиги цӏикӏкӏараб, къадру-къимат борхараб. 
1TI.2.3	Гьеб буго нилъ хвасар гьарулев Аллагьасда цебе лъикӏаб ва гьев разилъулеб иш, 
1TI.2.4	гьесие бокьун бугелъулха киналго гӏадамал хвасарлъизе ва хӏакъабщинаб лъаялде рачӏине. 
1TI.2.5+1TI.2.6	Аллагь цо вуго, Аллагьасул ва инсанияталъул гьоркьохъанги цо Инсан вуго. Гьев ккола киназулго рецӏалие живго кьурав Масихӏ Гӏиса. Гьебги ккола Аллагьас хъвараб заманалда загьирлъараб гӏаламат! 
1TI.2.7	Гьединлъидал Аллагьас дун витӏана божи-иманалъул ва хӏакъабщиналъул хӏакъалъулъ цогидал халкъазда бицине илчилъун, чапарлъун ва насихӏатчилъун. Дица гьереси бицунеб гьечӏо, дица битӏараб бицунеб буго!
1TI.2.8	Дие бокьун буго бихьиназ кидаго ва кибго гьари-дугӏаялъе кверал цере кквезе рацӏцӏадал къасдалгун, рекӏелъ ццин гьечӏого ва дагӏба-къец гьечӏого. 
1TI.2.9	Риччанте руччаби гӏадатго ретӏа-къан рукӏине, риччанте гьел берцинлъизе бацӏцӏадаб намусалъги лъикӏаб гӏамалалъги. Ботӏрол рас къачӏаялъ, меседалъ ва жавгьар-якъуталъ, чӏухӏараб ратӏлица гуро гьел берцинлъизе кколел, 
1TI.2.10	гьел берцинлъизе ккола Аллагьасе гӏибадат гьабулел руччабазда рекъолебщиналдалъун, ай лъикӏал ишаздалъун.
1TI.2.11	Йиччанте чӏужугӏадан, юцӏцӏун чӏун, тӏубараб мутӏигӏлъигун, вагӏза-насихӏаталъухъ гӏенеккизе. 
1TI.2.12	Дица чӏужугӏаданалъе изну кьоларо насихӏат гьабизе. Гьедин бихьиназда тӏад кверщел гьабизе бегьуларо гьелъ. Йицӏцӏун чӏайилан абе! 
1TI.2.13	Тӏоцеве Адам вижидалха, Хӏава цинги йижана. 
1TI.2.14	Адам гуро къосинавурав, чӏужугӏадан къосинаюна. Гьелъ Аллагьасул амру тӏубазабичӏо. 
1TI.2.15	Амма гьейги хвасарлъизе йиго лъимал гьаридал, гьайгьай, гьелъ гӏумру божи-имангун ва рокьигун, бацӏцӏадго ва цӏодорго тӏамулеб бугони.
1TI.3.1	Гьале кьучӏаб калам: бетӏерлъи гьабизе ният-къасд ккей цӏакъ лъикӏаб иш буго. 
1TI.3.2	Иман лъуразе бетӏерлъи гьабизе ккола багьана-гӏайиб чӏвазе бакӏ гьечӏого гӏумру гьабулев, цо нухалъ гурони чӏужу ячинчӏев, сабруяв, цӏодорав, гӏадлу-тадбир бугев, гьалбал хирияв, насихӏат гьабизе бажарулев чияс. 
1TI.3.3	Гьев вукӏине бегьуларо гьекъолдухъан, вагъизе бокьулев чи. Вукӏине ккола хӏеренав, питна гьабуларев, гӏарцуда хадув лъугьунарев чи. 
1TI.3.4	Вукӏине ккола рукъалъул агьлуялъе гӏадлу гьабизе кӏолев, гӏинтӏамулел ва сундулъго хӏурмат-къадру бугел лъималазул эмен. 
1TI.3.5	Жиндирго рукъалъул гӏадамазе гӏадлу гьабизе кӏоларев чиясда Аллагьасде иман лъуразул агьлуялъул тӏалаб гьабизе кӏвеладай? 
1TI.3.6	Гьев вукӏине бегьуларо цӏидасан иман лъуразда гьоркьоса чи, – гьев цӏакъго чӏухӏила, ва илбисалъе гӏадинаб гӏазабги хӏакълъила гьесие. 
1TI.3.7	Нилъер агьлуялда гъорлъ гьечӏезда гьоркьобги лъикӏаб цӏар-рецц букӏине ккола гьесие гьабулеб, гьечӏони – гӏадамаз кӏалухъ вахъила ва илбисалъул къорикье ккела.
1TI.3.8	Гьесул кумекчагӏиги рукӏине ккола къадру-къимат бугел, кьураб рагӏуе хисуларел, чагъир гӏемер гьекъоларел, хӏарамаб бечелъиялда хадур лъугьунарел, 
1TI.3.9	цебе балъгояблъун букӏун, гьанже нилъее загьирлъараб божи-иманалдаса кьуруларел ва намус бацӏцӏадал гӏадамал. 
1TI.3.10	Гьезулги цебеккунго хӏалбихьизе ккола, ва гьезул щибниги квешлъи бихьичӏони, хъулухъ гьабизе тезе бегьула.
1TI.3.11	Гьезул лъудбиги рукӏине ккола адаб-хӏурматалъе мустахӏикъал, мацӏ гьабуларел, гьекъолдуларел, сундулъго божилъи гьабизе бегьулел. 
1TI.3.12	Гьел кумекчагӏиги рукӏине ккола цо нухалъ гурони чӏужу ячинчӏел ва лъималазеги рукъалъул гӏадамазеги гӏадлу кьезе лъалел. 
1TI.3.13	Жидеца хъулухъ лъикӏ гьабулеб бугилан гӏадамазда гьоркьоб къимат борхараз хӏинкъичӏого бицине бегьула Масихӏ Гӏисаде бугеб божи-иманалъул хӏакъалъулъ.
1TI.3.14	Кватӏичӏого духъе вачӏине рес ккелилан дир хьул бугониги, хъвалел руго дица гьал насихӏатал, 
1TI.3.15	нагагь дун вачӏине кватӏани, нужеда лъан букӏине Аллагьас тӏаса бищараб агьлуялда, ай абадияв-даимав Аллагьасде иман лъуразул агьлуялда гьоркьор кин хьвада-чӏвадилелали. Гьеб ккола хӏакъабщиналъул хӏубиги сангарги. 
1TI.3.16	Лъилниги щаклъи ккезе бегьуларо нилъер божи-иманалъулъ кӏудияб балъголъи букӏиналда.
1TI.3.16	Дов вуго инсанасул чорхолъ Аллагьас жив загьир гьавурав,
1TI.3.16	Илагьияб Рухӏалъги жив ритӏухъ гьавурав,
1TI.3.16	Малаикзабаздаги жив вихьарав,
1TI.3.16	Халкъаздаги жиндир хӏакъалъулъ лъазабурав,
1TI.3.16	Дуниялалдаги жинда божарав,
1TI.3.16	Живги Аллагьасул къудраталдалъун зобалазде восун арав.
1TI.4.1	Илагьияб Рухӏалъ якъинго бицунеб буго ахираб заманаялда цо-цо гӏадамал божи-иманалдаса руссинилан. Гьел руссина гьерсал рицунел жундузде, гьел нахърилълъина шайтӏабаз малъаралда. 
1TI.4.2	Гьел къосинарила намусги яхӏги хӏатӏикь мерхьарал, ххвелал гьаризе гьунар бугел гьерсихъабаз. 
1TI.4.3	Гьез лъудби рачине гьукъула, цо-цо нигӏматал кваназе изну кьоларо – хӏакъабщиналда божулел ва гьеб лъалел гӏадамаз баркала кьун кваназе Аллагьас гьел нигӏматал рижун ругониги. 
1TI.4.4	Аллагьас бижанщинаб жо лъикӏаб буго, баркала кьун кваналеб щибго жо нахъчӏвазе бегьуларо. 
1TI.4.5	Гьеб хӏалаллъизабула Аллагьасул каламалъги нилъер дугӏаялъги.
1TI.4.6	Диналъул вацазда гьедин малъани, мун вукӏина Масихӏ Гӏисае хъулухъ гьабулев лъикӏав чилъун. Божи-иманалъул рагӏабазулги мун нахъвилълъарал лъикӏал насихӏатазулги дуе пайда бахун букӏин бихьила. 
1TI.4.7	Мун рикӏкӏад чӏа Аллагь рикӏкӏунарезул гьересиял ва херал руччабазул гӏадинал харбаздаса. Мунго ругьун гьаве хӏакъаб муъминлъиялъе. 
1TI.4.8	Черх къвакӏизабиялъул пайда цо-цо мехалъ гурони букӏунаро, муъминлъиялъул пайдайин абуни кидаго букӏуна. Гьелъул пайда букӏина дуниялалдаги ахираталдаги. 
1TI.4.9	Гьел руго нилъеца къабул гьаризе кколел хӏакъал рагӏаби. 
1TI.4.10	Гьелъие гӏололъидал нилъ гъеж гурун хӏалтӏулел ругел, къеркьолел ругел, абадияв-даимав Аллагьасде хьулги лъун. Гьес хвасар гьаруна киналго гӏадамал, хасго иман лъуралал. 
1TI.4.11	Гьаб кинабго ракӏалда чӏезабун амру гьабе ва малъе гьезда.
1TI.4.12	Гӏолохъанчи вугилан мунго гьез рикӏкӏинчӏого тезе чӏоге. Иман лъуразе мун мисаллъун вукӏа бицунеб рагӏулъги, гӏамал-хасияталъулъги, рокьиялъулъги, божи-иманалъулъги, вацӏцӏалъиялъул рахъалъги. 
1TI.4.13	Дун гьениве вачӏинегӏан Тӏухьдул цӏалиялде, вагӏзабазде ва насихӏатазде машгъуллъе. 
1TI.4.14	Аллагьасдасан рещтӏаралда рекъон, иман лъуразул агьлуялъул бутӏруз, дугӏаги гьабун, тӏад кверги лъун тӏамураб мехалъ, Аллагьасул амруялдалъун дуе насиблъараб гьунаралдаса пайда босичӏого чӏоге. 
1TI.4.15	Гьеб кинабго тӏадчӏун ва ракӏ-ракӏалъго гьабе. Цинги киназдаго бихьила дур иш цебетӏолеб букӏин. 
1TI.4.16	Дуца халккве дудаго хадубги дуца малъулелда хадубги. Гьеб ишалдаса кьурун гали тӏамуге, гьелдалъун дуца мунгоги духъ гӏенеккаралги хвасар гьарила.
1TI.5.1	Гӏумруялъ дудаса цӏикӏкӏарав чиясе хъачӏго бадибчӏвай гьабуге, инсудехун гӏадин кӏалъан малъе гьесда. Дудаса гӏолохъанал гӏадамаздаги вацазда гӏадин кӏалъай. 
1TI.5.2	Цӏикӏкӏарал руччабаздехун кӏалъай эбелалдехун гӏадин, гӏолохъаназдехун кӏалъай яцазда гӏадин, намусги вацӏцӏалъиги цӏунун.
1TI.5.3	Хӏакъикъаталдаги кумекалде хӏажатал къоролруччабазул тӏалаб-агъаз гьабе. 
1TI.5.4	Къоролалъул лъимал яги лъималазул лъимал ругони, риччанте гьел ругьунлъизе божи-иман лъидасаго цебе жидерго рукъалъул агьлуялда бихьизабизе, эбел-инсул ва кӏудабазул тӏалаб-агъаз гьабизе. Гьеб буго Аллагь разилъулеб гӏамал. 
1TI.5.5	Кумекалде хӏажалъарай ва тӏалаб гьабизе чи гьечӏого хутӏарай къоролалъ, цохӏо Аллагьасде хьул лъун, къасиги къадги дугӏа гьабун, гьесдасан кумек гьарула. 
1TI.5.6	Амма жиндиего лазаталъе гӏоло гӏумру гьабулей йигей къоролай ккола чӏаго йикӏаго хварай гӏадан.
1TI.5.7	Гьаб кинабго тӏубазабизе тӏаме дуца гьел, гьезул гӏумруялда гӏайиб чӏвангутӏизе. 
1TI.5.8	Гӏагарлъиялъул, хасго рукъалъул агьлуялъул тӏалаб-агъаз гьабуларев чи божи-иманалдаса ватӏалъула ва иман лъечӏездасаги квешлъула.
1TI.5.9	Сияхӏалде росе лъабкъого сонги барал, цо нухалъ гурони росасеги инчӏел, къоролзаби. 
1TI.5.10	Гьел рукӏине ккола лъикӏал ишаздалъун машгьурлъарал, лъималазе тарбия кьурал, гьалбал рокьулел, диналъул вацазул хӏатӏал хӏурудаса чурулел, къварилъи ккарасе кумекалъе ратарал ва лъикӏалщинал ишал жидеца гьарулел рукӏарал руччаби.
1TI.5.11	Гӏолохъанал къоролруччаби сияхӏалде росуге. Жидерго гьава бергьун Масихӏидаса рикӏкӏалъараб мехалъ, росабазе ине бокьула гьезие, 
1TI.5.12	ва гьезда тӏаде ккола росасе инарилан букӏараб къотӏи хвеялъул гӏайиб. 
1TI.5.13	Гьединго гьел ругьунлъула хӏалтӏичӏого чӏезе ва цо авалалдаса цогидалде хьвадизе. Кӏвахӏаллъарал гӏечӏого, гӏадамазда нахъасан гаргадизе ругьунлъула, чияр ишазде гьоркьоре лъугьуна, бицине рекъечӏебги бицуна. 
1TI.5.14	Гьединлъидал дица гӏолохъанал къоролруччабазе гӏакълу кьолеб буго росабазе айилан, лъимал гьарейилан, рукъалъул магӏишаталде руссайилан ва тушманзабаз квешаб цӏар чӏвазе рукӏунгейилан. 
1TI.5.15	Илбисалда нахърилълъун къосарал цо-цо къоролруччабиги ругелъулха.
1TI.5.16	Диналъул яцалъул ругони къороллъун хутӏарал гӏагарал руччаби, биччанте гьезул тӏалаб-агъаз гьелъ гьабизе. Иман лъуразул агьлуялъе бигьалъила жалго цохӏо хутӏарал къоролруччабазе кумек гьабизе.
1TI.5.17	Иман лъуразул агьлуялъул ишал тӏуразарулезе, хасго вагӏза-насихӏаталъе хӏалтӏулезе, кӏиго бутӏаялъ цӏикӏкӏун кьезе ккела мухь. 
1TI.5.18	Тӏухьдузда хъван бугелъулха: «Лал бокъунеб бугеб оцол кӏалалда таргьа баге» ва «Хӏалтӏухъан мухь кьезе мустахӏикъав вуго», – ян. 
1TI.5.19	Иман лъуразул агьлуялъул бутӏрузда тӏасан бачӏараб гӏарза гӏадахъ босуге, гьеб битӏараб букӏин кӏиго яги лъабго нугӏас чӏезабичӏони. 
1TI.5.20	Мунагь гьабулел гӏадамалин абуни, тӏолабго агьлуялда цере къватӏир чӏвазаре, гьелъухъ балагьун цогидалги хӏинкъизе.
1TI.5.21	Аллагьасда, Масихӏ Гӏисада ва тӏаса рищарал малаикзабазда цебе дица дуда лъазабулеб буго гьал насихӏатазда рекъон хьвадейилан, щивниги ватӏа гьавугейилан, лъиениги тӏокӏлъи гьабугейилан. 
1TI.5.22	Щивниги хъулухъалъе вачине тӏад квер лъезе гӏедегӏуге. Цогидал гӏадамаз мунагьалъукье кколеб иш гьабулеб бугони, мун гьелда гьоркьов гӏахьаллъуге. Мунго вацӏцӏадго цӏуне.
1TI.5.23	Жибго лъим тӏокӏаб гьекъоге дуца, дагьа-дагьаб чагъир жубай, дур чехь унтараб бугелъул ва гӏемерисеб мехалъ мун лъикӏ гьечӏого вукӏунелъул.
1TI.5.24	Цо-цо чиясул мунагьал гьанжего рихьулел руго ва Аллагьасул судалде гьесда цере-цере унел руго. Цогидаз жидерго мунагьал хадур рехъерхъулел руго. 
1TI.5.25	Гьединго лъикӏал ишалги: цоял гьанжего рихьулел руго, цогидал рихьулел гьечӏо, амма кингоги гьел лъачӏого хутӏуларо.
1TI.6.1	Лагълъиялъул кьили гьодида бугез кӏвараб хӏалалъ хӏурмат гьабизе ккола жидерго бетӏергьабазул, – Аллагьги нилъер божи-иманги гӏадамаз какунгутӏизе. 
1TI.6.2	Лагъзадерил бетӏергьабаз иман лъун бугониги, жал диналъул вацал ругилан лагъзадерица адаб рехизе бегьуларо. Дагьабги жигар бахъун хъулухъ гьабизе биччанте, гьез хъулухъ гьабулеб бугелъул иман лъурал ва Аллагьасе рокьулел гӏадамазе.
1TI.6.2	Гьаб кинабго малъизе ва гьезул рекӏелъе лъугьинабизе ккола дуца! 
1TI.6.3	Цо лъицаниги гьересинасихӏат гьабулеб бугони, нилъер Тӏадегӏанав Гӏиса Масихӏил хӏакъал рагӏабаздаса, унго-унголъун Аллагьасе гӏибадат гьабиялдаса щивниги кьурулев вугони, 
1TI.6.4	гьев ккола чӏухӏи-пахрулъиялъул цӏурав ва щибго бичӏчӏуларев чи. Жахӏдаги, кьалги, хьандейги, квешал щакдарабиги рижулеб дагӏба-рагӏиялде ва рагӏабазул магӏна сабаблъун къацандиялде бугеб хӏасраталъ унти ккезабун букӏуна гьединав чиясда. 
1TI.6.5	Гьелдалъун бижула гӏаданиб нах гьечӏел ва хӏакъабщинаб жидехъа биларал гӏадамазул нахъаса къотӏи гьечӏеб къец. Гьезда ккола божи-иман бугин жалго бечелъиялъе баккараб ицц.
1TI.6.6	Хӏакъикъаталда божи-иман кӏудияб бечелъи буго гӏицӏго жидер бугеб жоялда ракӏ разилъизе лъалел гӏадамазе. 
1TI.6.7	Нилъеца дуниялалде щибго босун бачӏунарелъулха ва гьаниса щибго цадахъ босизеги нилъеда кӏоларелъул. 
1TI.6.8	Квине квенги ретӏине ретӏелги бугони, гьелда разилъун рукӏина! 
1TI.6.9	Бечелъизе бокьарал гӏадамал къосуна, гӏемерал гӏантал ва заралиял къасдазул къорикье ккола. Гьел къасдаз гӏадамал рехула гьел гъурулел ва хвезарулел карачалабалъе. 
1TI.6.10	Киналго квешлъабазул аслу-кьучӏ ккола гӏарац бокьи. Руго гӏадамал гӏарцуда хадур лъугьунаго божи-иманалъул нухдаса тарарал ва гӏакъуба-къварилъабазул чӏораз рекӏеда ругъун лъезе биччарал.
1TI.6.11	Амма мун, Аллагьасул лагъ, гьелдаса лъуте! Дуца тӏалаб гьабе ритӏухълъи, унго-унгояб муъминлъи, божи-иман, рокьи, къуркьунгутӏи, хӏеренлъи. 
1TI.6.12	Божи-иманалъе гӏоло къеркье! Гӏемерал нугӏзабазда цебе дуца лъикӏаб къагӏидаялъ дурго божи-иманалъул бициндал, Аллагьас дуе насиблъизабуна абадияб гӏумру. Гьеб шапакъаталдаса махӏрумлъизе чӏоге! 
1TI.6.13	Щибаб жо бижарав Аллагьасе гӏоло ва Понтий Пилатида цебе лъикӏаб къагӏидаялъ божи-иманалъул бицарав Масихӏ Гӏисаеги гӏоло гьарулеб буго дуда, 
1TI.6.14	нилъер Тӏадегӏанав Гӏиса Масихӏ вачӏинегӏан ритӏухъго ва гӏайиб чӏвазе бакӏ гьечӏеб хӏалалъ тӏуразарейин Аллагьасул амруял абун. 
1TI.6.15	Цӏараб болжалалда Аллагьас гьев загьир гьавила. Цохӏо вугев Хӏакимас, парччахӏзабазулги Парччахӏас, ханзабазулги Ханас – Гьардарав Аллагьас загьир гьавила. 
1TI.6.16	Цохӏо гьесие хвел гьечӏо, гьев вуго лъиданиги гӏагарлъизе кӏолареб Нуралъулъ. Гьев лъиданиги вихьичӏо ва вихьизе ресги гьечӏо. Абадияб реццги цӏарги гьесие. Амин.
1TI.6.17	Гьаб дуниялалда бечедго ругезда лъазабе гӏамал кӏодолъугеян ва хехго тӏаса унеб бечелъиялде хьул лъогейилан. Нилъ разилъизелъун къваригӏанщинаб гьарзаго кьолев Аллагьасде хьул лъейилан абе. 
1TI.6.18	Лъикӏлъи гьабизе тӏаме гьел, риччанте лъикӏал ишаздалъун бечелъизе. Риччанте квер биччарал рукӏине, цогидазе кьезе кидаго хӏадурал рукӏине. 
1TI.6.19	Гьедин бакӏарейин абе жиндалъун унго-унгояб гӏумру насиблъулеб ва букӏинеселъул щулияб кьучӏлъун кколеб хазина.
1TI.6.20	Дуде божилъи гьабун бугебщинаб цӏуне, Тимофей, дуца. Аллагь рикӏкӏунарезул чӏандахабаралдаса ва гӏадамаз гьересиго «лъай» абун цӏар лъуралда тӏасан дагӏбадиялдаса рикӏкӏалъе. 
1TI.6.21	Гьеб лъай жиделъ бугилан чӏун, цо-цо гӏадамал божи-иманалъул нухдаса тарана.
1TI.6.21	Аллагьасул баркат лъеги нужеда!
2TI.1.1	Аллагьасе бокьун Масихӏ Гӏисал чапарлъун лъугьарав Аллагьас гӏаламалъе кьелин абун букӏараб ва гьанже Масихӏ Гӏисадалъун загьирлъараб абадияб гӏумруялъул хӏакъалъулъ Хабар бицине витӏарав Павелил рахъалдасан 
2TI.1.2	дие хирияв вас Тимофейиде.
2TI.1.2	Эмен – Аллагьасдасан ва нилъер Тӏадегӏанав Масихӏ Гӏисадасан рекъел, баркат ва гурхӏел насиблъаги дуе!
2TI.1.3	Къасиги къадги гьоркьоса къотӏичӏого дир щибаб гьари-дугӏаялъулъ мун ракӏалде щвараб мехалъ, дица рецц гьабула дир умумузго гӏадин, ракӏбацӏцӏадго жиндие хъулухъ гьабулев Аллагьасе. 
2TI.1.4	Дида ракӏалда буго дур бадисан чвахараб магӏу, ва дун урхъун вуго, мунги вихьун, ракӏ-ракӏалъго вохизе щвеялъухъ. 
2TI.1.5	Дида ракӏалде щола дур унго-унгояб божи-иман. Гьеб цебего тӏинкӏана дур кӏодо Лоидал ва дур эбел Эвникал рекӏелъе. Дир ракӏчӏола дур рекӏелъги гьеб букӏиналда.
2TI.1.6	Гьеле гьединлъидал дица дуда ракӏалде щвезабулеб буго: дица тӏад квер лъун Аллагьасдасан дулъе лъугьараб махщел-гьунаралъул цӏа боркьизабе. 
2TI.1.7	Аллагьас нилъее хӏинкъун чӏеялъул гуреб, къуваталъул, рокьул ва цӏодорлъиялъул рухӏин кьун бугеб.
2TI.1.8	Мун рекӏекълъуге нилъер Тӏадегӏанасул хӏакъалъулъ нугӏлъи гьабулеб букӏиналдасаги, гьесде иман лъей сабаблъун дун туснахъалда вукӏиналдасаги намуслъуге. Аллагьас дуеги сабру кьун бугелъул, дуцаги хӏехье Рохалил хабар сабаблъун дие бугеб гӏадинаб гӏазаб-гӏакъуба. 
2TI.1.9	Тӏасаги рищун, гьес нилъ хвасар гьаруна ва рацӏцӏалъейилан лъазабуна, нилъер ишазухъ балагьун гуреб, гьесие бокьидал ва нилъеда гурхӏидал. Масихӏ Гӏисадалъун гьеб баркат нилъее Аллагьас кьун букӏана дуниял бижилелдего. 
2TI.1.10	Гьанже гьеб загьирлъана нилъ хвасар гьарурав Масихӏ Гӏиса вачӏиналдалъун. Гьес хвел хвезабуна ва Рохалил хабар рещтӏарабго гӏаламалъе абадияб гӏумруги загьирлъизабуна.
2TI.1.11	Гьеб Рохалил хабар бицине чапарлъун, илчилъун ва мугӏалимлъун витӏана Аллагьас дун. 
2TI.1.12	Гьеб сабаблъунин дица гьадинаб гӏазаб-гӏакъуба хӏехьолеб бугеб. Амма дун гьелдаса рекӏекълъуларо. Дида лъала лъида дун божаравали ва дир ракӏчӏола диде божилъи гьабураб жо гьес Къиямасеб къо чӏезегӏан цӏунизе букӏиналда.
2TI.1.13	Дица дуда малъарал хӏакъал рагӏаби кьуричӏого ккве дуца. Риччанте гьел дуе мисаллъун рукӏине. Масихӏ Гӏисагун цолъун, божиги рокьиги цӏуне. 
2TI.1.14	Нилъелъ бугеб Илагьияб Рухӏалъул къуваталдалъун дуде божилъи гьабураб лъикӏабщинабги цӏуне.
2TI.1.15	Дуда лъала Асия вилаяталда киназго, гьездаго цадахъ Фигелицаги Гьермогеницаги, диде мугъ рехараблъи. 
2TI.1.16	Бетӏергьанасул цӏоб лъеги Онесифорил кинабго рукъалъул агьлуялда: чанги дир рекӏее хӏалхьи лъугьинабуна гьес ва дун туснахъалда вукӏиналдасаги намуслъичӏо. 
2TI.1.17	Рималде вачӏараб мехалъ, дун валагьизе хӏаракат бахъана ахирги дун ватизегӏан. 
2TI.1.18	Къиямасеб къоялъ Бетӏергьан гурхӏаги гьесда! Эфесалда гьес дие гьабунщинаб кумек лъидасаго лъикӏ лъала дуда.
2TI.2.1	Аллагьасул баркаталъул къуват-гуч гьарзаго щвезе ккола, дир вас, дуе. Гьеб нилъее щола Масихӏ Гӏисаде цолъиялдалъун. 
2TI.2.2	Цӏакъго гӏемерал нугӏзал ругеб бакӏалда дидасан дуда рагӏанщинаб жо дуца бице божизеги бегьулел, цогидазда малъизе махщелги бугел гӏадамазда. 
2TI.2.3	Масихӏ Гӏисал ритӏухъав рагъухъанас гӏадин, гӏазаб-гӏакъуба хӏехьезе хӏадурго вукӏа. 
2TI.2.4	Чабхъеналда гӏахьаллъарав рагъухъан магӏишатиял ишазде машгъуллъуларо, жив бодулъе ахӏарав цевехъан разилъизавизе хӏаракат бахъула гьес. 
2TI.2.5	Гугарухъанасеги бергьенлъиялъул гор щоларо, букӏине кколеб къагӏидаялъ гьев гугаричӏони. 
2TI.2.6	Гьединго гӏетӏ тӏун хӏалтӏарав хурухъанасеги тӏоцебе щвезе ккола хуриса бачӏаралъул бутӏа. 
2TI.2.7	Дир рагӏабазул пикру гьабе дуца. Кинабго бичӏчӏизе кумек гьабила дуе Тӏадегӏанас.
2TI.2.8	Давудил наслуялъул вас Гӏиса Масихӏ ракӏалдаса ине виччаге. Гьев хваралъуса вахъиналъул бицунеб Рохалил хабар тӏибитӏизабулеб буго дица. 
2TI.2.9	Гьеб сабаблъун гӏазаб буго дие – такъсирчиясда кинигин, рахсал ран руго. Амма Аллагьасул каламалда рахсал разе кӏоларо!
2TI.2.10	Гьединлъидал дица кинабго хӏехьолеб буго тӏаса рищаразе гӏоло – Масихӏ Гӏисаде цолъун, гьезие абадияб къудратги хвасарлъиги щвезе. 
2TI.2.11	Цӏакъ ритӏухъал рагӏаби руго:
2TI.2.11	Гьесда цадахъ нилъ хун ратани, Гьесда цадахъ чӏагоги рукӏина,
2TI.2.12	Нилъеца хӏехьолеб бугони, Гьесда цадахъ парччахӏлъиги гьабизе буго,
2TI.2.12	Нилъеца Гьесдаса инкар гьабуни, Гьесги нилъедаса инкар гьабила,
2TI.2.13	Нилъеда божизе бегьичӏониги, Гьесда божизе бегьула,
2TI.2.13	Жинцаго жиндасаго инкар гьабизе кӏоларелъул Гьесда.
2TI.2.14	Гьездаги ракӏалде щвезабе гьеб.
2TI.2.14	Аллагьасда цебе кидаго кьварун лъазабе гьезда гьодорал рагӏабазул рахъалъ дагӏба-къец гьабугейилан. Гӏенеккаразе гьелдасан, къосин гурони, пайда гьечӏо. 
2TI.2.15	Мун гӏазаб-гӏакъуба хӏехьарав чи вугелъул, кӏвараб хӏалалъ хӏаракат бахъе Аллагь разилъизавизе. Захӏматалдаса намуслъизе бакӏ гьечӏев ва хӏакъаб рагӏи гурони бицунарев хӏалтӏухъанлъун вукӏа. 
2TI.2.16	Иман гьечӏел ва гьодорал харбал рикӏкӏад гьаре. Гьез гӏадамал Аллагьасдаса цӏакъго рикӏкӏалъизарула. 
2TI.2.17	Гьересинасихӏатчагӏазул рагӏаби тӏиритӏула, чорхол цо лага хьордони, цогидал лугбуздеги гьеб бахунеб гӏадин. Гьединазда гьоркьор руго Гименейги Филетги, 
2TI.2.18	– гьел хӏакъаб нухдаса тарун руго ва гьез абулеб буго гӏалам гьанжего хваралъуса бахъун бугилан, гьелдалъун цо-цоязул божи-иман кӏалагъоркье чӏвалеб буго. 
2TI.2.19	Амма Аллагьас тӏамураб кьучӏ щулияб буго, кьуричӏого чӏун буго, «Аллагьасда жиндиралго лъала» ва «Бетӏергьанасул цӏар рехсаравщинав чи квешлъиялдаса рикӏкӏалъе!» абурал рагӏабазул мугьруги буго гьеб кьучӏалда.
2TI.2.20	Бечедаб рокъоб, гӏарац-меседалъул гуребги, цӏулал ва щагӏил цӏарагӏги букӏуна. Гьезул цояздасан щибаб къойил пайда босула, цогидал тун рукӏуна бертин-тоялъул къоялъ къватӏире рахъизе. 
2TI.2.21	Квешабщиналдаса вацӏцӏад чӏарав чи релълъуна гьединаб, цо хирияб къоялъе къачӏан бугеб цӏарагӏалда. Гьеб бацӏцӏадго хутӏула, бетӏергьанасе гьелдаса пайда бахуна ва лъикӏалщинал ишазе ярагьуна.
2TI.2.22	Гӏолохъанаб мехалда рекӏелъе лъугьунел квешал къасдаздаса рикӏкӏалъе. Ракӏбацӏцӏадго Тӏадегӏанасе тӏагӏат-гӏибадат гьабулезда цадахъ хӏаракат бахъе ритӏухълъи, божи-иман, рокьи ва рекъел нужелъго хутӏизе. 
2TI.2.23	Гӏадалаб ва жагьилаб дагӏба-рагӏиялдаса рикӏкӏалъе, дуда лъала гьелъ кьалде рачунеблъи. 
2TI.2.24	Тӏадегӏанасе хъулухъ гьабулев чиясда рекъараб гьечӏо гьелда гьоркьов гӏахьаллъизе. Гьев вукӏине ккола киназдехунго ракӏлъикӏав, малъизе бажарулев ва сабруяв чи. 
2TI.2.25	Жинде дандечӏаразеги гьес хӏеренго-хӏалимго гьабизе ккола насихӏат. Щиб лъалеб, жидеца гьабуралдаса рекӏекълъизе тӏамила Аллагьас гьел ва хӏакъабщинаб лъаялде рачина. 
2TI.2.26	Цинги гьел кантӏила, илбисалъул амруялъе мутӏигӏлъиялдалъун гьел ккун рукӏараб къорикьа рорчӏила.
2TI.3.1	Цоги дуда лъай, Къиямасеб къоялде гӏагарлъидал, захӏматаб заман бачӏине букӏин. 
2TI.3.2	Гӏадамазе цохӏо жалго рокьила, гӏарацги бокьила, жалго жидецаго реццила; гӏамал кӏодолъила, хъачӏал рагӏаби абила; эбел-инсухъ гӏенеккиларо, баркала лъаларо, иман-диналдаса ратӏалъила. 
2TI.3.3	Гьел рукӏина рекӏелъ рокьиги гурхӏелги гьечӏел, мацӏ гьабулел, пасатал, гӏасиял, лъикӏлъи рихарал, 
2TI.3.4	хиянат гьабулел, тӏасанккарал, чӏухӏарал чагӏи. Аллагь разилъизавичӏого, жидерго чурхдул разилъизарила. 
2TI.3.5	Рихьдаего Аллагьасда божулеллъун чӏела, хӏакъикъаталдайин абуни, гьез божи-иман гӏадахъ босуларо. Гьединал гӏадамаздаса рикӏкӏад чӏа мун.
2TI.3.6	Гьездаго релълъарал руго гьанже цо-цо гӏадамал. Чияр рукъзабахъе лъугьун, гьез жидеего мутӏигӏ гьарула мунагьазул гьир бакӏлъарал, батӏи-батӏиял къасдаз къосинарурал, тохал руччаби. 
2TI.3.7	Гьел руччаби кидаго цо щибалиго лъазабизейилан лъугьуна, амма киданиги хӏакъабщиналда нахъгӏунтӏуларо. 
2TI.3.8	Мусаде данде Яннесги Ямбресги чӏарал гӏадин, пасатаб пикруялъул гьел гӏадамалги хӏакъабщиналде дандечӏун руго. Гьодораб батана гьезул божи-иман. 
2TI.3.9	Амма гьезул иш битӏун ккеларо. Дол кӏиязулго гӏантлъиго гӏадин, гьезул гӏантлъиги къватӏибе загьирлъила!
2TI.3.10+2TI.3.11	Насихӏатал, хьвада-чӏвади, цебе лъураб мурад, божи-иман, сабру, рокьи ва къохӏехьей, гьединго Антиохиялда, Икониялда ва Листраялда дица хӏехьезе ккараб хадурчӏей ва гӏазаб-гӏакъуба – гьезул кинаб босун хал гьабуниги, мун кидаго дида хьолбохъ вукӏана. Гьеб кинабгоги гӏазаб-гӏакъубаялдаса Тӏадегӏанас ворчӏизавуна дун! 
2TI.3.12	Масихӏ Гӏисаде цолъун, бацӏцӏадго гӏумру гьабизе бокьаралщиназеги букӏине буго гьединаб гӏазаб-гӏакъуба. 
2TI.3.13	Амма квешлъиги хӏилла-рекӏкӏги гьабулел гӏадамал дагьабги квешалде ина. Гьезги гуккулел руго – гьелги гуккулел руго. 
2TI.3.14	Мунго чӏа дудаго малъарабги тӏубанго дур рекӏеца къабул гьабурабги ккун. Дуда лъала дур мугӏалимзаби щалали. 
2TI.3.15	Лъимерлъудасаго лъана дуда Хириял Тӏухьдул. Гьел Тӏухьдузул гӏакъиллъиялда кӏола Масихӏ Гӏисаде божи-иманалдалъун мун хвасарлъулеб куц малъизе. 
2TI.3.16	Киналго Тӏухьдул – Аллагьасул калам буго. Гьез хӏакъабщинаб малъула, тӏекъабщинаб къватӏиб чӏвазабула, гъалатӏ-хатӏа битӏизабула, ритӏухъаб гӏумруялъул хӏакъалъулъ насихӏат гьабула. Сундуего пайда буго гьезул. 
2TI.3.17	Хириял Тӏухьдуз Аллагьасе хъулухъ гьабулев чи камиллъизавула ва лъикӏал ишазе хӏажалъулебщинабги гьесие насиблъизабула.
2TI.4.1	Аллагьасда цебе ва чӏагоязеги хваразеги суд гьабизе Парччахӏлъун вачӏунев Масихӏ Гӏисада цебе дица кутакалда гьарулеб буго: 
2TI.4.2	санагӏалъи бугеб мехалъги, гьечӏеб мехалъги, Аллагьасул рагӏи гӏадамазда лъазабизе хӏаракат бахъе. Дуца гьел божизаре, гьезие бадибчӏвай гьабе, рекӏелъ сабругун малъе гьезда. Дарсал кьолаго, кидагоги сабру гьабичӏого тоге. 
2TI.4.3	Жидеда битӏараб малъулел ругел хӏехьезе кӏвечӏого, гӏадамаз рагӏизе хӏасрат бугебщинаб рагӏизелъун жидедаго сверухъе мугӏалимзабазул тӏубараб бо бакӏарулеб заман бачӏине буго. 
2TI.4.4	Хӏакъабщинаб рагӏизе бокьичӏого, маргьабазухъ гӏенеккила гьел.
2TI.4.5	Амма сундулъго дур сабру букӏине ккола. Гӏазаб-гӏакъуба хӏехье. Рохалил хабар лъазабун, дурго иш гьабе, дурго хъулухъ тӏубазабе.
2TI.4.6	Дир рахъалъ абуни, хирияб бакӏалда лъураб хъабиниса чагъир лъугӏулеб гӏадин, лъугӏун унел руго дир гӏумруялъул къоял. Къокъине заман гӏагарлъун буго. 
2TI.4.7	Дун лъикӏго гугарана, дун чӏчӏалде щвезегӏан векерана, дица божи-иман цӏунана. 
2TI.4.8	Аллагь разилъизавидал, гьанже дие къачӏан буго бергьенлъиялъул шапакъат. Къиямасеб къоялъ Тӏадегӏанас кьела дие гьеб. Гьев вуго ритӏухъав судияв. Цохӏо дие гуребги, гьев вачӏиналъухъ гӏащикъго ралагьун чӏун ругелщиназеги кьела гьес гьеб.
2TI.4.9	Дуца хӏаракат бахъе хехго дихъе вачӏине. 
2TI.4.10	Гьаб дуниялалде рокьи цӏикӏкӏун дун рехун тана Демасица ва Фессалоникаялде ана. Крескент Галатиялде ана, Тит Далматиялде ана. 
2TI.4.11	Дида аскӏов цохӏо Лука хутӏун вуго. Маркги цадахъ ваче дуца, дир хъулухъалъулъ гьес дие цӏакъ кумек гьабула. 
2TI.4.12	Тихик дица Эфесалде витӏана. 
2TI.4.13	Мун гьаниве вачӏунаго, дуца босе Троадаялда Карпил бакӏалда хутӏараб дир гӏаба, тӏахьалги росе, хасго къухьдузда хъварал.
2TI.4.14	Маххул устар Александрица гӏемераб квешлъи гьабуна дие. Гьесул ишазда рекъон жаза гьабеги Бетӏергьанас гьесие! 
2TI.4.15	Мунги гьесдаса цӏунун чӏа, нилъеца лъазабулеб бугеб Хабаралде цӏакъ гӏасиго дандечӏун вугин гьев.
2TI.4.16	Тӏоцебе дие суд гьабулеб букӏараб мехалда, кумекалъе щивниги вачӏинчӏо, киназго дун рехун тун вуго. Гьезул гӏайиблъун рикӏкӏунгеги гьеб! 
2TI.4.17	Амма Тӏадегӏанав Гӏиса дида цадахъ вукӏана. Гьес дие къуват кьуна цогидал халкъаздаги Рохалил хабар тӏубанго лъазабизе. Гъалбацӏалъул гажаздаса хвасар гьавуна гьес дун. 
2TI.4.18	Тӏадегӏанас дун кинабго квешлъиялдаса ворчӏизавила ва щибго зарал ккечӏого жиндирго Зобалазулаб Парччахӏлъиялде вачина. Гьесие абадияб рецц! Амин!
2TI.4.19	Салам бице Прискиллада ва Аквилада, гьединго Онесифорил тӏолабго рукъалъул агьлуялда. 
2TI.4.20	Эраст Коринфалда чӏун вуго. Унтун вукӏиндал, Трофим дица Милеталда тана. 
2TI.4.21	Хасел тӏаде щвелалде вачӏине хӏаракат бахъе. Дуде салам битӏулеб буго Эвбулица, Пудица, Линица, Клавдияца ва киналго диналъул вацаз. 
2TI.4.22	Тӏадегӏанас кидаго рехун тогеги мун! Аллагьасул цӏоб лъеги нужеда!
TIT.1.1	Аллагьасул лагъ ва Гӏиса Масихӏил чапар Павелица хъвалеб буго. Тӏаса рищаразулъ божи-иман щулалъизабизе ва муъминлъиялде рачунеб хӏакъаб нух гьезда бихьизабизе витӏун вукӏана дун. 
TIT.1.2	Гьеб нухдасан ун, нилъее абадияб гӏумру насиблъиялде хьул буго. Жеги замана бижилелдего Аллагьас къотӏи гьабун букӏана нилъ абадияб гӏумруялде рачине. Аллагьасул рагӏи хвезе рес гьечӏо! 
TIT.1.3	Нилъ хвасар гьарулев Аллагьас, жинцаго болжал цӏараб заманаялда гьебги загьир гьабун, дида гьелъул бицине тӏадкъана.
TIT.1.4	Божи-иманалъулъ дунгун цолъун, хӏакълъунго дие васлъун лъугьарав Тит, Эмен – Аллагьасул ва нилъ хвасар гьарурав Масихӏ Гӏисал баркатги гурхӏелги рещтӏаги дуде.
TIT.1.5	Дица мун Криталда тун вуго гьениб жеги лъугӏичӏого хутӏун букӏараб иш лъикӏ гӏуцӏизе ва дица дуда лъазабун букӏараб къагӏидаялъ щибаб шагьаралда иман лъуразул агьлуялъул бетӏерги тӏамизе. 
TIT.1.6	Гьев вукӏине ккола жинда гӏайибги чӏваларев, цохӏо гурони лъадиги ячинчӏев чи, гьесул рукӏине ккола пасалъиялъулги мутӏигӏлъунгутӏиялъулги рахъалъ кӏалухъ рахъичӏел муъминал лъимал. 
TIT.1.7	Аллагьасул ишазул тӏалаб гьабун тарав чи вугелъул, иман лъуразул агьлуялъул бетӏер вукӏине ккола жинда гӏайиб чӏваларев, чӏухӏи-пахрулъи гьечӏев, ццин бахъунарев, гьекъезе бокьуларев, вагъизе гӏедегӏуларев ва хъантӏи гьечӏев чи. 
TIT.1.8	Вукӏине ккола гьобол хирияв, лъикӏлъи бокьулев, тӏокӏал жал гьаруларев, ритӏухъав, Аллагьасда цеве вацӏцӏадав ва жиндаго квелъ базе кӏолев чи. 
TIT.1.9	Жинда малъараб ва божизе бегьулеб рагӏудаса кьуризе бегьуларо гьев. Гьес насихӏат гьабизе кколелъул бацӏцӏадаб диналъул рахъалъ ва гьелда дандечӏаралги ритӏизаризе кколелъул.
TIT.1.10	Гӏемер ругелъулха мутӏигӏлъуларел, чӏанда бицунел ва гӏадамал гуккулел чагӏи, хасго жугьутӏазул гӏадатал цӏунулезда гьоркьор. 
TIT.1.11	Гьезул кӏал къазе ккола. Жидерго инжитаб хъантӏиялъ гьез тӏубарал хъизанал, малъизе бегьуларебги малъун, руссине-сверизе гьарулел ругелъул. 
TIT.1.12	Жидерго шагӏирасги гьезул хӏакъалъулъ гьадин абун буго: «Криталъул гӏадамал – кидаго гьерсихъаби, ццидалал жанаварал, кӏвахӏалал чохьокал!» 
TIT.1.13	Хӏакъал рагӏаби руго гьел. Гьединлъидал дуца гьезие бадибчӏвай гьабе, нужер божи-иман загӏиплъизе тогеян, 
TIT.1.14	ягьудиязул маргьабаздаги божугеян ва хӏакъикъат мекъи сверизабулезухъги гӏенеккугеян.
TIT.1.15	Жалго рацӏцӏадазейин кинабгоги хӏалалаб бугеб. Амма хъубазе ва божи-иман гьечӏезе щибгоги хӏарамаб буго. Гьезул гӏакълу-пикруги яхӏ-намусги хъублъун бугелъулха. 
TIT.1.16	Жидеда Аллагь лъалилан чӏаниги, жидерго ишаздалъун гьесдаса инкар гьабулеб буго гьез. Гьел руго нахъегӏанал, мутӏигӏлъуларел ва щибниги лъикӏлъи гьабизе жидехъа бажаруларел гӏадамал.
TIT.2.1	Бацӏцӏадаб диналда рекъон насихӏат гьабе дуца. 
TIT.2.2	Херал бихьинал рукӏине ккола гӏорхъи-рахъ цӏунарал, цӏодорал, тӏокӏал жал гьаруларел, божи-иманги, рокьиги ва сабруги бугел. 
TIT.2.3	Гьединго херал руччаби рукӏине ккола вализабазул гӏадаб хьвада-чӏвадиялъул, жидеца мацӏги гьабуларел, чогърое лагълъиги гьабуларел ва лъикӏабщинабги малъулел. 
TIT.2.4+TIT.2.5	Жидерго росалги лъималги рокьейилан, тӏокӏал жалги гьаругейилан, рацӏцӏадгоги хьвадейилан, рукъалъул хӏалтӏиги гьабейилан, россабазе мутӏигӏал лъикӏал лъудбилъунги рукӏайилан гӏолохъанал руччабаздаги бичӏчӏизабизе ккола гьез, Аллагьасул калам гъоз какунгутӏизелъун. 
TIT.2.6	Гьединго гӏолохъабаздаги малъе тӏокӏал жал гьаругейилан. 
TIT.2.7	Лъикӏал ишаздалъун дуца сундулъго мисал бихьизабе, – мун вукӏине ккола къадру-къимат борхарав ва бацӏцӏадаб гӏамал-хасияталъул насихӏатчилъун. 
TIT.2.8	Каламги дур букӏине ккола кьучӏаб ва тӏад кӏалъазе бакӏ гьечӏеб, нилъер хӏакъалъулъ абизе квешаб рагӏиги батичӏого, нилъеда дандечӏаралал инжитлъулеб. 
TIT.2.9	Лагъзадерида бичӏчӏизабе жидерго бетӏергьабазе мутӏигӏлъизе ва гьел рази гьаризе кколилан, гьезул рагӏи къотӏугейилан, 
TIT.2.10	гьезие цӏогь гьабугейилан ва сундулъго лъикӏаб божилъи бихьизабейиланги, – гьелдалъун лагъзадерица берцинлъизабила нилъ хвасар гьарулев Аллагьасул малъи.
TIT.2.11	Киналго гӏадамал хвасар гьаризе Аллагьасул баркат рещтӏун бугелъулха. 
TIT.2.12	Гьелъ малъулеб буго, Аллагьасда божунгутӏиги дуниял хиралъиги нахъчӏван, гьаб гӏасруялда нилъ хьвадейин: ритӏухълъиги цӏунун, Аллагьасукьаги хӏинкъун ва тӏокӏал жалги гьаричӏого. 
TIT.2.13	Нилъ ралагьун чӏун ругелъулха Тӏадегӏанав Аллагьасул ва нилъ хвасар гьарурав Масихӏ Гӏисал къудрат рещтӏинилан хьул бугеб баркатаб къо бачӏиналъухъ. 
TIT.2.14	Квешабщиналдаса хвасарги гьарун ва рацӏцӏалъизеги гьарун, лъикӏабщиналде гъира бугеб жиндирго хасаб халкълъун нилъ лъугьинаризелъун живго рецӏалие кьуна Масихӏица. 
TIT.2.15	Дур тӏолабго ихтияралдаса пайдаги босун, гьеб кинабго бице, бичӏчӏизабе ва къосунел ругелалги чӏезаре. Гьез мунго рикӏкӏунгутӏизе биччаге.
TIT.3.1	Гьезда кидаго ракӏалде щвезабе хӏакимзабазе мутӏигӏлъизе кколилан, ракӏалде щвезабе малъараб гьабейилан, лъикӏабщинаб гьабизеги хӏадурго чӏайилан, 
TIT.3.2	лъилниги хӏакъалъулъ квешаб рагӏи абугейилан, дагӏбадугейилан, хӏалимлъейилан, киналго гӏадамаздехун хӏеренлъейилан. 
TIT.3.3	Цере нилъги рукӏиндалха гӏантал, Аллагьасде мутӏигӏлъуларел, къосинарурал, нилъерго гьаваялъеги ва батӏи-батӏиял лазатазеги лагълъи гьабулел, ццидалъги жахӏдаялъулъги къарал чагӏи; нилъее гӏадамалги рокьулароан, гӏадамазе нилъги рокьулароан. 
TIT.3.4	Амма нилъ хвасар гьарулев Аллагьасдасан лъикӏлъиги ва инсан хиралъиги загьирлъана. 
TIT.3.5	Илагьияб Рухӏалдалъун цӏидасан рижиги насиблъизабун ва цӏияб гӏумруги кьун, гьес нилъ рацӏцӏалъизариялдалъун хвасар гьаруна, нилъер ритӏухъал ишазухъ балагьун гуреб, жиндирго гурхӏелалдалъун. 
TIT.3.6	Нилъ хвасар гьарурав Гӏиса Масихӏидалъун гьеб Рухӏ Аллагьас нилъеде гьарзаго чвахизабуна. 
TIT.3.7	Масихӏил баркаталдалъун нилъ Аллагьасда цере ритӏухълъула, гьелдалъун нилъее абадияб гӏумру насиблъиялде хьулги цӏикӏкӏинабуна.
TIT.3.8	Хӏакъал рагӏаби руго гьел. Ва дие бокьун буго мун хасго гьезда тӏадчӏезе, Аллагьасде иман лъурал гӏадамалги гьелдалъун лъикӏал ишазде руссине. Гӏадамазе лъикӏлъиги пайдаги кьола гьел ишаз. 
TIT.3.9	Амма умумузул сияхӏалда тӏасан гӏантаб дагӏбаялдасаги ва Къануналъул рахъалъ къацанди-бахӏсаздасаги рикӏкӏад чӏа. Гьезул я пайда гуро, я хайир гуро. 
TIT.3.10	Рикьи ккезабугейилан кӏиго нухалъ лъазабуниги кантӏичӏев чиясдасаги ватӏалъун чӏа, 
TIT.3.11	дуда лъалелъул гьединав чи къосун вукӏин. Мунагьал гӏемерлъиялдалъун гьес жинцаго жиндиего хӏукму къотӏун буго.
TIT.3.12	Дица духъе Артема яги Тихик витӏун вачӏаравго, дида аскӏове Никополалде гӏедегӏе мун, гьениб хасел тӏамизе хӏукму гьабун бугин дица. 
TIT.3.13	Къанунчи Зенаги Аполлосги сапаралде ритӏе ва нухда гьезие къваригӏунебщинабги кье. 
TIT.3.14	Лъикӏал ишазде ругьунлъизе риччанте нилъер гӏадамал, цогидазул къварилъи бацӏцӏине ва жидерго ишазул гъотӏода пихъги бижизе.
TIT.3.15	Гьанир дида аскӏор ругелщиназулги салам буго дуде. Божи-иманги цогоял нижги рокьулел гӏадамазда салам бице. Нужеда киназдаго баркат лъеги.
PHM.1.1	Масихӏ Гӏисаде иман лъеялдалъун туснахъалъув тӏамурав Павелил ва нилъер вац Тимофейил салам буго нижер хирияв кумекчи Филемониде, 
PHM.1.2	нижер яц Апфияде, нилъер ишалъул къеркьохъан Архиппиде ва дур рокъоб данделъулеб иман лъуразул агьлуялде. 
PHM.1.3	Нилъер Эмен Аллагьасул ва Тӏадегӏанав Гӏиса Масихӏил баркатги саламги лъеги нужеда.
PHM.1.4	Аллагьасе рецц гьабун, кидаго дица мун дирго дугӏабазулъ рехсола. 
PHM.1.5	Тӏадегӏанав Гӏисаде дур божи-иманалъулги ва киналго иман лъуразде бугеб рокьиялъулги хӏакъалъулъ рагӏана дида 
PHM.1.6	Масихӏиде цолъараб гӏумруялъулъ нилъее гӏемераб лъикӏабщинаб щвана. Гьеб дуда мухӏканго бичӏчӏиялде мун нилъер божи-иман цо букӏиналъ вачагиян гьарула дица. 
PHM.1.7	Дун вохана, вац, ва цӏакъ разилъана ниж дуе рокьулел рукӏинги иман лъуразул дуца ракӏбатизабулеб букӏинги лъайдал.
PHM.1.8	Масихӏил диналъул вац вугелъул, дуца тӏубазабизе кколеб ишалъул рахъалъ дуе амру гьабизеги ихтияр буго дир. 
PHM.1.9	Амма дие мун вокьулелъул, дица – Павелица, Масихӏ Гӏисал вакилас, тӏадежоялъеги гьанже гьесие гӏоло туснахъалъув тӏамурав чияс – дуда гьарун толеб буго. 
PHM.1.10	Дир васлъун кколев Онесимил
PHM.1.11	Цебе гьесдаса дуе пайда букӏинчӏо, амма гьанже дуеги диеги пайда буго гьесдаса. 
PHM.1.12	Дица гьев тӏадвуссун духъе витӏулев вуго, гьесда хадуб дирго ракӏ бахъун унеб бугониги. 
PHM.1.13	Дун туснахъалъув вугевгӏан заманаялъ, гьев гьанив тезе бокьун букӏана Рохалил хабар тӏибитӏизабиялъул ишалъулъ, мунги хисун, гьес дие кумек гьабизе. 
PHM.1.14	Амма дур изну гьечӏого щибго гьабичӏо дица, – зулмуялдалъун гуреб, мунго разилъун, гьеб лъикӏаб иш дуца гьабизе бокьун.
PHM.1.15	Тӏубанго тӏадвуссун духъе вачӏинелъун ватила Онесим дагьабго заманаялъ дудаса ватӏалъун вукӏарав. 
PHM.1.16	Гьанже гьев гӏадатияв лагъ гуро, лагъасдасаги гӏемерго тӏадегӏанав чи вуго, хасго дие ва дагьавги цӏакъ дуеги вокьулев вац вуго. Лагълъун вугони щиб гьев, Тӏадегӏанав Масихӏида цеве дур вац вугелъул.
PHM.1.17	Цинги, дуца дун нужер агьлуялъул чилъун къабул гьавулев ватани, дун гӏадин къабул гьаве дуца гьевги. 
PHM.1.18	Гьес мун сундалъунниги къварид гьавун ватани, яги гьесда налъи бугеб батани, дида тӏад хъвай гьеб. 
PHM.1.19	Гьале дица – Павелица дирго квералъ хъвалеб буго: дица гьеб налъи бецӏила. Дур гӏумругицин дие налъилъун бугиланги абиларо дица. 
PHM.1.20	Мунги диналъул вац вугелъул, Тӏадегӏанасе гӏоло гьеб гьари тӏубазабе. Гьедин, Масихӏие гӏоло, дир ракӏ гӏодобе биччазабе.
PHM.1.21	Мун дихъ гӏенеккизе вукӏиналда ракӏчӏун хъвалеб буго дица гьаб. Дида лъала дица гьараралдасаги цӏикӏкӏун дуца гьабизе букӏин. 
PHM.1.22	Гьанже, вац, цо дие чӏезе бакӏги къачӏай гьениб. Нужер гьари-дугӏа къабул гьабун, Аллагьас дун нужехъе тӏадвуссинавизеги бегьула.
PHM.1.23	Масихӏ Гӏиса сабаблъун дида цадахъ туснахъалъув вугев Эпафрасил, 
PHM.1.24	гьединго дир кумекчагӏи Маркилги, Аристархилги, Демасилги, Лукалги салам буго дуде.
PHM.1.25	Тӏадегӏанав Масихӏ Гӏисал баркат лъеги нужер рухӏазда!
HEB.1.1	Цебе заманалда чанго нухалъ ва батӏи-батӏияб къагӏидаялъ кӏалъана Аллагь нилъер умумуздехун жиндирго аварагзабиги ритӏун. 
HEB.1.2	Гьаб дуниялалъул ахир гӏагарлъараб заманалдайин абуни, гьев нилъедехун кӏалъана жиндирго васги витӏун. Васасе щвезе буго Аллагьас бижанщинаб, гьесдалъун бижана дуниял-гӏалам. 
HEB.1.3	Васасулъ загьирлъула Аллагьасул Нур. Гӏицӏго гьев васасулъ буго Аллагь гӏадамазда вихьизавизе кӏолеб сипат-сурат. Васасул къудратаб рагӏиялъ ккун буго тӏолабго дуниял-гӏалам. Гӏадамазул мунагьалги чуризарун, Къудратав Аллагьасул кваранаб рахъалда гӏодов чӏана гьев зобалазда.
HEB.1.4	Малаикзабазулаздаса кигӏан тӏадегӏанаб цӏар Аллагьас гьесие кьураб батаниги, гьебго даражаялда малаикзабаздаса тӏадегӏанлъизавуна гьес жиндирго вас. 
HEB.1.5	Цониги малаикасда абурабищ Аллагьас:
HEB.1.5	«Мун дир Вас вуго.
HEB.1.5	Жакъа дун дур Эменлъун лъугьана», – ян?
HEB.1.5	Цониги малаикасул хӏакъалъулъ абичӏо Аллагьас:
HEB.1.5	«Дун гьасул Эменлъун лъугьина,
HEB.1.5	Гьавги дир Васлъун лъугьина», – ян.
HEB.1.6	Жиндирго тӏоцеве гьавурав Вас ракьалде витӏулеб мехалъ, гьес абуна:
HEB.1.6	«Аллагьасул киналго малаикзабаз гьасие сужда гьабизе буго», – ян.
HEB.1.7	Малаикзабазул хӏакъалъулъ абун буго:
HEB.1.7	«Аллагьас рижарал малаикзаби гьурал гӏадинал руго, гьесул рагьтӏателалги цӏадул мацӏал гӏадинал руго».
HEB.1.8	Васасул хӏакъалъулъ абун буго:
HEB.1.8	«Абадул-абадиялъго букӏина дур парччахӏлъи!»
HEB.1.8	Цогиги:
HEB.1.8	«Ритӏухъаб ханлъи гьабила, я Бетӏергьан,
HEB.1.8	дуца дурго халкъалъе.
HEB.1.9	Ритӏухълъи дуе хирияб буго,
HEB.1.9	квешлъи дуе цӏакъ рихараб буго.
HEB.1.9	Гьединлъидалин, я дир Парччахӏ,
HEB.1.9	дур Аллагьас мун тӏаса вищарав,
HEB.1.9	парччахӏлъун вукӏинеги мустахӏикълъарав.
HEB.1.9	Дур гьалмагъзабазеялдаса цӏикӏкӏараб рохелги хӏурматги насиблъана дуе».
HEB.1.10	Цоги абун буго:
HEB.1.10	«Дуца тӏоцебе ракь бижана, я Бетӏергьан,
HEB.1.10	Дуца зобалги рижана.
HEB.1.11	Гьел щущан ина, амма мун нахъе хутӏила.
HEB.1.11	Ретӏел-кун гӏадин хохон ина гьел киналго.
HEB.1.12	Тӏимугъ гӏадин гура-сурун рехила дуца гьел,
HEB.1.12	Гурде-тӏажу гӏадин, хис-хисила гьел,
HEB.1.12	Амма мун киданиги хисиларо.
HEB.1.12	Дуе ахир гьечӏо».
HEB.1.13	Аллагьас цониги малаикасда киданиги абурабищ:
HEB.1.13	«Дир кваранаб рахъалда гӏодов вукӏа,
HEB.1.13	дица дур тушбаби дур хӏатӏал лъураб бакӏалда цере чӏезаризегӏан»?
HEB.1.14	Малаикзаби щал кколел? Гьел руго Аллагьасе хъулухъалъе чӏарал ва хвасарлъи ирсалъе щолезе кумек гьабизе гьес ритӏулел рухӏал.
HEB.2.1	Гьединлъидалин нилъеда рагӏараб Аллагьасул калам щулаго кквезе кколеб, хӏакъаб нухдаса нилъго тарунгутӏизе. 
HEB.2.2	Малаикзабиги ритӏун нилъер умумузухъе Аллагьас рещтӏинабураб рагӏигицин щулияб букӏана, гьелъие мукӏурлъичӏезе яги гьелъухъ гӏенеккичӏезе ритӏухъаб тамихӏги гьабуна. 
HEB.2.3	Гьанже загьирлъараб цӏакъго кӏудияб хвасарлъиялде мугъ рехани, кинха нилъ хвасарлъилел? Тӏадегӏанас жинцаго тӏоцебе лъазабуна нилъеда гьеб хвасарлъиялъул хӏакъалъулъ, гьесухъ гӏенеккаразги бихьизабуна гьеб хӏакъаб букӏин. 
HEB.2.4	Батӏи-батӏиял мугӏжизаталги гӏаламаталги рихьизарун ва батӏи-батӏияб къагӏидаялъ Илагьияб Рухӏги жиндиего бокьухъе гӏадамазде рещтӏинабун, Аллагьас жинцагоги нугӏлъи гьабуна гьелъие.
HEB.2.5	Гьеб нилъеца бицунеб бугеб цӏияб дуниялалъул кверщел малаикзабазухъе гуро Аллагьас кьураб. 
HEB.2.6	Тӏухьдузда буго гьадин хъвараб бакӏ:
HEB.2.6	«Гӏадан щиб жо кколеб, я Аллагь,
HEB.2.6	дуца гьесул пикру гьабизе ккани?
HEB.2.6	Инсанасул тӏалаб щай дуца гьабулеб?
HEB.2.7	Малаикзабазулалдаса дагьабго гӏодобегӏанаб даража кьуна дуца инсанасе,
HEB.2.7	Цӏарги реццги насиблъизабуна дуца гьесие,
HEB.2.8	Бижанщиналъул кверщелги кьуна гьесухъе».
HEB.2.8	«Бижанщиналъул кверщел кьунин» инсанасухъейилан абулеб буго, гьесул кверщаликь гьечӏеб жо щибниги хутӏичӏеблъиги бичӏчӏулеб буго. Бугониги – бижанщиналъул кверщел гьанже инсанасухъ бихьулеб гьечӏо нилъеда.
HEB.2.9	Амма нилъеда вихьулев вуго Аллагьасул рахӏму-цӏобалдалъун нилъ киназего гӏоло хвезе дагьабго заманаялъе «малаикзабазулалдаса дагьабго гӏодобегӏанаб даража кьурав» Гӏиса. Нилъеда бихьулеб буго, жинца хӏехьараб хвел сабаблъун, гьанже гьесие «цӏарги реццги насиблъун букӏин». 
HEB.2.10	Кинабго сундуего ва жинцаго бижарав Аллагьас Гӏиса гӏазаб-гӏакъубаялдалъун камиллъизави ритӏухълъараблъи бихьана нилъеда, – гӏемерал лъималазе гьесул цӏар-реццалъул бутӏа щвана. Гӏисацалъидалин гьел хвасарлъиялде рачунел!
HEB.2.11	Гьеслъидал гӏадамал рацӏцӏалъизарулел. Жинца гӏадамал рацӏцӏалъизарулевги ва жал рацӏцӏалъизарулелги Цохӏо вугесдасан рачӏарал руго. Гьединлъидалин Гӏиса намуслъуларев гьел жиндир вацал ругин абизе. 
HEB.2.12	Гьес Аллагьасда абулеб буго:
HEB.2.12	«Дица дирго вацазул жамагӏаталда жанив мун кӏодо гьавила,
HEB.2.12	гьезул данделъиялда рецц гьабила дица дуе».
HEB.2.13	Цоги гьес абулеб буго:
HEB.2.13	«Гьесдейин дир хьул букӏинеб».
HEB.2.13	Цоги гьес абулеб буго:
HEB.2.13	«Гьале дунги дие Аллагьас кьурал лъималги».
HEB.2.14	Лъималилан гьес гӏадамазда абулеб бугелъул, гьелго гӏадинав гьанги биги чорхолъ бугев инсанлъун лъугьана Гӏисаги. Гьедин гьабуна гӏадамал хвезаризе кӏолеб илбис жиндир хвалидалъун хвезабизе бокьун. 
HEB.2.15	Гьедин Гӏисаца тархъан гьаруна гӏумруялъго хваликьа хӏинкъун рукӏарал гӏадамал. 
HEB.2.16	Малаикзабазе хӏалае гуро гьев вахъунев. Гьев хӏалае вахъуна Ибрагьим аварагасул зурияталъе.
HEB.2.17	Гьедин Гӏиса сундулъго жиндирго вацазда релълъине кколаан. Гьезда гурхӏулев ва ритӏухъав бищунго кӏудияв кашишлъун лъугьана ва, гӏадамазул мунагьал чурун, Аллагьасул амру тӏубазабуна гьес. 
HEB.2.18	Илбисалъ гьабураб хӏалбихьиялъул гӏакъуба жинцагоги хӏехьедал, гьанже Гӏисада кӏола гьелъ хӏалбихьулеб бугезе кумек гьабизе.
HEB.3.1	Дун гӏадин Аллагьас тӏаса рищарал дир вацал! Нилъер божи-иманалъе чапарлъунги бищунго кӏудияв кашишлъунги Аллагьас витӏарав Гӏисахъ ралагье! 
HEB.3.2	Аллагьасул минаялъе, Мусаго гӏадин, жив тӏаса вищарав Аллагьасе ритӏухъав вукӏана гьев. 
HEB.3.3	Жибго минаялдаса цӏикӏкӏун машгьурлъула гьеб мина гьабурав чиясул цӏар. Гьедин Мусадаса гӏемерго цӏикӏкӏун машгьурлъана Гӏиса. 
HEB.3.4	Щибаб минаялъул вукӏуна гьеб гьабурав чи. Аллагь вуго кинабгоги гьабуравлъун. 
HEB.3.5	Муса вукӏана Аллагьасул минаялда хурхарабщиналъе хилиплъуларев чи, гьес нугӏлъи гьабулаан хадусеб заманалда Аллагьасул рагӏи рещтӏине букӏиналъе. 
HEB.3.6	Масихӏ вуго Аллагьасул минаялда хурхарабщиналъул бетӏерлъуда тарав хилиплъуларев вас.
HEB.3.6	Гьеб Аллагьасул мина ккола нилъ, – нилъер хьул лъолелдаги нилъерго бахӏарчилъиялдаги ракӏчӏей бугони.
HEB.3.7	Илагьияб Рухӏалъ абулеб буго:
HEB.3.7	«Жакъа нужее Аллагьасул калам цӏалулеб бугони, 
HEB.3.8	нужерго ракӏал рицалъизе риччаге. Доба гӏицӏаб авлахъалда, дандечӏун, Аллагьасул сабруялъул хӏалбихьулеб букӏараб къоялъ нужер умумузулги ракӏал рицалъун рукӏана.
HEB.3.9	Доба гьез Дир хӏалбихьана, Дун щивали хал гьабуна, кӏикъого соналъ Дица щиб гьабурабали бихьун букӏаниги.
HEB.3.10	Гьединлъидал, гьеб наслуялда ццин бахъун, Дица абуна: Гьезул ракӏал васвасдулел руго, Дир нухдасан унел гьечӏо гьел. 
HEB.3.11	Ццин бахъун Дун гьедана гьезие рахӏаталъе Дица кьезе бугеб ракьалде гьел киданиги лъугьинарилан!»
HEB.3.12	Воре, вацал, лъицаниги рекӏелъе лъугьине биччаге квешлъиги иман гьечӏолъиги, – чӏагояв
HEB.3.13	Нужер цонигияв мунагьалъ гуккунгутӏизе ва нужер ракӏал рицалъичӏо рукӏине, жакъайилан абизе бегьулебгӏан заманаялъ щибаб къойил цоцазе насихӏат гьабе. 
HEB.3.14	Масихӏилгун гӏахьалаб ирс насиблъула нилъее киназего, доб тӏоцебе букӏараб ракӏчӏей ахиралде щвезегӏан щулалъизабуни.
HEB.3.15	Тӏухьдузда хъван буго:
HEB.3.15	«Жакъа нужеда рагӏани Аллагьасул рагӏи, нужерго ракӏал рицалъизе риччаге, – Аллагьасде дандечӏун нужер умумузул ракӏал рицалъун рукӏарал гӏадин».
HEB.3.16	Щалха дол рукӏарал, «Аллагьасул калам рагӏаниги», «дандечӏарал» гӏадамал? Мусаца Мисриялдаса къватӏире рачарал чагӏи гурищ! 
HEB.3.17	Кӏикъого соналъ Аллагьасул ццин лъида бахъун букӏараб? Мунагьал гьаридал гӏицӏаб авлахъалда жидер рукьби хутӏарал чагӏазда гурищ! 
HEB.3.18	«Гьезие рахӏаталъе Дица кьезе бугеб ракьалде гьел киданиги лъугьинарилан» Аллагь лъил рахъалъ гьедарав? Мукӏурлъуларезул рахъалъ гурищ! 
HEB.3.19	Гьеле нилъеда бихьулеб буго: иман гьечӏолъи сабаблъун кӏвечӏо гьезда доб жидее къотӏи гьабун букӏараб ракьалде рорчӏизе.
HEB.4.1	Рахӏат-хӏалхьиялде нилъ рачинилан Аллагьас кьураб рагӏи хвезе гьечӏелъул, рачӏа хӏаракат бахъилин гьеб нилъее къотӏи гьабураб рахӏат-хӏалхьиялде ворчӏуларев чи нилъеда гьоркьов цониги хутӏунгутӏизе. 
HEB.4.2	Дол цогидал гӏадамаздаго гӏадин, нилъедаги рагӏана Рохалил хабар. Амма гьеб хабар рагӏунилан дозие пайда бахинчӏо, гьеб рагӏараб мехалъ дол гьелда божичӏелъул. 
HEB.4.3	Гьелда божарал нилъее щвезе буго Аллагьас къотӏи гьабураб рахӏат-хӏалхьи. Гьадин абулеб буго гьес гьелъул хӏакъалъулъ:
HEB.4.3	«Ццин бахъун дун гьедана, гьезие рахӏат-хӏалхьиялъе дица кьезе бугеб бакӏалде гьел киданиги лъугьинарилан!»
HEB.4.3	Гьес гьедин абуна, дуниял бижараб ва гьеб бижиялъул хӏалтӏи лъугӏараб мехалдасаго жиндирго къадар киданиги хисизабун букӏинчӏониги. 
HEB.4.4	Цогидаб бакӏалдаги хъван буго анкьабилеб къоялъул хӏакъалъулъ Тӏухьдузда:
HEB.4.4	«Анкьабилеб къоялъ жиндирго хӏалтӏи лъугӏидал,
HEB.4.4	Гьес хӏалхьи гьабуна».
HEB.4.5	Амма гьелъулго хӏакъалъулъ гьес абулеб буго:
HEB.4.5	«Гьезие рахӏат-хӏалхьиялъе дица кьезе бугеб бакӏалде гьел киданиги лъугьинаро!»
HEB.4.6	Гьанже цо-цоял гьеб рахӏат-хӏалхьиялъе кьураб бакӏалде лъугьунел рукӏин хӏакъаб буго, амма бищун цебе Рохалил хабар рагӏарал дол цогидал гӏадамал гьенире лъугьинчӏо, Аллагьасде гьел мутӏигӏлъичӏелъул. 
HEB.4.7	Гьеб бихьулеб буго Аллагьас цӏидасан цоги къо чӏезабулеб букӏиналдасан. «Жакъасеб къойилан» лъун буго гьес гьелда цӏар. Гӏемерал соназдасан Давудил кӏалдир лъун, абун руго Аллагьас гьелъул хӏакъалъулъ нилъеца тӏадехун рехсарал рагӏаби:
HEB.4.7	«Жакъа нужеда рагӏани Аллагьасул рагӏи, нужерго ракӏал рицалъизе риччаге».
HEB.4.8	Нунил вас Ешуагӏица гьел рахӏат-хӏалхьи бугеб бакӏалде рачун рукӏаралани, Аллагьас гьелдаса хадуб цогиги къоялъул хӏакъалъулъ бицен гьабилароан. 
HEB.4.9	Гьединлъидал Аллагьасул халкъалъе къачӏан буго шамат къоялъул рахӏат-хӏалхьи. 
HEB.4.10	Аллагьас рахӏат-хӏалхьиялъе кьелилан къотӏи гьабураб бакӏалде лъугьуневщинав чияс, хӏалтӏи лъугӏун хадуб хӏалхьи гьабула, Аллагьас жиндирго хӏалтӏудаса хадуб хӏалхьи гьабураб гӏадин. 
HEB.4.11	Рачӏа нилъецаги хӏаракат бахъилин рахӏат-хӏалхьи бугеб бакӏалде лъугьине, – дол гӏадамазулго гӏадинаб мутӏигӏлъунгутӏиялъ къосинарунгутӏизе.
HEB.4.12	Аллагьасул рагӏулъ чӏаголъиги буго, жигарчилъиги буго. Кӏибалаб ханжаралдасаги бегӏераб буго гьеб. Напсги рухӏги цоцаздаса батӏалъулеб бакӏалде, щукӏдулги рукьбиги цолъулеб бакӏалде щвезегӏан, гъваридго гъорлъе къан уна гьеб. Аллагьасул рагӏиялъ суд гьабула инсанасул рекӏел къасдазе ва ниятазе. 
HEB.4.13	Нилъеца жинда цебе жаваб кьезе кколев Аллагьасдаса бахчизе кӏоларо гьес бижараб цониги жоялда. Кинабго гьесда цебе буго, гьесул берзукь буго.
HEB.4.14	Рачӏа нилъеца Гӏисал хӏакъалъулъ гьабулеб калам щулаго кквезин. Нилъер вугелъул Аллагьасул вас Гӏиса – зобалазде восун арав бищунго кӏудияв кашиш. 
HEB.4.15	Нилъер загӏиплъи бичӏчӏуларев бищунго кӏудияв кашиш гуро гьев. Нилъецаго гӏадин илбисалъул хӏалбихьи хӏехьезе ккана гьес, амма мунагь-хатӏа лъугьинчӏо гьесдасан. 
HEB.4.16	Таваккалго гӏагарлъилин баркат рещтӏинабулев Аллагьасул тахалде, – хӏажатаб мехалда гьес нилъеда баркатги цӏобги лъезе.
HEB.5.1	Щивав бищунго кӏудияв кашиш гӏадамазда гьоркьоса вищула, Аллагьасда цеве гьезул вакиллъун вукӏине, гьезул мунагьал чуриялъе къурбаналги сайигъаталги гьаризе. 
HEB.5.2	Инсан вугелъул, гьесулъ загӏиплъи камуларо, гьесда ричӏчӏула жагьилалги къосун ккаралги. 
HEB.5.3	Гьединлъидал гьесда тӏадаб буго халкъалъул мунагьазе гӏоло гуребги, жиндирго мунагьазе гӏологи къурбан гьабизе. 
HEB.5.4	Живго лъикӏав лъугьун бищунго кӏудияв кашишлъун вахъунаро щивниги, – Гьарун гӏадин, Аллагьас тӏаса вищарав чи гурони.
HEB.5.5	Гьединго живго лъикӏав лъугьун гуро Масихӏги бищунго кӏудияв кашишлъун вахъун машгьурлъарав.
HEB.5.5	«Мун дир Вас вуго.
HEB.5.5	Жакъа дун дур Эменлъун лъугьана», – ян гьесда абурав Аллагьасин гьев тарав.
HEB.5.6	Цогидаб бакӏалда гьес абулеб буго:
HEB.5.6	«Мун вуго абадул-абадиялъего кашиш,
HEB.5.6	Мелкицедекги кашишлъун вукӏарав гӏадин».
HEB.5.7	Гьаб ракьалда гӏумру гьабун вукӏараб мехалда, Гӏисаца дугӏаби гьаруна ва гьев гӏек-гӏекун гӏодана жив хвалдаса хвасар гьавизе кӏолев Аллагьасда цеве чӏун. Аллагьасе мутӏигӏав вукӏиндал, гьесул дугӏа къабул гьабуна. 
HEB.5.8	Аллагьасул Вас вукӏаниги, гӏазаб-гӏакъуба хӏехьон, мутӏигӏлъизе ругьунлъана гьев. 
HEB.5.9	Камиллъараб мехалда гьев лъугьана жиндихъ гӏенеккаразе насиблъулеб абадияб хвасарлъиялъул иццлъун. 
HEB.5.10	Аллагьас гьев тӏамуна бищунго кӏудияв кашишлъун, Мелкицедекги кашишлъун вукӏарав гӏадин.
HEB.5.11	Гьелъул хӏакъалъулъ бицине жо гӏемер буго нижер, амма бичӏчӏизабизе захӏмалъила, бичӏчӏизе нуж хӏинцал ругелъул. 
HEB.5.12	Гьанжени нужго рукӏине кколаан мугӏалимзабилъун, амма, цебего гӏадин, нужее къваригӏунев вуго Аллагьасул рагӏиялъул аслу-кьучӏ цӏидасан бичӏчӏизабулев чи. Къвакӏараб квен кваназе кӏолеб гьечӏо нужеда, рахьги гьекъон чӏолел руго. 
HEB.5.13	Рахь гьекъон чӏолев чи лъимералда релълъуна, битӏарабги тӏекъабги батӏа гьабизе лъаларо гьесда. 
HEB.5.14	Къвакӏараб квен данде ккола балугълъи-камиллъи щваразе, бихьун-лъан лъикӏабги квешабги батӏа бахъизе кӏолезе.
HEB.6.1	Масихӏил хӏакъалъулъ рагӏул тӏоцересел дарсалги нахъа тун, рачӏа нилъ церехун инин балугълъи-камиллъи щваразул гӏелмуялде. Цӏидасан кьучӏ тӏамун щай нилъее? Цӏидасан бицинарин тавбуялъулги, хвалде рачунел ишал рехун теялъулги, Аллагьасда божиялъулги, 
HEB.6.2	лъадалъ ччун рахъиялъулги, дугӏаги гьабун тӏад квер лъеялъулги, хваралъуса рахъиналъулги, Аллагьас абадиялъего гьабураб хӏукмуялъулги. 
HEB.6.3	Бичас биччани, нилъ церехун ина!
HEB.6.4	Божи-иманалдаса ратӏалъун ругел чагӏи тавбуялде рачине кӏолелищ? Цере гьел рукӏана Аллагьасул Нуралъулъ, гьезие щвана зобалазул сайигъат ва, цогидазего гӏадин, Илагьияб Рухӏалдасан гьунарги щвана. 
HEB.6.5	Хӏалбихьун лъана гьезда Аллагьасул рагӏиялъул лъикӏлъи, лъана тӏаде щвезе бугеб Аллагьасул Парччахӏлъиялъул къуват-гуч. 
HEB.6.6	Кин гьел ритӏун ккезарилел, божи-иманалдаса ратӏалъун ругони? Гьез цӏидасан хъанчида валев вуго, инжит-хӏакъир гьавулев вуго Аллагьасул Вас!
HEB.6.7	Ризго рарал цӏадазул регьел гъорлъ цӏикӏкӏараб ракьалъ лъикӏаб бачӏин кьола хурухъабазе. Гьединаб ракьалда Аллагьасул баркат лъола. 
HEB.6.8	Амма гьеб ракьалда заз-хъарахъ гурони бижулеб гьечӏони, гьелдаса пайда бахунаро, Аллагьасул нагӏана насиблъиялъул хӏинкъи букӏуна гьелъие. Ахирги цӏа гъун бухӏула гьединаб ракьалда бижарабщинаб.
HEB.6.9	Амма нижеца гьедин абулеб бугониги, дир хириял вацал, нижер ракӏчӏола нуж гьединал чагӏи ратиларин, нужеда дагьабги цӏикӏкӏараб баркат лъелин ва гьелъ нужги хвасар гьарилин. 
HEB.6.10	Аллагь ритӏухъав вуго. Иман лъурал вацазул нужеца цебего гӏадин гьанжеги тӏалаб гьабулеб буго. Гьеб жив вокьун нужеца гьабулеб бугеб иш кӏочон толаро Аллагьасда. 
HEB.6.11	Нижее бокьун буго нужер щивав чиясул хӏаракатги тавакалги ахиралде щвезегӏан чучлъунгутӏизе, Аллагьасде лъураб хьулги тӏубазе. 
HEB.6.12	Нуж кӏвахӏаллъуге. Божи-иманги сабруги бугелъул, Аллагьас къотӏи гьабураб жо жидее щолел гӏадамаздаса мисал босе.
HEB.6.13	Ибрагьим аварагасе къотӏи гьабулеб мехалъ, цӏар рехсон гьедизе жиндаса тӏадегӏанав вукӏунарелъул, жиндирго цӏаралдалъун гьедана Аллагь. 
HEB.6.14	Гьес абуна: «Дица дуде баркат рещтӏинабила! Дица дуе наслаби кьела». 
HEB.6.15	Цинги, сабру гьабун чӏедал, Ибрагьимие щвана жиндие къотӏи гьабураб жо. 
HEB.6.16	Гӏадамал гьедула жидедаса гӏемерго тӏадегӏанаб жо рехсон. Гьедин, гьа гьедун лъугӏизабула кинабгоги дагӏба-къец. 
HEB.6.17	Жиндир ният-къасдалдаса киданиги къуркьунгутӏи-кьурунгутӏи жидее къотӏи гьабурал гӏадамазда бихьизабизе бокьараб мехалъ, жинцаго кьураб рагӏи щулалъизе гьаги гьедана Аллагьас.
HEB.6.18	Аллагьасул гьереси букӏунарелъул, киданиги хисулареб кӏиго жо буго – кьураб рагӏиги гьаги. Гьединлъидал кӏанцӏизе бакӏ Аллагьасда аскӏоб батарал нилъер ракӏчӏей цӏикӏкӏана хьул лъураб щвезе букӏиналда. 
HEB.6.19	Гьеб хьул нилъер рекӏее буго щулияб ва кьури гьечӏеб хӏубилъун. Нилъер хьул лъолев Гӏиса Мукъадасаб Бакӏалъул пардав бахун жанивехун лъугьуна. 
HEB.6.20	Нилъее гӏоло Гӏиса нилъедаса цеве гьениве жаниве лъугьана ва абадул-абадиялъего кашишлъунги лъугьана, Мелкицедекги кашишлъун вукӏарав гӏадин.
HEB.7.1	Гьев Мелкицедек вукӏана Салам улкаялъул парччахӏлъунги Тӏадегӏанав Аллагьасул кашишлъунги. Ункъо парччахӏасда тӏад бергьенлъиги босун, рагъдаса тӏадвуссун вачӏунев вукӏарав Ибрагьим аварагасда дандчӏвай гьабуна Мелкицедекица ва дуда баркат лъегиян абуна. 
HEB.7.2	Цинги Ибрагьимица гьесие кьуна жиндир кинабго давлаялъул анцӏил бутӏа.
HEB.7.2	Цо бугони, Мелкицедек абураб цӏаралъухъ балагьунги гьев ккола «ритӏухъав парччахӏ». Кӏиабизе бугони, гьев вукӏана Салам улкаялъул парччахӏ, ай «ракълил улкаялъул парччахӏ». 
HEB.7.3	Гьесул я эмен вукӏинчӏо, я эбел йикӏинчӏо, я умумузул силсила гьечӏо. Гьесул гӏумруялъул я авал гьечӏо, я ахир гьечӏо, – Аллагьасул васго гӏадин, гьевги ккола абадул-абадиялъего кашиш.
HEB.7.4	Бихьулищ кигӏан тӏадегӏанав чи гьев вукӏаравали! Нилъер зурияталъулго эменлъун кколев машгьурав Ибрагьимица гьесие кьуна рагъда жиндиего щвараб давлаялъул анцӏил бутӏа. 
HEB.7.5	Кашишзабилъун лъугьунел Левийил наслуялъул гӏадамазе Къануналъул амру буго халкъалъухъа, ай диналъул вацазухъа, анцӏил бутӏа босеян, гьел вацал Ибрагьимил зурияталъул ругониги. 
HEB.7.6	Дов Мелкицедек Левийил наслуялъул вукӏинчӏониги, гьес Ибрагьимихъа (Аллагьас рагӏи кьурав чиясухъа!) анцӏил бутӏа босана ва дуда баркат лъегиян абуна. 
HEB.7.7	Тӏадегӏанасдасан гӏодовегӏанасе баркат щолеблъиялда щаклъизе бегьуларо. 
HEB.7.8	Анцӏил бутӏа бакӏарулел кашишзаби ккола холел-унел гӏадамал, амма анцӏил бутӏа босарав Мелкицедекил хӏакъалъулъ Тӏухьдузда хъван буго гьев чӏаго вугилан. 
HEB.7.9	Абизе бегьула Ибрагьимица анцӏил бутӏа кьолеб мехалда, жиндир наслуялъ анцӏил бутӏа бакӏарулев Левийица жинцагоги кьун батилин гьебилан. 
HEB.7.10	Щайин абуни, дов Мелкицедек Ибрагьимида дандчӏвараб мехалда жеги гьавун вукӏинчӏо Левий. Жиндир наслуялъул эмен Ибрагьимил чорхолъ вукӏанин гьевилан абизе бегьула.
HEB.7.11	Къануналъ рихьизарурал ишал Исраилил халкъалда гьоркьор тӏуразарулел кашишзаби рукӏана Левийил наслуялъул гӏадамал. Гьел кашишзабаздалъун камиллъи щолеб букӏарабани, цогидав кашиш, ай Гьарунил наслуялъул гурев, Мелкицедек гӏадинав кашиш къваригӏинароан. 
HEB.7.12	Кашишлъи хисулеб бугони, Къанунги хисизабизе ккола. 
HEB.7.13	Нижеца бицунеб бугев Тӏадегӏанав Гӏиса цогидаб наслуялъул – къурбан хъолеб бакӏалде ун кашишлъи гьабичӏел гӏадамазул наслуялъул вукӏана. 
HEB.7.14	Нилъеда лъикӏ лъала нилъер Тӏадегӏанав Гӏиса Ягьудал наслуялдаса вукӏаравлъи. Кашишзабазул бицунаго, Мусаца гьеб наслу рехсон гьечӏо.
HEB.7.15	Гьеб иш дагьабги баянлъула Мелкицедекида релълъарав цӏияв кашиш вачӏун вукӏин нилъеда бичӏчӏулеб бугони. 
HEB.7.16	Къануналда рекъон кашиш цо наслуялъул вукӏине ккола, амма Къануналъ малъухъе гуро Гӏиса кашишлъун тӏамурав. Гьев кашишлъун тӏамуна гьесулъ бугеб абадияб гӏумруялъул къудраталдалъун. 
HEB.7.17	Гьесул хӏакъалъулъ абун буго:
HEB.7.17	«Мун вуго абадул-абадиялъего кашиш,
HEB.7.17	Мелкицедекги кашишлъун вукӏарав гӏадин».
HEB.7.18	Цо рахъ босани, Къануналъул цебе букӏараб амру добегӏан толеб буго гьеб загӏипабги пайда гьечӏебги бугелъул. 
HEB.7.19	Къануналъ щибниги камиллъизабичӏелъулха! Цогидаб рахъ босани, нилъее рес кколеб буго Аллагьасде гӏагарлъизарулеб лъикӏаб жоялде хьул лъезе.
HEB.7.20	Гьа гьедичӏого тӏубачӏо гьеб иш. Цере кашишзабилъун лъугьаразе гьеб хъулухъ щвана гьаги гьедичӏого, 
HEB.7.21	амма Гӏиса кашишлъун лъугьана, Аллагьас гьесда гьадин абураб мехалда гьедараб гьаялдалъун:
HEB.7.21	«Бетӏергьан гьедана, мун абадул-абадиялъего кашиш вугилан. Жиндирго рагӏи гьес хисизабуларо!»
HEB.7.22	Гьединлъидал Гӏиса вуго гьесде щвезегӏан букӏараб Къотӏиялдаса лъикӏаб Къотӏи щвеялъе сабаблъун ккарав чи.
HEB.7.23	Цебе заманалдаги гӏемер рукӏана кашишзаби, – гьел холел-унел рукӏиналъ квалквал гьабулеб букӏана Аллагьасе хъулухъалда хутӏизе. 
HEB.7.24	Амма Гӏисаца гьоркьоса къотӏизе толеб гьечӏо жиндирго кашишлъи, гьев абадиялъе чӏаго вугелъул. 
HEB.7.25	Гьедин бугелъул, гьесда кӏола жинда нахърилълъун Аллагьасде гӏагарлъарал кидагоялъе хвасар гьаризе, – Аллагьасда цебе гьезие шапагӏат гьабизе кидаго чӏагояв вуго гьев.
HEB.7.26	Гьеле гьединав бищунго кӏудияв кашишин нилъее хӏажалъун вукӏарав: вацӏцӏадав, мунагь-хатӏа гьечӏев, чӏегӏераб тӏанкӏ лъечӏев, мунагьазул цӏураздаса ватӏа гьавурав ва зобалаздасаги тӏадехун восун арав. 
HEB.7.27	Цогидал бищунго кӏудиял кашишзабазда релълъарав гьечӏо гьев. Цин жиндирго мунагьал чуризе, хадуб халкъалъул мунагьал чуризеги щибаб къоялъ къурбан гьабизе кколаро гьес. Живго къурбанлъун лъугьун, гьес гьеб тӏубазабуна цохӏо нухалъ ва кидагоялъе. 
HEB.7.28	Мусал Къануналъ бищунго кӏудиял кашишзабилъун тӏамула камиллъи щвечӏел гӏадамал, амма Къануналдаса хадуб гьаги гьедун, рагӏиги кьун, Аллагьас кашишлъун тӏамуна абадул абадиялъего камилав кашишлъун лъугьарав жиндирго Вас.
HEB.8.1	Гьале нижее гьанже абизе бокьараб жо: Къудратав Аллагьасул тахалъул кваранаб рахъалда зобалазда гӏодов чӏарав бищунго кӏудияв кашиш вуго нилъер. 
HEB.8.2	Бищунго кӏудияв кашишас гӏадин, Гӏисаца хъулухъ гьабулеб буго, инсанас гуреб, Бетӏергьанас чӏвараб унго-унгояб чадиралъуб бугеб Мукъадасаб бакӏалда.
HEB.8.3	Бищунго кӏудияв кашиш тӏамула Аллагьасе къурбаналги сайигъаталги гьаризе. Нилъер бищунго кӏудияв кашишасги гьединго цо щибниги жо къурбанлъун гьабизе кколеб букӏана. 
HEB.8.4	Гьев ракьалда вукӏаравани, кашишлъунцин вукӏинароан. Ракьалда ругелъул Къануналда рекъон Аллагьасе къурбанал гьарулел кашишзаби. 
HEB.8.5	Гьез жаниб хъулухъ гьабулеб чадир ккола зобалазда бугеб мукъадасаб чадиралъул рагӏадлъунги суратлъунги. Гьединго ккана Мусалги: Мусаца мукъадасаб чадир чӏвазе кколеб букӏараб мехалда, Аллагьас гьесда абуна: «Доба магӏарда дуда бихьизабун букӏараб зобалазул чадиралъул сураталда рекъон гьабе кинабго». 
HEB.8.6	Гьале гьанже Гӏисае щвана кашишлъиялъул хъулухъ, – цере рукӏарал кашишзабазулалдаса гӏемерго тӏадегӏанаб. Гьединго тӏадегӏанаб буго Аллагьасдаги гьесул халкъалдаги гьоркьоб Гӏисадалъун лъугьараб Къотӏи. Лъикӏабщиналъе кьураб рагӏул кьучӏалда гьабураб бугелъул, цӏакъго лъикӏаб Къотӏи буго гьеб.
HEB.8.7	Доб тӏоцебесеб къотӏи камилаб букӏарабани, кӏиабизеги къотӏи гьабизе ккелароан. 
HEB.8.8	Гӏадамазда гӏайиб чӏвазе гӏилла ккедал, Аллагьас гьадин абуна:
HEB.8.8	«Тӏаде щолеб буго, – ян абулеб буго Бетӏергьанас, –
HEB.8.8	Исраилил халкъалъулгун ва Ягьудал халкъалъулгун дица цӏияб къотӏи гьабулеб заман.
HEB.8.9	Доб къоялъ, квер ккун рачун, Мисриялдаса къватӏире лъугьинарулаго, гьезул умумузулгун дица гьабун букӏаралда релълъараб букӏинаро гьеб Къотӏи.
HEB.8.9	Гьабураб Къотӏиялъе ритӏухълъи цӏуничӏелъул, дица гьел рехун тана», – ян абулеб буго Аллагьас.
HEB.8.10	«Гьале дица Исраилил халкъалъулгун хадусеб заманалъе Къотӏи гьабулеб буго, – ян абулеб буго Бетӏергьанас.
HEB.8.10	Дица дирго амруял гьезул гӏакълуялъулъе лъугьинарила.
HEB.8.10	Гьезул ракӏазда хъвала дица гьел.
HEB.8.10	Дун вукӏина гьезул Аллагьлъун,
HEB.8.10	Гьел рукӏина дир халкълъун.
HEB.8.11	Гьезул лъицаниги мадугьаласе гӏакълу кьеларо
HEB.8.11	Ва диналъул вацасдаги лъицаниги абиларо:
HEB.8.11	„Дурго Бетӏергьан щивали лъазаве“, – ян.
HEB.8.11	Гӏисиназдаги чӏахӏияздаги –
HEB.8.11	киназдаго дун лъазе вугелъул!
HEB.8.12	Гьезул мунагьаздаса дун тӏасалъугьина,
HEB.8.12	гьезул гъалатӏ-хатӏаги тӏокӏаб ракӏалде щвезабиларо».
HEB.8.13	Цӏияб Къотӏиялъул бицунаго, Аллагьас доб тӏоцебесеб Къотӏи басралъизабулеб буго. Басралъарабщинабги херлъарабщинабги хехго хола, тӏагӏуна.
HEB.9.1	Тӏоцебесеб Къотӏиялда рихьизарун рукӏана Аллагьасе хъулухъ гьабизе ккеялъул бицунел амруял ва гьеб хъулухъ гьабиялъе ракьалда гӏадамаз бараб бакӏги. 
HEB.9.2	Къватӏисебилан цӏар лъураб чадирги чӏван букӏана. Чадиралъур рукӏана чирахъги, столги, мукъадасаб чедги. Гьелда абулаан Мукъадасаб Бакӏилан. 
HEB.9.3	Кӏиабилеб пардавалда нахъа букӏана Бищунго Мукъадасаб Бакӏилан цӏар лъураб чадир. 
HEB.9.4	Гьениб жаниб букӏана махӏгьуинаб нахул кьеккен тӏад гьабулеб меседил стол ва Къотӏиялъул гъамас. Гьебги тӏубанго меседалъ бацараб букӏана. Гъансиниб букӏана зобалаздасан рещтӏараб нигӏмат жаниб бугеб меседил гӏорто, гъотӏода тӏад гӏадин гӏурччинаб тӏамах бараб Гьарунил гӏанса ва Аллагьасул амраби тӏад хъвараб кӏиго ганчӏил къоноги.
HEB.9.5	Гъансида тӏад лъун рукӏана Аллагьасул Нур гьениб букӏиналъул гӏаламатлъун кколел куркьбал ругел жанаваразул суратал. Гӏадамазул мунагьал чуризе хъолеб къурбаналъул би тӏаде чвахулеб бакӏалда тӏад рукӏана гьезул куркьбал. Амма гьеб киналъулго хӏакъалъулъ гьаниб мухӏканго бицинчӏониги гӏела.
HEB.9.6	Гьедин гьабун букӏана гьениб кинабго. Кашишзаби щибаб къоялъ къватӏисеб чадиралъуре лъугьуна жидедаго тӏадал ишал тӏуразаризе. 
HEB.9.7	Амма цохӏо бищунго кӏудияв кашиш лъагӏалида жаниб цо нухалъ лъугьуна жанисеб чадиралъуве. Гьес гьенибе босула жиндирго мунагьал чуризе ва жидерго жагьиллъиялдалъун халкъалъ гьарурал мунагьал чуризеги Аллагьасе къурбанлъун бугеб би. 
HEB.9.8	Гьеб киналдалъунго Илагьияб Рухӏалъ нилъеда бихьизабулеб буго, гьеб къватӏисеб Чадир бугебгӏан заманаялъ, Бищунго Мукъадасаб Бакӏалде нилъее нуцӏа къан букӏин. 
HEB.9.9	Гьале гьанже бугеб заманалъул рахъалъ гьабураб ишарайин гьеб. Гьелъул магӏнаги ккола Аллагьасе гьарурал сайигъатазги хӏайванал къурбаналъе хъвеялъги гьеб къурбан жинца гьабурав чиясул намус бацӏцӏалъуларин ва гьев камиллъизавизе кӏоларин абураб. 
HEB.9.10	Гьеб буго кванаялда, гьекъеялда ва чвердон черх бацӏцӏад гьабиялда хурхараб гӏадат. Гьеб буго инсанасул рекӏеда хъатӏулареб амру. Аллагьас гьеб амруги гьабуна цӏияб тӏаде кьезегӏан заманаялъе.
HEB.9.11	Масихӏ вачӏун вуго бищунго кӏудияв кашишлъун, гьес босун бачӏана гьанже нилъехъе щвараб лъикӏлъи. Гьес Аллагьасе хъулухъ гьабулеб Чадир доб цебегосеб Чадиралдаса гӏемерго тӏадегӏанаб ва камилаб буго. Гӏадамаз гьабураб гурелъул, гьаб дуниялалъулги гуро гьеб. 
HEB.9.12	Чадиралъусан ун, нилъ киназего гӏоло цохӏо нухалъ Бищунго Мукъадасаб Бакӏалде жаниве лъугьараб мехалда, гьес гьенибе босичӏо дугӏбузул яги бусбузул би. Гьес гьенибе босана жиндирго би, гьелдалъун абадиялъего гӏадамазул мунагьал чуриги насиблъизабуна. 
HEB.9.13	Хъублъарал гӏадамал дугӏбузулги бусбузулги бидул тӏирабаз ва бухӏараб бачил рохъо тӏаде щваялъ рацӏцӏалъулел ратани, 
HEB.9.14	кигӏан цӏакъдай гьел рацӏцӏалъила Масихӏил биялъ. Абадияб Илагьияб Рухӏалъ малъун, гьес живго кьуна Аллагьасе камилаб къурбанлъун. Гьесул биялъ бацӏцӏад гьабуна нилъер намус нилъ хвалде рачунеб квешлъиялдаса ва хӏакъав Аллагьасе хъулухъ гьабизе нилъее ресги рекъезабуна.
HEB.9.15	Масихӏ вуго цӏияб Къотӏиялъе гьоркьохъан. Гьев сабаблъун Аллагьас жиндихъего ахӏарал гӏадамазе щвезе бегьула Аллагьас рагӏи кьун букӏараб абадияб ирс. Гьесул хвелалъ халкъ тархъанлъана тӏоцебесеб Къотӏиялъул заманалдаго гьез гьарун рукӏарал мунагьаздаса.
HEB.9.16	Васияталъул бицунаго, гьеб гьабурав чи хун вукӏин чӏезабизе ккола. 
HEB.9.17	Щайин абуни, васият цебе бахъизе бегьуларо гьеб хъварав чи чӏаго вугевгӏан заманаялъ, гӏицӏго гьев хун хадуб гурони васият тӏубазабуларо.
HEB.9.18	Гьединлъидалин доб тӏоцебесеб Къотӏигицин
HEB.9.19	Цин Мусаца халкъалъе цӏалун, гьезда лъазаруна Къануналда рукӏарал киналго амруял. Цинги гьес бусбузулги дугӏбузулги би лъимгун жубазабуна ва багӏараб квасулкуналъ бухьараб, махӏгьуинаб хъархъил гӏаркьелалъ Къануналъул тӏехьалдеги тӏолалго гӏадамаздеги тӏираби щвезаруна гьеб бидул. 
HEB.9.20	Мусаца абуна: «Гьале нужеца тӏубазабейилан Аллагьас амру гьабураб Къотӏи щулалъизабулеб би». 
HEB.9.21	Мусаца гьединго бидул тӏираби щвезаруна Къотӏиялъул Чадиралде ва Аллагьасе хъулухъ гьабиялъе хӏалтӏизарулел киналго тӏагӏелаздеги. 
HEB.9.22	Къануналда рекъон, дагьал жал хутӏизегӏан, биялъ бацӏцӏалъула кинабгоги хъублъарабщинаб, би гӏодобе тӏечӏони, мунагьаздасаги рацӏцӏалъуларо!
HEB.9.23	Гьедин рацӏцӏалъизаризе кколел рукӏана зобалазда ругезул гӏицӏго сипат-суратлъун кколел гьел жал. Амма зобалазда ругезе къваригӏуна гӏемерго лъикӏаб къурбан. 
HEB.9.24	Гӏадамаз гьабураб Мукъадасаб бакӏалда жаниве гуро Масихӏ лъугьарав. Гьебги буго унго-унгояб Мукъадасаб бакӏалъул сипат-суратлъун. Гьев лъугьана жалго зобалазда жаниве, доба Аллагьасда цебе нилъее шапагӏат тӏалаб гьабизе. 
HEB.9.25	Жиндирго гуреб биги босун щибаб соналъ лъугьуна бищунго кӏудияв кашиш Бищунго Мукъадасаб бакӏалда жаниве. Амма Масихӏица живго цохӏо нухалъ къурбанлъун гьавуна. 
HEB.9.26	Гьедин букӏинчӏебани, гьаб дуниял бижаралдаса нахъего, живго къурбанлъун гьавун, Масихӏица чанги нухалъ хӏехьезе ккелаан гӏазаб-гӏакъуба. Гьанже, гьаб дуниял ахирлъулеб бугеб заманалда, гьев цохӏо нухалъ вачӏана, киназего гӏоло живго къурбанлъун гьавун, гьезул мунагьал чуризе. 
HEB.9.27	Кинавго чиясе къадар хъван буго цохӏо нухалъ хвезе, гьелдаса хадуб гьесие Аллагьас судги гьабула. 
HEB.9.28	Гьединго Масихӏицаги цохӏо нухалъ къурбанлъун гьавуна живго, гӏемеразул мунагьал чуризелъун. Гӏадамал мунагьаздаса рацӏцӏад гьаризе гуро гьев кӏиабизе вачӏунев, жив вачӏиналъухъ ралагьун чӏарал чагӏи хвасар гьаризейин.
HEB.10.1	Къанун – хӏакъаб лъикӏлъи гуро, гьеб ккола Аллагьасдасан бачӏине бугеб лъикӏлъиялъул рагӏад. Щибаб лъагӏалидаса лъагӏалиде, хисиго гьечӏого, цого тайпаялъул къурбанал гьарула Аллагьасе. Гьединал къурбаназдалъун Къануналда кӏвелищ Аллагьасухъе рачӏунел гӏадамал камиллъизаризе? 
HEB.10.2	Аллагьасе къурбанал гьарулел гӏадамал хӏакъикъаталдаги жидерго мунагьаздаса рацӏцӏалъулелани, тӏокӏалъ гьезул рекӏелъе лъугьинароан жал мунагьалъукь ругилан абураб пикру. Гьебмехалда киналгӏаги къурбаналги гьаричӏого телаан. 
HEB.10.3	Амма щибаб лъагӏалидаса лъагӏалиде къурбанал гьарула, гьелдалъун гӏадамазда жидерго мунагьалги ракӏалде щола. 
HEB.10.4	Щайин абуни, бусбузулги дугӏбузулги биялда кӏоларо мунагьал чуризе.
HEB.10.5	Гьединлъидал, Масихӏ дуниялалде вачӏине кколеб заманалда, гьес Аллагьасда абуна:
HEB.10.5	«Дуе рокьуларо къурбаналги сайигъаталги.
HEB.10.5	Дуца къачӏана дие черхги.
HEB.10.6	Дуе бокьуларо къурбан гьабулеб бакӏалда тӏад хӏайванал тӏубанго рухӏиги, мунагьаздаса рацӏцӏалъизелъун гьел хъвейги.
HEB.10.7	Хадуб дица абуна: „Гьале, Бетӏергьан, дун вачӏун вуго, дир хӏакъалъулъ Тӏухьдузда хъван бугеб куцалда дур амру тӏубазабизе“».
HEB.10.8	Цин гьес абуна: «Дуе рокьуларо къурбаналги сайигъаталги» ва «Дуе бокьуларо къурбан гьабулеб бакӏалда тӏад хӏайванал тӏубанго рухӏиги, гьединго мунагьаздаса рацӏцӏалъизелъун гьел хъвейги». Гьес гьедин абуна гьел къурбаназул хӏакъалъулъ Къануналда хъван бугониги. 
HEB.10.9	Цинги абуна гьес: «Гьале, Бетӏергьан, дун вачӏун вуго дур амру тӏубазабизе». Гьедин цебехун абураб Масихӏица добегӏан толеб буго, кӏиабизе абурабги гьелъул бакӏалда лъолеб буго. 
HEB.10.10	Гӏиса Масихӏица Аллагьасул амру тӏубазабидал, нилъ киналго мунагьаздаса рацӏцӏалъана, киназего гӏоло цохӏо нухалъ гьес жиндирго черх къурбанлъун гьаби сабаблъун.
HEB.10.11	Щивав кашишас щибаб къоялъ Аллагьасе хъулухъ гьабула ва цоцазда релълъарал, амма жидедалъун мунагьал чуруларел къурбаналги гӏемер гьарула. 
HEB.10.12	Масихӏицани цохӏо нухалъ гьабуна абадиялъго мунагьал чуризе кӏолеб къурбан, Аллагьасул кваранаб рахъалда гӏодовги чӏана. 
HEB.10.13	Гьев гьенив вукӏуна Аллагьас «гьесул тушбаби гьесул хӏатӏал лъураб бакӏалда цере чӏезаризегӏан». 
HEB.10.14	Гьедин цохӏо къурбаналдалъун гьес абадул-абадиялъего камиллъизаруна жинцаго мунагьаздаса рацӏцӏалъизарурал гӏадамал.
HEB.10.15	Илагьияб Рухӏалъги нугӏлъи гьабула гьелъие. Цин, гьелъ абулеб буго:
HEB.10.16	«Гьале бачӏунеб заманалда дица гьезулгун гьабизе бугеб Къотӏи, – ян абулеб буго Бетӏергьанас.
HEB.10.16	– Дица дирго амруял гьезул гӏакълуялъулъе лъугьинарила.
HEB.10.16	Гьезул ракӏазда хъвала дица гьел».
HEB.10.17	Цинги абулеб буго:
HEB.10.17	«Гьезул мунагьги гъалатӏ-хатӏаги тӏокӏаб ракӏалде щвезабиларо».
HEB.10.18	Аллагь мунагьазда тӏасалъугьунев вугони, гьездаса рацӏцӏалъизе гӏоло гьарулел къурбанал тӏокӏалъ къваригӏунаро.
HEB.10.19	Гьединлъидал, вацал, Гӏисал би гӏодобе тӏей сабаблъун, махӏги хӏинкъичӏого лъугьине бегьула нилъ Бищунго Мукъадасаб бакӏалда жанире. 
HEB.10.20	Гьелъул пардавалда гьоркьосан гьес нилъеда бихьизабуна абадияб гӏумруялде рачунеб цӏияб нух. Гьеб пардав ккола гьесул черх. 
HEB.10.21	Аллагьасул минаялъуб хъулухъ гьабизе тӏамурав чилъун гьединав бищунго кӏудияв кашиш вугелъулин, 
HEB.10.22	ракӏ-ракӏалъулаб ва щулияб божи-имангун, намусалдаса хъубаб тӏанкӏги бацӏцӏад гьабун ва бацӏцӏадаб лъадаца чурхдулги чурун, нилъ Аллагьасде гӏагарлъулел ругел. 
HEB.10.23	Щулаго кквелин нилъеца гьеб нилъ божун ругеб хьул, – нилъее рагӏи кьурав Аллагьасда божизе бегьулелъулха. 
HEB.10.24	Хӏаракат бахъилин цоцаздехун рекӏелъ рокьи цӏунизе ва цоцазе лъикӏлъи гьабизе. 
HEB.10.25	Цо-цояз рехун толеб гӏадин, нилъеца рехун теларин цоцазда аскӏоре данделъулеб гӏадат. Тӏадегӏанав вачӏунеб Къо гӏагарлъулеб букӏин бихьанагӏан, цӏикӏкӏун ракӏбатизабилин цоцазул.
HEB.10.26	Хӏакъабщинаб лъан хадубги бокьун-разилъун нилъеца мунагьал гьаруни, гьел нилъеда тӏаса ккезарулел къурбанал рукӏунареблъи лъай. 
HEB.10.27	Амма Аллагьасда дандечӏаразе гӏасияб тамихӏ букӏине буго, гьел кӏкӏунеб цӏадул бухӏиги цӏикӏкӏараб буго. 
HEB.10.28	Мусал Къанун цӏуничӏого такъсир гьабурав чи расги гурхӏичӏого чӏвала, кӏиго яги лъабго чиясул нугӏлъи бугони. 
HEB.10.29	Аллагьасул вас гӏад-хочӏ гьавурав чиясе кинаб тамихӏдай букӏина? Жив мунагьалдаса вацӏцӏад гьавураб ва илагьияб Къотӏи щулалъизабураб бидул багьа учузлъизабурасе кинабдай букӏина? Илагьияб Рухӏалдасан бачӏунеб баркат инжит-хӏакъир гьабулесе кинабдай букӏина? Нужецаго пикру гьабе гьединал такъсиразухъ тамихӏ кигӏан цӏикӏкӏараб букӏинебали! 
HEB.10.30	Нилъеда лъала Аллагьас гьадин абураблъи: «Дицайин къисас босулеб, дир ишин гьеб рецӏел боси», цогиги: «Бетӏергьанас жиндирго халкъалъе суд гьабила». 
HEB.10.31	Цӏакъ хӏинкъизе ккараб иш буго хӏакъав Аллагьасда цеве чӏей!
HEB.10.32	Цебесеб заман ракӏалде щвезабе: Аллагьасул Нур нужеда тӏад къалъарал къоязда гӏемераб гӏазаб-гӏакъуба баччана нужеца. 
HEB.10.33	Цо заман букӏана нуж халкъалда цере рачун инжит-хӏакъир гьарулеб. Цоги заман букӏана гьедин гӏазабалда ругезул нужеца тӏалаб гьабулеб. 
HEB.10.34	Туснахъалда ругездаги гурхӏана. Нужер боцӏи-бечелъи бикъа-хъамулеб мехалъги роха-хинлъун рукӏана. Нужеда лъалеб букӏиндалха кодоса бахъизе кӏолареб, цӏакъго лъикӏаб бечелъи нужер бугеблъи. 
HEB.10.35	Гьединаб ракӏчӏеялдаса махӏрумлъизе рукӏунге, гьелдалъун нужее кӏудияб кири щола. 
HEB.10.36	Нужее сабру къваригӏуна Аллагьасул амру тӏубазабизе, нужеца сабру гьабе гьес кьураб рагӏи тӏубазегӏанги.
HEB.10.37	Тӏухьдузда хъван буго:
HEB.10.37	«Цодагьабго заман индал вачӏина дов вачӏине кколев чи.
HEB.10.37	Гьев кватӏизе гьечӏо.
HEB.10.38	Дие ритӏухъавщинав чи, дида божун чӏани, чӏаго хутӏила.
HEB.10.38	Гьев нахъе къачӏони,
HEB.10.38	дун гьесдаса разилъила».
HEB.10.39	Нахъе къалел ва нухдаса тарулел чагӏи гуро нилъ. Нилъер рекӏелъ божи-иман буго, нилъ хвасарлъизеги руго.
HEB.11.1	Божи-иман ккола нилъеца хьул гьабулелда ракӏчӏей ва нилъеда бихьулареб жо хӏакъаб букӏин чӏезабиги. 
HEB.11.2	Цебе заманалдаги божи-иман бугел гӏадамаздасайин Аллагь разилъулев вукӏарав.
HEB.11.3	Божи-иманалдалъунин нилъеда бичӏчӏулеб гьаб дуниял Аллагьасул рагӏудалъун бижараб букӏин, гьедин бихьуларелдасан бихьулебаб лъугьун букӏин.
HEB.11.4	Божи-иманалъин Гьабилида малъараб Аллагьасе кьезе Къабилилалдаса лъикӏаб къурбан. Гьесулъ божи-иман букӏиналъин ритӏухъав чи вугилан Аллагь гьесдаса разилъарав, Аллагьас жинцаго къабул гьабуна гьесул къурбанги. Гьев хвана, амма божи-иманалдалъун гьес гьабураб иш гьанжеги нилъедехун кӏалъалеб буго.
HEB.11.5	Божи-иман рекӏелъ букӏиндалин, хвел бихьизе биччачӏого, Аллагьас Гьенох зобалазде восарав. Гьев тӏагӏанин, Аллагьас гьев жиндихъего вачанин, Аллагьас жиндихъего вачиналде, Аллагьасе бокьухъе тӏамунин гьес гӏумруйилан хъван буго. 
HEB.11.6	Божи-иман гьечӏони, лъиданиги кӏоларо Аллагьасе бокьараб гьабизе. Аллагьасухъе вачӏунев чи божизе ккола Аллагь вукӏиналда ва жив валагьизе лъугьарасе гьесдасан шапакъат щолеблъиялда.
HEB.11.7	Божи-иман рекӏелъ букӏиндалин, жеги рихьизе рес гьечӏел лъугьа-бахъинал ккезе ругилан лъазабураб мехалъ, Нухӏ авараг Аллагьасухъ гӏенеккарав ва жиндирго рукъалъул агьлу хвасарлъизе гама гьабураб. Нухӏил божи-иманалдалъун загьирлъана дуниял-гӏаламалъулго гӏайиб, живгойин абуни Аллагьасда цеве ритӏухълъана. Божи-иманалдалъун насиблъана гьесие гьеб.
HEB.11.8	Божи-иман рекӏелъ букӏиндалин, Ибрагьим Аллагьасе мутӏигӏлъарав, гьесие ирсалъе щвезе кколеб ракьалде айилан ахӏараб мехалда. Киве унев вугевали лъачӏониги, ана гьев. 
HEB.11.9	Божи-иман рекӏелъ букӏунин гьес апараглъун яшав гьабураб, Аллагьас жиндие кьезе къотӏи гьабураб ракьалда. Гьесдаго цадахъ Аллагьас жидее къотӏи гьабурал Исхӏакъицаги Якъубицаги гӏадин, чадразухъ чӏун гьабуна гьес гӏумру. 
HEB.11.10	Гьев балагьун чӏун вукӏана Аллагьас щулияб кьучӏалда тӏад къадал гьарун жиндие абадияб шагьар кьезегӏан.
HEB.11.11	Божи-иман рекӏелъ букӏиндалин, Ибрагьимие, цӏакъго херлъун вугониги, эменлъун вахъине рес ккараб. Саратги йикӏана лъимер гьабулеб гӏужалдаса арай гӏадан. Гьев божана Аллагьас кьураб рагӏи тӏубазе букӏиналда. 
HEB.11.12	Гьедин хабалъе бох бортарав цохӏо чиясдасан лъугьана цӏакъ гӏемерал наслаби, – зодихъ цӏваби рикӏкӏун бажарулареб гӏадин, ралъдал рагӏалда сали рикӏкӏун бажарулареб гӏадин, рикӏкӏун бажаруларел наслаби.
HEB.11.13	Гьел киналго гӏадамал хвана Аллагьасде божи-имангун. Гьезие щун букӏинчӏо Аллагьас къотӏи гьабураб жо, амма рикӏкӏадасанго гӏадин бихьулеб букӏана къотӏи тӏубазе бугеблъи ва гьелдаса рохулаан. Гьаб дуниялалда гьез жалго рикӏкӏунаан апарагзабилъун ва къватӏире гъурал гӏадамаллъун. 
HEB.11.14	Гьедин жидерго рахъалъ абулеб бугони, гьелъул магӏна ккола гьел гӏадамаз жидеего ватӏан балагьулеб букӏин. 
HEB.11.15	Жидеца рехун тараб улкаялъухъ урхъун гьел рукӏаралани, доре тӏадруссине рес ккелаан гьезие. 
HEB.11.16	Амма гьел урхъун рукӏана зобалазда бугеб цӏакъго лъикӏаб улкаялъухъ. Гьединлъидал Аллагь намуслъуларо жив гьезул Аллагь вугилан абизе. Гьес гьезие шагьар бан буго.
HEB.11.17	Божи-иман рекӏелъ букӏиндалин, Аллагьас жиндир хӏалбихьараб мехалда, жиндирго вас Исхӏакъ Ибрагьимица къурбаналъе хъвезехъин вукӏарав. Ибрагьим вукӏана Аллагьас жиндие къотӏи гьабурав чи. Амма цохӏо вугев вас къурбаналъе хъвезе къачӏан вукӏана гьев. 
HEB.11.18	Аллагьас гьесда абуна: «Дур наслу Исхӏакъидасан лъугьинейин бугеб». 
HEB.11.19	Ибрагьим божун вукӏана Аллагьасда хваралги чӏаголъизаризе кӏолеблъиялда. Абизе бегьула, хӏакъикъаталдаги хваралъуса вахъинавун нахъе щванин гьесие жиндирго вас абун.
HEB.11.20	Божи-иман рекӏелъ букӏиндалин Исхӏакъица гьарараб хадубккун заманалда Якъубидаги Гӏисидаги баркат лъегийилан. 
HEB.11.21	Божи-иман рекӏелъ букӏиндалин живго хвелалде Якъубица гьарараб Юсупил кӏиявго васасда баркат лъегиян. Гӏонсоде ккун херлъун вугеб мехалда Аллагьасе рецц гьабуна гьес.
HEB.11.22	Божи-иман рекӏелъ букӏиндалин живго хвелалде цебе Юсупица бицараб Исраилил халкъ цо заманалдасан Мисриялдаса къватӏибе лъугьине бугилан. Цинги гьес бицун тана жиндир жаназаялда щиб гьабилебалиги.
HEB.11.23	Божи-иман рекӏелъ букӏиндалин, гьавуралдаса лъабго моцӏ инегӏан, эбел-инсуца Муса вахчарав. Цӏакъго гьайбатав вас гьев вукӏин бихьидал, гьел хӏинкъичӏо пиргӏавнасул амру тӏубазабичӏого тезе.
HEB.11.24	Божи-иман рекӏелъ букӏиндалин кӏудияв гӏураб мехалъ Мусае бокьичӏеб пиргӏавнасул ясалъул вас вугин живилан абизе. 
HEB.11.25	Гьесул рекӏее къабуллъана, панадуниялалъул мунагь-хӏакъ гӏемераб рохелалдаса инкарги гьабун, Аллагьас тӏаса бищараб халкъалда цадахъ гӏазаб-гӏакъуба хӏехьезе. 
HEB.11.26	Гьес рикӏкӏана Мисриялъул тӏолабго хазинаялдасаги хирияб бугин Аллагьас витӏизе вугев Масихӏие гӏоло гӏазаб-гӏакъуба хӏехьей. Щайин абуни, гьесул рекӏелъ букӏана шапакъат щвеялде хьул.
HEB.11.27	Божи-иман рекӏелъ букӏиндалин, пиргӏавнасул ццидадаса хӏинкъичӏого, Мусаца Мисри рехун тараб. Дов Вихьуларев жинда вихьулев вугев гӏадин, къуркьизе-кьуризе бокьичӏо гьесие. 
HEB.11.28	Божи-иман рекӏелъ букӏиндалин гьес Пасхаялъул байрам чӏезабураб ва щибаб рукъалъул рагьумахӏуялда бидул гӏужги гьабураб, – Исраилил халкъалъул хъизаназе тӏоцере гьарурал васазул рухӏ хвалил малаикас бахъичӏого букӏине.
HEB.11.29	Божи-иман рекӏелъ букӏиндалин Исраилил халкъалда, бакъвараб нухдасан унел ругел гӏадин, Багӏараб ралъад бахине кӏвараб. Мисриялъулалги лъугьана гьенисан инейилан, амма ралъдалъ гъанкъун хвана.
HEB.11.30	Божи-иманалъ риххизаруна Иерихоналъул щулиял къадал, исраилилал анкьго къоялъ гьеб шагьаралда сверун хьвадараб заманалда
HEB.11.31	Божи-иман рекӏелъ букӏиндалин Рагьаб абулей хъахӏба дол Аллагьасе мукӏурлъичӏезда цадахъ хвечӏого хутӏарай. Гьелъ лъикӏаб гьоболлъи гьабуна балъго Иерихоналде рачӏарал исраилилазе
HEB.11.32	Дагьабги бицине ккелищ? Дир заман гӏеларо Гидеонил, Баракил, Шамшунил, Ифтахил, Давудил, Шамуилил, киналго аварагзабазул хӏакъалъулъ бицине.
HEB.11.33	Божи-иманалдалъун улкаби кверде росана гьез,
HEB.11.33	ритӏухъаб суд гьабуна,
HEB.11.33	Аллагьас къотӏи гьабурабги щвана,
HEB.11.33	гъалбацӏазул кӏалдиса давла бахъана,
HEB.11.34	гьалагал цӏаял свинаруна,
HEB.11.34	хвалчадул балалдаса хвасарлъана,
HEB.11.34	загӏипал рукӏаниги, къуваталлъун лъугьана;
HEB.11.34	чияр улкабазул боял къезарун,
HEB.11.34	рагъда бахӏарчилъи бихьизабуна.
HEB.11.35	Божи-иман рекӏелъ букӏиндалин хварал гӏагарал чагӏи руччабазухъе нахъе щварал.
HEB.11.35	Лъикӏаб гӏумру бачӏараб мехалъ чӏаголъизе бокьун, цо-цояз инкар гьабулаан эркенлъи-тархъанлъиялдаса, гӏазаб-гӏакъуба хӏехьон холаан гьел. 
HEB.11.36	Цо-цоязе кутакаб къварилъи гьабулеб букӏана, цӏалаца рухулел рукӏана; цо-цоялин абуни, маххалги ран, гвандинир тӏамулел рукӏана. 
HEB.11.37	Ганчӏал речӏчӏунги чӏвана гьел, хъухъадироялъ кӏийидеги хъухъана гьел, хвалчаца бутӏрулги къотӏана гьезул. Тӏохьолги цӏакилги ратӏлилъ хьвадана гьел пакъирлъиги, къварилъиги, гӏазаб-гӏакъубаги хӏехьезе ккарал гӏадамал. 
HEB.11.38	Тӏолабго дуниял-гӏаламалдаса хириял гӏадамал гӏицӏал авлахъаздаги мугӏруздаги тирулел хутӏана, нохъазда ва ракьулъ рахъарал гвендазда жанир рахчун.
HEB.11.39	Божи-иман гьезул рекӏелъ букӏиндал Аллагь разилъана гьел киназдасаго. Амма жеги гьезие щвечӏо Аллагьас къотӏи гьабун букӏараб жо. 
HEB.11.40	Щайин абуни, нилъее даража цӏикӏкӏиналъе, Аллагьас хӏукму гьабун буго, – гьесие бокьун буго гӏицӏго нилъеда цадахъ гьел гӏадамал камиллъизе.
HEB.12.1	Гьанже гьанир нугӏзал накӏкӏалгӏан гӏемерлъун ругелъул, нухда батарабщинаб гамачӏги нахъе рехун, нилъеда хурхине лъугьанщинаб мунагь-хатӏаги батӏалъизабун, сабруялда рекерилин, цебе бугеб манзил лъугӏизегӏан. 
HEB.12.2	Авалалдаса ахиралде щвезегӏан нилъер божи-иманалъул аслу-кьучӏлъун вугев Гӏисахъ ралагьилин. Жиндие насиблъизе бугеб рохалие гӏоло, инжитлъи-хӏакъирлъиги гӏадахъ босичӏого, хъанчида вараб хвел хӏехьана гьес ва Аллагьасул кваранаб рахъалда гӏодов чӏана.
HEB.12.3	Мунагьал ругезул рахъалдасан гьединаб рокьукълъи хӏехьарав гьесул гьабе нужеца пикру. Гьедин нужги загӏиплъизе бегьуларо, къуркьизе бегьуларо. 
HEB.12.4	Мунагьазда данде рагъулаго нуж жеги щвечӏо нужерго би гӏодобе тӏолеб даражаялде. 
HEB.12.5	Нужер ракӏбатизабизе, лъималаздехун гӏадин, Аллагьас нужеда абурал гьадинал рагӏаби кӏочон таралищ:
HEB.12.5	«Бетӏергьанасул малъа-хъвай гӏадахъ босичӏого тоге, дир вас,
HEB.12.5	гьес дуе гӏадлу гьабулеб мехалъ пашманлъуге мун.
HEB.12.6	Жиндиего вокьулесейин Аллагьас гӏадлу гьабулеб,
HEB.12.6	вас гӏадин къабул гьавурасдайин гьес кьабулеб».
HEB.12.7	Нужее гьабулеб гӏазаб-гӏакъуба нужеца, гӏадлулъун рикӏкӏун, хӏехье. Лъималаздехун гӏадин валагьулев вуго Аллагь нужехъ. Инсуца гӏадлу гьабичӏев вас цониги вукӏанадай? 
HEB.12.8	Киналго васазе букӏунеб гӏадинаб гӏадлу нужее гьабулеб гьечӏони, гьелъул магӏна буго васал кколарин, къватӏулъа жал кколин абураб. 
HEB.12.9	Умумуз нилъее гӏадлу гьабуна, нилъеца гьезул адаб-хъатирги гьабуна. Абадияб гӏумру насиблъизе гӏоло, кигӏан цӏикӏкӏунха нилъ Аллагьасе, рухӏазул бетӏергьанасе, мутӏигӏал рукӏине кколел! 
HEB.12.10	Умумуз жидедаго лъикӏ бихьухъе дагьабго заманалда гӏадлу гьабуна нилъее. Амма Аллагьас гӏадлу гьабула нилъее лъикӏлъиялъе, жиндир вацӏцӏалъиялъул бутӏа нилъееги щвезе гӏоло. 
HEB.12.11	Гӏадлуялъ цо дагьабго заманалда рохизе гуро гьарулел, пашманлъизейин, гьеб гӏадлуялъ малъухъе хьвадаразе нахъа шапакъатлъун щола сах-саламалъиги ритӏухъаб гӏумруги.
HEB.12.12	Нужер свакарал кверазулъе къуват бачӏинабе ва сородулел бохдулги щулаго чӏезаре! 
HEB.12.13	Битӏараб нухдасан хьваде нуж, нужер рекъал бохдул къуркьунгутӏизе. Сахлъаги гьел! 
HEB.12.14	Киналго гӏадамалгун ракълида рукӏине хӏаракат бахъе. Рацӏцӏадго хьваде, вацӏцӏадго хьвадуларесда Тӏадегӏанав вихьуларевин. 
HEB.12.15	Вореха Аллагьасул баркаталъул нухдаса къосине гурин нуж. Нужер цонигияв лъугьине гурин гӏемерав чиясе зарал гьабулеб загьруяб ва кьогӏаб херлъун. 
HEB.12.16	Нужер цонигияв лъугьине гурин Гӏис гӏадинав хъахӏбаяб гӏамал бугевлъун яги божи-иман гьечӏевлъун. Кӏудияв васлъун вижиялъул даража гьес бичана цохӏо нухалъ кванараб кванихъ. 
HEB.12.17	Нужеда лъала цинги гьесие бокьун букӏараблъи инсудасан баркат щвезе, амма щвечӏо. Бадиса магӏу чвахулаго гӏамал гьабуниги, гьеб жиндихъаго ккараб гъалатӏ битӏизабун бажаричӏо гьесухъа.
HEB.12.18	Инсанасул беразда бихьулелде гуро нуж гӏагарлъун ругел. Синай магӏарда букӏараб цӏаялдеги, бецӏлъиялдеги, накӏкӏалдеги, гьалагаб гьуриялдеги гуро гӏагарлъун ругел. 
HEB.12.19	Доб мехалда рагӏулеб букӏана ссуралъубе пулеб гӏадинаб сас. Цинги цо гьаракь бахъана – абулел рукӏана тӏокӏаб жидеда рагӏугегиян гӏадамал гьардезе лъугьарал рагӏаби. 
HEB.12.20	«Хӏатта хӏайвангицин гьаб магӏарде бачӏани, ганчӏал речӏчӏун чӏвазе ккола», – ян абурал рагӏаби рекӏелъе риччазе кӏолеб букӏинчӏо гьезда. 
HEB.12.21	Мусацацин абуна: «Дун хӏинкъун сородулев вуго!» – ян. Гьедигӏанги гӏасияб лъугьа-бахъин букӏана гьеб.
HEB.12.22	Амма нуж гӏагарлъун руго Цион мегӏералде, хӏакъав Аллагьасул шагьаралде, рикӏкӏун хӏалкӏоларел малаикзабазул руккелал байрамалде данделъулеб зобалазулаб Иерусалималде, 
HEB.12.23	Аллагьасе тӏоцере гьарурал васаллъун ругел, жидер цӏарал зобалазда хъварал гӏадамазул данделъиялде, киназего суд гьабулев Аллагьасде, камиллъи щварал вализабазул рухӏазде. 
HEB.12.24	Гӏагарлъун руго цӏияб Къотӏиялъул гьоркьохъанлъун лъугьарав Гӏисаде, ракьалде тӏураб гьесул биялде. Гьабилил биялъалдасаги цӏикӏкӏараб баркат рещтӏинабилин рагӏи кьолеб буго гьелъ.
HEB.12.25	Воре, нужеца инкар гьабуге Аллагьасул рагӏиялдалъун кӏалъалев чиясдаса. Дуниялалда гӏадамал кантӏизарулесухъ гӏенеккизе инкар гьабурал чагӏазда хвасарлъизе кӏвечӏо. Зобалаздасан кӏалъалесухъ гӏенеккичӏони, нилъ хвасарлъизего хвасарлъиларо. 
HEB.12.26	Доб мехалда гьесул гьаркьица ракь гьаргьадизабуна, гьанже гьес рагӏи кьуна: «Цоги нухалъ дица, ракь гуребги, зобги гьаргьадизабила», – ян. 
HEB.12.27	Гьаргьадулареб жо нахъе хутӏизелъун, гьаргьадулебаб, ай бижун букӏарабаб, тӏубанго тӏагӏинин абураб магӏна буго гьеб «цоги нухалъ» абураб калимаялъул.
HEB.12.28	Аллагьасе рецц гьабилин гьаргьадулареб Парччахӏлъи нилъее щвезе бугелъул. Гьев разияб нухдасан хьвадун, намусадго ва хӏинкъадго хъулухъ гьабилин нилъер Аллагьасе. 
HEB.12.29	Кинабго бухӏун-къвагъун рехулеб цӏадуда релълъуна Аллагь!
HEB.13.1	Вацал гӏадин цоцазе рокьулеб гӏадат гӏодобе рехуге нужеца. 
HEB.13.2	Нухлулазе гьоболлъи гьабичӏого тоге – жидедагоцин лъачӏого цо-цояз малаикзаби ратана рокъоре рачун. 
HEB.13.3	Туснахъалда ругелги кӏочон тоге, нужго гьезда цадахъ гьенир рукӏарал гӏадин. Унта-щокълъиялъ гӏазаб кьолеб бугелги кӏочон тоге, нужго гьелъ кӏвекӏулел ругел гӏадин.
HEB.13.4	Киназго адаб гьабизе ккола ригьнал. Рос-лъадиги цоцазе хилиплъизе бегьуларо. Саяхъаб ва хъахӏбаяб умматалъе Аллагьас гьабила суд. 
HEB.13.5	Гӏарцуде бугеб рокьиялъул лагъзаллъун лъугьине гурин, бугелда разилъун чӏа. Аллагьасги абун бугелъул: «Киданиги дица мун рехун теларо ва гӏодов ккезеги виччаларо». 
HEB.13.6	Гьединлъидал нилъеца расги хӏинкъичӏого абизе бегьула:
HEB.13.6	«Бетӏергьанас дие квербакъула,
HEB.13.6	Дун сундасаниги хӏинкъуларо».
HEB.13.7	Нужеда Аллагьасул рагӏи малъарал ва бетӏерлъи гьабулел гӏадамал ракӏалде щвезаре. Гьезул гӏумруялъулги хвалилги пикру гьабе ва гьезул божи-иманалдаса мисал босе. 
HEB.13.8	Сонги, жакъаги, абадул-абадиялъги хиси гьечӏев вуго Гӏиса Масихӏ! 
HEB.13.9	Батӏи-батӏиял чияр гӏелмабаз нужго къосинаризе риччаге. Аллагьасул баркаталдалъун нужер ракӏал къвакӏизаруни, лъикӏ букӏина. Кванил рахъалъ батӏи-батӏиял рихьизариял тӏуразаризе малъулел ва лъиениги пайда бахинчӏел гӏелмабаз ракӏал къвакӏизаруларо.
HEB.13.10	Нилъеца къурбаналъе къачӏараб бакӏалдаса гьан кваназе бегьуларо жугьутӏазул къурбан хъолеб бакӏалъул кашишзабазе. 
HEB.13.11	Бищунго кӏудияв кашишас би босун уна Бищунго Мукъадасаб бакӏалде – мунагьал чуризелъун гьеб Аллагьасе кьезе. Гьел хӏайваназул къулагӏаби росдадаса яги шагьаралдаса къватӏирехун рухӏула. 
HEB.13.12	Гьединго Гӏисаги хвана шагьаралдаса къватӏивехун, жиндирго биялдалъун гӏадамазул мунагьал чуризе. 
HEB.13.13	Гьединлъидал гьесда хадур къватӏирехун рилълъинин нилъги, гьес хӏехьараб инжитлъи-хӏакъирлъиялъул бутӏа щвезе! 
HEB.13.14	Гьаб ракьалда гьечӏо нилъ кидаго чӏолеб шагьар. Нилъер хьул буго зобалаздасан рещтӏине бугеб шагьаралде рорчӏилилан. 
HEB.13.15	Гӏисал цӏар рехсон Аллагьасе рецц гьабилин, – гьеб буго нилъер къурбан. Гьеб къурбан Аллагьасухъе щола щибаб нухалъ Гӏисал цӏар рехсараб кӏалдисан. 
HEB.13.16	Цоцазе лъикӏлъи гьабичӏого тоге, нужер бугебги цоцазе кье, – гьебги Аллагь разилъулеб къурбанин кколеб.
HEB.13.17	Нужер жамагӏатазе бетӏерлъи гьабулезухъ гӏинтӏаме ва гьезие мутӏигӏлъе, кидаго рорчӏуда чӏун нужер рухӏал цӏунула гьез ва Аллагьасе гьабураб хъулухъалъул жавабги кьола. Биччанте гьез гьеб, угьдилаго-зигардилаго гуреб (гьелъул нужее пайда гьечӏо), рохуца холаго гьабизе.
HEB.13.18	Нижги дугӏадулъ рехсе. Нижер ракӏчӏун буго нижер намус бацӏцӏад букӏиналда. Кидагоги ритӏухъго хьвадизелъидал ниж къеркьолел ругел. 
HEB.13.19	Дица кутакалда гьарулеб буго нужеда, Аллагьасда гьарейин хехгого дун гьанжеги нужехъе витӏейилан.
HEB.13.20	Абадияб Къотӏиялъул биялдалъун нилъер Тӏадегӏанав Гӏиса Масихӏ, гӏиял рехъеналъул кӏудияв вехь, хваралъуса вахъинавурав ва рекъел рещтӏинабурав Аллагьас нужее 
HEB.13.21	щвезабеги гьесул амру тӏубазе къваригӏунебщинаб лъикӏлъи. Гӏиса Масихӏица квербакъаги нужее Аллагь разилъулебщинаб тӏубазабизе. Масихӏие абадияб-даимаб рецц! Амин.
HEB.13.22	Дица нужеда гьарулеб буго, вацал, гьаб дир гӏемерго халалъичӏеб кагътида хъвараб насихӏаталъухъ сабурго гӏенеккеян. 
HEB.13.23	Нилъер вац Тимофей туснахъалдаса къватӏиве виччан вуго. Хехгого гьаниве щвани, гьевги цадахъ вачина нужехъе вачӏунеб мехалъ. 
HEB.13.24	Салам бице нужер жамагӏатазе бетӏерлъи гьабулезда ва тӏолабго Аллагьасул халкъалда. Италиялдаса вацазулги буго нужеде салам.
HEB.13.25	Аллагьасул баркат лъеги нужеда киназдаго.
REV.1.1	Кватӏичӏого ккезе бугелъул хӏакъалъулъ жиндирго лагъзадерида лъазабизе Аллагьас Гӏиса Масихӏидалъун загьир гьарурал ишазул бицунеб буго гьаб тӏехьалда. Гьесги гьел ишал, малаикги витӏун, жиндирго лагъ Иоанниеги загьир гьаруна. 
REV.1.2	Иоанница нугӏлъи гьабула жиндаго бихьанщиналъе – Аллагьасул рагӏиялъе ва Масихӏ Гӏисаца загьир гьабурабщиналъеги. 
REV.1.3	Гьардарал гурелдай Аллагьасдасан рещтӏараб гьеб калам рагӏун цӏаларавги, гьелъухъ гӏенеккаралги, жидеца гьеб каламалъул амруял тӏуразаруралги. Гьаб тӏехьалда бицунеб бугебщинаб лъугьине заман щолеб бугелъулха!
REV.1.4	Асия улкаялда ругел иман лъуразул анкьабго жамагӏаталде Иоаннил рахъалдасан салам.
REV.1.4	Жив хӏакъав, абадияв, даимав Аллагьасул, гьесул тахалда цеве вугев анкьавго кӏудияв малаикасул 
REV.1.5	ва ритӏухъав нугӏлъунги вугев, хваралъусаги тӏоцеве вахъунев дуниялалъулго ханзабазул парччахӏ Гӏиса Масихӏил баркатги саламги лъеги нужеда.
REV.1.5	Гьесие нилъ рокьула, жиндирго биялдалъун нилъ гьес нилъер мунагьаздаса рацӏцӏад гьаруна, 
REV.1.6	жиндирго Инсул – Аллагьасул кашишзабилъунги лъугьинарун, гьес нилъ жиндирго парччахӏлъиялде рачана. Абадул абадиялъ даимлъаги гьесул хӏалкӏолъиги къудратги! Амин.
REV.1.7	Гьале, накӏкӏаздаги рекӏун, вачӏунев вуго гьев. Киназдаго вихьила гьев, гьесда хеч къазабураздагицин вихьила. Дуниялалъул киналго халкъал гьесухъ гӏодила. Гьедин букӏина. Амин.
REV.1.8	Дун Алипги Яги вугилан, Авалги Ахирги вугилан абулеб буго Жив хӏакъав, абадияв, даимав Аллагьас – Къудратав Бетӏергьанас.
REV.1.9	Дун вуго, Гӏисадехун цолъун, нужеда цадахъ гӏазаб-гӏакъуба хӏехьезе сабру бугев ва гьелдалъун Аллагьасул парччахӏлъи насиблъизе бугев нужер вац Иоанн. Аллагьасул рагӏи тӏибитӏизабуралъухъ ва Гӏиса Масихӏие нугӏлъи гьабуралъухъ тамихӏалъе дун витӏана Патмос абулеб чӏинкӏиллъиялде. 
REV.1.10	Тӏадегӏанасул къоялъ
REV.1.11	«Дуда бихьулеб бугеб жо тӏанчазда хъвай ва иман лъуразул анкьабго жамагӏаталде: Эфесалде, Смирнаялде, Пергамалде, Тиатираялде, Сардисалде, Филадельфиялде ва Лаодикеялде битӏе».
REV.1.12	Дун нахъехун вуссана, дида рагӏулеб бугеб гьаракь лъилали лъазе. Нахъехун вуссиндал, дида бихьана анкьго меседил чирахъ. 
REV.1.13	Гьел чирахъазул бакьулъ вугоан Гӏадамил Лъимада релълъарав чи. Гьесда тӏад букӏана хӏатӏазде щвараб гӏаба ва карандасан борчун букӏана меседил рачел. 
REV.1.14	Квас кинигин хъахӏаб букӏана гьесул ботӏрол рас. Бералги цӏалъун кенчӏолел рукӏана. 
REV.1.15	Цӏадаб биунеб бугеб мазгаралда релълъун рукӏана хӏатӏал. Лъадал кӏудияб чвахелоялъул гӏадинаб букӏана гьаракьги. 
REV.1.16	Гьесул кваранаб хъатикь букӏана анкьго цӏва. Гьесул кӏалдиса къватӏибе бачӏунеб рагӏиги релълъунаан кӏибалаб ва рекӏараб хвалченалда. Къалъул гӏужалда бакъ гӏадин гвангъун букӏана гьесул гьумерги.
REV.1.17	Хварав чи гӏадин, гьесул хӏатӏазда цеве гӏодов ккана дун, гьесда бер чӏварабго. Кваранаб кверги дида тӏад лъун, гьес абуна: «Мун хӏинкъуге. Дун тӏоцевесевги ахирисевги вуго. 
REV.1.18	Дун чӏагояв вуго. Хун вукӏарав дун гьале абадул абадиялъего чӏаголъун вуго. Дихъ буго хвалилги хварал ругеб бакӏалъулги кӏул. 
REV.1.19	Дуда бихьизабурабщинаб – гьанже ккарабги ва хадуб ккезе бугебги – хъвай дуца. 
REV.1.20	Дир кваранаб хъатикь дуда бихьулеб анкьго цӏваялъулги анкьго меседил чирахъалъулги балъголъи гьадинаб буго: анкьго цӏва ккола иман лъуразул анкьабго жамагӏаталда вугев чапар, анкьго чирахъги ккола гьеб анкьабго жамагӏат».
REV.2.1	Эфесалда ругел иман лъуразул агьлуялде витӏарав чапарасухъе хъвай: «Анкьго цӏва кваранаб хъатикь ккурас, анкьго меседил чирахъалда гьоркьосан хьвадулев вугес гьадин абулеб буго: 
REV.2.2	Дида лъала дур ишалги, дур захӏматаб хӏалтӏиги, дур сабруги. Дида лъала нужедаго гьоркьоре квешал гӏадамал дуца риччалареблъи. Дуца хӏалбихьана жал чапарзаби ругилан абулезул (гьел дир чапарзаби гурелха!), ва дуда гьел гьерсихъаби ратана. 
REV.2.3	Дуца сабру гьабула, дир цӏар сабаблъун гӏемераб къо хӏехьана дуца, амма гьелъ дур тату хвезабичӏо.
REV.2.4	Цо бадибчӏвайги бугебха дуе гьабизе. Доб цебе букӏараб рокьи дур рекӏелъ хутӏун гьечӏо. 
REV.2.5	Гьединлъидал ракӏалде щвезабе гӏодове вортизегӏан мун кинаб борхалъиялда вукӏаравали. Тавбу гьабе дуца. Дол тӏоцере гьарулел рукӏарал ишалги гьаре. Дуца гьедин гьабичӏони, вачӏун гьенивегун, бугеб бакӏалдаса добегӏан хъурщизабила дица дур чирахъ, – дуца тавбу гьабизегӏан. 
REV.2.6	Амма дулъ цо лъикӏлъиги буго – дуе рокьуларо николаитазул ишал, диеги гьел цӏакъ рихарал руго.
REV.2.7	Гӏундул ругезда рагӏизе биччанте иман лъуразул жамагӏатазда Илагьияб Рухӏалъ щибилан абулеб бугебали. Бергьарасе дица Аллагьасул алжаналъуб бугеб гъотӏодаса пихъ кьела».
REV.2.8	Смирнаялда ругел иман лъуразул агьлуялде витӏарав чапарасухъе хъвай: «Тӏоцевесес ва ахирисес, хун вукӏун чӏаголъарас гьадин абулеб буго: 
REV.2.9	Дида лъала дуе бугеб гӏакъуба-къварилъиги, дур мискинлъи-язихълъиги, – хӏакъикъаталда мун бечедав вугевха. Дида лъала Аллагьасул халкъин жидедаго абулезул мацӏги бугьтанги, – амма гьеб Аллагьасул халкъ гуро, илбисалъул агьлу буго. 
REV.2.10	Дуца хӏехьезе ккезе бугелдаса хӏинкъуге мун. Гьале илбисалъ, нужер хӏалбихьизе, цо-цо чи туснахъалде рехила. Анцӏго къоялъ букӏина нужее гьеб къварилъи. Холев вугониги, божи-иман рехун течӏони, дуе шапакъатлъун абадияб гӏумру кьела дица.
REV.2.11	Гӏундул ругезда рагӏизе биччанте иман лъуразул жамагӏатазда Илагьияб Рухӏалъ щибилан абулеб бугебали. Бергьарасе кӏиабилеб хвалица щибго зарал гьабиларо».
REV.2.12	Пергамалда ругел иман лъуразул агьлуялде витӏарав чапарасухъе хъвай: «Кӏибалаб ва рекӏараб хвалчен бугес гьадин абулеб буго: 
REV.2.13	Кинаб бакӏалда мун вугевали лъала дида, илбисалъ жиндирго тах лъураб бакӏалда вуго мун. Амма дир цӏар цӏакъ лъикӏ цӏунулеб буго дуца. Нужер гьенив – илбисалъул чӏей бугеб бакӏалда – дие нугӏлъи гьабурав, дир цӏакъго божарав чи Антипа чӏвараб мехалдагицин, дида божун, дидаса инкар гьабичӏо дуца.
REV.2.14	Дуе бадирчӏваял гьаризе кколел ишалги ругелха. Дуца аскӏоре риччалел руго Билгӏамил дин босарал гӏадамал. Исраилил халкъ къосинабизе бокьун, гьев Билгӏамицайин Балакида малъун букӏараб гьересиаллагьзабазе гӏоло къурбаналъе кьураб жо кваназе ва хъахӏбалъи гьабизе. 
REV.2.15	Дур гьенир руго николаитазул дин ккурал гӏадамалги. 
REV.2.16	Гьединлъидал тавбу гьабе. Тавбу гьабичӏони, кватӏичӏого дун духъе вачӏина ва дирго кӏалзул хвалчаца вагъила гьелгун.
REV.2.17	Гӏундул ругезда рагӏизе биччанте иман лъуразул жамагӏатазда Илагьияб Рухӏалъ щибилан абулеб бугебали. Бергьарасе балъгояб нигӏмат кьела дица, хъахӏаб гамачӏги кьела. Гьеб ганчӏида хъван букӏуна, жиндие щварав чиясда гурони, лъиданиги лъалареб цӏияб цӏар».
REV.2.18	Тиатираялда ругел иман лъуразул агьлуялде витӏарав чапарасухъе хъвай: «Аллагьасул Васас – цӏа гӏадин берал кенчӏолел ругес ва цӏадаб биунеб мазгаралда релълъарал хӏатӏал ругес – гьадин абулеб буго: 
REV.2.19	Дида лъала дур ишалги, рокьиги, божи-иманги, тӏагӏат-гӏибадатги, дур сабруги, дол тӏоцере рукӏараздаса дур ишал гьанже цӏикӏкӏун ругеллъиги лъала.
REV.2.20	Дуе бадибчӏвай гьабизе жоги бугебха. Аллагьасул балъголъи загьир гьабизе лъалилан чӏарай Иезабел абулей гӏаданалъ дир лагъзал гуккизе риччалел руго дуца. Хъахӏбалъи гьабизе ва гьересиаллагьзабазе къурбаналъе кьураб жо кваназе малъулеб буго гьелъ гьезда. 
REV.2.21	Тавбу гьабизе заман кьун букӏана дица гьелъие. Амма гьелъие бокьичӏо жиндирго хъублъи рехун тезе. 
REV.2.22	Балагьея, хъубал ишалги рехун тун, тавбу гьабизегӏан, дица гьей унтул бусаде рехила, гьелда цадахъ къосун рукӏараздеги балагь рещтӏинабила. 
REV.2.23	Гьелъул лъималаздеги хвел тӏаде тӏамила дица. Гьебмехалда киналго жамагӏатазда лъала тӏул-ракӏалда бугебщинабгицин бихьулев чи дун вукӏин. Нужер щивасул ишазда рекъон кьела дицаги щивав чиясе. 
REV.2.24	Божи-имангун Тиатираялда хутӏарал нужеца дозул дин босичӏо ва илбисалъул балъголъийилан доз абулеб жоялъулги хӏалбихьичӏо. Нужер мугъзада цӏияб гьир баччизабиларо дица. 
REV.2.25	Амма нужехъ бугебаб щулаго ккве, дун гьениве вачӏинегӏан.
REV.2.26	Дие гӏоло ахиралде щвезегӏан захӏмат баччун бергьарасе дица кьела халкъазда тӏад кверщел. 
REV.2.27	Инсухъа дие кверщел щвараб гӏадин, гьесухъеги щвела, маххул тӏилица цере къотӏун, гьел рехъаде рачине ва, щагӏил хъуби кинигин, гъуризе кверщел. 
REV.2.28	Ва дица гьесие кьела рогьалил цӏва. 
REV.2.29	Гӏундул ругезда рагӏизе биччанте иман лъуразул жамагӏатазда Илагьияб Рухӏалъ щибилан абулеб бугебали».
REV.3.1	Сардисалда ругел иман лъуразул агьлуялде витӏарав чапарасухъе хъвай: «Аллагьасул анкьго кӏудияв малаик жинда аскӏов вугес, жиндихъ анкьго цӏваги бугес гьадин абулеб буго: Дида лъала дур ишал. Дур рахъалъ абулеб буго мун чӏаго вугилан, амма хун вугевха мун. 
REV.3.2	Макьидаса вигьа ва дулъ хвечӏого хутӏараб, амма кватӏичӏого хвезе бугебщинаб щулалъизабе – дур ишал щвалде щвараллъун рихьулел гьечӏо дир Аллагьасда. 
REV.3.3	Хӏасил, духъе щварабги ва дуда рагӏарабги ракӏалде щвезабе, гьеб цӏуне ва кантӏе. Мун вигьинчӏони, цӏогьор гӏадин вачӏина дун, ва дуда лъазе гьечӏо дун кида духъе вачӏиневали.
REV.3.4	Амма дур гьенив Сардисалда вуго ретӏел хъублъизабичӏев чанго чи, гьел дида цадахъ хъахӏаб ратӏлилъ хьвадизе руго, гьелъие мустахӏикъал ругелъул. 
REV.3.5	Бергьаравги, гьелго гӏадин, хъахӏаб ратӏлилъ вукӏине вуго. Гӏумруялъул тӏехьалдаса гьесул цӏарги киданиги хъвагӏаларо дица. Гьесул цӏар рехсела дирго Инсудаги гьесул малаикзабаздаги цебе. 
REV.3.6	Гӏундул ругезда рагӏизе биччанте иман лъуразул жамагӏатазда Илагьияб Рухӏалъ щибилан абулеб бугебали».
REV.3.7	Филадельфиялда ругел иман лъуразул агьлуялде витӏарав чапарасухъе хъвай: «Жив вацӏцӏадас, Жив хӏакъас, Давуд парччахӏасул кӏул кодоб бугес (гьес ричӏараб лъиданиги рахазе кӏоларо, гьес рахараб лъиданиги ричӏизеги кӏоларо) гьадин абулеб буго: 
REV.3.8	Дида лъала дур ишал. Балагьея, дица дуда цебе нуцӏа рагьана, лъиданиги кӏоларо гьеб къазе. Загӏипав чи вукӏаниги, дир рагӏи цӏунана дуца ва дир цӏаралдаса инкарги гьабичӏо. 
REV.3.9	Балагьея, дица духъе кьела илбисалъул агьлуялда гьоркьоса цо-цо чагӏи. Гьез абула жал ругин Аллагьасул халкъ, (амма гьел Аллагьасул халкъ гуро, гьерсихъаби руго). Рачӏун дур хӏатӏазда цере накабазда чӏезе тӏамила дица гьел, ва гьебмехалда лъала гьезда мун дие вокьулевлъи. 
REV.3.10	Сабру гьабейилан бугеб дир амру дуца цӏунидал, дицаги цӏунила мун, – ракьалда ругезул хӏалбихьизе тӏолабго дуниялалде балагьалъул къо бачӏараб мехалъ.
REV.3.11	Дун кватӏичӏого вачӏина. Дуе щвараб шапакъат вачӏун лъицаниги бахъичӏого хутӏизе, духъго бугеб щулаго ккве. 
REV.3.12	Бергьаравги дица гьавила дирго Аллагьасул кӏалгӏаялъул хӏубилъун. Гьев тӏокӏав киданиги гьениса къватӏиве лъугьинаро. Дица гьеб хӏобода хъвала дирго Аллагьасул цӏар, дирго Аллагьасул шагьаралъул – дир Аллагьасдасан зодисан рещтӏине бугеб цӏияб Иерусалималъул – цӏар ва дирго цӏияб цӏарги. 
REV.3.13	Гӏундул ругезда рагӏизе биччанте иман лъуразул жамагӏатазда Илагьияб Рухӏалъ щибилан абулеб бугебали».
REV.3.14	Лаодикеялда ругел иман лъуразул агьлуялде витӏарав чапарасухъе хъвай: «Жинда божизе бегьулес, Ритӏухъав ва Хӏакъав нугӏас, Аллагьас бижанщиналъул аваллъун вугес гьадин абулеб буго: 
REV.3.15	Дида лъала дур ишал. Дулъ я бухӏи гуро, я цӏорой гуро. Дулъ бухӏиниги цӏоройниги букӏарабаниха! 
REV.3.16	Хинлъи гурони, дулъ я бухӏи, я цӏорой гьечӏелъул, дица мун дирго кӏалдиса къватӏиве тун рехила. 
REV.3.17	Дуца абулеб буго мун бечедго вугин, цӏакъго ресалда вугин ва сундениги хӏажалъунги гьечӏин. Дуда бичӏчӏулеб гьечӏо мун талихӏ къосарав, хӏакъирав, пакъирав, бецав ва гӏицӏав чи вукӏин. 
REV.3.18	Дица дуе гӏакълу кьела дихъа бичун босейин цӏаялъ бацӏцӏад гьабураб месед – мунго бечелъизе; дихъа бичун босейин хъахӏаб ретӏел – дурго инжитаб гӏицӏлъи бахчизе; дихъа даруги бичун босейин – дурго бадиб бахине. Гьебмехалда канлъи бихьила дуда. 
REV.3.19	Диего рокьулезда гӏайибги чӏвала дица, тамихӏги гьабула. Гьединлъидал дуца хӏаракат бахъе ва тавбу гьабе.
REV.3.20	Гьале нуцӏихъе вачӏун вуго дун, заруца бухулеб буго дица гьеб! Дир гьаракь рагӏун нуцӏа рагьарасухъе гьоболлъухъ ина. Цинги цадахъ гӏодор чӏун дунги гьевги квана-гьекъела!
REV.3.21	Дун бергьиндал дир Инсуца дунги жиндирго тахида тӏад гӏодов чӏезавурав гӏадин, дицаги бергьарав дидаго аскӏов дирго тахида гӏодов чӏезавила. 
REV.3.22	Гӏундул ругезда рагӏизе биччанте иман лъуразул жамагӏатазда Илагьияб Рухӏалъ щибилан абулеб бугебали».
REV.4.1	Гьелдаса хадуб дун вала-гъалагьана. Гьале зобалазда буго рагьараб нуцӏа. Трубаялъул гӏадаб кутакаб, доб дида кӏалъалеб рагӏараб гьаракьалъ абуна: «Гьаниве тӏаде ваха, дица дуда бихьизабила хадуб щиб ккезе бугебали». 
REV.4.2	Илагьияб Рухӏалъ асар гьабун, гьебсагӏатго дида цебе тӏамуна гьадинаб сурат. Гьале дида цере руго зобалазул тахги гьелда гӏодов чӏаравги. 
REV.4.3	Гӏодов чӏарасул гьумер гвангъун букӏана яшмаялда ва сардисалда релълъун, гьесул тахалда тӏад чӏун букӏана изумрудалъулкьераб нур. 
REV.4.4	Гьеб тахалда сверунги букӏана жеги къоло ункъо тах. Тахазда гӏодор чӏун рукӏана къоло ункъо хӏаким. Гьез ретӏун букӏана хъахӏаб ретӏел, ботӏрода букӏана меседил таж. 
REV.4.5	Доб тахалдасан пири пирхулеб букӏана, кутакал гьаркьалги гъугъадиги рагӏулеб букӏана. Тахалда цебе рекӏун букӏана анкьго чирахъ – Аллагьасул анкьго кӏудияв малаик. 
REV.4.6	Гьелда цебе бацӏцӏадаб цӏорол гӏадинаб ралъад бугилан кколеб букӏана.
REV.4.6	Тахалъул ункъабго рахъалда букӏана цереги нахъаги гӏемерал берал ругеб ункъо рухӏчӏаголъи. 
REV.4.7	Тӏоцебесеб рухӏчӏаголъи гъалбацӏалда релълъараб букӏана. Кӏиабилеб – оцода релълъараб букӏана. Лъабабилелъул гьумер инсанасул гӏадинаб букӏана. Ункъабилеб релълъун букӏана боржун унеб цӏудуда. 
REV.4.8	Гьеб ункъабго рухӏчӏаголъиялъул щибалда букӏана анлъ-анлъ кваркьи; жанисанги къватӏисанги гьел куркьбаздаги рукӏана берал. Къасиги-къадги гьоркьоса къотӏичӏого гьез ахӏулеб буго: «Вацӏцӏадав! Батӏияв! Къудратав! Хӏалкӏолев Бетӏергьан Аллагь! Жив хӏакъав, абадияв ва даимав!»
REV.4.9	Тахида гӏодов чӏарасе, абадул абадиялъ чӏагоясе гьел рухӏчӏаголъабаз рецц гьабула, гьесул къудраталъул бицуна, гьев кӏодо гьавула. Гьебго заманалда 
REV.4.10	къоло ункъавго хӏаким кӏалагъоркье речӏчӏула тахида гӏодов чӏарасда цере ва абадул абадиялъ чӏагоясе сужда гьабула. Тахалда цере жидерго тажалги лъун, гьез абула: 
REV.4.11	«Мун нижер Бетӏергьан Аллагь, кинабго жо дуца бижидал, кинабго дуе бокьухъе бижун бугелъул, мун мустахӏикъав вуго дуе рецц гьабизеги, къудратав ва хӏалкӏояв вугилан абизеги».
REV.5.1	Тахида гӏодов чӏарасдаса кваранидехун дида бихьана кӏиябго рахъалда хъвай-хъвагӏай бугеб гурараб халатаб кагъат, анкьго мугьру чӏван бугоан гьелда. 
REV.5.2	Дида вихьана цо зорбаяв малаик, кӏудияб гьаркьидалъун гьес ахӏулеб букӏана: «Тӏад чӏвараб анкьабго мугьруги тӏезабун, гьаб кагъат рагьизе щив мустахӏикъав вугев?» 
REV.5.3	Я зобалазда, я ракьалда, я ракьалда гъоркь вугев цонигиясда кӏвечӏо, гьеб кагъат рагьун, гьелда щиб хъван бугебали хал гьабизе. 
REV.5.4	Кагъат рагьун гьелда щиб хъван бугебали хал гьабизе мустахӏикъав чи цониги ватичӏелъул, дун гӏемерав гӏодана. 
REV.5.5	Цо хӏакимас дида абуна: «Гӏодуге мун. Балагье, Ягьудал наслуялъул Давудил кьибилалъул гъалбацӏ бергьана, гьединлъидал гьелда кӏола, анкьабго мугьруги тӏезабун, кагъат рагьизе».
REV.5.6	Ункъабго рухӏчӏаголъиялъги хӏакимзабазги сверун ккураб тахалда тӏад бугоан хъун букӏараб гӏадинаб цо Кьегӏер. Гьелъул букӏана анкьго лълъарги анкьго берги. Гьелъул магӏнаги – Аллагьас тӏолабго ракьалде витӏарав анкьго кӏудияв малаик. 
REV.5.7	Бачӏун Кьагӏрица доб кагъат босана тахида гӏодов чӏарасул кваранаб хъатикьа. 
REV.5.8	Доб ункъабго рухӏчӏаголъиги къоло ункъавго хӏакимги гьеб Кьагӏрида цере кӏалагъоркье ккана ва щивасда кодоб букӏана арфаги
REV.5.9	Гьез цӏияб кечӏ ахӏана: «Хъун букӏиндал ва дурго бидухъ дуца щибаб наслуялъул, щибаб мацӏалъул, щибаб халкъалъул ва щибаб миллаталъул гӏадамал Аллагьасе ричун росидал, мун мустахӏикъаб буго, босун гьеб кагътил мугьру тӏезабизе. 
REV.5.10	Дуца гьел парччахӏлъиялде рачана ва нилъер Аллагьасул кашишзабилъунги лъугьинаруна. Гьез ракьалда парччахӏлъи гьабила».
REV.5.11	Дун валагьана ва дида рагӏана тахалда сверухъ ва рухӏчӏаголъабаздаги хӏакимзабаздаги сверухъ ругел гӏемерал малаикзабазул гьаркьал. Рикӏкӏун хӏалкӏоларелгӏан гӏемер рукӏана гьел. 
REV.5.12	Кӏудияб гьаркьидалъун гьез ахӏулеб букӏана: «Хъун букӏараб гьаб Кьегӏер мустахӏикъаб буго кверщелги, бечелъиги, гӏакълуги, къудратги, къадру-къиматги, реццги, баркатги насиблъизе!»
REV.5.13	Зобалаздаги, ракьалдаги, ралъдадаги ва гьезда жанибги рухӏ бугебщиналъ ахӏулеб рагӏана дида: «Тахида гӏодов чӏарасе ва Кьагӏрие абадул абадиялъго баркатги, къадру-къиматги, реццги, къудратги!» 
REV.5.14	Ункъабго рухӏчӏаголъиялъ «Амин» абуна. Кӏалагъоркье речӏчӏун, хӏакимзабаз сужда гьабуна.
REV.6.1	Дида бихьана Кьагӏрица доб анкьабго мугьруялъул цояб тӏезабулеб. Доб ункъабго рухӏчӏаголъиялъул цоялъ, цевегӏан къан валагьеян, зоб гъугъалеб гӏадинаб гьаракь гьабуна. 
REV.6.2	Дун валагьана. Гьале дида цебе буго хъахӏаб чу. Гьелда рекӏарасухъ чӏорбутӏ буго. Гьесухъе таж кьун букӏана ва, бергьиналда ракӏчӏарав чи кинигин, вачӏунев вукӏана гьев бергьенлъи босизе.
REV.6.3	Кьагӏрица кӏиабилеб мугьру тӏезабуна. Кӏиабилеб рухӏчӏаголъиялъги абуна цевегӏан къан валагьеян.
REV.6.4	Къватӏибе бачӏана билбагӏараб чу. Гьелда рекӏарасе ихтияр кьун букӏана, гӏадамал цоцаца чӏвазаризелъун, гьаб ракьалдаса рекъел лъугӏизабизе. Гьесухъе кьун букӏана кӏудияб хвалчен.
REV.6.5	Кьагӏрица лъабабилеб мугьру тӏезабуна. Лъабабилеб рухӏчӏаголъиялъги абуна цевегӏан къан валагьеян. Дун валагьана. Гьале дида цебе буго чӏегӏераб чу. Гьелда рекӏарасда кодор цӏадираби руго. 
REV.6.6	Доб ункъабго рухӏчӏаголъабазда гьоркьосан цо гьаракь рагӏана дида: «Ролъул цо сахӏалъул багьа – цо динар, пурчӏинадул лъабго сахӏалъул багьаги – цо динар. Зайтуналъул гъутӏбиги цӏолбол гъабуги къотӏуге».
REV.6.7	Кьагӏрица ункъабилеб мугьру тӏезабуна. Ункъабилеб рухӏчӏаголъиялъги абуна цевегӏанги къан валагьеян. 
REV.6.8	Дун валагьана. Гьале дида цебе буго канчӏгӏурччинаб чу. Гьелда рекӏарасда цӏар буго Хвел. Гьелдаго хадуб цун бачӏунеб буго Жужахӏ. Хвалчадалъун, ракъудалъун, вабаалдалъун ва ракьалда ругел жанавараздалъунги гӏадамал хвезаризе, гьаб тӏолабго ракьалъул ункъил бутӏаялда тӏад кверщел кьун буго гьеб кӏиялъего.
REV.6.9	Кьагӏрица щуабилеб мугьру тӏезабуна. Къурбан хъолеб бакӏалда гъоркь дида рихьана Аллагьасул рагӏи сабаблъун ва жидеца гьабураб нугӏлъи сабаблъунги чӏваразул рухӏал. 
REV.6.10	Кутакаб гьаракьалдалъун гьез ахӏулеб букӏана: «Хӏакъав ва Мукъадасав Бетӏергьан, кидалъагӏанха гьаб ракьалда ругел гӏадамал дуца тамихӏ гьабичӏого ва нижер бидухъ къисас босичӏого тун ругел?» 
REV.6.11	Гьезул щивасе кьун букӏана хъахӏаб ретӏел ва гьезда абулебги букӏана нуж цодагьаб мехалъ чӏайин, – нужго гӏадин чӏвазе ругел нужер гьалмагъзабиги вацалги тӏаде журан, гӏураб къадар ккезегӏан чӏайин.
REV.6.12	Кьагӏрица анлъабилеб мугьруги тӏезабуна. Кутакалда ракь багъарана. Бакъги чӏегӏерлъана, чӏегӏераб сугъур гӏадин; рещалъараб моцӏги би гӏадин багӏарлъана. 
REV.6.13	Хасел тӏаде щвезегӏан гъотӏодаго хутӏарал инжирал кутакаб гьороца рортизарулел гӏадин, цӏвабиги ракьалде рортун рачӏана. 
REV.6.14	Кагътил тӏамач гӏадин, зобалги сукӏун ана. Киналго мугӏрузги чӏинкӏиллъабазги жидерго бакӏ хисана.
REV.6.15	Ракьалда ругел парччахӏзаби, чӏахӏиял хӏакимзаби, рагъул церехъаби, бечедал гӏадамал, къо-асс бугел чагӏи, киналго лагъзал ва уздензабиги мугӏрузул нохъазда ва кьурабалъ рахчана. 
REV.6.16	Мугӏруздаги кьурабаздаги абулеб букӏана гьез, жидеда тӏаде рортун рачӏун, жал рахчейин тахида чӏарасул бераздасаги Кьагӏрил ццидадасаги. 
REV.6.17	«Гьезул ццидал кӏудияб къо тӏаде щун буго! Лъида гьеб хӏехьезе кӏолеб!»
REV.7.1	Гьелдаса хадуб дида вихьана дуниялалъул ункъабго бокӏнилъ чӏарав ункъо малаик. Я ракьалде, я ралъдаде, яги цониги гъветӏ-хералде пуйзе биччачӏого, гьез ккун чӏезабун букӏана дуниялалъул ункъо гьури. 
REV.7.2	Цоги малаик вихьана дида бакъбаккул рахъалдасан ваккун вачӏунев. Хӏакъав Аллагьасул мугьру букӏана гьесухъ. Ракьалъеги ралъдаеги зарал гьабизе изну кьурав ункъо малаикасде кутакаб гьаракьалдалъун ахӏана гьес: 
REV.7.3	«Нижеца нилъер Аллагьасул лагъзадерил надалда мугьру чӏвазегӏан, я ракьалъе, я ралъдае, яги гъветӏ-хералъе зарал гьабуге нужеца». 
REV.7.4	Дида рагӏана Исраилил киналго наслабаздасан нусиялда кӏикъоялда ункъазарго чиясда мугьру чӏван бугин абулеб:
REV.7.5	Ягьудал наслуялдаса мугьру чӏваразул анцӏила кӏиазарго чи вуго,
REV.7.5	Рубенил наслуялдасаги – анцӏила кӏиазарго чи,
REV.7.5	Гадил наслуялдасаги – анцӏила кӏиазарго чи,
REV.7.6	Ашерил наслуялдасаги – анцӏила кӏиазарго чи,
REV.7.6	Нафталил наслуялдасаги – анцӏила кӏиазарго чи,
REV.7.6	Менашил наслуялдасаги – анцӏила кӏиазарго чи,
REV.7.7	Шимгӏонил наслуялдасаги – анцӏила кӏиазарго чи,
REV.7.7	Левийил наслуялдасаги – анцӏила кӏиазарго чи,
REV.7.7	Иссахарил наслуялдасаги – анцӏила кӏиазарго чи,
REV.7.8	Зебулонил наслуялдасаги – анцӏила кӏиазарго чи,
REV.7.8	Юсупил наслуялдасаги – анцӏила кӏиазарго чи ва
REV.7.8	Буняминил наслуялдасаги анцӏила кӏиазарго чи вуго мугьру чӏваразда гьоркьов.
REV.7.9	Нахъеги валагьана дун. Гьале щибаб миллаталъул, наслуялъул, халкъалъул ва мацӏалъул гӏадамаздасан лъугьараб, лъиданиги рикӏкӏун хӏалкӏолареб руккел чӏун буго тахида ва Кьагӏрида цебе. Киназго ретӏун руго хъахӏал гӏабаби ва хъатикь ккун руго чамасдакил гъотӏол гӏаркьалаби. 
REV.7.10	Кутакаб гьаракьалдалъун ахӏулеб буго гьез: «Тахида гӏодов чӏарав нижер Аллагьасухъ ва Кьагӏрихъ буго хвасарлъи!»
REV.7.11	Киналго малаикзаби чӏун рукӏана тахалдаги, хӏакимзабаздаги ва доб ункъабго рухӏчӏаголъиялдаги сверухъ. Тахалда цере кӏалагъоркье речӏчӏун, гьез Аллагьасе сужда гьабулеб букӏана. 
REV.7.12	Абулебги букӏана гьез: «Амин! Нижер Аллагьасухъ буго абадул абадиялъ баркатги, реццги, гӏакъиллъиги, кӏодолъиги, къадру-къиматги, къудратги, хӏалкӏолъиги! Амин!»
REV.7.13	Дидехун вуссун цо хӏакимас гьикъана: «Гьал хъахӏал гӏабаби ретӏарал гӏадамал щал кколел ва киса рачӏарал чагӏи гьел?»
REV.7.14	Дица гьесда абуна: «Дуда лъалаха, бетӏерчӏахъад!» – ан.
REV.7.14	Гьес дида абуна: «Гьел рачӏун руго кӏудияб гӏазаб-гӏакъубаялдаса. Кьагӏрил биялъ чурун хадуб хъахӏлъана гьезул гӏабаби. 
REV.7.15	Гьединлъидалин гьел Аллагьасул тахалда цере ругел ва къасиги-къадги гьесул кӏалгӏаялъуб гьесие тӏагӏат-гӏибадатги гьабулеб бугеб. Тахида чӏарас жиндирго чодрокье рачина гьел. 
REV.7.16	Гьел тӏокӏал киданиги ракъиларо, къечеларо, бакъул бухӏиги гьезие букӏинаро, багӏари-гьелегьинги гьезда хъваларо. 
REV.7.17	Тахил бакьулъ бугеб Кьегӏер гьезул вехьлъун лъугьунелъулха. Гьелъ рачина гьел маулхӏаяталъул иццухъе, Аллагьас гьезул бадиса щибаб магӏил гороги бацӏцӏина».
REV.8.1	Кьагӏрица анкьабилеб мугьру тӏезабуна. Бащдаб сагӏат гӏанасеб заманалда зодиб сихӏкъотӏи лъугьана.
REV.8.2	Дида вихьана Аллагьасда цеве чӏарав анкьго малаик. Гьезул щивасухъе пуйзе кьун букӏана цо-цо ссур.
REV.8.3	Вачӏун къурбан хъолеб бакӏалда цеве кьеккен гьабизе, меседил щурунги хъатикь, ккун эхетана цоги малаик. Гӏемераб махӏгьуинаб нах кьун букӏана гьесухъе, – кинабго Аллагьасул халкъалъ дугӏаги гьабун, тахида цебе къурбан тӏад хъолеб меседил къаниде тӏун, кьеккен гьабизе. 
REV.8.4	Малаикас бачӏараб гьеб нахул лъугьараб кӏкӏуй, Аллагьасул халкъалъул дугӏадул гьаракьгун цадахъ, гьев разилъизе зодибе ана. 
REV.8.5	Кьеккен гьабулеб щурунги кодобе босун, къурбан тӏад хъолеб доб къанидаса цӏадул цӏезабуна малаикас гьеб, цинги ракьалде хьвагӏун балагьизабуна. Гьебмехалда зобал гъугъадана, гьаркьал рахъана, пири пирхана ва ракь багъарана.
REV.8.6	Анкьго ссур кодоб бугев анкьавго малаик ссуралъубе пуйзе къачӏан чӏана.
REV.8.7	Ва тӏоцевесев малаикас ссуралъубе пуна, ва горо-цӏер бана, ва бигун жубараб цӏаги бачӏана ракьалде. Ракьалъул лъабил бутӏа бухӏана гьелъ, гъутӏбузул лъабил бутӏаги бухӏана ва кинабго гӏурччинхерги бухӏана.
REV.8.8	Ва кӏиабилев малаикас ссуралъубе пуна, ва цӏа рекӏараб кӏудияб мегӏер гӏадаб жо ралъдалъе бортун бачӏана. Ва ралъдал лъабил бутӏа биялде сверана. 
REV.8.9	Ва ралъдал рухӏчӏаголъабазул лъабил бутӏа хвана, гумузул лъабил бутӏаги щущан ана.
REV.8.10	Ва лъабабилев малаикас ссуралъубе пуна, ва зодисан бортун бачӏана цӏа рекӏараб сунтур гӏадинаб кӏудияб цӏва. Гьеб тӏаде бортана гӏоразул лъабил бутӏаялде ва лъадал иццаздеги. 
REV.8.11	Гьеб цӏваялда цӏар букӏана «Кьогӏаб хер». Ва лъадал лъабил бутӏа гьеб хер гӏадин кьогӏлъана, ва кьогӏаб лъим гьекъон гӏемерав чи хвана.
REV.8.12	Ва ункъабилев малаикас ссуралъубе пуна – гьаргьадулаго ссун ана бакъул лъабил бутӏа, ва моцӏрол лъабил бутӏа, ва цӏвабзазул лъабил бутӏа – кинабго канлъул лъабил бутӏа. Къоялъул лъабил бутӏа бецӏлъун хутӏана, гьединго сардил лъабил бутӏаги бецӏлъун хутӏана.
REV.8.13	Дун валагьана, ва дида рагӏана зоб бакьулъан боржун унеб цо цӏудуца кутакаб гьаракьалдалъун гьадин ахӏулеб: «Вай, вай, вай, жеги ссуралъубе пуйчӏев лъабго малаикас ссуралъубе пураб мехалда, гьаб ракьалда ругезде бачӏине бугеб балагьха!»
REV.9.1	Ва щуабилев малаикас ссуралъубе пуна, ва дида бихьана цо цӏва зодиса ракьалде бортулеб. Гьелъухъе кьун букӏана тӏину гьечӏеб кӏкӏалахъе нух бугеб гъуялъул нуцӏил кӏул. 
REV.9.2	Ва гьеб цӏваялъ ричӏана нуцӏа. Ва кӏудияб корохъа гӏадинаб кӏкӏуй бачӏана гъуялъуса къватӏибе. Ва гьеб кӏкӏуялъ бакъги гьаваги бецӏлъизабуна. 
REV.9.3	Ва кӏкӏуялда гъорлъан ракьалде бачӏана ракъул гарцӏазул кӏудияб бо. Гьаб ракьалда ругел ичӏкӏалаз гӏадин хечизе ихтияр кьун букӏана гьезие. 
REV.9.4	Ва гьезда лъазабун букӏана, Аллагьасул мугьру надалда гьечӏел гӏадамазе гурони, я ракьалда бижараб харие, я кинаб букӏаниги гӏурччинлъиялъе, я кинаб букӏаниги гъотӏое зарал гьабугеян. 
REV.9.5	Гьел гарцӏазе ихтияр кьун букӏана гьел гӏадамал чӏвачӏого тун, щуго моцӏалъ гьезие гӏазаб-гӏакъуба гьабизе. Ичӏкӏалалъ хеч къазабидал инсанасе лъугьунеб гӏадинаб гӏазаб-гӏакъуба букӏана гьеб. 
REV.9.6	Гьел къоязда гӏадамал жидеего хвел балагьизе лъугьина, амма гьезда гьеб батиларо. Хвезе бокьун рукӏина гьел, амма хвел гьездаса лъутила.
REV.9.7	Рагъуе къачӏарал чуязда релълъун рукӏана гьел гарцӏал. Меседил тажазда релълъарал жалги рукӏана гьезул бутӏрузда. Гьезул гьурмал инсанасулалда релълъарал рукӏана. 
REV.9.8	Руччабазул гӏадинаб расги букӏана гьезул, гъалбацӏалъул гӏадинал гажалги рукӏана. 
REV.9.9	Маххул гӏадинал къолдабиги рукӏана гьезда тӏад, гьезул куркьбазул гьаракьги релълъунаан рагъде гӏедегӏун унел гӏемерал чолгьаказул гьаракьалда. 
REV.9.10	Ичӏкӏалалъул гӏадинаб рачӏги букӏана гарцӏил, гьеб рачӏалдасан хечги къазабулаан гьелъ. Гьел жидерго рачӏаз гӏадамазе щуго моцӏалъ зарал гьабизе ихтияр кьун букӏана гьезухъе. 
REV.9.11	Гьезул парччахӏлъун букӏана гьеб кӏкӏалалъул шайтӏан; жугьутӏ мацӏалда гьелда цӏар буго Абаддон, грек мацӏалда – Аполлион («Хвел босун бачӏунеб»).
REV.9.12	Цо балагь тӏаса ана. Гьале гьелдаго хадуб цун бачӏунеб буго жеги кӏиго балагь.
REV.9.13	Ва анлъабилев малаикас ссуралъубе пуна, ва дида рагӏана тахида цебе къурбан тӏад хъолеб меседил къанил ункъабго бокӏнилъ рекъезабураб ункъо лълъаралъул гьаракь. 
REV.9.14	Ссур кодоб ккурав анлъабилев малаикасда гьеб гьаракьалъ абулеб букӏана: «Кӏудияб Пурат гӏурул рагӏалда бухьун бугеб ункъо жен бичун биччай». 
REV.9.15	Ва гӏадамазул лъабил бутӏа хвезабизе гьел риччалеб заман – сагӏат, къо, моцӏ ва лъагӏел – тӏаде щвезегӏан чӏезабун букӏараб гьеб ункъабго жен бичун биччана. 
REV.9.16	Ва дида бицана анцӏазарго кӏиго нухалъ анцӏазарилъ кьабурабгӏан къадаралда рекӏаралги ругин гьезул бодулъ.
REV.9.17	Гьедин балъголъи загьирлъун дида рихьана чуялги чуязда рекӏарал рагъухъабиги. Гьезда рукӏана цӏабагӏараб, бецӏхъахӏилаб ва чӏабтӏил гӏадинаб тӏогьилаб кьералъул къолдаби. Гъалбацӏалъулазда релълъарал рукӏана гьел чуязул бутӏрул. Ва гьезул кӏалдисан бурулеб букӏана цӏаги, кӏкӏуйги, чӏабатӏги. 
REV.9.18	Гьеб лъабабго балагь рещтӏиналъ – гьезул кӏалдисан бурулеб цӏадуцаги, кӏкӏуйдуцаги, чӏабтӏицаги – гӏадамазул лъабил бутӏа гъурана. 
REV.9.19	Гьел чуязул къуват лъун букӏана гьезул кӏалдибги рачӏалдаги, гьезул рачӏалги рукӏиндалха загьруял борхьал гӏадинал. Гьез хӏанчӏиялдалъун кколаан гӏадамазе зарал.
REV.9.20	Жидеца гьабурабщиналда – жундузе гӏибадат гьабиялда, ва меседил, гӏарцул, мазгарул, ганчӏил, цӏулал гьарурал, жидеда я щибниги бихьуларел, я щибниги рагӏуларел, я хьвадизе кӏоларел гьересиаллагьзабазе гӏибадат гьабиялда – рекӏекълъичӏо гьел балагьал рещтӏиндал хвечӏого хутӏарал цогидал гӏадамал, ва кингоги тавбу гьабичӏо гьез. 
REV.9.21	Я жидеца гӏадамал чӏваялда, я сихӏру гьабиялда, я хъахӏбалъи гьабиялда, яги цӏогь гьабиялда рекӏекълъичӏо гьел, тавбуги гьабичӏо гьез.
REV.10.1	Цинги дида вихьана цогидав цӏакъ кутакав малаик зобалаздасан рещтӏунев; накӏкӏал рукӏана гьесда тӏад жемун, ботӏрода тӏад нурги чӏун букӏана, гьумер букӏана бакъ гӏадинаб, бохдул рукӏана цӏадул хӏубал гӏадинал. 
REV.10.2	Гьес рагьун хъатикь ккун букӏана гьитӏинабго тӏехь. Кваранаб бох гьес ралъдада лъуна, квегӏаб бох ракъдада лъуна. 
REV.10.3	Гъалбацӏалъул гъулгъулиялда релълъараб кутакаб гьаракьалдалъун ахӏдезе лъугьана гьев. Гьев ахӏдолеб мехалда рагӏана анкьго нухалда зоб гъугъараб гӏадинаб гьаракь. 
REV.10.4	Анкьго нухалда зоб гъугъараб гӏадинаб гьаракь рагӏидал, гьеб хъвазейилан лъугьана дун. Амма зодисан ахӏулеб рагӏана: «Анкьго нухалда зоб гъугъаялдалъун дуда бицараб жо балъго те, гьеб хъваге дуца».
REV.10.5	Ва ралъдадаги ракъдадаги чӏун дида вихьарав малаикас жиндирго кваранаб квер зодобехун битӏана. 
REV.10.6	Жив абадияв-даимасул, зобалги гьениб бугебщинабги, ракьги гьениб бугебщинабги, ралъадги гьениб бугебщинабги жинца бижарасул цӏар рехсон гьев гьедана кватӏичӏого лъугӏизе бугилан. 
REV.10.7	Анкьабилев малаикги ссуралъубе пуйзе лъугьина. Гьеб къоялъ лъугьина Аллагьас жиндирго лагъзадерида – аварагзабазда Рохалил хабар бицун лъазабун букӏараб балъгояб иш.
REV.10.8	Зодисан дида рагӏун букӏараб гьаракь гьанжеги дидехун кӏалъана: «Ралъдадаги ракъдадаги чӏарав малаикас рагьун хъатикь ккураб доб тӏехь босизе а», – ян.
REV.10.9	Малаикасда аскӏове ун, дица гьесда абуна гьеб гьитӏинаб тӏехь дихъе кьейилан. Гьес дида абуна: «Босун кванай гьеб. Дур чохьониб гьеб кьогӏлъила, амма дур кӏалдиб гьеб гьоцӏогӏанги гьуинаб букӏина» 
REV.10.10	Малаикасда кодоса босун, кванана гьеб гьитӏинаб тӏехь. Дир кӏалдиб гьеб гьоцӏогӏанги гьуинаб букӏана, амма чохьониб гьеб кьогӏлъана. 
REV.10.11	Цинги дида абуна: «Гӏемерал халкъазе, миллатазе, мацӏазе ва парччахӏзабазе хадубккун щиб лъугьине бугебали нахъе-нахъеги бицине ккезе буго дуца».
REV.11.1	Гӏансаялда релълъараб тӏилги дихъе кьун, абуна: «Вахъа, дуца борце Аллагьасул кӏалгӏаги къурбан хъолеб бакӏги, чан чияс гьениб гӏибадат гьабурабалиги рикӏкӏе. 
REV.11.2	Аллагьасул кӏалгӏаялда сверун бугеб азбар дуца къватӏиб те, гьеб борцунге, цогидал халкъазе кьун бугин гьеб. Гьез гьаб хирияб шагьар кӏикъоялда кӏиго моцӏалъ мерхьина. 
REV.11.3	Дир кӏиго нугӏасе хӏалкӏолъи кьела дица, сугъуралъул ретӏелги ретӏун, гьез азаралда кӏинусиялда лъабкъого къоялъ Аллагьасул рагӏи халкъалда лъазабизе». 
REV.11.4	Гьел чагӏи ккола кӏиго зайтуналъул гъветӏлъунги ва зоб-ракьалъул Бетӏергьанасда цебе бугеб кӏиго чирахълъунги. 
REV.11.5	Гьезие зарал-зиян гьабизе ракӏалде ккарав чиясде гьезул кӏалдисан цӏа бурун бачӏина ва гьеб цӏадуца рухӏила гьезул тушбаби. Гьеле гьедин хвезе вуго гьезие зарал-зиян гьабизе ракӏалде кканщинав чи. 
REV.11.6	Гьев кӏиясдаго кӏвезе буго Аллагьасул рагӏи гьез халкъалда лъазабулеб заманалда цӏад бачӏого букӏиналъе зобал къазе. Лъадада тӏадги ихтияр кьун буго гьезухъе – гьеб биялде сверизабизе; гьединго ихтияр кьун буго гьезие бокьанщинахъе ракьалда балагьалъул цӏал кьабизе. 
REV.11.7	Гьев кӏиявго нугӏас Аллагьасул рагӏи халкъалда лъазабун бахъараб мехалда, тӏину гьечӏеб кӏкӏалахъан тӏаде бачӏунеб жанавар гьезда данде багъила; гьелъ гьел къезарила ва чӏвала. 
REV.11.8	Содомлъунги Мисрилъунги лъугьараблъун рикӏкӏине бегьулеб гьеб кӏудияб шагьаралъул къватӏазде рехун хутӏила гьезул жаназаби. Гьеб шагьаралдайин гьезул Тӏадегӏанав хъанчида вигъун вукӏарав. 
REV.11.9	Лъабгогун бащдаб сордо-къоялъ гьезул жаназабазухъ ралагьун рукӏина батӏи-батӏиял халкъазул, наслабазул, мацӏазул ва миллатазул цо-цо гӏадамал, ва гьез гьел жаназаби хабалъ лъезе риччазе гьечӏо. 
REV.11.10	Ракьалда ругелал гьелдаса разилъила, гьез цоцазе рохел гьабила, цоцазе сайигъатал ритӏила, щайгурелъул гьев кӏиявго аварагас ракьалда ругелазе гӏазаб кьолеб букӏиндал.
REV.11.11	Лъабгогун бащдаб сордо-къо индал, Аллагьасдасан чӏаголъиялъул рухӏ лъугьана гьев кӏиясулъего. Тӏаде рорхун рачӏун, рахъун чӏана гьел, ва гьезухъ ралагьун рукӏаразул рекӏелъе кутакаб хӏинкъи лъугьана. 
REV.11.12	Зодосан кутакаб гьаракьалъ гьадин ахӏулеб рагӏана гьев кӏиясдаго. «Гьанире тӏаде раха!» Жидерго тушбабиги хадур ралагьун, накӏкӏуда гъорлъан зодире рачун ана гьел.
REV.11.13	Гьебсагӏатго кутакалда ракь багъарана. Шагьаралъул анцӏил бутӏа щущан ана, ракь багъариялдалъун хвана анкьазарго чи; чӏаго хутӏаразги, кутакалда хӏинкъун, зобалазул Аллагьасе рецц гьабулеб букӏана.
REV.11.14	Кӏиабилеб балагь тӏаса ана, гьале кватӏичӏого тӏаде щолеб буго лъабабилеб балагь.
REV.11.15	Ва анкьабилев малаикас ссуралъубе пуна; ва зобалазда кутакал гьаркьал рахъана, гьадин абулеб букӏана гьез: «Нилъер Бетӏергьанас ва гьесул Масихӏица дуниялалдаго парччахӏлъи гьабулеб буго гьанже. Масихӏица парччахӏлъи гьабила абадул абадиялъго».
REV.11.16	Ва Аллагьасда цеве жидерго тахазда гӏодов чӏарав къоло ункъавго хӏакимас, кӏалагъоркье речӏчӏун, Аллагьасе сужда гьабуна. 
REV.11.17	Гьез абулеб букӏана: «Хӏакъав, абадияв ва къудратав Бетӏергьан, дуе рецц, дуца дурго кӏудияб хӏалкӏолъи бихьизабидал ва парччахӏлъи гьабулеб бугелъул. 
REV.11.18	Халкъазул дуде ццин бахъиндал, дурги ццин гьалаглъана. Хваразеги суд гьабизе заман щун буго: дур лагъзадерие – аварагзабазе ва киналго дур цӏаралъукьа хӏинкъулезе – гӏисиназеги чӏахӏиязеги – кириги хъвазе, ракьалде балагь бачӏинабуразде балагьги рещтӏинабизе».
REV.11.19	Гьебмехалда зобалазда бугеб Аллагьасул кӏалгӏа загьирлъана ва гьениб жаниб бихьулеб букӏана къотӏиялъул гъамас
REV.12.1	Ва зобалазда загьирлъана кӏудияб гӏаламат – бакъ тӏад ретӏарай, моцӏ хӏатӏикь бугей чӏужугӏадан. Гьелъул ботӏрода букӏана анцӏила кӏиго цӏвайил таж. 
REV.12.2	Лъимаде йигей гьей, хӏарачӏваялъул унти захӏмалъун, ахӏдолей йикӏана. 
REV.12.3	Цоги гӏаламат загьирлъана зодиб. Гьале анкьго бетӏерги бугеб, анцӏго лълъарги бугеб цӏакъго кӏудияб багӏараб аздагьо, гьелъул бутӏрузда букӏана анкьго таж. 
REV.12.4	Рачӏ хьвагӏун, гьелъ цӏвабзазул лъабил бутӏа зодиса ракьалде гъинабуна. Гьабурабго лъимер къулчӏизе къачӏан, лъимер гьабулей йигей гьей гӏадамалда цебе чӏана доб аздагьо. 
REV.12.5	Ва гьелъие гьавуна маххул тӏилица киналго халкъал жинца рехъаде рачине ругев вас. Гьелъул гьеб лъимер Аллагьасухъе босун ана, гьесул тахида цебе лъезе. 
REV.12.6	Гьей гӏаданги гӏицӏаб авлахъалде лъутун ана. Гьениб гьелъие къачӏан букӏараб бакӏалда Аллагьас гьелъул тӏалаб гьабила азаралда кӏинусиялда лъабкъого къоялъ.
REV.12.7	Ва зобалазда рагъ ккана – Микагӏил ва гьесие мутӏигӏал малаикзаби аздагьоялда данде рагъулел рукӏана, аздагьо ва гьелъие мутӏигӏал жундул дозда данде рагъулел рукӏана. 
REV.12.8	Амма гьел бергьинчӏо, зобалазда тӏокӏалъ бакӏцин хутӏичӏо гьезие. 
REV.12.9	Ва Илбисиланги Шайтӏаниланги цӏар лъураб, жинца тӏолабго дуниял къосинабулеб кӏудияб аздагьо – некӏсияб борохь ракьалде рехана ва гьелъие мутӏигӏал жундулги рехана гьелдаго цадахъ.
REV.12.10	Дида рагӏана зодиб цо кутакаб гьаракьалъ абулеб: «Гьанже бачӏана нилъер Аллагьасдасан хвасарлъиги, ихтиярги, парччахӏлъиги ва гьесул Масихӏил ихтиярги, щайгурелъул иман лъуразде гӏайиб гӏунтӏизабураб тушман зобалаздаса гӏодобе рехун бугелъул; къасиги-къадги Аллагьасда цебе гьезде гӏайиб гӏунтӏизабулаан гьелъ. 
REV.12.11	Гьеб аздагьоялдаса гьел бергьана Кьагӏрил биялдалъунги ва жидерго нугӏлъиялъул рагӏудалъунги, щайгурелъул холел ругониги, гьел жидерго гӏумруялда барахщинчӏелъул. 
REV.12.12	Гьединлъидал, зобал ва зобалазда ругелщиналги, нужеца рохел гьабе! Амма, ракьги ралъадги, нужедени балагь бачӏина, – жиндие дагьаб заман хутӏун букӏинги лъан, гӏасиго ццин бахъун, илбис нужехъе рещтӏун бугелъул».
REV.12.13	Жиб ракьалде рехараблъи лъайдал, дов вас гьавурай чӏужугӏаданалда хадуб лъугьана гьеб. 
REV.12.14	Кӏудияб цӏудул кӏиго кваркьи кьун букӏана гьей гӏаданалъе, гӏицӏаб авлахъалда гьелъие къачӏан букӏараб ва аздагьоялъухъе щолареб бакӏалде йоржине. Гьениб гьелъул тӏалаб гьабила лъабго соналъги анлъго моцӏалъги. 
REV.12.15	Аздагьоялъ жиндирго кӏалдисан гьелда хадуб гӏор гӏадин лъим чвахизабуна, гьеб гӏуруца гьей йосун инародайилан. 
REV.12.16	Амма ракьалъ гьелъие квербакъана; жиндирго кӏал рагьун, ракьалъ жанибе къулчӏана аздагьоялъ кӏалдисан лагӏун букӏараб гӏор. 
REV.12.17	Ва гьеб аздагьоялъул кутакалда ццин бахъана гьей чӏужугӏаданалда. Ва Аллагьасул амруялги тӏуразарулел ва Гӏисал хӏакъалъулъ жидеца нугӏлъиги гьабулел гӏадамазда – дой гӏаданалъул наслуялдасан хутӏарал чагӏазда – данде багъизе ана гьеб.
REV.12.17	Ва гьеб аздагьо ралъдал рагӏалда чӏана.
REV.13.1	Дида бихьана ралъдалъа къватӏибе лъугьун бачӏунеб жанавар. Гьелъул букӏана анцӏго лълъарги анкьго бетӏерги. Гьелъул лълъурдузда тӏад букӏана анцӏго таж. Бутӏрузда хъван рукӏана Аллагьасдехун гӏасилъи бихьизабулел цӏарал. 
REV.13.2	Гьеб дида бихьараб жанавар цӏиркъалда релълъараб букӏана; цидул гӏадинал квачӏалги рукӏана гьелъул, гъалбацӏалъул гӏадинаб кӏалги букӏана. Аздагьоялъ гьелъие кьун букӏана жиндирго къуватги, жиндирго тахги ва бокьараб гьабизе ихтиярги. 
REV.13.3	Жанаваралъул цо бетӏералда хвалил ругъун бугилан кколеб букӏана, амма гьеб хвалил ругъун сахлъана. Ва тӏолабго дуниял хӏайранлъун букӏана гьеб жанаваралъухъ балагьун. 
REV.13.4	Гӏадамаз аздагьоялъе сужда гьабулеб букӏана, гьелъ гьеб жанаваралъе хӏалкӏолъи кьедал. Жанаваралъе суждаги гьабун, гьез абулеб букӏана: «Гьаб жанаваралда релълъараб щибниги гьечӏогури ракьалда! Гьабгун вагъизе лъида кӏолеб?»
REV.13.5	Аллагьасда дандечӏарал ва чӏухӏарал рагӏаби абизе кӏалги кьун букӏана гьелъие ва кӏикъоялда кӏиго моцӏалъ бокьараб гьабизе ихтиярги кьун букӏана. 
REV.13.6	Аллагьасул цӏарги, гьев чӏараб бакӏги ва зобалазда ругелалги инжит-хӏакъир гьарун, гӏасиял жал рицине кӏал ричӏана гьелъ. 
REV.13.7	Гьелъие хӏалкӏолъи кьун букӏана Аллагьасул халкъалда данде багъизе ва гьел къезаризе. Киналго наслабазда, халкъазда, мацӏазда ва миллатазда тӏад хӏалкӏолъи кьун букӏана гьелъие. 
REV.13.8	Хъун букӏараб Кьагӏрихъ бугеб гӏумруялъул тӏехьалда дуниял бижараб мехалдаго жидер цӏарал хъван рукӏинчӏел гӏадамалги руго гьаб ракьалда. Гьез киназго сужда гьабила жанаваралъе.
REV.13.9	Гӏундул ругезда рагӏизе биччанте: 
REV.13.10	«Асирлъуде ккезе хъван бугев чи асирлъуде ккечӏого хутӏуларо. Хвалчаца чӏван хвезе хъван бугев чи хвалчаца чӏван хвечӏого хутӏуларо».
REV.13.10	Аллагьасул халкъалъул сабруги божи-иманги букӏине кколеблъи бичӏчӏулеб буго гьел рагӏабаздасан.
REV.13.11	Дида цоги жанавар бихьана ракьалдаса къватӏибе лъугьун бачӏунеб. Кьагӏрил гӏадаб кӏиго лълъар букӏана гьелъул, амма аздагьо гӏадин кӏалъалеб букӏана. 
REV.13.12	Доб тӏоцебесеб жанаваралда аскӏоб бугеб мехалъ, гьелъухъги букӏана долъулго гӏадаб хӏалкӏолъи; тӏолабго дуниялги дуниялалда тӏад ругелщиналги гьелъ тӏамулел рукӏана жиндир бетӏералда букӏараб хвалил ругъун сахлъараб доб тӏоцебесеб жанаваралъе сужда гьабизе. 
REV.13.13	Гьелъ чӏахӏиял ва хӏикматал мугӏжизатал рихьизаруна, гӏадамазда бихьун, зодисан ракьалде цӏагицин бачӏана. 
REV.13.14	Доб жанавар бугеб бакӏалда мугӏжизаталги рихьизарун, ракьалда ругелщинал гуккулел рукӏана. Гьелъ гьезие амру гьабулеб букӏана, хвалчадул ругъун лъуниги чӏаго хутӏараб тӏоцебесеб жанаваралъул сурат гьабеян. 
REV.13.15	Гьелъие хӏалкӏолъи кьун букӏана тӏоцебесеб жанаваралъул сураталда рухӏ лъезабизе, хӏатта гьелда кӏал-мацӏ бижизабизегицин. Хӏалкӏолъи кьун букӏана гьеб сураталъе сужда гьабизе бокьичӏел гӏадамал чӏвазаризеги. 
REV.13.16	Киналго гӏадамазул – гӏисиназулги чӏахӏиязулги, бечедазулги мискиназулги, уздензабазулги лагъзадерилги – кваранаб квералда яги надалда гӏуж лъезабуна гьелъ. 
REV.13.17	Жанаваралъул цӏар яги гьелъул цӏар бихьизабулеб тарих хъвараб гьеб гӏуж гьечӏесе ихтияр букӏунаро щибниги бичизе яги бичун босизе.
REV.13.18	Гьеб бичӏчӏизе ккани, гӏакълу къваригӏуна. Гӏакълу бугес, хӏисаб гьабун, балагье гьеб жанаваралъул цӏар бихьизабулеб тарих, – гьеб бугелъулха инсанасул цӏаралъулги тарих. Гьелъул цӏаралъул тарих – 666.
REV.14.1	Дун валагьана – гьале Сион магӏарда буго Кьегӏер ва гьелда цадахъ вуго гьелъул цӏарги ва гьелъул Инсул цӏарги надалда хъварав нусиялда кӏикъоялда ункъазарго чи. 
REV.14.2	Кӏудияб чвахелоялъул гӏадинаб яги зоб гъугъалеб гӏадинаб гьаракь рагӏана дида зодисан. Гьеб гьаракь релълъун букӏана арфаби бачунезул бакъназда. 
REV.14.3	Тахалда цебе, ункъабго рухӏчӏаголъиялдаги хӏакимзабаздаги цебе цӏияб кечӏ ахӏулеб буго гьел гӏадамаз. Дуниялалъухъа ричун росарал гьел нусиялда кӏикъоялда ункъазарго чиясда гурони, цоги лъиданиги кӏвечӏо гьеб кечӏ ахӏизе ругьунлъизе. 
REV.14.4	Гьезул цонигияс чӏужу ячинчӏо. Рацӏцӏадал ругелъулха гьел! Гьел руго, кибехун гьеб аниги, доб Кьагӏрида хадур унел гӏадамал. Гьел руго цогидал гӏадамазда гьоркьоса ричун росарал чагӏи. Гьел руго Аллагьасеги Кьагӏриеги назру гьабураб тӏоцебесеб рижилъун
REV.14.5	Цониги гьереси инчӏо гьезул кӏалдиса къватӏибе. Аллагьасул рацӏцӏадал вализаби руго гьел.
REV.14.6	Ва цоги малаик вихьана дида зоб бакьулъан воржун унев. Гьесухъ букӏана ракьалда бугебщинаб миллаталда, наслуялда, мацӏалда ва халкъалда бицине абадияб Рохалил хабар. 
REV.14.7	Кутакаб гьаракьалдалъун ахӏана гьес: «Аллагьасукьа хӏинкъа ва гьесие рецц гьабе, гьес суд гьабулеб сагӏат тӏаде щун бугелъул! Зобги, ракьги, ралъадги ва лъадал иццалги рижарасе сужда гьабе!»
REV.14.8	Гьесдаго хадув цун вачӏунев вукӏана цоги малаик. Гьес ахӏана: «Вавилон шагьар щущан ана! Щущан ана жиндир гьалагаб хъахӏбалъиялъул чогърол лълъар тӏолалго халкъазда гьекъезабураб кӏудияб Вавилон!»
REV.14.9	Гьездаго хадув цун вачӏунев вукӏана лъабабилев малаикги. Кӏудияб гьаракьалдалъун гьес ахӏана: «Жанаваралъе яги гьелъул сураталъе сужда гьабурасги ва надалда яги квералда гӏуж бан бугесги 
REV.14.10	гьекъезе буго Аллагьасул тамихӏалъул лълъар. Гъорлъе лъим жубачӏеб чагъирлъун гьелда жаниб букӏина Аллагьасул ццин бахъин. Илагьиял малаикзабаздаги Кьагӏридаги цебе, цӏадулъеги чӏабтӏилъеги рехун, гьезие гӏазаб-гӏакъуба гьабила. 
REV.14.11	Абадул абадиялъго эхеде унеб букӏина гьезие бугеб гӏазаб-гӏакъубаялъул кӏкӏуй. Жанаваралъе ва гьелъул сураталъе сужда гьабуразе ва гьелъул цӏаралъул гӏуж лъуравщинасеги я къад, я къаси рахӏат-хӏалхьи букӏине гьечӏо». 
REV.14.12	Аллагьасул халкъалъул сабру букӏине кколеблъи бичӏчӏулеб буго гьел рагӏабаздасан. Аллагьасул халкъ ккола гьесул амруялги тӏуразарулел ва Гӏисаде иманги лъурал гӏадамал.
REV.14.13	Зодисан гьадин ахӏулеб гьаракь рагӏана дида: «Хъвай: гьардарал гурелдай гьанжеялдаса хадур холеб мехалдаги Тӏадегӏанасде иман лъурал гӏадамал».
REV.14.13	Хӏакълъунго гьедин бугилан абулеб буго Илагьияб Рухӏалъ. Жидерго захӏматаб хӏалтӏудаса хадуб гьезие хӏалхьи букӏина, – жидеца гьарурал гьунаразухъ шапакъат щвезе бугелъулха гьезие.
REV.14.14	Дун валагьана – гьале хъахӏаб накӏкӏул парча. Гьеб накӏкӏул парчаялда тӏад гӏодов чӏарав релълъун вукӏана Гӏадамил Лъимада. Гьесул бетӏералда тӏад букӏана меседил таж, хъатикь букӏана рекӏараб нилъ. 
REV.14.15	Аллагьасул кӏалгӏаялъуса къватӏиве лъугьун вачӏана цоги малаик. Накӏкӏул парчаялда тӏад вугесде кутакаб гьаракьалдалъун ахӏана гьес: «Босун дурго нилъ хьвагӏе, лъилъаризе заман щун бугин ракьалда». 
REV.14.16	Накӏкӏул парчаялда тӏад гӏодов чӏарас ракьалда тӏасан нилъ хьвагӏана ва ракьалда бугебщинаб лъилъана.
REV.14.17	Зобалазда бугеб Аллагьасул кӏалгӏаялъуса къватӏиве лъугьун вачӏана цоги малаик. Гьесда кодобги букӏана рекӏараб нилъ. 
REV.14.18	Къурбан хъолеб бакӏалдасахун вачӏана цӏадул кверщел бугев цоги малаик, ва доб рекӏараб нилъ кодоб ккун бугесде кутакаб гьаракьалдалъун ахӏана гьес: «Босун дурго нилъ хьвагӏе, ракьалда рижарал цӏолбол хьопал къотӏе, гьезда цӏибил барщун бугин». 
REV.14.19	Малаикас ракьалда тӏасан нилъ хьвагӏана, ракьалда бугеб цӏибил къотӏана ва Аллагьасул ццидал кӏудияб чаналъубе бана. 
REV.14.20	Гьеб цӏибил мерхьана шагьаралдаса къватӏибехун. Ва гьеб чаналъуса къватӏибе чвахун бачӏараб бидул цӏуна лъабнусго километралда тӏолабго сверухълъи, чу тӏерхьунеб гӏадаб хӏор лъугьана гьениб.
REV.15.1	Цинги дида зодиб бихьана цоги цӏакъго кӏудияб ва хӏикматаб гӏаламат – ахирисеб анкьго балагьги босун вачӏунев вукӏана анкьго малаик. Гьел ахирисел рукӏана, щайгурелъул гьелдалъун лъугӏулеб букӏиндал Аллагьасул ццин бахъин. 
REV.15.2	Дида бихьана жаниб цӏа рекӏараб цӏорол ралъадалда релълъараб бакӏ. Жанаваралдаса, гьелъул сураталдаса ва гьелъул цӏар бихьизабулеб тарихалдасаги бергьарал гӏадамал, Аллагьасе рецц гьабулел арфабиги кодор ккун, гьеб цӏорол ралъдада аскӏор чӏун рукӏана. 
REV.15.3	Гьез ахӏулеб букӏана Аллагьасул лагъ Мусал кечӏ ва Кьагӏрил кечӏ: «Хӏалкӏолъи кӏудияв Бетӏергьан Аллагь, гӏажаибал ва чӏахӏиял руго дур ишал! Халкъазулго парччахӏ, гьел дур нухал ритӏухъалги руго, хӏакъалги руго! 
REV.15.4	Я, Бетӏергьан, дур цӏаралъукьа щив хӏинкъуларев? Ва гьелъие рецц гьабуларевги щив вугев? Мун гӏадин вацӏцӏадав цогиги гьечӏо. Ва дур судалъул хӏукмаби загьирлъидал, киналго халкъал рачӏун, гьабила дуе сужда!»
REV.15.5	Цинги дун валагьана, ва дир беразе зодиб загьирлъана Аллагьасул кӏалгӏа, гьелъул нуцӏа рагьун бугоан. Аллагь жанив вукӏиналъул гӏаламатлъун кколеб чадирги букӏана гьениб. 
REV.15.6	Анкьго балагьги босун, гьеб кӏалгӏаялъуса къватӏиве лъугьун вачӏана анкьго малаик. Гьезда букӏана бацӏцӏадаб ва кенчӏолеб ретӏел, карандасан борчун букӏана меседил рачел. 
REV.15.7	Цинги доб ункъабго рухӏчӏаголъиялъул цоялъ анкьавго малаикасухъе кьуна абадияв-даимав Аллагьасул ццидал цӏураб анкьго меседил щурун. 
REV.15.8	Аллагьасул къудраталъулги хӏалкӏолъиялъулги кӏкӏуйдул цӏуна гьеб кӏалгӏа. Анкьго малаикасухъ бугеб анкьго балагь лъугӏизегӏан, лъиданиги кӏвечӏо гьеб кӏалгӏаялъуве лъугьине.
REV.16.1	Дида рагӏана гьеб кӏалгӏаялъусан кутакаб гьаракьалдалъун гьев анкьавго малаикасда абулеб: «Инеги ун, нужеца ракьалде чвалхе гьеб анкьабго щуруналъуб бугеб Аллагьасул ццин».
REV.16.2	Ва инеги ун тӏоцевесев малаикас жиндирго щурун ракьалде чвалхана. Жанаваралъул гӏуж бугел ва гьелъул сураталъе сужда гьабурал гӏадамазул чурхдузда лъугьана цӏакъ захӏматал ва ракӏ гъанцӏулел ругънал.
REV.16.3	Кӏиабилев малаикас жиндирго щурун ралъдалъе чвалхана: чӏварав чиясул гӏадинаб биялде сверана ралъад, ва гьениб бугеб кинабго рухӏчӏаголъи хвана.
REV.16.4	Лъабабилев малаикас жиндирго щурун гӏораздеги лъадал иццаздеги чвалхана: гьелги биялде сверана. 
REV.16.5	Ва лъадал малаикас абулеб рагӏана дида: «Гьаб дур суд ритӏухъаб буго, абадияв-даимав вацӏцӏадав Аллагь! 
REV.16.6	Вализабазулги аварагзабазулги би гӏодобе тӏуралъухъ, дуца гьезда би гьекъезабуна. Цӏакъ битӏун ккана гьезие гьеб!»
REV.16.7	Къурбан хъолеб бакӏалда аскӏосан абулеб рагӏана дида: «Битӏараб буго! Цӏакъго ритӏухъабги хӏакъабги хӏукму къотӏана дуца, хӏалкӏолев Бетӏергьан Аллагь!»
REV.16.8	Ункъабилев малаикас жиндирго щурун бакъуде чвалхана. Ва гӏадамал цӏадуца рухӏизаризе ихтияр кьуна бакъуе. 
REV.16.9	Гӏасияб бухӏи-гьелегьиналъул гӏазабалъукь рукӏана гӏадамал. Ва гьез нагӏана кьолеб букӏана киналго гьел балагьал жинда кодор ругев Аллагьасул цӏаралъе. Амма тавбу гьабичӏо гьез, ва Аллагьасе рецц гьабизеги кантӏичӏо.
REV.16.10	Щуабилев малаикас жиндирго щурун чвалхана жанаваралъул тахиде. Бецӏлъукье ккана гьелъул парччахӏлъи, ва унти-гӏазабалъул хӏал цӏикӏкӏиналъ, жидерго мацӏал хӏанчӏулел рукӏана гӏадамаз. 
REV.16.11	Гьел жидеда тӏаде щварал гӏазабазухъги ва жидеда ругел ругъназухъги зобалазул Аллагьасе нагӏана кьолеб букӏана гьез, амма жидер ишаздаса рекӏекълъичӏо, тавбуги гьабичӏо.
REV.16.12	Анлъабилев малаикас жиндирго щурун Пурат абураб кӏудияб гӏурулъе чвалхана, ва гьеб гӏурул лъим бакъвана, бакъбаккул рахъалдасан парччахӏзабазе нухги рагьана. 
REV.16.13	Ва дида бихьана къуркъбузда релълъараб лъабго хъубаб жен аздагьоялъул кӏалдисанги, жанаваралъул кӏалдисанги ва гьересиаварагасул кӏалдисанги къватӏибе лъугьун бачӏунеб. 
REV.16.14	Гьел руго квешал жундул; гьез гӏаламатал рихьизарула. Ва гьел ана тӏолабго дуниялалъул парччахӏзабазухъе, Хӏалкӏолев Аллагьасул кӏудияб къоялъ цолъун, данделъун, гьел рагъде рахъинаризе.
REV.16.15	Тӏадегӏанас абулеб буго: «Гьале дун цӏогьор гӏадин вачӏунев вуго. Гьардарав гуревдай тӏад ретӏелги ретӏухъе ворчӏуда чӏарав чи: гьев толохӏочго хьвадизе ккеларо ва гӏадамаздаса намуслъичӏого хутӏила».
REV.16.16	Гьел жундуз парччахӏзабазул боял данде ракӏарана жугьутӏазул мацӏалда Гьармагеддон абулеб бакӏалде
REV.16.17	Анкьабилев малаикас жиндирго щуруналъуб букӏараб жо гьаваялде чвалхана. Ва Аллагьасул кӏалгӏаялъуб бугеб тахида аскӏосан кутакаб гьаракьалдалъун: «Тӏубана!» – ян абулеб рагӏана дида. 
REV.16.18	Ва пири пирхана, гьаркьал рахъана, зоб гъугъадана, кутакалда ракь багъарана; ракьалда гӏадамал рижаралдаса нахъе жеги киданиги букӏинчӏеб къагӏидаялъ багъарана ракь. 
REV.16.19	Кӏудияб шагьар Вавилон лъабго бутӏаялде бихъун ана, ва цогидал халкъазул шагьарал щущан тӏатӏала ккана. Гьедин Аллагьасда ракӏалде щвана кӏудияб Вавилон: гьес гьелъие гьекъезе кьуна жиндирго ццидал цӏураб щурун. 
REV.16.20	Ва киналго чӏинкӏиллъаби лъутун ана, ва мугӏрулги ратичӏо. 
REV.16.21	Зодисан гӏадамазда тӏаде бана щибалъул бакӏлъи кӏикъоялда анцӏго килограмм бугеб горо. Гьеб балагьалъул гӏасилъи бихьун, гӏадамаз Аллагьасде гӏайиб гьабулеб букӏана.
REV.17.1	Анкьго щурун кодоб бугев анкьго малаикасдасан цояс, дида аскӏовеги вачӏун абуна: «Вилълъа, дица дуда бихьизабила чӏахӏиял гӏоразда тӏад гӏодой чӏарай кӏудияй хъахӏбаялъе судалъ къотӏараб хӏукму
REV.17.2	Дуниялалъул парччахӏзабигун лъугьун хъахӏбалъи гьабулеб букӏана гьелъ, ва гьеб жиндирго хъахӏбалъиялъул чогъроца ракьалда ругелщинал мехтизаруна гьелъ».
REV.17.3	Илагьияб Рухӏалъ асар гьабидал, дида дунго вихьана малаикас гӏицӏаб авлахъалде щвезавурав гӏадин. Гьений ятана бецӏбагӏараб жанаваралда тӏад рекӏарай чӏужугӏадан. Аллагьасде гӏасилъи загьир гьабулел цӏаразул цӏун букӏана гьеб жанавар; анкьго бетӏерги букӏана гьелъул, анцӏго лълъарги букӏана. 
REV.17.4	Гьей чӏужугӏаданалъ ретӏун букӏана бецӏхъахӏилабги бецӏбагӏарабги ретӏел; меседалъ, жавгьар-якъуталъ ва къиматаб маргъалалъ къачӏа-кӏатӏан йикӏана гьей. Гьелда кодоб букӏана гьелъул хъахӏбаял ишазулги хъублъиялъулги цӏураб меседил щурун. 
REV.17.5	Гьелъул надалда хъван букӏана балъгояб цӏар – Кӏудияб Вавилон шагьар – хъахӏбабазулги дуниялалъулго хъублъидулги эбел абун. 
REV.17.6	Гӏисаде иман лъуразул – гьесие нугӏлъи гьабуразул – биялъ мехтун йихьана гьей гӏадан дида, ва гьей йихьарайго дун кутакалда хӏикмалъана. 
REV.17.7	Ва малаикас абуна: «Щай мун хӏикмалъарав? Гьай гӏаданалъулги ва гьай тӏад рекӏараб анкьго бетӏерги анцӏго лълъарги бугеб жанаваралъулги балъголъи рагьила дица дуе. 
REV.17.8	Дуда бихьараб жанавар цебе чӏаго букӏана, гьанже гьечӏо. Нахъеги тӏину гьечӏеб кӏкӏалахъа къватӏибе бачӏина гьеб ва жиндирго хвалде данде ина. Дуниял бижараб мехалдаго жидер цӏарал гӏумруялъул тӏехьалда хъван рукӏинчӏел гьаб ракьалда ругелщинал гӏадамал хӏикмалъила гьеб жанавар бихьун, цин гьеб чӏаго букӏиндал, цинги хведал, хадуб цӏидасан чӏаголъидал.
REV.17.9	Гьеб бичӏчӏизе лъай-гӏакълу хӏажалъула. Анкьабго бетӏер ккола гьей чӏужугӏадан тӏад чӏараб анкьго гохӏ. 
REV.17.10	Гьединго анкьго парччахӏги ккола – гьезул щугояв хвана, цояв чӏаго вуго ва цояв жеги вачӏинчӏо; вачӏараб мехалдаги гьев гӏемер заманалъ хутӏиларо. 
REV.17.11	Дов анкьавго парччахӏасда гьоркьоса цояв вугониги, микьабилев парччахӏ ккола гьев. Хвалде данде ина гьевги.
REV.17.12	Дуда бихьараб анцӏабго лълъарги ккола жеги парччахӏлъи щвечӏев, амма жанаваралда цадахъ цо сагӏаталъул болжалалда парччахӏлъи щвезе бугев анцӏго парччахӏ. 
REV.17.13	Гьезул букӏина цого мурад-къасд, ва жидерго къуватги къудратги гьез жанаваралъе кьела. 
REV.17.14	Кьагӏрида данде рагъизе руго гьел, амма Кьегӏер гьездаса бергьина, гьеб Кьегӏер бугелъул тӏадегӏаназулги Тӏадегӏанаб ва парччахӏзабазулги Парччахӏ. Гьелда цадахъ рукӏина ахӏун рачӏаралги, тӏаса рищаралги, рекӏелъ божи бугелги».
REV.17.15	Гьев малаикас дида абуна: «Хъахӏба тӏад чӏун дуда рихьарал гӏорал ккола халкъалги, руккелалги, миллаталги, мацӏалги. 
REV.17.16	Дуда бихьараб жанаваралдаги анцӏабго лълъаралдаги гьей хъахӏба цӏакъ рихине йиго: гьез гьей тӏутӏун яла, тӏад ретӏел гьечӏого гӏицӏго хутӏизайила, гьелъул гьан кванала ва цӏадаеги рехун юхӏила. 
REV.17.17	Жиндирго хӏукму билълъанхъизабиялъе Аллагьас гьел гӏадамазул рекӏелъе лъугьинабуна киналго цолъун мурад тӏубазабизе нигат. Гьезги жидерго кверщел гьеб жанаваралъухъе кьуна, – Аллагьасул рагӏаби тӏуразегӏан заманалда. 
REV.17.18	Дуда йихьарай чӏужугӏаданги ккола дуниялалъул парччахӏзабазда тӏад кверщел жиндихъ бугеб кӏудияб шагьар».
REV.18.1	Гьелдаса хадуб дида вихьана зодисан рещтӏунев цоги малаик. Гьесие кьун буго кӏудияб ихтияр, ва гьесдасан бачӏараб нуралъ гвангъун букӏана ракь. 
REV.18.2	Кутакаб гьаракьалдалъун гьес ахӏана: «Щущан ана, Вавилон шагьар щущан ана, шайтӏаби чӏараб бакӏлъун, хъубабщинаб жен, хъубабщинаб ва рокьукъабщинаб хӏинчӏ бахчулеб бакӏлъун лъугьана гьеб. 
REV.18.3	Вавилоналъ жиндирго гьалагаб хъахӏбалъиялъул чагъир тӏолалго халкъазда гьекъезабидал, дуниялалъулго парччахӏзабазгун цадахъ гьелъ хъахӏбалъи гьабидал ва дуниялалъулго базаргаби гьелъул гьарзалъиялдасан бечелъидал ккана гьеб гьедин».
REV.18.4	Дида рагӏана зодисан цогидаб гьаракьалъ абулеб: «Я, дир халкъ, гьелъул мунагьазулъ гӏахьаллъунгутӏизе ва гьелъие гьабизе бугеб тамихӏалдасаги хвасарлъизе, гьениса къватӏибе лъугьа мун. 
REV.18.5	Гьелъул мунагьазул гьиразул гохӏ зодибе гӏунтӏун бугелъул, гьелъул квешлъабиги Аллагьасда ракӏалде щун ругелъул! 
REV.18.6	Гьелъ нужехъе кьурабги, гьелъухъего нахъе кьун, бецӏе, гьелъ гьабунщинабги кӏиго бутӏаялде бахинабун бецӏе. Гьелъ чогърол цӏун кьураб лълъар, кӏицӏулго цӏезабун, кье гьелъие. 
REV.18.7	Гьелъ жиндиего гьабулеб букӏараб рецц-бакъалдаги тӏалаб гьабулеб букӏараб хӏарамаб гьарзалъиялдаги бащадаб гӏазаб-гӏакъубаги къварилъиги рещтӏинабе гьелда тӏаде. Жий парччахӏ йигин, жий къоролайги гурин, жинца чӏегӏерги баларин гьелда ракӏалде ккедал, 
REV.18.8	цо къоялъ гьелде рещтӏина балагьги, къварилъиги, ракъиги; гьелъие суд гьабулев Бетӏергьан Аллагь къудратав вугелъул, цӏадулъ гъанкъила гьей!
REV.18.9	Гьелда рекӏараб цӏадул кӏкӏуй бихьидал гӏодила ва инагьдила гьелда цадахъ хъахӏбалъиялдаги хӏарамаб гьарзалъиялдаги рукӏарал дуниялалъул парччахӏзаби. 
REV.18.10	Гьелде рещтӏараб гӏазаб-гӏакъубаялдаса хӏинкъун, рикӏкӏадаги чӏун: „Вай, вай, Вавилон – кӏудияб шагьар, щулияб шагьар, цохӏо сагӏаталда жаниб тӏубана дуе къотӏараб хӏукму“, – ян абила гьез.
REV.18.11	Жидер къайи гьанже лъицаниги бичун босулеб гьечӏелъул, дуниялалъул базаргабиги гьелъухъ магӏу гьабун гӏодулел руго. 
REV.18.12	„Бичун унеб гьечӏо меседилги гӏарцулги къайи, жавгьар-якъут, къиматаб маргъал, тӏеренаб ххам, бецӏбагӏараб ххам, чиллайдул ххам, канчӏбагӏараб ххам, махӏгьуинаб цӏул, магьидул гьарурал батӏи-батӏиял тӏагӏелал, къвакӏараб къиматаб цӏулалги, мазгарулги, маххулги ва мармаралъулги гьабураб къайи, 
REV.18.13	гъаран, пучч-пилпил, кьеккен гьабулеб нах, мазь, чагъир, нах, хханжу, ролъ, чӏегӏербоцӏи, гӏи-цӏцӏани, чуял, гьакал, лагъзал, ай ричулел гӏадамал. 
REV.18.14	Дуда кодоса ана дур рекӏее рокьулел рукӏарал пихъал, хараблъана кинабго беричабщинабги гвангъарабщинабги, гьеб киданиги духъе нахъе щвезе гьечӏо“. 
REV.18.15	Гьебгощинаб къайи бича-хисулел рукӏарал ва гьелдалъун бечелъарал дол базаргаби, гьелде рещтӏараб гӏазаб-гӏакъубаялдасаги хӏинкъун, рикӏкӏадегӏан чӏун гӏодила. 
REV.18.16	„Вай, вай, кӏудияб шагьар, тӏеренаб дарай ретӏараб, бецӏбагӏараб ва канчӏбагӏараб ххам ретӏараб, меседалъ, жавгьар-якъуталъ, къиматаб маргъалалъ къачӏараб шагьар! 
REV.18.17	Цохӏо сагӏаталда жаниб хараблъана дур гьеб кӏудияб бечелъи“, – абун магӏу гьабила гьез.
REV.18.17	Киналго гумузул бетӏергьабиги, киналго гумузда рекӏун рукӏаралги, ралъдахъабиги ва киналго ралъдадасан бетӏербахъаралги рикӏкӏада чӏун рукӏана. 
REV.18.18	Гьелда рекӏараб цӏадул кӏкӏуй бихьун: „Гьададинаб кӏудияб шагьар киданиги кибниги букӏанадай!“ – абун ахӏдана гьел. 
REV.18.19	Ботӏроде рахъуги бан, гӏодилаго магӏу гьабуна гьез: „Вай, вай, кӏудияб шагьар! Дур гьарзалъиялдасан бечелъана ралъдада ругел киналго гумузул бетӏергьаби, ва цохӏо сагӏаталда жаниб хараблъана мун“. 
REV.18.20	Гьалдаса роха нуж, зобал; роха, вализаби, чапарзаби, аварагзаби, – гьелъ нужее гьабун букӏараб гӏадинаб хӏукму гьабунин Аллагьас гьелъиеги».
REV.18.21	Цо къуватав малаикас кодобе босана кӏудияб гьобо гӏадинаб гьецӏо ва, хьуризабун ралъдалъе гьебги рехун, гьес абуна: «Гьадин хьуризабун рехила кӏудияб шагьар Вавилон. Ва тӏокӏаб букӏинаро гьеб. 
REV.18.22	Вай, Вавилон, тӏокӏаб рагӏиларо дуда арфа хъвалезулги, кочӏохъабазулги, щвантӏих-лалу пулезулги, зурмихъабазулги макънал. Цониги махщел-гьунаралъул устарги вукӏинаро тӏокӏав дур, дур гьабазул сасги рагӏиларо тӏокӏаб. 
REV.18.23	Дур чирахъазул канлъул кунчӏиги чӏваларо тӏокӏаб, бахӏарасулги бахӏаралъулги накъитги рагӏиларо тӏокӏаб. Дур базаргаби гьаб ракьалда тӏад къадруял чагӏи рукӏиндал ва дур сихӏру-хӏиллаялъ тӏолалго халкъалги къосинарун рукӏиндал, ккела гьеб гьедин. 
REV.18.24	Гьеб шагьаралда тӏад батана аварагзабазулги, вализабазулги ва гьаб ракьалда чӏваралщиназулги бидул хӏакъ».
REV.19.1	Гьелдаса хадуб кӏудияб руккелалъул гӏадинаб гьаракьалдалъун зодисан ахӏулеб рагӏана дида: «Гьаллелуя!
REV.19.2	гьесул хӏукму ритӏухъабги хӏакъабги бугелъул. Хъахӏбалъиялдалъун гьаб ракь хъублъизабурай хъахӏбаялъе гьес судги гьабидал! Ва Аллагьасул лагъзадерил бидухъ гьелдаса къисасги босидал!» 
REV.19.3	Цоги нухалъ ахӏулеб рагӏана: «Гьаллелуя! Гьелъул кӏкӏуй абадул абадиялъго эхеде ине буго!» – ян.
REV.19.4	Къоло ункъавго хӏакимасги ункъабго рухӏчӏаголъиялъги кӏалагъоркье речӏчӏун сужда гьабуна тахида тӏад гӏодов чӏарав Аллагьасе. Гьез абуна: «Амин! Гьаллелуя!» – ян.
REV.19.5	Тах бугеб рахъалдасан цо гьаракьалъ ахӏулеб рагӏана: «Гьесул киналго лагъзадерица, гьесукьа хӏинкъулелщиназ – гӏисиназги чӏахӏиязги – рецц гьабе нилъер Аллагьасе!» – ян.
REV.19.6	Кӏудияб руккелалъул гӏадинаб яги кутакаб чвахелоялъул гӏадинаб гьаракьалдалъун ахӏулеб рагӏана дида: «Гьаллелуя! Нилъер къудратав Бетӏергьан Аллагь парччахӏ вугелъул! 
REV.19.7	Нилъ роха-хинлъун разиго рукӏина ва гьесие рецц гьабила, Кьагӏрил бертадул къо тӏаде щун бугелъул ва гьесул бахӏарайги къачӏа-кӏатӏан йигелъул!» 
REV.19.8	Гвангъараб ва бацӏцӏадаб тӏеренаб дарайдул ретӏел кьун буго гьелъие. (Гьеб дарай ккола Аллагьасул халкъалъул ритӏухъал ишал.)
REV.19.9	Довго малаикас дида абуна: «Хъвай: гьардарал гурелдай гьеб Кьагӏрил берталъе ахӏарал гӏадамал», – ан. Цоги гьес абуна: «Гьаб буго Аллагьасул хӏакъаб рагӏи!» – ян.
REV.19.10	Гьесул хӏатӏазда цеве кӏалагъоркье речӏчӏун, гьесие сужда гьабизехъин букӏана дица. Гьес дида абуна: «Гьеб бегьуларебха! Гӏисае нугӏлъи гьабулел дур вацазулги дурги гьалмагъ вуго дун. Аллагьасе гьабе дуца сужда. Гӏисае нугӏлъи гьабиги Аллагьасул рагӏудасан бачӏараб бугебха!»
REV.19.11	Зоб рагьун бачӏун бихьана дида. Гьале хъахӏаб чу; гьелда рекӏун вуго Ритӏухъавиланги Хӏакъавиланги жинде абулев, битӏараб хӏукмуги къотӏулев, рагъдаги бергьунев чи. 
REV.19.12	Цӏадул мацӏал гӏадинал руго гьесул берал, гьесул ботӏрода гӏемерал тажалги руго, жиндаго гьесда гурони, лъиданиги лъалареб цӏарги хъван буго гьесул надалда. 
REV.19.13	Гьесда буго бидулъ ччураб ретӏел; гьесда цӏарги – Аллагьасул рагӏи. 
REV.19.14	Хъахӏал чуяздаги рекӏун, малаикзабазул боял рачӏунел руго гьесда хадур. Гьезда тӏад буго чӏухӏараб ва бацӏцӏадаб хъахӏаб ретӏел. 
REV.19.15	Гьесул кӏалдиса къватӏибе бачӏунеб рагӏиги релълъуна халкъаздаса бергьине хьвагӏулеб рекӏараб хвалченалда. Гьес гьел маххул тӏилица рехъаде рачине руго. Къудратав Аллагьасул ццидалги жазаялъулги чаналъуб чагъир гьабизе цӏибил мерхьина гьес. 
REV.19.16	Гьесул ратӏлидаги хьолбодаги: «Парччахӏзабазулги Парччахӏ, тӏадегӏаназулги Тӏадегӏанав», – абун цӏар хъван буго.
REV.19.17	Дида вихьана бакъуда тӏад чӏарав малаик. Зоб бакьулъан роржун унел киналго хӏанчӏазде гьес ахӏана: «Аллагьасул кӏудияб кванде рачӏа киналго цадахъ: 
REV.19.18	парччахӏзабазулги, рагъул церехъабазулги, къо-асс бугезулги, чуязулги, гьезда рекӏаразулги, киналго уздензабазулги лагъзадерилги – гӏисиназулги чӏахӏиязулги гьан кваназе!» – ян.
REV.19.19	Дида рихьана данделъун, чода рекӏарасдаги гьесул боялдаги данде рагъизе къачӏан, жанаварги, дуниялалъул парччахӏзабиги, гьезул боялги. 
REV.19.20	Жанавар асирлъун ккуна, гьелдаго цадахъ ккуна, гьеб жанавар бугеб бакӏалда гӏаламатал рихьизарун, жинца гӏадамал къосинарурав гьересиаварагги. Гьес къосинарулаан жанаваралъул гӏуж лъурал ва гьелъул сураталъе сужда гьабурал гӏадамал. Жанаварги гьересиаварагги чӏагого рехана цӏадулги чӏабтӏилги хӏоринире. 
REV.19.21	Цогидал чӏвана чода рекӏарасул кӏалдисан бачӏараб хвалчаца. Ва киналго хӏанчӏаз гӏорцӏизегӏан кванана гьезул гьан.
REV.20.1	Дида вихьана зодисан рещтӏунев цо малаик; гьесухъ букӏана тӏину гьечӏеб кӏкӏалахъе бугеб нуцӏил кӏулги кӏудияб рахасги. 
REV.20.2	Илбислъунги шайтӏанлъунги кколеб аздагьо – некӏсияб борохь, – кквезеги ккун, рахсида бухьана гьес, азарго соналъ гьелдаса борчӏилареб куцалъ. 
REV.20.3	Азарго соналъ халкъал къосинаричӏого теледухъ, нуцӏаги рахан, гьелда мугьруги чӏван, кӏкӏалахъе рехана малаикас гьеб. Цинги гьеб дагьабго заманаялъ рахсидаса бичун биччазе буго.
REV.20.4	Дида рихьана тахбакӏал, гьезда тӏад гӏодор чӏун рукӏана суд гьабизе тарал гӏадамал. Гӏисал хӏакъалъулъ хабар тӏибитӏизабунилан ва Аллагьасул рагӏи тӏубазабунилан бутӏрул къотӏаразул рухӏалги рихьана. Рихьана жанаваралъе ва гьелъул сураталъе сужда гьабичӏел, жидер надалда яги кверда гӏуж лъечӏел гӏадамалги. Гьел чӏаголъун рукӏана, ва гьез Гӏисада цадахъ азарго соналъ парччахӏлъи гьабулеб букӏана. 
REV.20.5	Гьедин чӏаголъана тӏоцере гӏадамал. Цогидал хварал чагӏи гьеб азарго сон инегӏан чӏаголъичӏо. 
REV.20.6	Гьардарал гурелдай гьел тӏоцере чӏаголъаразда гъорлъе ккарал гӏадамал. Кӏиабилеб хвел гьезда хъваларо. Ва гьел лъугьина Аллагьасулги Масихӏилги кашишзабилъун, ва гьесда цадахъ азарго соналъ парччахӏлъи гьабила гьез.
REV.20.7	Азарго сон индал, илбис туснахъалъуса къватӏибе биччала. 
REV.20.8	Дуниялалъул ункъабго рахъалде ун, халкъал къосинарила гьелъ, гӏажуж-мажужалъул боял данде ракӏарун, рагъде рахъинарила. Ралъдал рагӏалда салигӏанги гӏемер рукӏина гьел. 
REV.20.9	Тӏолабго ракь цӏун букӏана гьел бояз, ва гьез сверун ккуна иман лъуразул ордуги Аллагьасе хирияб шагьарги. Амма зодисан цӏа бачӏун рухӏана гьел. 
REV.20.10	Гьел къосинарураб илбис рехана цӏадулги чӏабтӏилги хӏоринибе. Гьеб хӏоринир абадул абадиялъго къасиги-къадги гӏазаб-гӏакъубаялда гьелда цадахъ рукӏина жанаварги гьересиаварагги.
REV.20.11	Гьебмехалда дида бихьана цӏакъго кӏудияб хъахӏаб тах, вихьана гьелда гӏодов чӏаравги. Гьесдаса лъутун ана зобги ракьги, ва гьезие чӏезе бакӏ батичӏо. 
REV.20.12	Ва дида рихьана хварал чагӏи – гӏисиналги чӏахӏиялги – тахида цере чӏун. Рагьун лъун тӏахьалги рукӏана. Цоги тӏехьги букӏана рагьун – гӏумруялъул тӏехь буго гьеб. Гьел тӏахьазда хъварал ишазухъ балагьун гьабулеб букӏана хваразе суд. 
REV.20.13	Ралъдацаги кьуна жиндихъго рукӏарал хварал чагӏи. Хвалицаги хваразул улкаялъги кьуна жидехъго рукӏарал хварал чагӏи. Ва гьезул ишазухъ балагьун, щивав чиясе судги гьабуна. 
REV.20.14	Цинги хвелги хваразул улкаги цӏадул хӏоринибе рехана. Гьеб цӏадул хӏор ккола кӏиабилеб хвел. 
REV.20.15	Гӏумруялъул тӏехьалда цӏар хъван батичӏел чагӏи цӏадул хӏоринире рехана.
REV.21.1	Цинги дида бихьана цӏияб зобги цӏияб ракьги. Цевехун букӏараб зобги ракьги тӏагӏун буго, ралъадги гьечӏо гьанже. 
REV.21.2	Гьединго дида бихьана мукъадасаб шагьар – зодисан Аллагьас рещтӏинабулеб цӏияб Иерусалим. Бахӏарасда аскӏое уней бахӏарай кинигин къачӏан букӏана гьеб. 
REV.21.3	Кутакаб гьаракьалдалъун тахидасан абулеб рагӏана дида: «Гьале гӏадамазулалда аскӏоб бугеб Аллагьасул чадир. Гьенив гьезда цадахъ вукӏине вуго Аллагь. Гьел лъугьине руго гьесул халкълъун, ва живго гьев Аллагьги гьезда аскӏов вукӏине вуго. 
REV.21.4	Аллагьас гьезул бадиса магӏил щибаб горо бацӏцӏина, ва хвелги тӏокӏаб букӏинаро. Цебехун букӏарабщинаб лъугӏун-тӏагӏун индал, тӏокӏаб букӏинаро я гӏоди, я унти».
REV.21.5	Тахида гӏодов чӏарас абуна: «Гьале дица кинабго цӏидасан бижизабулеб буго», – ян. Цоги гьес дида абуна: «Хъвай – хӏакъал ва ритӏухъал рагӏаби руго гьел».
REV.21.6	Гьес дида абуна: «Тӏубана! Дун вуго Алипги Яги, Авалги Ахирги; къечарасе дица чӏобого кьела маулхӏаяталъул иццухъа лъим». 
REV.21.7	Бергьарасе гьеб кинабго насиблъила. Дун гьесул Аллагьлъун вукӏина, гьевги дие васлъун вукӏина. 
REV.21.8	Амма хӏинкъаралги, божи-иманалдаса руссаралги, инжитлъи-хӏакъирлъи гьабуралги, чӏвадарухъабиги, хъахӏбабиги, сихӏручагӏиги, гьересиаллагьзабазе гӏибадат гьабуралги, киналго гьерсихъабиги унеб бакӏ буго цӏадулги чӏабтӏилги хӏор. Гьеб ккола кӏиабилеб хвел.
REV.21.9	Ахирисеб анкьго балагьалъул цӏураб анкьго щурун кодобе кьурав анкьго малаикасул цояс, аскӏовеги вачӏун, дида абуна: «Вилълъа, дуда дица йихьизайила Кьагӏрил лъадилъун лъугьине йигей бахӏарай». 
REV.21.10	Илагьияб Рухӏалъ асар гьабун дида цебе чӏана гьадинаб сурат. Гьале цо борхатаб магӏарде вачун, малаикас дида бихьизабуна мукъадасаб шагьар – зодисан Аллагьас рещтӏинабулеб Иерусалим. 
REV.21.11	Аллагьасул нур чӏун букӏана гьелда тӏад; жавгьар-якъут гӏадин ва бацӏцӏадаб яшма гӏадин кенчӏелеб букӏана гьеб. 
REV.21.12	Шагьаралда сверухъ букӏана кӏудияб ва борхатаб къед. Анцӏила кӏиго кавуги букӏана гьеб къадалъ. Ва гьел кавабазухъ чӏун анцӏила кӏиго малаикги вукӏана. Кавабазда хъван букӏана Исраилил васаздасан лъугьараб анцӏила кӏиго наслуялъул цӏар. 
REV.21.13	Бакъбаккудасахун букӏана лъабго каву, севералъул рахъалдасан – лъабго, къирбалалдасахун – лъабго ва бакътӏерхьул рахъалдасан лъабго каву букӏана. 
REV.21.14	Къадал кьучӏ щулалъизе гьабун букӏана анцӏила кӏиго сангар, гьездаги хъван букӏана Кьагӏрил анцӏила кӏиго чапарасул цӏар.
REV.21.15	Диргун накъит гьабулев вукӏарасухъ букӏана гьеб шагьарги, гьелъул кавабиги, къадалги рорцине меседил тӏил. 
REV.21.16	Гӏеблъиги халалъиги бащадаб, ункъбокӏонаб шагьар буго гьеб. Доб тӏилалъ борциндал, гьеб шагьаралъул халалъиялда гьесда батана кӏиазарго километр; халалъиги, гӏеблъиги, борхалъиги цого букӏана. 
REV.21.17	Къадал борхалъиялда батана нусиялда кӏикъоялда ункъо натӏ. Гьедин гӏадамазулго гӏадаб роцадалъун борцана малаикасги гьеб. 
REV.21.18	Къед гьабун бугоан яшмаялъул, шагьар букӏана бацӏцӏадаб меседил гьабураб ва цӏергӏанги бацӏцӏадаб. 
REV.21.19	Къадалъ бакӏ-бакӏалда кьочӏое лъун рукӏана батӏи-батӏиял хириял ганчӏал: тӏоцебесеб кьочӏое – яшма, кӏиабилелъе – сапфир, лъабабилелъе – халцедон, ункъабилелъе – изумруд, 
REV.21.20	щуабилелъе – сардоникс, анлъабилелъе – сердолик, анкьабилелъе – хризолит, микьабилелъе – берилл, ичӏабилелъе – топаз, анцӏабилелъе – хризопрас, анцӏила цоабилелъе – гиацинт ва анцӏила кӏиабилеб кьочӏое лъун букӏана аметист. 
REV.21.21	Анцӏила кӏиябго каву – анцӏила кӏиго къиматаб маргъал. Щибаб каву гьабун букӏана цохӏо маргъалалъул. Шагьаралъул аслияб къватӏ букӏана цӏорода гъорлъан кинигин гьоркьосан канлъи бихьулеб бацӏцӏадаб меседил.
REV.21.22	Гӏибадат гьабизе гӏадамал данделъулеб бакӏ цониги бихьичӏо дида гьениб. Гьеб тӏолабго шагьар бугелъулха Живго Къудратав Бетӏергьан Аллагьги Кьегӏерги чӏараб мукъадасаб рукъ! 
REV.21.23	Гьеб шагьаралъе канлъи кьезе я бакъ, я моцӏ хӏажалъулеб букӏинчӏо. Аллагьасул нуралъул букӏиндалха гьениб канлъи! Гьелъул чирахъ ккола Кьегӏер. 
REV.21.24	Гьеб канлъухъе хьвадизе руго халкъал; дуниялалъул парччахӏзабазги жидерго бечелъи кьезе буго гьеб шагьаралъе. 
REV.21.25	Къад-къад гьелъул каваби киданиги къаларо, сардалги гьенир рукӏинего рукӏунаро. 
REV.21.26	Халкъазги гьеб шагьаралъе кьела жидерго бечелъиги къиматабщинабги. 
REV.21.27	Хъублъи киданиги лъугьине гьечӏо гьенибе. Инжитабщинабги гьересиябщинабги жинца гьабулев чиги гьеб шагьаралда жаниве лъугьинаро. Лъугьина Кьагӏрихъ бугеб гӏумруялъул тӏехьалда жидер цӏар хъванщинал.
REV.22.1	Гьес дида бихьизабуна маулхӏаяталъул лъадал гӏор. Бацӏцӏадаб цӏер гӏадаб гьеб гӏор чвахун бачӏунеб букӏана Аллагьасулги Кьагӏрилги тахида цебесан. 
REV.22.2	Шагьаралъул къватӏ кӏийиде бикьизабун чвахулеб букӏана гьеб. Гӏумруялъул гъотӏол – анцӏила кӏиго нухалъ жинца пихъ кьолеб ва щибаб моцӏалъ тӏад пихъги бижулеб гъотӏол гӏаркьалаби гӏунтӏун ругоан гӏурул кӏиябго рагӏалалде. Гьеб гъотӏол тӏамахги халкъазе дару буго. 
REV.22.3	Гьеб шагьаралда тӏокӏаб киданиги хӏарамаб жо букӏинаро. Гьениб букӏина Аллагьасулги Кьагӏрилги тах, ва жиндирго лагъзадерица гьесие хъулухъги гьабила. 
REV.22.4	Гьезда гьесул гьумер бихьила, ва гьезул надалдаги лъугьина гьесул цӏаралъул гӏуж. 
REV.22.5	Сордо гьениб тӏокӏаб киданиги букӏине гьечӏо; Бетӏергьан Аллагьас жиндирго нуралдалъун кьела гьезие канлъи, ва абадул абадиялъго парччахӏлъиги гьабила гьез.
REV.22.6	Гьес дида абуна: «Гьал рагӏаби ритӏухъал ва хӏакъал руго. Илагьияб Рухӏ аварагзабазухъе рещтӏинабулев Бетӏергьан Аллагьас чапар витӏана кватӏичӏого ккезе бугебщинаб жиндирго лагъзадерида бихьизабизе».
REV.22.7	«Гьале кватӏичӏого тӏаде щвела!» – ян абуна Масихӏица. Гьардарав гуревдай хадубккун лъугьине бугебилан гьаб тӏехьалда хъварал рагӏаби рехун течӏев чи.
REV.22.8	Дида – Иоаннида – бихьана ва рагӏана гьеб кинабго. Гьеб бихьараб ва рагӏараб мехалда дун кӏалагъоркье ккана дида гьеб бихьизабурав малаикасул хӏатӏазда цеве. Дица гьесие сужда гьабизехъин букӏана. 
REV.22.9	Гьес дида абуна: «Гьеб бегьуларебха! Дурги, дур вацал – аварагзабазулги, гьаб тӏехьалъул рагӏаби рехун течӏелщиназулги гьалмагъ вуго дун. Цохӏо Аллагьасе гьабе сужда».
REV.22.10	Цинги гьес абуна: «Болжал тӏаде щолеб бугебин, воре, хадубккун лъугьине бугелъул хӏакъалъулъ гьаб тӏехьалда ругел рагӏаби рахчун тоге. 
REV.22.11	Квешав цевего гӏадин квешлъи гьабулев вукӏаян абе, хъубавги хъублъи гьабулев вукӏаян абе, ритӏухъавги ритӏухъабщинаб гьабулев вукӏаян абе ва вацӏцӏадавги цевего гӏадин бацӏцӏадабщинаб гьабулев вукӏаян абе.
REV.22.12	Гьале дун кватӏичӏого тӏаде щвела. Дихъ буго щивасул ишазда рекъон кьезе шапакъат. 
REV.22.13	Дун вуго Алипги Яги, Тӏоцевесевги Тӏарамагъадисевги, Авалги Ахирги!
REV.22.14	Гьардарал гурелдай гӏумруялъул гъотӏодаса пихъ кваназейилан ва шагьаралда жанире кавудухъан лъугьинейилан ретӏел чурун бацӏцӏад гьабурал гӏадамал. 
REV.22.15	Къватӏирехун руго гьабиги, сихӏручагӏиги, хъахӏбабиги, чӏвадарухъабиги, гьересиаллагьзабазе гӏибадат гьабулелщиналги, гьереси бокьулелщиналги, гьересиябщинаб жидеца гьабулелги.
REV.22.16	Дица – Гӏисаца – дирго чапар витӏана нужехъе, – гьалъул хӏакъалъулъ жамагӏатазда лъазабейилан. Дун вуго Давудил кьибилги ва гьесул кьолбол васги. Дун вуго гвангъараб рогьалил цӏва».
REV.22.17	Илагьияб Рухӏалъги бахӏаралъги абула: «Вачӏа!» – ян. Вачӏайилан абизе биччанте гьеб рагӏарасги. Гьекъезе бокьарав вачӏайилан абе, ва бокьанщинас маулхӏаяталъул лъим чӏобого босейилан абе.
REV.22.18	Хадубккун лъугьине бугелъул хӏакъалъулъ гьаб тӏехьалда ругел рагӏабазухъ гӏенеккун ругезда лъазабун толеб буго – гьел рагӏабазда тӏаде лъицаниги щибниги жубани, гьесда тӏаде Аллагьасги журала гьаб тӏехьалда рехсарал балагьалги гӏазабалги. 
REV.22.19	Хадубккун лъугьине бугелъул хӏакъалъулъ гьаб тӏехьалда ругел рагӏабазда тӏаса лъицаниги щибниги босани, Аллагьас гьесда тӏасаги босила гӏумруялъул гъветӏалдаги мукъадасаб шагьаралдаги гьесул букӏараб бутӏа, – гьаб тӏехьалда жиндир хӏакъалъулъ рехсон бугеб бутӏа.
REV.22.20	Гьел рагӏаби ритӏухъ гьарулев Масихӏица абулеб буго: «Битӏараб буго. Дун хехго вачӏина!» – ян.
REV.22.20	Амин! Вачӏа, Тӏадегӏанав Гӏиса! 
REV.22.21	Нилъер Тӏадегӏанав Гӏиса Масихӏил баркат лъеги киназдаго! Амин!
